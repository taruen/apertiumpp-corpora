GEN.1.1+GEN.1.2+GEN.1.3+GEN.1.4+GEN.1.5	Sɨnnawɨ kɨgaakuna Gotɨyai sɨgunyasɨ kwaakesɨ wakyaa'. Tɨvi wakakegaa' kwaaka kuneva' warɨna kyaa', sagaa' Gotɨyare Kuryai aalɨbunyavɨ munyaba yɨlayamarina yaa'. Yuyaba jɨhɨnya' yadɨsɨ Gotɨyai wɨjaa' “Yɨrɨke'gɨ dɨvu'!” Mi'na kujaa' yɨrɨka purɨna yaa'. Gotɨyai yɨrɨke' wanganaka wɨjaa' “Tewaanyasɨra. Yɨrɨkegaakɨ.” Gotɨyai yɨrɨke' gavi wakɨna, jɨhɨnya' gavi wakɨna yaa'. Wakɨna yaka “Jɨhɨnya' sawɨsasɨra,” wɨjaa'. Mi'na kujaa' yɨrɨka pɨrɨ' mi'nanyɨra.
GEN.1.6+GEN.1.7+GEN.1.8	Yɨrɨka mudɨke' kavuryaa' Gotɨyai wɨjaa' “Aalyamwavɨdaasɨ yɨraaya bilaawana!” Wɨdɨna kyaa' yɨraaya bilaawɨna yaa'. Gotɨyai wɨjaa' “Munya ke'ba sɨgunyasɨ.” Yɨrɨka pɨryaai mi'nanyɨra, sagaa'.
GEN.1.9+GEN.1.10+GEN.1.11+GEN.1.12+GEN.1.13	Yɨrɨka mudɨke' kavuryaa' aalya naange' yunebanna wa'dɨsɨ Gotɨyai wɨjaa' “Aalya naanga da' avaala pɨba warana!” Gotɨyai sara kujaa' aalya maalɨka wannyɨna yaa'. Sagaa' sɨla, mugunya, kwaaka warɨna yaa'. Mi'na warɨna kyaa' Gotɨyai wɨjaa' “Yɨta, maye, sɨgya, kure, kɨnna, wapaaya yuya yɨma'nyɨna yana!” Sara kujaa', sagaa' yɨma'nyaakengɨ. Sinakejɨ tainakejɨ yɨma'nyaa'. Yɨrɨka daryaai darɨ' mi'nanyɨra.
GEN.1.14+GEN.1.15+GEN.1.16+GEN.1.17+GEN.1.18+GEN.1.19	Yɨrɨka mudɨke' kavuryaa' Gotɨyai wɨdɨna “Baaka naange' (Nyɨlyai), baaka maalɨke' (lawei), sɨlɨngaamɨnya warana!” Sara wɨdɨna kyaa' nyɨlyai, lawei, sɨlɨngaamɨnya yɨma'nyɨna yaa'. Gotɨyai wɨdɨna yaa' “Yɨrɨkegaa' nyɨla wɨdɨna yana! Sawɨsagaa' lawei, sɨlɨngaamɨnya wɨdɨna yana!” Savɨdaasɨ kwaakevakɨ yɨrɨkesɨ wanyɨwanyasɨ warɨ'. Gotɨyare sɨmunya nyɨlyalyɨ lawelyɨ saraarɨna wawɨnya yanya'ne sa' gavi wakɨna, burɨkegaa'ne sa' gavi wakɨna yaa'. Yɨrɨka daryaai daryaai mi'nanyɨra, sagaa'.
GEN.1.20+GEN.1.21+GEN.1.22+GEN.1.23	Yɨrɨka mudɨka kavuryaa' sagaa' Gotɨyai wɨdɨna “Jawɨnya, buta, waalabya aalyavɨ wɨlarya'ne pɨnɨ mwaalana!” Mi'na wɨdɨna kyaa' jawɨnya, waalabya, buta yuya aalyavɨ mwaalɨna yaa'. Mwaalɨna yeva aalyavɨ kusawɨ jawɨnya, waalabya bwaranya wɨlayariwannyɨna yaa'. Nabaai Gotɨyai yuta ge ge munyawɨnnera wɨmwaaihɨna, kwaakewɨnnera wɨmwaaihɨna yaa'. Yusara sara wɨmwaaihakeraavɨdaasɨ naanga mɨjayariwannɨguna yaa'. Sagaa' yɨrɨka daryaai daryaai darɨ' mi'nanyɨra.
GEN.1.24+GEN.1.25+GEN.1.26+GEN.1.27+GEN.1.28+GEN.1.29+GEN.1.30+GEN.1.31	 Yɨrɨka mudɨke' kavuryaa' Gotɨyai yagaala wɨdɨna “Jɨlɨkyaawarya, yɨkurɨyaawia yuya yɨma'nyɨna yana!” Sara wɨdɨna kyaa' kwaakevɨ yɨma'nyɨna yaakengɨ. Nabaai Gotɨyai kamaala, maa'nyaanna sara wakɨna yaa'. Yuya yɨma'nyaakengɨdaasɨ naanga yariwannɨguna yaa'. Sagaa' Gotɨyai sɨgya, waanga tɨka nya'ne sɨmudɨnya yadɨvɨsaraavɨna wɨjaavɨna yaa'.
GEN.2.1+GEN.2.2+GEN.2.3+GEN.2.4+GEN.2.5+GEN.2.6+GEN.2.7	Gotɨyai yuyaraavɨ wɨmwaaihakere. A'mwelyɨ a'mwesɨ sawaarɨ yavɨkaryɨna. Gamɨ kwaibɨsawaarɨ yavɨkaryɨna ya'. Gotɨyai kwaake' lɨvɨna yaka lɨvɨgɨrɨ'mwanna yaka a'mwerɨ yavɨkarina ya'. A'mwere kɨlaakejɨ' yavɨkaryaka Gotɨyai gamɨre sɨnnyɨkɨ pwa'nyɨ kamakura' sagaa' a'mwei yɨma'nyɨna kya' “Ataamɨma gɨmɨre yaya' gɨthɨwana,” Gotɨyai sara wɨdɨna ya'.
GEN.2.8	... 
GEN.2.9+GEN.2.10+GEN.2.11+GEN.2.12+GEN.2.13+GEN.2.14+GEN.2.15+GEN.2.16+GEN.2.17	 Gotɨyai wawɨnya naange' burɨnna burɨnna ya'. Burɨnna burɨnna yaka Ataamɨmɨ maarɨna yaka wawɨnyavɨ wɨlamarakɨna ya'. Kwaaka Yɨthenɨ aalɨmaangevɨ wawɨnya sa' wara'. A'mwe pwai yɨsarɨdaa'nyɨ yɨsɨla maranajɨ kwajɨ gazagaasagaa' kamwaaladɨka. Nabaai yɨta pwai sɨduta nawɨ'nya' sɨduta kayaa'nanya' yawɨrya'nei waaya'. Gotɨyai Ataamɨmɨ wɨda' “Gɨmɨ wawɨnya davɨ dɨmaremwaaideigɨnyɨ. Yɨsɨla wawɨnya davɨdaasa da dɨnadengɨ,” wɨda'. “Wawɨnya davɨ tɨnnyaba yɨsai sɨduta yawɨrya'nei waayɨkerɨdaa'nyɨ yɨsɨla na'gɨzɨ, gɨmɨ sɨduta tewaanya yawɨ'na jɨthesɨ. ‘Nabaai gɨmɨ sɨduta kayaa'na yawɨ'na jɨthesɨra,’ gɨthɨwa. Yɨsɨla sa' gɨmɨ manɨnnesɨ,” wɨdɨna. “Gɨmɨ na'gɨzɨ dɨvaidesɨ,” wɨdɨna ya'.
GEN.2.18+GEN.2.19+GEN.2.20	Yuta jɨlɨkyaawarya yuya Gotɨyai kwaakevɨdaa'nyɨ yavɨkaryakera Ataamɨ mwaaidɨsɨyaba makwasaaba'. Kamakwasaaba' Ataamɨ yuyaraavɨ yaya wɨda'.
GEN.2.21+GEN.2.22+GEN.2.23+GEN.2.24+GEN.2.25	Sagaa' Gotɨyai da' “Ataamɨ gavei mwaalya sa' kayaa'nanyabwi yɨ'. Nɨmɨ a'mwe gamɨnyɨne' yavɨkarima! A'mwe sa' gamɨnyɨ wɨgaimwagathesɨra,” da' Gotɨyai. Sara daka Gotɨyai Ataamɨmɨ se naanga marakakei wa'dɨ'nyɨ Ataamɨmɨre laasarɨ' galalɨvɨ'mwagamaa'na yaka gamɨre kɨlaakejɨ' yɨhula yajɨda'na ya'. Yajɨda'na yaka a'mwevɨ laasarɨ' yavɨkarya'. Kyavɨkarya' Ataamɨ kadɨkaava' Gotɨyai a'mwe' wɨmaarina ya'. Wɨmaarina kya' a'mwevɨ Ataamɨ wanganaka “Nɨmɨjɨ avaalya'gɨnyɨra,” wɨdɨna. “Gotɨyai nɨmɨre laasarɨ' nyɨlɨvɨ'mwagakaka gyavɨkariwake'ne' ‘A'mwe'gɨ,’ gɨthɨdeinyɨra,” wɨdɨna ya'. Sayabadaa'nyɨ dahaa' a'mwe pwai ganɨmaangelyɨ ganaangesɨ sawaaryabadaasɨ yagalya'makuna yojɨ a'mwe' kwala maarɨna yojɨ gamɨre a'mwesɨ mwaalɨna yakɨlyɨyagaa' kɨyoi yune kɨlaaka gave pɨjɨ'nanyɨ. Gotɨyai wɨdɨna ya' “Kɨrɨmɨre kaimɨraaya jawakɨnyidewaaihɨlyɨra. Nabaai yɨkurɨyaawiarajɨ mala kayaawaryarajɨ jɨlɨkyaawaryarajɨ yuyangɨ dɨmaremwaalyidewaaihɨlyɨra.” Kannyɨmaayawaarɨ sawaarɨ wagɨla muvwa'nya'.
GEN.2.21+GEN.2.22+GEN.2.23+GEN.2.24+GEN.2.25	Gotɨyai gamɨ yavɨkaryakengɨ tɨnna dara wanganake' tewaanya naanga wa'dɨsɨ wanganakengɨra. Yɨrɨka ata pwina ata purɨdaa'nyɨ pwai mi'nanyɨra sagaa'.
GEN.2.21+GEN.2.22+GEN.2.23+GEN.2.24+GEN.2.25	Yɨrɨka mudɨke' kavura' Gotɨyai gannya wawɨnya mi'na yaka kwazaaka mwaala'. “Yɨrɨka daryaai daryaai daryaai darɨ' sagaa'ne sa' gavinya'nesɨra,” wɨda' Gotɨyai.
GEN.3.1+GEN.3.2+GEN.3.3+GEN.3.4+GEN.3.5+GEN.3.6+GEN.3.7	Kamaala sai sɨdu'nakei a'mwevɨ wɨdɨna “Gotɨyai jɨhɨthaka? ‘Kɨrɨmɨ yɨsɨla yɨta dangɨdaa'nyɨ mamaranyɨkanesɨ,’ jɨhɨthako?” Sara wɨdɨna kya' a'mwe' wɨdɨna “Yɨsɨlya nakajanga yawɨ'manɨgoi. Yɨsɨla yɨta wawɨnyavɨ tɨnnyaba waayɨkerɨdaa'nyɨ naarɨmɨ mamaranakanesɨ. Yɨta darɨ yɨme'nakwoihɨjɨ balɨna yakade'naalyɨ,” wɨdɨna. Wɨdɨna kya' kamaalyai wɨdɨna “Kɨrɨmɨ dɨvalyidewaaihi mɨka. Kɨrɨmɨ kayaa'nanya pɨnɨnna tewaanya pɨnɨnna yawɨ'na jidewaaihɨlyɨra,” wɨdɨna. “Kɨrɨmɨ Gotɨyaibɨ' jɨma'nyidewaaihɨlyɨ. Sa'na nabaai Gotɨyai yawɨ'manɨ',” wɨdɨna. Kamaalyai mi'na wɨdɨna kya', sagaa' a'mwe' tɨnna wanganake' “Yɨsɨla maranyɨna yɨma!” da'. Sara daka maranyɨna ya'. Nabaai gamɨre kwalaangerɨ kumarya' a'mwei yɨsɨlyai maranyɨna ya'. Tɨvi'na maranyɨna kya' kɨrɨmɨ sawaai kunya yawɨragi. Yawɨragɨla dara yennagɨlya' “Kannya maaya'naai daaka!” Dahɨlegaa' wagɨla kuvwa'na' yɨkɨwasa gipwaina, kannya yɨra'nyɨna yagi.
GEN.3.8+GEN.3.9+GEN.3.10+GEN.3.11+GEN.3.12+GEN.3.13	Sawɨsaburɨ Gotɨyai wawɨnyavɨ kaanya yamaryɨna. Yamaryɨna yadaa'nyɨ Ataamɨjɨ gannya a'mwesɨ sawaai gamɨnyɨ wɨ'nagɨla yɨkaavɨlyavɨ kɨma'nyawɨ lɨka yulya'na yagi. Yulya'dakɨlyɨ Gotɨyai jaka wɨdɨna “Gawɨ mwaaihɨlo?” Sara wɨdɨna kya' a'mwei wɨda' “Purinya kiwaa gu'nɨwa. Kannya maayainyɨ lɨka yulyake,” wɨda'. Gotɨyai wɨdɨna “Sa'na aai kagɨthɨwakaka? ‘Yɨsɨla mamaranɨnnesɨra,’ gɨthɨwa'de' danɨwaana?” wɨdɨna ya'. Wɨdɨna kya' Ataamɨ wɨdɨna “A'mwe nyɨjaavagɨne da' yɨsɨla kanyɨmaariwa' nɨwana.” Sara wɨdɨna kya' a'mwe' wɨda' “Nɨmɨnyɨ kamaalyai kwaasɨyagaala kanyɨdɨwa' yɨsɨla maranyɨna yɨwana.”
GEN.3.14+GEN.3.15	Mi'na wɨdɨna kya' kamaalyarɨ Gotɨyai wɨdɨna “Sayaba kamaala sɨvɨlata maaya daigɨ labwatavamarina jaho'deigɨnyɨ. Gɨmɨre kaimɨraayara kwarajɨ savɨre kaimɨraayara kwarajɨ sɨmɨlɨka winadɨvɨ' mala tannɨpɨ'de'na wɨjɨwaakɨderera,” wɨdɨna. “Gamɨre sɨvidaahunnyavɨ kayaaka yɨgaidɨza'ne' gɨmɨre mɨnyagɨnyavɨ gɨvɨza'jɨvaladeigɨnyɨ,” wɨdɨna ya' kamaalyarɨ.
GEN.3.16	Gotɨyai a'mwevɨ wɨdɨna “Mudangegaa' gɨnnya kaimɨraayai ma'daa'giyagaa' daanga naanga gɨvɨnade'gɨnyɨra. Sara yɨja' gɨnnya a'mwerɨ yɨlaaya jɨhaidesɨ. Nabaai gamɨ gɨmaremwaaladelyɨ,” wɨdɨna ya'.
GEN.3.17+GEN.3.18+GEN.3.19	Gotɨyai Ataamɨmɨ wɨdɨna “Sayaba ada' gɨmɨ sara yɨwaanya sa'ne' nɨmɨ kwaakevakɨ kurɨvaarɨya wakɨdeinyɨ. Kwaka'muri gɨmɨ wapaaya nya'ne wawɨnya naanga yadɨ sagaa' gɨmɨnyɨ maa'na naanga ginadeigɨnyɨ. Yuyagaa' kwaihwaainakeigɨ mwaala'gɨzɨyagaa' gɨmɨ sara jɨtheigɨnyɨ. Kwaakejɨsɨ gyavɨkaryagɨnyaigɨ gɨmɨ bala'giyagaa' gɨmɨre kɨlaakejɨ' kwaaka ayɨna yɨma'nadezɨkɨ,” wɨdɨna ya'.
GEN.3.20+GEN.3.21+GEN.3.22+GEN.3.23+GEN.3.24	Mi'na wɨdɨna yaka Gotɨyai yaawɨhɨlaake' maarɨna yaka kannya yavɨkarina yakewaai maarɨna yagɨla kannya marira'nyɨna yagi. Ataamɨ a'mwevɨ wɨda' “Yɨva' gɨthɨwe sa' gɨnnya yaya naange' gɨthɨwa.” A'mwe yuyaraavɨ kuvɨnaange' yɨma'nade'nanyɨra. Ataamɨjɨ Yɨvasɨ sawaai kunya kayaa'na yawɨ'na, tewaanna yawɨ'na yadi' mwaalagi. “Yɨsɨla gaalya'ne' nyɨna yakɨri gazagaasagaa' namwaalyɨkadɨka!” daka Gotɨyai wɨdaasɨna. Sara wɨdaasɨna yaka “Yɨta tewaanyarɨna maremwaaipɨ'deraava,” daka wawɨnyavɨ mwasɨlaa ejelɨya dameraavɨ wɨmwaaiha'.
GEN.4.1+GEN.4.2+GEN.4.3+GEN.4.4+GEN.4.5+GEN.4.6+GEN.4.7+GEN.4.8+GEN.4.9+GEN.4.10+GEN.4.11+GEN.4.12+GEN.4.13+GEN.4.14+GEN.4.15+GEN.4.16+GEN.4.17+GEN.4.18+GEN.4.19+GEN.4.20+GEN.4.21+GEN.4.22+GEN.4.23+GEN.4.24	Ataamɨjɨ Yɨvasɨ sawaai kaimaleraarɨ wɨmwaaihagi. Kenɨ gannya wawɨnyavɨ yadaasɨ Aivelɨ jɨlɨkyaawaryaraavɨ maremwaalɨna. Pɨgaa' Kenɨ wawɨnyavɨdaasɨ wapaaya maarɨna yaka Gotɨyarɨ wɨmaaryɨna. Aivelɨ sipɨzipɨya tewaanyai maaraka Gotɨyarɨ wɨmaaryɨna. Kumaaryagi tawanakei wɨmaaryaka Aivelɨmɨna Gotɨyai yɨlaaya yɨna ya'. Wapaaya wɨmaaryaka Kenɨmɨna jɨkurya yɨna ya'. Jɨkurya yɨna kya' Kenɨ sɨnna tɨka kudava' sagaa' Gotɨyai wɨdɨna “Kenɨ sɨnna tɨka magɨthavanna! Kayaa'nanyabwi minnera!” Wɨla dɨvi wawɨnyavɨ a'mwera mamwaalyaba Kenɨjɨ Aivelɨjɨ saraai mwaaidakɨri Kenɨ Aivelɨmɨ tamakɨna. Tamakɨna kya' dɨvi sagaa' Gotɨyai Kenɨmɨ wɨdɨna “Jɨhwaalaangei gazɨyaka?” Sara wɨdɨna kya' Kenɨ wɨdɨna “Mwanganyɨweinyɨ. Gamɨnyɨ maremwaaidɨnyainyɨ daaka!” Gotɨyai wɨdɨna “Jɨhwaarɨ baarɨ' yɨwaa? Jɨhwaalaangare tawejɨ' kwaakevakɨ warɨ'. Dɨvi sagaa' kwaakevakɨ wawɨnya ya'gɨzɨyagaa' wapaaya maalɨke dakanadeigɨnyɨ. Gɨmɨ gazabazaba yamarina jɨtheigɨnyɨ.” Mi'na wɨdɨna kya' sagaa' Kenɨ wɨdɨna “Gɨmɨ mala kanyɨramaasa'gɨzɨ gazabazaba mwalamarina yɨdeinyɨ. Yamaryadaa'mujɨ a'mwei nyanganojɨ mala nyɨramakadeinyɨ.” Gotɨyai wɨdɨna “Aawano. Sasare' mika.” Wɨdɨna yaka Gotɨyai “Kenɨmɨ mala narabɨka!” daka Kenɨmɨre yamevɨ pɨkarya ya'. Sagaa' Gotɨyaryabadaasɨ Kenɨ kwaaka Nothɨnei kaanna wɨna ya'. Gamɨre kaimɨraayara kwaaka mudɨkeba mwalaaweva kwaari'masannajɨ, pɨradaazannajɨ yuya kunnya saburana yawɨreva yavɨkarye'.
GEN.4.25+GEN.4.26	(-)
GEN.5.1+GEN.5.2+GEN.5.3+GEN.5.4+GEN.5.5+GEN.5.6+GEN.5.7+GEN.5.8+GEN.5.9+GEN.5.10+GEN.5.11+GEN.5.12+GEN.5.13+GEN.5.14+GEN.5.15+GEN.5.16+GEN.5.17+GEN.5.18+GEN.5.19+GEN.5.20+GEN.5.21+GEN.5.22+GEN.5.23+GEN.5.24+GEN.5.25+GEN.5.26+GEN.5.27+GEN.5.28+GEN.5.29+GEN.5.30+GEN.5.31+GEN.5.32	 Kwarame naangegaa' 130 Ataamɨ wavɨlavakei gannya kaimale pwai yawakɨna. Yɨva' gawaalɨ' Ataamɨ ganɨmaangeibɨ'nanyai mɨlaka gannya kaimalerɨ ganaange' wɨdɨna “Satai gɨnnya yaya' gɨthɨwana.” Dɨvi sagaa' Satai naanga mena yɨma'nakegaa' kaimale Yɨnozarɨ yawakɨna. Sɨnnawɨ Gotɨyarɨna majɨ, mwaalɨna yesara Yɨnozai yɨma'nakegaa' ayɨna Gotɨyarɨna dadɨvɨ' mwaale'. Ataamɨjɨ Yɨvasɨ sawaare kaimale taaya mɨlagi. Kwarame 930 kwavɨlava' Ataamɨ bala'. Yɨnozai kaimale Kenanɨmɨ kyawakɨna', Kenanɨ kaimale Maalalelɨmɨ kyawakɨna', Maalalelɨ kaimale Jaaretharɨ yawakɨna'. Jaarethai kaimale Yɨnokɨyarɨ kyawakɨna', Yɨnokɨyai kaimale Metuzalaamɨ yawakɨna'. Gotɨyareburɨ Yɨnokɨyai tewaanna yɨna yaka mabalyakei Gotɨyai maraabɨna ya'. Metuzalaa kaimale Lamekerɨ yawakɨna'. Kwarame 969 wavɨlavakei Metuzalaa bala'. Lamekei kaimale Nowaarɨ yawakɨna'. A'mwe pwara kaimale taaya yawakɨne'. Nowaai kaimale Samɨ, Aamɨ, Jaivetai saraavɨ yawakɨna'.
GEN.6.1+GEN.6.2+GEN.6.3+GEN.6.4+GEN.6.5+GEN.6.6+GEN.6.7+GEN.6.8	A'mwerajɨ a'mwejɨ kwala naanga kima'ne' “A'mwengɨ nemɨ kwala maraana!” deva Gotɨyare kuvɨbwaalɨvava maarɨna. Maarɨna kye' kunnya kaimɨraayara a'mwe dɨragɨnya naangera yɨma'ne'. Gotɨyai tɨnna dara wanganake' kayaa'nanyaraavɨ wangana'. “Kayaa'nanyabwi sara yaana!” yawɨ'dɨvɨsara yuyagaa' yesa'na Gotɨyai dɨna “A'mwe atina ata purɨdaa'nyɨ pwainanyaraavɨ kwarame ata sɨvɨlɨraai (120) kwavɨlavojɨ wakɨdengɨra kunnya balya'negaa'.” “A'mwera, a'mwe, yaawarya, jɨlɨka, yaawia, yuta, yuya tamakɨdengɨra,” dɨna. Mi'na dɨna yaka Gotɨyai da' “Nowaai a'mwe tewaanyarɨna yɨvainɨdelyɨra.”
GEN.6.9+GEN.6.10+GEN.6.11+GEN.6.12+GEN.6.13+GEN.6.14+GEN.6.15+GEN.6.16+GEN.6.17+GEN.6.18+GEN.6.19+GEN.6.20+GEN.6.21+GEN.6.22	(-)
GEN.7.1+GEN.7.2+GEN.7.3+GEN.7.4+GEN.7.5	 Nowaai a'mwe tewaanyai Gotɨyarɨ gya'mwei. Gotɨyai Nowaarɨ wɨdɨna “Sɨpɨya' ange'bɨ' sa' aalyavɨ a'ba yɨlarade' javɨkarideigɨnyɨ. Sɨpɨya maalɨka javɨkaride'na mi'. Sɨpɨya naange' javɨkarideigɨnyɨ. Sɨpɨyavɨre yɨda'na saamɨnaange' anga naangebabɨ' javɨkari! Sɨpɨya' angajɨna lalangyagɨnya'bɨ' javɨkari! Yɨda'na kekina laalayagɨnya'bɨ' sa' duthaakwia! Sɨpɨya' mɨnye'na amwi pɨrɨ' tɨnnyaba pɨrɨ' dakineba pɨrɨ' javɨkari! Yɨrɨtɨnna munyaba yunebanna yunebanna jɨthaakwia! Tɨkurya tɨnnyaba pɨrɨ' a'mwera bulya'ne' kaanya' javɨkari!”
GEN.7.1+GEN.7.2+GEN.7.3+GEN.7.4+GEN.7.5	“Aalya naange' yunebanna pɨdɨravadesɨ. Sɨmudɨnya yadɨvɨsaraavɨ yuyaraavɨ aalya naange' wakɨwɨja' maramɨladere. Kɨrɨ' kɨrɨmɨyoihi kɨrɨbwaalɨvavajɨ saraavɨre a'mwengɨjɨ sɨpɨyavɨ wɨlɨna jidengihɨlyɨ. Nɨmɨre yagaala gɨthɨdeinyɨ. Sa' jɨlɨkyaawarya yɨkurɨyaawia kɨmaaka pɨyoina pɨyoina sɨpɨyavɨ dɨmarulakɨdengɨ. Jɨlɨkyaawarya yɨkurɨyaawia pɨnɨ pɨyoina ata purɨdaa'nyɨ pwaraaina kɨmaaka mi'. Sa sɨpɨyavɨ dɨmarulakɨdengɨ. Wapaaya ge ge gɨmɨnyɨne sɨpɨyavɨ wɨlapɨ'dengɨne wapaaya jovɨrawakya!” Mi'na wɨdɨna kya' Nowaai sara yɨna. Mi'na yɨna kya' Gotɨyai Nowaarɨ wɨda' “ A'mwe pwara a'mwe pɨnɨ kayaa'na yadɨvɨsangɨna gɨmɨ tewaanya yadɨnyaigɨnna sarɨmɨ sɨpɨyavɨ dulyidera. Sawɨta ata yuyi ata purɨdaa'nyɨ pwaraai mi'na kajɨnnojɨ burɨke' wakɨdeinyɨra. Yuya baihɨrinɨpɨ'dengɨra,” wɨda' Gotɨyai.
GEN.7.6+GEN.7.7+GEN.7.8+GEN.7.9+GEN.7.10+GEN.7.11+GEN.7.12+GEN.7.13+GEN.7.14+GEN.7.15+GEN.7.16+GEN.7.17+GEN.7.18+GEN.7.19+GEN.7.20+GEN.7.21+GEN.7.22+GEN.7.23+GEN.7.24	Kwarame naangegaa' 600 sagaa' Nowaarɨ kwavɨlava', gamɨjɨ gannya balaangesɨ sawaare kaimɨraayarajɨ kumɨre balaangejɨ sɨpɨyavɨ kule' Gotɨyai kaanya' tihɨra'. Sɨpɨyavɨ kaanya' mena karihɨra' sawɨta a'mweraare ata sɨvɨlɨraai jɨnna'daa'nyɨ aalɨburɨka naanga yadaa'nyɨ aalɨyɨmɨnya naanga yɨrɨvakegaa' aalya yɨlaabaka kwaakevakɨ aalɨbunya naange' dɨ'na'. Burɨka naanga tɨvi kavawɨra' sagaa' aalɨbunya naange' yunebanna mugunyangɨ kamarulaka' yuya bale'. Sɨpɨya' aalyavɨ a'ba yɨla'dɨsɨ Nowaalyɨ sɨpɨyavɨ wɨlareta yuyajɨ tewaanya mwaale'. Lawe dɨkaai dɨkaai dɨ' kwaakevakɨ aalɨbunya dɨ'nara'.
GEN.8.1+GEN.8.2+GEN.8.3+GEN.8.4+GEN.8.5+GEN.8.6+GEN.8.7+GEN.8.8+GEN.8.9+GEN.8.10+GEN.8.11+GEN.8.12+GEN.8.13+GEN.8.14+GEN.8.15+GEN.8.16+GEN.8.17+GEN.8.18+GEN.8.19+GEN.8.20+GEN.8.21+GEN.8.22	Nowaai sɨpɨyavɨ wɨla'dɨ'nyɨ Gotɨyai sɨmunya yawɨra'. Yawɨraka yɨhuta wakɨna kya' aalya' walyuina yadaasɨ lawe dɨkaai dɨkaai dɨ' kwavɨlava' aalya maalɨka warɨna kya', sɨpɨya' Ararata mugunyavɨ wara'. Kwara' sawɨta a'mwe pwaraare ata sɨvɨlɨraai kajɨnna' Nowaai sɨpɨyavɨya yɨrɨtɨnnyarɨkɨ baasaka mwasawɨ kaamyaakerɨ marapɨlakwaasɨna ya'. Kwaakevakɨ aalɨbunya wa'dɨsɨ kaamyaakei pɨlakuna. Pɨlakuna kya' Nowaai “Aalya tɨvi kye'nɨgwaimwaawɨ' daa'?” daka mwasawɨ kwaamɨryarɨ marapɨlakwaasɨna ya'. Aalɨbunya' kuna wa'dɨsɨ kwaamɨryai mwalaawia'neba kunewɨ wanganaka ayawɨnna sɨpɨyavɨna bulamwaaina. Bulamwaaina kya' sawɨta ata pwi yaka ata purɨdaa'nyɨ pwaraai kajɨnna' pɨgaa' Nowaai kwaamɨryarɨ marapɨlakwaasa'. Kamarapɨlakwaasa' sawɨsɨrɨ kwaamɨryai yɨta wolivɨyare kɨwasa' mudɨ'mɨlamaraawɨna ya'. Kamakaba' Nowaai tɨnna wanganaka “Kwaakeva' yaalɨka menanyɨra,” yawɨra'. Kyawɨra' sawɨta ata pwi ata purɨdaasɨ pwaraai kajɨnna' pɨgaa' Nowaai kwaamɨryarɨ kamarapɨlakwaasa' sa' kwaamɨryai yuna kaanna wɨna ya'. Wɨna kya' Nowaai sɨpɨyavɨya kaanya' baasaka wanganaasa'. Tɨnna dara wanganake' kwaake' yaalɨkevɨ wangana'. Mena kwangana' lawe pu'na kwavɨlava' Gotɨyai Nowaarɨ wɨdɨna, “Sarɨmɨ mwasabanna jɨkwalyaabila! Jɨlɨkyaawaryaraavɨ yɨkurɨyaawiaraavɨ dɨvuradɨhalamakwalyaama! Kumɨ sara kwaakevakɨ kwala naanga yariwannɨpɨ'derera.” Sara wɨdɨna kya' sɨpɨyavɨdaa'nyɨ Nowaalyɨ gamɨre gawaalɨsɨ yuya mwasabanna walyaabɨna ye'. Walyaabɨna kye' Nowaai sɨmunya yawɨraka “Gotɨyai neyɨvainɨwake'na nɨmɨ Gotɨyai tewannyarɨna yɨlaaya yɨgalɨde'na jɨlɨkyaawarya yɨkurɨyaawia wɨjaawɨwɨnabɨsa' dɨkevɨ gaayadɨka yɨravɨma!” yawɨraka Gotɨyarɨne simɨnye' lɨvalaaba'. Lɨvalaabaka dɨka marira'na yaka “Jɨlɨkyaawarya yɨkurɨyaawia kɨmaaka mwarikera,” daka maarɨna yaka simɨnye lɨvalaabakevɨ dɨkevɨ marakɨna ya'. Sɨmahurɨka wɨvwasɨ'na yakevɨdaa'nyɨ tɨrɨnya wabatɨrɨnya winnaka Gotɨyai da' “Dɨvi yunegaa' nɨmɨ ye'na sɨmudɨnya yadɨvɨsangɨ maramuneinyɨra.”
GEN.9.1+GEN.9.2+GEN.9.3+GEN.9.4	Gotɨyai Nowaalyɨ gawaalɨvaanga kwarajɨ kɨnɨdakaavɨ yagaaihɨwɨnya wɨda' “Sarɨmɨ kwala naanga jɨma'nyideihɨlyɨra. Nabaai sarɨmɨ kwaakevakɨ gazabazaba mwalamarina jideihɨlyɨra. Kwaakevakɨ mwaaidɨvɨsajɨ aalyavɨ mwaaidɨvɨsajɨ yuya dɨmaremwaalyidengɨra. Sarɨmɨ maremwaaidɨvɨsa dɨnyideihɨlyɨra. ‘Yɨkurɨyaawia naana!’ dapɨjɨ karamapɨri gamɨre tawe kabwalaawojɨ tɨka nyɨna jideihɨlyɨra.” Gotɨyai sara wɨda'.
GEN.9.5+GEN.9.6+GEN.9.7+GEN.9.8+GEN.9.9+GEN.9.10+GEN.9.11	“A'mwe pwai a'mwe pwarɨ karamakori gamɨnyɨ tamakɨna jidelyɨra. Malakayaawaryai a'mwe pwarɨ tɨka kadavori gamɨnyɨ tamakɨna jidelyɨra. Nɨmɨ a'mwera nɨmɨbɨsaraavɨ yavɨkarye'na sara dɨramakyideihɨlyɨra,” wɨda' Gotɨyai.
GEN.9.12+GEN.9.13+GEN.9.14+GEN.9.15+GEN.9.16+GEN.9.17	“Yɨraayavɨ nɨmɨre akume yɨlakɨdeinyɨra. Akume wage'bɨsavɨ wanganapɨjɨ da' jawɨryidesɨra. ‘Gotɨyai nemɨnyɨjɨ mwaaidɨvɨta yuyangɨjɨ gannya kɨwɨnya' neda',’ sara jawɨryidesɨra. Aalɨbunya kwaakevakɨ dɨ'narake'bɨsa' nɨmɨ wake' dɨvi mulaabyɨ yadesɨra. Kwaakevakɨ mwaaibɨzangɨ mamaramɨlyɨ yadesɨra,” wɨda'.
GEN.9.18+GEN.9.19+GEN.9.20+GEN.9.21+GEN.9.22+GEN.9.23+GEN.9.24+GEN.9.25+GEN.9.26+GEN.9.27	Nowaai wɨla gɨraipɨwawɨnya burɨda'. Burɨnna yaka gɨraipɨzɨla maarɨna, gɨraipɨzɨla aalya' gulyavɨ ma'mwagikɨna aalya yɨrɨke' waainɨya' maranyɨna ya'. Aalya yɨrɨke' maranaka sɨmunya myawɨrya'. Sara yaka angevɨ kannya maayai se warɨna ya'. Se kwara' Aamɨ, Kainanɨmɨre ganɨmaangei, Nowaai kannya maayai warakerɨ wangana'. Wanganaka gannya kɨdaraarɨ mwasawɨ mwaalagɨlyaraarɨ sa' wɨda', Aamɨ. Kuda' Samɨjɨ Jaivetalyɨ saraai yɨvɨta maarɨna, kɨrɨnɨmaangerɨ bwakakɨna tɨnna mwanganyɨ yagi. Dɨvi sagaa' Nowaai dɨkaa'na yaka Aamɨ gawaalɨvaangei yake'na yawɨra'. Sɨmunya yawɨ'na “Aamɨ kayaa'nanya maalɨka yɨvanɨka kɨrɨ' gawaalɨvaangei kayaa'nanya naanga yadengɨra,” yawɨraka wɨda' “Kainanɨmɨre avaalyara Kainanɨmɨ wɨmwaaihakera wɨmaremwaaibɨ'delyɨra. Samɨmɨna dɨvi nɨmɨre Gotɨyai tewaanya wiadelyɨra. Yɨ Gotɨyai Jaivetare kaimɨraaya kwala naanga yɨma'nyɨna, yɨ a'mwe naangera yɨma'nyɨna yɨpɨ'derera. Kainanɨmɨre kaimɨraayara Samɨmɨre kaimɨraayaraavɨne Jaivetare kaimɨraayaraavɨne wawɨnya wɨdaayɨpɨ'derera,” wɨda' Nowaai.
GEN.9.28+GEN.9.29	Nowaare mudangegaa' kwarame naanga (950) kwavɨlava' Nowaai bala'.
GEN.10.1+GEN.10.2+GEN.10.3+GEN.10.4+GEN.10.5+GEN.10.6+GEN.10.7+GEN.10.8+GEN.10.9+GEN.10.10+GEN.10.11+GEN.10.12+GEN.10.13+GEN.10.14	Jaivetai kuvɨnɨmaangei Gomajɨ Maahohɨlyɨ Mathalyɨ Jaavanɨjɨ Tuvalɨjɨ Mesekalyɨ Tɨraazɨlyɨ saraavɨ yawakɨna'. Aamɨ kuvɨnɨmaangei Kuzɨlyɨ Yɨzɨpɨyalyɨ Putɨyalyɨ Kainanɨjɨ saraavɨ yawakɨna'. Kuzi ganɨmaangei Nɨmɨrothɨ yawakɨna'. Dɨvi sagaa' Nɨmɨrothɨ a'mwe dɨragɨnyai, malyai yɨma'na'. Anga naangeba Baivelɨ, Erekɨ, Aakathɨ, Kalɨne kwaaka Sinaa mannakeba Nɨmɨrothɨ maremwaalakebera. Maremwaalaka kwaaka Azɨrɨya anga naangeba Ninɨva, Rewavothɨ-Yɨya, Kaala, Rezanɨ anga sa mada'.
GEN.10.15+GEN.10.16+GEN.10.17+GEN.10.18+GEN.10.19+GEN.10.20	Kainanɨ kɨrɨnɨmaangei Saaithonɨjɨ Etɨlyɨ saraarɨ yawakɨna'. Kainanɨmɨrera Jevuzɨyara, Amoyara, Gihaazɨyara, Ivayara, Aakayara, Sɨnɨyara, Aavathɨyara, Semaarayara, Aamaatɨyara Kainanɨmɨrera sara yɨma'nyɨna ye'.
GEN.10.21+GEN.10.22+GEN.10.23+GEN.10.24+GEN.10.25+GEN.10.26+GEN.10.27+GEN.10.28+GEN.10.29+GEN.10.30+GEN.10.31+GEN.10.32	Samɨ kuvɨnɨmaangei Elamɨ, Azu, Aapakɨzathɨ, Lutɨ, Aaramɨ yawakɨna'. Sa' Nowaarɨ gawaalɨvaangera a'mwe yuyaraavɨ kwaakevakɨ mwaaidɨvɨsaraavɨ yawakɨne'.
GEN.11.1+GEN.11.2+GEN.11.3+GEN.11.4+GEN.11.5+GEN.11.6+GEN.11.7+GEN.11.8+GEN.11.9	Kwaakevakɨ a'mwe mwaalesara yagaala avaala pɨrɨ'na dɨne'. Kumɨ sara kwaaka Sinaana kaanna wɨna ye'. Wɨna yeva dɨne' “Gotɨyai sara neda' ‘Yuyaba dɨmwalamaryɨla!’ nedaka kɨrɨ' nemɨ kwaaka gazabazaba mamwalamaryaanna! Dava nemɨ a'mwe naangaina yɨma'nyɨna yaadeine. Nemɨ anga naanga madaathe' nabaai anga saamɨnaange' sɨlya'bɨsa' madaathera,” dɨne'. Mi'na dɨneva anga madaapɨjɨ Gotɨyai daka “Nɨmɨ walanganaawɨma!” daka walaaba'. Walaabaka wanganaka “A'mwera kunnya yawɨ'na yapɨjɨyavɨ sara nyɨpɨdɨka!” daka “A'mwera yagaala ge' ge' dɨpɨ'de'nana,” daka taalɨta kagɨnyɨwaga' sagaa' yagaala avaalya' desara sagaa' yagaala ge' ge' dɨna ye'. Yagaala ge' ge' dɨna yeva “Anga naangeba madɨna yɨvanɨgo' warana!” deva mamaje'. Anga mamajara kye' Gotɨyai wɨdaasɨna kya' anga gazabazabanna mwalamaryɨna ye'. Anga naangeba yosɨnna yeva sara yagalya'ma'nɨka sabanne' dɨnɨkesɨ Baivelɨ. Yagaala ge' ge' yɨma'nyɨna yakebanne yaya' Baivelɨ sara wo'nyɨna ya'.
GEN.11.10+GEN.11.11+GEN.11.12+GEN.11.13+GEN.11.14+GEN.11.15+GEN.11.16+GEN.11.17+GEN.11.18+GEN.11.19+GEN.11.20+GEN.11.21+GEN.11.22+GEN.11.23+GEN.11.24+GEN.11.25	Samɨmɨre gawaalɨvaangei Aapakɨzathɨyai ganɨmaangei Kainanɨmɨ yawakɨna'. Yɨ Kainanɨ ganɨmaangei Selaamɨ yawakɨna'. Yɨ Selaa ganɨmaangei Eva, yɨ Eva ganɨmaangei Pelehɨ, yɨ Pelehɨ ganɨmaangei Rewɨ, yɨ Rewɨ ganɨmaangei Seruhɨ, yɨ Seruhɨ ganɨmaangei Naawo, yɨ Naawo ganɨmaangei Teraamɨ yawakɨna'. A'mwe dara kuvɨbwaalɨvava kuvɨraayava yawakɨne'.
GEN.11.26+GEN.11.27+GEN.11.28+GEN.11.29+GEN.11.30+GEN.11.31+GEN.11.32	A'mwe Teraa kuvɨnɨmaangei Evɨramɨ, Naawo, Aaranɨ yawakɨna'. Aaranɨ ganɨmaangei Lotɨmɨ yawakɨna'. Gamɨre kwaaka Kalɨthɨya saba Aaranɨ bala'. Kabala' Naawo Aaranɨmɨre garaavaanga' Milɨkaavɨ maara'. Nabaai Evɨramɨ Saraaya' maara'. Kamaara' Saraaya' kaimɨraavɨmaaya' mwaala'. A'mwe naanga Teraajɨ, Evɨramɨjɨ, Saraayasɨ, Lotɨjɨ, sa angeba E kwaaka Kalɨthɨya mannɨkebadaa'nyɨ wɨna. Kaanna wɨna yeva “Kwaaka Kainanɨnennava,” deva angeba Aaranɨ bɨna yeva mwaalɨna. Mwaalɨna kye' saba Teraa bala'.
GEN.12.1+GEN.12.2+GEN.12.3	Gotɨyai Evɨramɨmɨ jaka wɨdɨna “Gɨnnya angebadaa'nyɨ dɨwona! Gɨmɨjɨ avaalyaraavɨ jahalya'makwo! Kwaaka anga dɨmwaaide pɨbanna kagivwarɨdaakwa'mujɨ dɨmwaaideigɨnyɨ. Nɨmɨ sainyɨ gɨnnya kaimɨraayangɨ maremwaalɨdeinyɨ. Gɨmɨrera kwala naanga yɨma'nɨpɨ'dere. Gɨmɨ a'mwe naangei jɨma'nadeigɨnyɨ. Yɨ gɨmɨnyɨ jɨwaalɨvavaavɨna a'mwe kwaakevakɨ yuneba mwaaidɨvɨsaraavɨ tewaanna yɨdere. Kumɨ sarɨmɨnyɨne tewaanna kyapɨjɨ kumɨnyɨne tewaanna yɨdeinyɨ. Kumɨ sarɨmɨnyɨne kayaa'na kyapɨjɨ nɨmɨ kumɨnyɨne kayaa'na yɨdeinyɨra,” wɨda' Gotɨyai.
GEN.12.4+GEN.12.5	Gotɨyai Evɨramɨmɨ sara kuda' Evɨramɨ angeba Aaranɨdaa'nyɨ wɨna. Kwaaka Kainanɨnei gannya balaanga Saraayasɨ Lotɨ gathaakaangare gawaalɨsɨ gɨlyɨvɨta yuyajɨ kaanna makuna ya'.
GEN.12.6+GEN.12.7	Evɨramɨ angeba Sekemɨ kwaaka Kainanɨ mannɨkeba wavɨla'na yaka yɨ'darya More mwaalɨna. Mwaalɨna kya' Gotɨyai Evɨramɨmɨ wɨda' “Kwaaka Kainanɨ yuneba jɨwaalɨvaangeraavɨ kɨnɨdakaavihɨrɨne yɨhɨzaavɨdeinyɨra.” Mi'na kuda' Evɨramɨ “Nɨmɨ Gotɨyarɨ yɨlaaya yɨgalɨma! Jɨlɨkyaawaryarɨ wɨjaavɨma!” daka simɨnye' lɨvalaanna yaka jɨlɨkyaawarya gaayadɨka mariravake' dɨke' nasɨ'na yakevɨdaasɨ Gotɨyarɨ sɨmatɨrɨnya winna'.
GEN.12.8	Dɨvi sagaa' Evɨramɨ mugunyavɨ angeba Betelɨ adaihɨsabanna wɨna. Sabanna wawaka angeba Betelɨ angeba Aayɨ yaareba gannya selɨ-anga madaka Gotɨyarɨna yɨlaaya ya'.
GEN.12.9+GEN.12.10+GEN.12.11+GEN.12.12+GEN.12.13	Pɨgaa' wapaaya kunegaa' mɨjɨkegaa' Evɨramɨ Kwaaka Yɨzɨpɨna wɨna. Yɨzɨpɨna wawaka gannya balaangevɨ wɨda' “Gɨmɨ tewaanya'gɨnyɨ. Yɨzɨpɨ mwaalyara gwanganapɨjɨ ‘A'mwe sa' maraana!’ dapɨjɨ nyɨramakɨpɨ'deinyɨra. Gɨmɨ duthathera ‘A'mwe sai nya'mwelyɨra.’ ‘Naramakɨpɨka!’ da'gɨzɨ sara duthathe'gɨnyɨ. Sara kuda'gɨzɨ kave wanganakɨna nyɨpɨ'deinyɨ,” wɨda'.
GEN.12.14+GEN.12.15+GEN.12.16	Yɨzɨpɨ mwaalyara kunnya maremwaalakerɨ wɨdɨna yadɨvɨ' “Peroyaigɨ, nemɨre a'mwe naangeigɨnyɨra.” Peroyare a'mwe naangera Saraayavɨ wanganeva Peroyarɨ wɨde' “A'mwe sa' tewaanyasɨra.” Mi'na kude' A'mwe Pero Saraayavɨ gannya angevɨ wɨmwaaihɨna ya'. Wɨmwaaihɨna yaka Evɨramɨmɨne a'mwerajɨ a'mwejɨ sangɨ wɨdaayadɨvɨsangɨ wɨjaavɨna ya'. Nabaai jɨlɨkyaawarya naanga wɨjaava'.
GEN.12.17+GEN.12.18+GEN.12.19+GEN.12.20	Gotɨyai Peroyalyɨ gamɨre maremwaaiderajɨ saraavɨ Saraayavɨna kayaaka yɨgaina ya'. Kayaaka yɨgaina kya' Pero Evɨramɨmɨ “Dulaamo!” kuda' Evɨramɨ angevɨ wɨlɨna kya' Pero wɨda' “Baa'na yɨvanɨgɨna? ‘A'mwe' nɨmɨresɨra,’ manyɨjɨwa'dɨnyaigɨ. Dahaa' gɨnnya a'mwevɨ dɨmakwo!” Sara wɨdaka “Evɨramɨjɨ gamɨrerajɨ yarai wɨpɨka!” Pero gannya wɨdaayadɨvɨsaraavɨ “Evɨramɨmɨ wɨdasaawɨna jɨla!” wɨda'.
GEN.13.1+GEN.13.2+GEN.13.3+GEN.13.4	Evɨramɨ angeba Betelɨna gɨlyɨvɨsajɨ jɨlɨkyaawaryajɨ maryagalaawɨna ya'. Yagalaawɨna yaka Gotɨyarɨna “Yɨlaaya yɨgalɨma!” daka “Su!” wɨda'.
GEN.13.5+GEN.13.6+GEN.13.7+GEN.13.8+GEN.13.9+GEN.13.10+GEN.13.11+GEN.13.12+GEN.13.13	Evɨramɨ bulɨmakaawoya gɨlyɨvɨta naangejɨyai mwaala'. Nabaai Lotɨ bulɨmakaawoya gɨlyɨvɨta kɨnɨjɨyai avaalyaba mwaala'. Mwaalagɨlyaraare jɨlɨkyaawarya wapaaya nya'ne maalɨka wara'. Sa'na Evɨramɨmɨre jɨlɨkyaawarya maremwaaidɨvɨsara Lotɨmɨre jɨlɨkyaawarya maremwaaidɨvɨsara maanga dɨnyɨna ye'. Maanga dɨnyɨna kye' Evɨramɨ Lotɨmɨ wɨda' “Mayagaala madakanera! Pɨba kwaaka naanga warɨka. Gɨmɨ tuta pimagɨna dɨwona! Nɨmɨ pimagɨna wɨdera.” Sara kuda' Lotɨ waraata aalya Jothanɨ saba aalɨnakeba dara wangana' “Ai, Gotɨyare kwaaka tewaanyaba wa'dɨsɨ kɨrɨ' mwaaidɨ daaka? Gotɨyare wawɨnyabɨsabe,” daka Lotɨ walaawaka angeba Sothomɨ angeba Gamora aya kɨba mwaala'. Sothomɨ mwaalyarajɨ Gamora mwaalyarajɨ a'mwe kayaa'nanaangera mwaale'. Lotɨ kwalaawa' Evɨramɨ kwaaka Kainanɨ mwaalɨna ya'.
GEN.13.14+GEN.13.15+GEN.13.16+GEN.13.17+GEN.13.18	Evɨramɨ mwaalɨna kya' Gotɨyai wɨda' “Pina pina dɨmaranganamarya! Yuyaba dangadeva gɨzaavɨdeinyɨ. Gɨmɨ tɨnna kwangana'gɨzɨ saba gɨmɨrebe. Nabaai gɨmɨre kaimɨraayara a'mwe naanga yɨma'nɨpɨ'derera. A'mwera kwaatɨrya ata gibɨ'de' mɨka. Gɨmɨre kaimɨraaya kwalaalya mwaaibɨzangɨ ata gibɨ'de' mɨka.” Mi'na kuda' Evɨramɨ kaanna yamarina yaka yɨ'darya Maamɨre yɨ'darɨgidɨkusaba mwaalaka Gotɨyarɨne simɨnye' lɨvalaaba'.
GEN.14.1+GEN.14.2+GEN.14.3+GEN.14.4+GEN.14.5+GEN.14.6+GEN.14.7+GEN.14.8+GEN.14.9+GEN.14.10+GEN.14.11+GEN.14.12+GEN.14.13+GEN.14.14+GEN.14.15+GEN.14.16	Pɨgaa' a'mwe naanga kingɨya daraai daraalyarajɨ kumɨrerajɨ beva angeba Sothomɨ mwaalyarajɨ anga pɨbanyarajɨ saraavɨ baramakɨna. Baramakɨna kye' a'mwe kwalaalyara kabale' pwara mugunya pɨnɨngɨna lɨkaanya wɨna ye'. Lɨkaanya wɨna kye' a'mwe naangera “Nedaayadɨvɨsarera,” deva Lotɨjɨ pwarajɨ saraavɨ wɨla galyɨrakɨna ye'. Galyɨrakɨna yeva anga yuyabadaa'nyɨ gɨlyɨvɨta naanga yɨpalamaa'na. Yɨpalamaa'na kye' a'mwe pwai Evɨramɨmyawɨnna kaanyɨve'na wɨna yaka Evɨramɨmɨ wɨda' “Malyara anga Sothomɨ mwaalyaraavɨ baramakeva Lotɨmɨ wɨla yɨrakɨwaa'.” Sara kuda' Evɨramɨ gannya aawɨlasaraavɨ jaka wɨdaka malyaraavɨ mɨdɨnna ya'. Mɨdɨnna kya' sawɨta kujɨnna' malyaraavɨ tamɨna kye' pwara lɨka wɨna kye' pwaraavɨ tamɨna ye'. Tamɨna kye' Evɨramɨ Lotɨjɨ a'mwe pwarajɨ gɨlyɨvɨta naangejɨ ayawɨnna makabɨna ye'.
GEN.14.17+GEN.14.18+GEN.14.19+GEN.14.20	Sothomɨ maremwaalakelyɨ Melɨkɨzɨthekɨ anga Saalemɨ maremwaalakelyɨ saraai Evɨramɨmɨ wɨjɨmaa'nyɨna yagi. Melɨkɨzɨthekɨ Evɨramɨmɨ wapaaya wɨjaavɨna yaka Gotɨyarei yagaala wɨda' “Gotɨyai sɨgunyasɨ kwaakesɨ wakyaakei gɨmɨnyɨ tewaanya gyɨnɨkelyɨra. Gamɨzai gɨmɨjɨ yagɨla gɨmɨnyɨne yɨkamaangeraavɨ ye'mwannaramyawaaihɨ. Gotɨyai tewaanyalyɨra.” Kuda' Evɨramɨ gamɨre gɨlyɨvɨsa gazabazaba kwala marapɨgɨla'na kya' gɨlyɨvɨta naanga atɨraalya wa'dɨ'nyɨ Evɨramɨ gɨlyɨvɨta pɨrɨ' Melɨkɨzɨthekɨ sarɨna yanga wɨjaavɨna ya'.
GEN.14.21+GEN.14.22+GEN.14.23+GEN.14.24	Sothomɨ maremwaalakei Evɨramɨmɨ wɨda' “Gɨmɨ ma'mwaanyangɨdaasɨ a'mweraavɨjɨ a'mwengɨjɨ yanga nyɨjaama! Gɨlyɨvɨsa gɨmɨrengɨra.” Kuda' Evɨramɨ wɨda' “Nemɨ wapaaya pɨnɨ nɨwo. Mi'na nɨwo'na warana! A'mwe daraai dalyarajɨ kumɨrerajɨ pwara nɨmɨnyɨ marɨgaidaa'na nyawaaihasaraavɨ gɨlyɨvɨta pɨnɨ dumaarya! Sa' Gotɨyai nyɨgaimwadelyɨra. Gɨmɨnyɨ gɨlyɨvɨsa mamaari yɨdeinyɨra. Nɨmɨ sara ya'mujɨ gɨmɨ nadɨthɨka ‘Nɨmɨ Evɨramɨmɨ a'mwe naangei wɨmwaaihe!’ dɨwa,” wɨda'.
GEN.15.1+GEN.15.2+GEN.15.3+GEN.15.4+GEN.15.5+GEN.15.6+GEN.15.7+GEN.15.8+GEN.15.9+GEN.15.10+GEN.15.11+GEN.15.12+GEN.15.13+GEN.15.14+GEN.15.15+GEN.15.16+GEN.15.17+GEN.15.18+GEN.15.19+GEN.15.20+GEN.15.21	Dɨvi sagaa' Evɨramɨ waja kya'na' Gotɨyai Evɨramɨmɨ wɨda' “Lɨka nadɨkwosɨ'dɨka! Nɨmɨ gɨmɨnyɨ mwata tinya'na saabyainyɨbɨsainyɨ gɨmaredaavɨdeinyɨra. Gɨlyɨvɨta naanga gɨzaavɨdeinyɨ.” Kuda' sa' Evɨramɨ Gotɨyarɨ “Nyɨbwaalɨ' nyɨjaadeinyɨ daaka? Kanyɨjaava'gɨzɨ nɨmɨ kabala'mujɨ Elɨyaizai nyɨdaayadei nɨmɨre gɨlyɨvɨta yuya mamaari yadelyɨra.” Mi'na kuda' Gotɨyai wɨdɨna ya' “Elɨyaizai gɨlyɨvɨsa mamaari yadengɨra. Jɨwaalɨ' kaimɨraaya pwai kyawakɨna'gɨzɨ gamɨzai maaradengɨra. Sɨlɨngaamɨnyangɨ jɨlanganaawa! Sɨlɨngaamɨnya kwalaalya warɨka ke'nɨngɨ jɨlanganaawa! Gɨmɨre kaimɨraaya kwalaalya avaaina yɨma'nɨpɨ'dengɨra.” Sara kuda' Evɨramɨ “Gotɨyai nebwi nyɨdɨwa',” yawɨraka wɨlɨmwagara'. Sara kulɨmwagara' Gotɨyai dɨnyɨna ya' “A'mwe sai sara yawɨ'manɨkei dahaa' a'mwe yɨda'maraangei wɨmwaaihɨwe'na dɨwana.” Sara dɨnyɨna yaka Gotɨyai wɨda' “Gɨmɨnyɨ kwaaka Kalɨthɨyadaasɨ gɨmakulaabena kwaaka dava gɨzaave.” Kuda' Evɨramɨ wɨda' “Gotɨyaigɨ, kwaake' nɨmɨre' be yawɨta'na yawɨrɨde'neka?” Wɨdɨna kya' Gotɨyai wɨda' “Jɨlɨkyaawaryara dɨnyɨmakulaama!” Sara wɨdɨna kya' Evɨramɨ sara yɨna ya'. Mi'na makulaabaka bulatamaworipu'na yaka wakɨna ya'. Yuta maalɨkeraavɨ tamakɨna ya'. Yuta pwara pɨlavamarina “Mɨwɨta tɨka nyɨna yaana!” deva sagaa' Evɨramɨ tɨnna wanganna yaka marirɨgalaasɨna ya'. Dɨvidaasɨ nyɨlyai walakya'negaa' nyɨla daavɨna kya' Evɨramɨ pɨgasaai waja ya'nyɨna yaka lɨka yɨna ya'. Mi'na lɨka yɨna kya' Gotɨyai wɨda' “Evɨramɨ, gɨmɨ a'mwe nei jɨma'nadeigɨ sagaa' dɨvaideigɨnyɨ. Dahaa'na mɨ'. Gɨmɨre kaimɨraayara kwaaka pɨbanna wɨna yapɨjɨ saba mwaaibɨ'derera. Kwaaka saba mwaalyara ‘A'mwera kumɨzara wawɨnya nedaayɨpɨ'dera yaadeinaava,’ kadapɨjɨ yɨma'nɨpɨ'derera. Wawɨnya wɨdaayɨpɨ'dera kyapɨjɨ kwarame naanga 400 kwavɨlavojɨ sara yɨkamaangera yɨpɨ'derera. Nɨmɨ karama'mujɨ yɨ gɨmɨre kaimɨraayara ayawɨnna wɨdasaabɨdere. Yɨ gɨlyɨvɨkɨraya kɨnɨjɨ kaanna makabɨna yɨpɨ'dere,” wɨda'. Mi'na kuda' sawɨsa' mena kajɨnna' Evɨramɨ dara wanganake' “Ai, dɨke' mɨwɨsangɨ tɨnnyaba danapɨraala'manɨka!” Kada' Gotɨyai gannya kɨwɨnya' wɨda' “Kwaaka davakɨ sarɨmɨnɨdakaavihɨrɨna yɨhɨzaawevakɨ,” wɨda' Gotɨyai.
GEN.16.1+GEN.16.2+GEN.16.3+GEN.16.4+GEN.16.5+GEN.16.6	Saraaya' Evɨramɨmɨre balaanga' kaimɨraavɨmaayasɨra. Gamɨre wɨdaayade' Yɨzɨpɨ kwaakebadaa'nyɨ mwaalake' Ehaasɨra. Mwaalɨna kya' Saraaya' Evɨramɨmɨ wɨda' “Gɨmɨ Ehaavɨ dɨmaaka! Kamaara'gɨzɨ gamɨ nɨmɨnyɨne kaimɨraayangɨ mɨladengɨra.” Sara kuda' Evɨramɨ Ehaavɨ maarɨna. Maarɨna kya' Ehaa' kaimɨraavɨmunya yaka “Nɨmɨ munya'nyɨ a'mwe naange'nyɨ Saraaya' kaimɨraavɨmaaya' maalɨkesɨ,” yawɨ'na. Sara yawɨ'na kya' Saraaya' Evɨramɨmɨ wɨda' “Ehaa' nɨmɨnyɨna ‘Saraaya' maalɨkesɨ,’ kunya yawɨ'na yɨwa'dɨ'.” Kuda' Evɨramɨ wɨdɨna “Gɨmɨresɨra. Gɨnnya kunya yawɨra'gɨzɨ sara ja!” Mi'na kuda' Saraaya' Ehaavɨna sɨmɨlɨka wɨlɨna yaka “Wawɨnya naanga ja!” dade' kya' Ehaa' “Saraaya' kayaa'na nyɨvanɨ'. Nɨmɨ kaanna wɨma!” daka wɨna ya'.
GEN.16.7+GEN.16.8+GEN.16.9+GEN.16.10+GEN.16.11+GEN.16.12+GEN.16.13+GEN.16.14+GEN.16.15+GEN.16.16	Kaanna wɨna yaka a'mwera mamwaalya kuneba aalɨyɨmɨnyavɨ sabanna Ehaa' mwalaawɨna ya'. Kamwalaawa' Gotɨyare mamaayai ejelɨyai wanganaka “Ehaa' aaga' kamwaalɨka,” daka wɨda' “Ehaa', gazɨne'gɨnaka?” Sara kuda' Ehaa' wɨdɨna “Saraayavɨna lɨka bena bamwaaihena.” Wɨdɨna kya' wɨda' “Saraayayawɨnna jahalaawa! Yagalaawa'gɨzɨ gamɨ savɨ du'nadera. Kale gyɨwake'gɨnyɨ gwangamanɨkelyɨra Gotɨyai. Nabaai kaimɨraayai Yɨzɨmelɨ dɨmide'gɨnyɨ. Gamɨzai kavɨdaayai malakayaawaryaibɨsai yuyaraavɨ mala tamɨna yadelyɨra. Gɨmɨre kaimɨraayara kwala naanga yɨma'nɨpɨ'derera.” Sara kuda' Ehaa' dɨna ya' “Gotɨyai nyangadelyɨra.” Dɨvidaa'nyɨ Evɨramɨ kwarame 86 kwavɨlava' sagaa' Ehaa' Yɨzɨmelɨmɨ mɨla'.
GEN.17.1+GEN.17.2+GEN.17.3+GEN.17.4+GEN.17.5+GEN.17.6+GEN.17.7+GEN.17.8+GEN.17.9+GEN.17.10+GEN.17.11+GEN.17.12+GEN.17.13+GEN.17.14+GEN.17.15+GEN.17.16+GEN.17.17+GEN.17.18+GEN.17.19+GEN.17.20+GEN.17.21+GEN.17.22	Evɨramɨ kwarame 99 wavɨlavakerɨ Gotɨyai wɨdɨna “Gotɨyainyɨ dɨragɨnyainyɨra.” Gotɨyai sara wɨdɨna kya' “Gotɨyai naangelyɨra,” daka walaruta'nyɨna. Walaruta'nyɨna kya' Gotɨyai wɨda' “Nɨnnya kɨwɨnya' gɨzaavɨde' gazagaasagaa' nebwi waragothesɨra. A'mwe gera geraavɨ kuvɨnɨmaangeigɨ jɨma'nade'na gɨnnya yaya' Evɨraamɨ wo'nadeigɨnyɨra. Gɨmɨrera pwara a'mwe naangera yɨma'nɨpɨ'derera. Sarɨmɨre Gotɨyainyɨra. Nɨmɨ sainyɨ Kwaaka Kainanɨ gɨmɨnyɨnajɨ gɨmɨre kaimɨraayaraavɨnajɨ yɨhɨzaavɨdeinyɨ. Gɨmɨjɨ gɨmɨnyɨ kaimɨraayarajɨ wawɨnya gɨthaayadɨvɨsarajɨ saihi kɨlaakejɨkɨ pɨkarya da'nyɨna jideihɨlyɨra. Bwaranyai sawɨta atina ata purɨdaaasɨ dawaai kajɨnnojɨ gamɨre kɨlaakejɨkɨ pɨkarya davɨna jideihɨlyɨra. Pɨkarya wanganapɨjɨ nɨmɨre kɨwɨnya' jawɨridesɨra. A'mwe pwai ‘Nɨmɨre kɨlaakejɨkɨ pɨkarya madapɨnera!’ kadozɨ ‘Namwaaladɨka!’ dapɨjɨ Evɨraamɨjɨyaraavɨ yuyagaa' yagalya'mavaderɨ duthaasidelyɨra. Gɨnnya balaanga' Seraa' yaya mudɨka kwo'nojɨ gɨmɨnyɨna kaimɨraayai mɨladesɨra. Gamɨ sa' kuvɨnaange' a'mwe gera geraavɨ yɨma'nadesɨra.” Sara kuda' Evɨraamɨ jɨka gyaka wɨda' “Yuya'naai a'mwe ne'naalyɨ. Seraa' kaimɨraayai gara mɨladevaka? O, Yɨzɨmelɨmɨna jawɨ'delyɨra.” Tɨvi'na kuda' Gotɨyai wɨdɨna “Yɨzɨmelɨmɨ tewaanya yɨde'na a'mwe naangeraavɨre kuvɨnɨmaangei yɨma'nadelyɨ. Sa'na kɨrɨ' kwarame pɨrɨ' kwavɨlavojɨ Seraa' kaimɨraayai gɨmɨnyɨna kamɨlojɨ ‘Aazakɨ,’ duthatheigɨnyɨ. Nabaai gamɨnyɨna nɨmɨre kɨwɨnya' wɨjaavɨdeinyɨ.” Tɨvi'na wɨdaka Gotɨyai Evɨraamɨmɨ yagalya'ma'na ya'.
GEN.17.23+GEN.17.24+GEN.17.25+GEN.17.26+GEN.17.27	Yagalya'ma'na yakegaa' sagaa' Evɨraamɨjɨ a'mwe yuyarajɨ kunnya kɨlaakejɨkɨ pɨkarya da'nyɨna ye'.
GEN.18.1+GEN.18.2+GEN.18.3+GEN.18.4+GEN.18.5+GEN.18.6+GEN.18.7+GEN.18.8+GEN.18.9+GEN.18.10+GEN.18.11+GEN.18.12+GEN.18.13+GEN.18.14+GEN.18.15	Evɨraamɨ Maamɨre yɨ'daryawɨ mwaaidɨ'nyɨ Gotɨyai bwangana'. Evɨraamɨ gannya tɨkuryaba mwaalaka a'mwe daraai dalyaraavɨ wanganaka walyuna yaka ata bwa'nyɨna yaka wɨdɨna “Nɨmɨjɨ dava dalamwaalyɨla! Wapaaya aalya sarɨmɨnyɨne maarɨdeinyɨ. Aalya yɨnapɨjɨ wapaajɨ napɨjɨ dɨwideihɨlyɨra.” Kumɨ “Yo,” sara kude' Evɨraamɨ gannya angevɨ yarai wɨlɨna, Seraavɨ wɨdaka “Wapaaya yɨdɨka ja!” kaanyɨve'na wawaka jɨlɨkyaawarya maalɨka dɨwɨnyai maarɨna. Maarɨna kya' wɨdaayadei gurya davɨna yɨdɨka yɨna yake' Evɨraamɨ wapaaya kumaarya' kumɨ nyɨna. Mi'na nyɨna yeva a'mwera Evɨraamɨmɨ wɨde' “Gɨmɨre balaange' Seraa' gawɨ mwaalɨka?” Sara kude' Evɨraamɨ wɨda' “Angevɨ wɨlarɨ'.” Kuda' pwai wɨdɨna “Kwarame mudɨke' kwavɨlavojɨ nɨmɨ yagalaawɨdehaa' Seraa' kaimɨraayarɨ mɨladesɨra.” Mi'na kuda' Seraa' yagaala davɨ wɨ'naka yɨmunna jɨka gyaka dɨna “Naarɨmɨ sayoinaai a'mwe neyoinaalyɨra. Kaimɨraayai gara mɨlɨde'nanaka! Nɨmɨ a'mwe ne'nyɨra.” Sara yawɨ'na kya' Gotɨyai Evɨraamɨmɨ wɨda' “Seraa' jɨka baa'na gyɨwaka? Gotɨyainyɨ yuyangɨ yɨdeinyɨra. Gamɨ sa' dɨwɨja' kwarame pɨrɨ' kwavɨlavojɨ kaimɨraayarɨ mɨladesɨ.” Mi'na kuda' Seraa' lɨka yaka “Ai, nɨmɨ jɨka magyɨwa.” Sara kuda' Gotɨyai wɨda' “Gɨmɨ jɨka gyɨwaano.”
GEN.18.16+GEN.18.17+GEN.18.18+GEN.18.19+GEN.18.20+GEN.18.21+GEN.18.22+GEN.18.23+GEN.18.24+GEN.18.25+GEN.18.26+GEN.18.27+GEN.18.28+GEN.18.29+GEN.18.30+GEN.18.31+GEN.18.32+GEN.18.33	A'mwe daraai dai Evɨraamɨmɨ angevɨdaa'nyɨ “Sothomɨ angebanneinera,” deva kaanna wɨna. Evɨraamɨjɨ pwalyɨ maalɨkebanna wɨna. Maalɨkebanna wɨna kyagi Gotɨyai wɨda' “ ‘Sothomɨ mwaalyarajɨ Gamora mwaalyarajɨ a'mwe kayaa'nanaangerera,’ sara wɨ'nadɨnyarera. Nɨmɨ walanganɨma! A'mwe kayaa'nanaangeraavɨ sara wangana'muri nɨmɨ tamakɨdeinyɨra.” A'mweraai “Naarɨmɨ walaawaka!” dahɨla walaawɨna kyagi Evɨraamɨ Gotɨyarɨ wɨda' “A'mwe tewaanyarajɨ mwaaipɨjara nabaai dɨramakɨdeigɨ daaka? A'mwe tewaanya nɨmɨre ata sɨvɨlɨraai a'mwe pware ata sɨvɨlɨraai a'mwe pware atɨraaina (50) mwaaidapɨjɨ anga naanga yuyaburaavɨ dɨramakɨdeigɨ daaka? Gɨmɨ kwaaka yuyavakɨ maremwaaidɨnyaigɨnyɨ. Gɨmɨ gazagaasagaa' tewaanna yadɨnyaigɨnyɨra.” Sara kuda' Gotɨyai wɨdɨna “A'mwe nyɨdɨwaanyara mwaaidapɨjɨ anga naanga yuyaburaavɨ maramaki yɨdeinyɨra.” Sara kuda' Evɨraamɨ Gotɨyarɨ a'mwe tewaanya ata sɨvɨlɨraai, ata sɨvɨlɨraai ata pwina saraavɨna kuda' Gotɨyai “Maramaki yɨdera,” wɨda'. Sara wɨdɨna kya' Evɨraamɨ a'mwe tewaanya ata sɨvɨlɨraai, ata sɨvɨlɨraalyaraavɨna kuda' Gotɨyai wɨda' “Angeba maramaki yɨdera.” Sara wɨdɨna kya' Evɨraamɨ a'mwe tewaanya ata sɨvɨlɨraai, atɨraalyaraavɨna ayawɨ kuda' Gotɨyai ayawɨ wɨda'. Sara wɨdɨna kya' Evɨraamɨ a'mwe tewaanya ata sɨvɨlɨraalyaraavɨna ayawɨ kuda' Gotɨyai ayawɨ wɨda'. Kuda' Evɨraamɨ aayagaa' wɨda' “Nɨmɨnyɨna sɨnna tɨka magɨthavannera! Nɨmɨ gave pɨgaa'na gɨthɨma! A'mwe tewaanya nɨmɨre atɨraalyara mwaaidapɨjɨ anga naangangɨ dɨramakɨdeigɨ daaka?” Mi'na wɨdɨna kya' Gotɨyai wɨda' “Aawano. A'mwe tewaanya atɨraalyara mwaaidapɨjɨ anga naangengɨ maramaki yɨdeinyɨra.” Mi'na wɨdaka Gotɨyai kaanna wɨna ya'. Wɨna kya' Evɨraamɨ gannya angewɨnna yagalaawɨna ya'.
GEN.19.1+GEN.19.2+GEN.19.3	Sawɨsaburɨ Sothomɨ angeburɨnna ejelɨyaraai walaabahi. A'mwe Lotɨ tɨkuryaba mwaaidɨ'nyɨ ejelɨyaraai kulaabahi Lotɨ wɨda' “Ata bwa'naana! Nɨmɨre angevɨna kaanya wawaajɨ anga savɨ wa'mwaraana!” Kuda' ejelɨyaraai wɨdahi “Aala, mwasaba se wa'mwaraka!” Sara wɨdɨna kyagi Lotɨ “Nɨmɨre angevɨ waraana! ‘Aala,’ be'na dɨwaala? Nɨmɨre angevɨ wa'mwaraana?” Sa' kuda' gamɨjɨ wɨlɨna yeva wapaaya nyɨna ye'.
GEN.19.4+GEN.19.5+GEN.19.6+GEN.19.7+GEN.19.8+GEN.19.9+GEN.19.10+GEN.19.11	Ejelɨyaraai “Naarɨmɨ se wa'mwaraka!” dahɨla yamaze yɨna'na yadakɨlyɨ Sothomɨ mwaalyara kaanna bɨna yeva Lotɨmɨ jaka wɨdɨna “A'mweraai gawɨ mwaaihɨla? Dɨmakwalyaama! Nemɨ saraarɨ ata lɨmwanna yaana!” Sara kude' Lotɨ walyuna yaka kaanya tihɨ'na ya'. Tihɨraka kumɨnyɨ wɨda' “Sarɨmɨ kayaa'na mipɨnera! Nɨmɨre taayawaai saaigɨ'nyawaai mwaaihɨlyawaarɨ dɨmaarila! A'mweraarɨna myawɨpɨnera!” Mi'na kuda' Sothomɨ mwaalyara wɨde' “Gɨmɨ maaveigɨnyɨra. Nemɨnyɨna gɨmɨ dɨnemaremwaaideigɨ daaka! Gɨmɨnyɨna naangeva'na kayaa'na yaana! Baa'na nedɨwaana!” Sara kude' ejelɨyaraai Lotɨmɨ angevɨdaa'nyɨ mwagi'namaata yagɨla kaanya tihɨ'na yagi. Tihɨ'na yagɨla Sothomɨ mwaalyaraavɨ tɨnna galapɨnyɨwanna kyagi Sothomɨ mwaalyara tɨnna mwanganyeva “Kaanya' gavanaka?” deva deva tɨnna wanganyɨ'maa'na ye'.
GEN.19.12+GEN.19.13+GEN.19.14	Ejelɨyaraai Lotɨmɨ wɨdahi “Gotɨyai ‘A'mwe anga davanyara kayaa'na yadɨvɨsara daaka?’ daka yawɨra'. Anga davɨdaa'nyɨ kɨnɨdakaavihi dɨwila! Naarɨmɨ wo'daaina yakadera.” Mi'na kudahi Lotɨ a'mweraai gamɨre taayawaarɨ maarya'neraarɨ kaanna wɨna yaka yagaala wɨda' “Nemɨ yarai lɨkaanya wawaana! Anga dava kayaaka yadevera.” Sara kuda' sa' a'mweraai kadɨka mu'nyɨ yagɨla saba mwaalagi.
GEN.19.15+GEN.19.16+GEN.19.17+GEN.19.18+GEN.19.19+GEN.19.20+GEN.19.21+GEN.19.22	Yɨrɨke' gaai pu'daasɨyagaa' dɨkaa'na, ejelɨyaraai Lotɨmɨ yagaala naanga wɨdɨna “Dahaasagaa' nemɨ yarai kaanyaana!” Wɨdɨna kyagi Lotɨ kave mwaalɨna kya' saraai Lotɨmɨjɨ gannya a'mwevɨjɨ kɨrɨnnya taayawaarɨjɨ “Yarai kaanyaana!” wɨdahɨla magapɨrina yagɨla angebadaa'nyɨ kaanna makuna yagi. Ejelɨyaraai wɨdɨna “Yarai, yarai, ayahi tɨgɨnyɨma'nya mipɨnera! Mugunyavɨna lɨkaanya jɨlaawila! Nabaibɨthɨka!” Sara wɨdɨna kyagi Lotɨ wɨda' “Mugunyavɨna kaanya yɨlaawia'na lɨka yɨwana. Angebanna yaya' Sawa nɨmɨ wɨlaawɨjɨwana?” Kuda' ejelɨyaraai wɨdahi “Yo, yarai.”
GEN.19.23+GEN.19.24+GEN.19.25+GEN.19.26+GEN.19.27+GEN.19.28+GEN.19.29	Yarai kaanna wɨna yaka Lotɨ nyɨlyai gaai bilapijɨ'daa'nyɨyagaa' anga Sawa wɨlɨna ya'. Wɨlɨna kya' Gotɨyai dɨkesɨ sɨla dɨ'nakesɨ sangɨ burɨke sɨrɨmya'bɨsa' Sothomɨ angebanna Gamora angebanna wasɨ'na kya' angeba kayaaka yɨna ya'. Wasɨ'na kya' Lotɨmɨre balaanga' tɨgɨnyɨma'nya kya' a'mwevɨ galyewaa'mwanna kya' a'mwe' saala yɨma'nyɨna ya'. Mwanyagaa' Evɨraamɨ Sothomɨ Gamora angeba dara wanganake' “Ai, yunebanna jɨsa' jimwa'!”
GEN.19.30+GEN.19.31+GEN.19.32+GEN.19.33+GEN.19.34+GEN.19.35+GEN.19.36+GEN.19.37+GEN.19.38	Dɨvi sagaa' Lotɨ Sawa angeba mwaalya'nei lɨka yadaa'nyɨ gamɨjɨ gamɨre taayawaalyɨ mugunyangɨna kaanna waweva simaangeyawɨ mwaalɨna. Mwaaidapɨjɨ a'mwe sɨraange' gya'mwevɨ wɨda' “A'mweraai nehɨmaarikade'naai mamwaalyɨgoi. Nehɨrɨnɨmaangerɨ aalya waainɨya' wɨjaavakadera. Mi'na wɨjaavakwoihɨri kaimɨraaya mɨlakade'naarɨne' sɨnnawɨ nɨmɨjɨ gamɨjɨ se waraka! Dɨvi gɨmɨjɨ se darila!” Sawɨsavɨ sɨraange' sara kya' sa' myawɨrya' Lotɨ. Sawɨta pɨri ganyaabulaangesɨ waragɨla sagaa' sɨmunya myawɨrya'. Kɨnadaai sara yɨ sɨraange' kaimɨraaya Mawaavɨrɨ mɨla'. Yɨ ganyaabulaange' kaimɨraaya Amonɨmɨ mɨla'. Savɨdaa'nyɨ Mawaavɨrava Amonɨmɨvava yɨma'nyɨna ye'.
GEN.20.1+GEN.20.2+GEN.20.3+GEN.20.4+GEN.20.5+GEN.20.6+GEN.20.7	Evɨraamɨ Yɨ'darya Maamɨredaa'nyɨ Kwaaka Geraanei kaanna wɨna ya'. Wɨna yaka ayagaa' a'mweraavɨne'na lɨka yaka wɨda' “Seraa' nya'mwesɨra.” Sara kuda' Avimɨlekɨ Geraa maremwaaidei Seraavɨ gannya angevɨ waka'. Sawɨta sagaa' waja' kya'na' Gotɨyai wɨda' “A'mwe pware balaange' ma'mwaana. Sayaba dɨvaideigɨnyɨra.” Avimɨlekɨ Seraavɨ kwala mamaaryaka Gotɨyarɨ wɨda' “Nɨmɨnyɨjɨ nɨmɨre maremwaaidɨnyaraavɨjɨ dɨramakɨjɨwaana? Evɨraamɨ nyɨdɨwa'dɨ' ‘Gamɨ nya'mwesɨra.’ Nabaai Seraa' nyɨdɨwa'dɨ' ‘Evɨraamɨ nya'mwelyɨra.’ ” Wɨdɨna kya' Gotɨyai wɨda' “Sa' yawɨ'mwa. Gɨmɨnyɨne ‘Avimɨlekɨ kayaa'na nyadɨ'! Seraavɨ mamaarannera!’ dena navɨka gɨmwaaihe. Evɨraamɨmɨne Seraavɨ ayawɨ dumaarya! Gamɨ sai nɨmɨnyɨne wɨdadelyɨra. Gamɨ ‘Avimɨlekɨ nabaladɨka!’ dozɨ Gotɨyainyɨ yagaala nyɨdathera,” wɨda' Gotɨyai.
GEN.20.8+GEN.20.9+GEN.20.10+GEN.20.11+GEN.20.12+GEN.20.13+GEN.20.14+GEN.20.15+GEN.20.16+GEN.20.17+GEN.20.18	Mwanyavɨ Avimɨlekɨ Evɨraamɨmɨ jaka wɨda' “Kaajo!” Evɨraamɨ kaba' wɨda' “Nemɨ gɨmɨnyɨne kayaa'na myadaanyainera. Sa' baa'nebwi yɨvanɨgɨna?” Sara kuda' Evɨraamɨ wɨdɨna “ ‘A'mwe davanyara Gotɨyareburɨ myadɨvɨsarera,’ dena ‘Seraa' nya'mwesɨra,’ yɨhɨthɨwa'deinyɨ. ‘Nyɨramakɨpɨ'de'na Seraavɨ maapɨ'dera,’ dena yɨhɨthɨwa'deinyɨ. Gamɨza' nɨmware taaya' mwaalaka nɨwaavɨre taaya' mamwaalyɨ kya' nɨmɨ maare.” Mi'na wɨdɨna kya' Avimɨlekɨ Evɨraamɨmɨna Seraavɨ wɨjaavɨna ya'. Nabaai wawɨnya yadɨvɨsaraavɨjɨ jɨlɨkyaawaryaraavɨjɨ wɨjaavɨna ya'. Wɨjaavaka wɨda' “Dava nɨmɨre kwaake' warɨkeba gɨmɨre kunyavɨdaa'nyɨ ‘Gɨmɨre kwaaka warɨkeba mwaalɨma!’ da'gɨzɨ dɨmwaala!” Avimɨlekɨ sara kuda' Evɨraamɨ Avimɨlekɨmɨna Gotɨyarɨ kuda' Gotɨyai gamɨnyɨjɨ gannya a'mwengɨjɨ tewaanna ya'. Mi'na kya' aya'na Avimɨlekɨmɨre a'mwe kaimɨraayangɨ mɨle'.
GEN.21.1+GEN.21.2+GEN.21.3+GEN.21.4+GEN.21.5+GEN.21.6+GEN.21.7+GEN.21.8	Evɨraamɨ kwarame 100 (waanɨ aadɨretɨ) wavɨlavakei kaimɨraayarɨ kyawakɨna' Gotɨyai sara wɨdake' Evɨraamɨ “Gannya yaya' Aazakɨ,” wɨda'. Aazakɨ sawɨta daryaai daryaai daryaai darɨ' kajɨnna' ganɨmaangai gamɨre kɨlaakevɨ pɨkarya ya'. Seraa' wɨda' “Gotɨyai nɨmɨnyɨna tewaanna yɨnɨkelyɨra. Nɨmɨjɨ nɨmɨre a'mwelyɨ sa'naai a'mwe ne'naai kaimɨraayarɨ maaroi. A'mwe a'mwera jɨka maregyɨpɨ'delyɨra,” wɨda'.
GEN.21.1+GEN.21.2+GEN.21.3+GEN.21.4+GEN.21.5+GEN.21.6+GEN.21.7+GEN.21.8	Seraa' Aazakɨmɨ aamunya mujaayɨ yakegaa' Evɨraamɨ munne naange' ya'.
GEN.21.9+GEN.21.10+GEN.21.11+GEN.21.12+GEN.21.13+GEN.21.14+GEN.21.15+GEN.21.16+GEN.21.17+GEN.21.18+GEN.21.19+GEN.21.20+GEN.21.21	Ehaavɨre kaimalei Yɨzɨmelɨ Aazakɨmɨ maanga dada mala tamɨna yadaa'nyɨ Seraa' wanganaka Evɨraamɨmɨ wɨda' “Ehaasɨ gamɨre kaimɨraayalyɨ sawaarɨ duthaaso! Gɨmɨ bala'gɨzɨ ‘Yɨzɨmelɨ nɨmɨre gɨlyɨvɨsa namaaradɨka!’ da'gɨzɨ duthaaso!” Mi'na kuda' Evɨraamɨmɨ gannya kaimɨraayaryaba kale wia'. Kale wiadaa'nyɨ Gotɨyai wɨdɨna “Ehaasɨ Yɨzɨmelɨjɨ sawaarɨna kale magyannera! Dɨvi sagaa' gɨmɨre kaimɨraaya Yɨzɨmelɨmɨre kwala naanga yɨrɨvadengɨ. Sa' Aazakɨ jɨwaalɨvaanga nebulyai naangelyɨra.” Yɨrɨka kavura' Evɨraamɨ Ehaavɨne wapaajɨ aalyasɨ wɨjaavaka wɨda' “Dahaa' dɨwila!” Kuda' kɨnaai yagalya'ma'na yagɨla kaanna kaanna yamaryagɨla kwaaka kayaa'na naanga Bɨyazivana yɨ'ma'na. Yɨ'ma'na kyagi dɨvidaasɨ aalɨtala kune' wa'dɨsɨ yɨta maalɨkikɨ yɨkaavɨlyavɨ Ehaa' Yɨzɨmelɨmɨ yagalya'mavaka pɨba mwaalɨna ya'. Mwaalakebadaa'nyɨ dɨna “ ‘Nɨmɨre kaimalei baladerɨ tɨnna nangamudɨka!’ dena yɨkaavɨlyavɨ mwaaidɨsɨ pɨba mwaaimwa.” Sara dɨna kya' Gotɨyare mamaayai ejelɨyai Ehaavɨ jaka wɨdɨna “Lɨka minnera! Yɨzɨmelɨ kɨnna dadaasɨ wɨ'nɨwa. Gamɨ mwaalajare kwala naanga yadengɨ.” Sagaa' Gotɨyai aalɨyɨmɨnyavɨ yɨbwarɨdaakwa'. Kyɨbwarɨdaakwa' Ehaa' aalya yɨrɨna yaka gawaalɨvɨ wirina ya'. Yɨzɨmelɨ a'mwei yɨma'naka Kwaaka Paraanɨ mwaala'. “A'mwe Yɨzɨpɨ mwaalya' maarana!” Ehaa' daka maaraka Yɨzɨmelɨmɨna wɨjaava'.
GEN.21.22+GEN.21.23+GEN.21.24+GEN.21.25+GEN.21.26+GEN.21.27+GEN.21.28+GEN.21.29+GEN.21.30+GEN.21.31	Avimɨlekɨjɨ gannya a'mwe naangelyɨ saraai Evɨraamɨmyawɨnna bahɨla wɨdɨna “Gotɨyai gɨhaimwadelyɨra. Gɨmɨnyɨne ja'mweinyɨ yɨma'nɨgeinyɨra. ‘Yuyagaa' ja'mwei yɨma'nɨdeinyɨ,’ nebwina nyɨdana! Kwaasɨ nadɨthɨka!” Sara wɨdɨna kya' Evɨraamɨ wɨda' “Avimɨlekɨ, ja'mweinyɨ. Sara dɨwaanya' gɨmɨre gɨthaayadɨvɨsara nemɨre aalɨbunyavɨ kuka ma'mwaava.” Kuda' Avimɨlekɨ “Nɨmɨ mujɨweinyɨra,” yawɨraka wɨda' “Yagaala da' myawɨriwana.” Sara kuda' Evɨraamɨ jɨlɨkyaawarya Avimɨlekɨmɨne wɨmaarya'. Nabaai sipɨzipɨya dɨwɨnya dawaai dawaai dawaai da' gavinya pɨba wɨmwaaihɨna ya'. Wɨmwaaihɨna kya' Avimɨlekɨ wɨda' “Sa gavinya pɨba be'na wɨmwaihɨwaana?” Mi'na kuda' Evɨraamɨ wɨdɨna “Sipɨzipɨya sa dɨmaa'dengɨna a'mwe pwara yawɨpɨ'de' ‘Evɨraamɨ aalɨhavi’ nɨnnya’ lɨkɨnɨkesɨra,’ ” wɨda'. Savɨdaasɨ kwaakavɨne yaya' Bɨyaziva wɨdɨna ya' Evɨraamɨ.
GEN.21.32+GEN.21.33+GEN.21.34	Evɨraamɨ mi'na kya' Avimɨlekɨjɨ gamɨre a'mwe naangelyɨ saraai kɨrɨnnya Kwaaka Pɨlɨzɨtɨyana wɨna. Kaanna wɨna kyagi Evɨraamɨ “Gotɨyai gazagaasagaa' mwaaladelyɨra,” daka Bɨyaziva yɨta dɨragɨnya burɨnna yaka Gotɨyarɨna yɨleyagaala wɨda'.
GEN.22.1+GEN.22.2+GEN.22.3+GEN.22.4+GEN.22.5+GEN.22.6+GEN.22.7+GEN.22.8+GEN.22.9+GEN.22.10+GEN.22.11+GEN.22.12+GEN.22.13+GEN.22.14+GEN.22.15+GEN.22.16+GEN.22.17+GEN.22.18+GEN.22.19	Dɨvidaa'nyɨ Gotɨyai daka “Evɨraamɨ gara yadelaka?” wɨda' “Aazakɨmɨna yɨlaaya naanga yadɨnyaigɨnyɨra. Gamɨnyɨ Moraaya kwaakevɨna dɨmakwodeigɨnyɨra. Mugunya savɨ Aazakɨmɨ dɨkevɨ dɨmarira'delyɨra. ‘Gotɨyarɨna wɨjaavɨdeinyɨ,’ dɨthadeigɨnyɨra.” Mi'na kuda' yɨrɨke' kavura' Evɨraamɨ jɨlɨkyaawarya dogiyavɨ dɨkɨraya yɨlakɨna kya' Aazakɨjɨ wawɨnya wɨdaayadisaraalyɨ gamɨjɨ wɨna. Kaanya kuna yadaa'nyɨ sawɨta pɨryaai kajɨnna' Moraayana kwaaka yɨ'mavaawɨna ye'. Yɨ'mavaawɨna kye' Evɨraamɨ wawɨnya wɨdaayadisaraarɨ wɨdɨna “Dava jemwaalyɨla! Nɨmɨjɨ kaimɨraayalyɨ sainaai mugunyavɨna yɨlaawaka! Gotɨyarɨna wɨdakadera. Mi'na wɨdakwoihɨri naarɨmɨ yagalaawakadera.” Sara wɨdɨna yaka Evɨraamɨ kwaari'matasɨ dɨkesɨ yengwɨtavamakuna ya'. Aazakɨ dɨkɨraya makuna ya'. Kaanna yɨlaawɨna yadaakɨri Aazakɨ Evɨraamɨmɨ wɨda' “Nɨmwai, jɨlɨkyaawarya Gotɨyarɨne wɨjaavakadei gavanako?” Kuda' Evɨraamɨ wɨda' “Nyɨbwaalɨ', Gotɨyai jɨlɨkyaawaryarɨ nehɨzaavadelyɨra.” Sabanna yɨlyɨ'mavaawɨna kyagi Evɨraamɨ simɨnye' lɨvalaabaka dɨke yabɨlɨngaka Aazakɨmɨ wɨla marapwɨyɨna yaka dɨka yabɨlɨngakevɨ a'badaa'nyɨ yɨlamaarakɨna yaka kwaari'mata maarɨna yaka dɨna “Nɨmɨ daakwɨma kwaari'mata dasɨ!” Kada' Gotɨyare ejelɨyai jaka wɨda' “Jɨwaalɨvɨ maramakɨnnera! ‘Dahaa' Evɨraamɨ nɨmɨrebwi yadelyɨra,’ daka Gotɨyai gɨmɨnyɨna yawɨ'mwa'.” Mi'na wɨdɨna kya' Evɨraamɨ tɨnna dara wanganake' “Jɨlɨkyaawaryarɨ yɨsɨkɨ gɨla'mwanna'na yɨwake' daaka!” Gawaalɨvɨ wɨlya' yaarɨna yaka gɨla'mwanna'dɨ'nyɨyai maarɨna yaka tamɨna yaka simɨnyevɨ yɨlamarakɨna yaka dɨka yɨra'na yaka Gotɨyarɨ wina ya'. Evɨraamɨ yɨleyagaala wɨda' “Dava Gotɨyai nejaavaderyaba.” Nabaai Gotɨyai Evɨraamɨmɨ jaka wɨda' “Nɨnnya yaya'na gɨthɨvanɨge' ‘Nyɨbwaalɨ' Aazakɨmɨ Gotɨyarɨna wɨjaavɨma!’ dɨwaanya'na gɨmɨre kaimɨraayara sɨlɨngaamɨnya yuyabɨsara kwala naanga naanga yɨrɨpɨ'derera. Yɨ kumɨ sara kunnya y’ kamaangeraavɨ maremwaaibɨ'derera. Yɨ kumɨnyɨna nɨmɨ a'mwe kwaakevakɨ mwaalyaraavɨne tewaanna yɨderera,” wɨda' Gotɨyai. Mi'na kuda' Evɨraamɨjɨ Aazakɨjɨ walaabɨna kyagi Evɨraamɨmɨre wawɨnya yadisaraalyɨ ayawɨ Bɨyazivana bɨna ye'.
GEN.22.20+GEN.22.21+GEN.22.22+GEN.22.23+GEN.22.24	Dɨvi sagaa' Evɨraamɨmɨ wɨ'na' “Naawo jɨthaakaangei gawaalɨvaanga a'mwere sɨvɨlɨraai ata purɨdaa'nyɨ pwaraalyaraavɨ yawakɨna'. Gawaalɨvaanga pwai Betɨyɨwelɨ taaya Revekaavɨ yawakɨna',” wɨ'na' Evɨraamɨ.
GEN.23.1+GEN.23.2+GEN.23.3+GEN.23.4+GEN.23.5+GEN.23.6+GEN.23.7+GEN.23.8+GEN.23.9+GEN.23.10+GEN.23.11+GEN.23.12+GEN.23.13+GEN.23.14+GEN.23.15+GEN.23.16+GEN.23.17+GEN.23.18+GEN.23.19+GEN.23.20	Seraa' kwarame 127 kwavɨlava' Evɨronɨ angeba bala'. Kabala' Evɨraamɨ kɨnna dɨna. Mi'na kɨnna dɨna yaka Evɨraamɨ Etɨyaraavɨ wɨda' “Kwaaka da' nɨmɨre' daaka! Mudɨkeinyɨra. Nɨnnya a'mwe' wakɨde'na kwaaka pɨrɨ' nyɨjaayɨla!” Sara kuda' Etɨyara wɨde' “A'mwe naangeigɨ, nemɨre gɨlaaya wakadaanyaba saba gɨnnya a'mwe' dakya tewaanyaba!” Sara kude' Evɨraamɨ “Su!” daka wɨda' “Simaanga Maakɨpela sabanna nɨgwɨmubya yɨhidera.” Kwaaka savɨ gyakwai Epɨronɨ Evɨraamɨmɨ wɨda' “Gazare wɨjaavɨna yɨdeinyɨra.” Mi'na kuda' “Kwaaka'na nɨgwia gɨzaavɨdera. Nɨgwia gara gara gɨzaavɨjɨwano?” Epɨronɨ wɨda' “A'mwera ‘Gɨlaaya wakaana!’ dadɨvɨ' 90 kinaaya mubadɨvɨsasɨra. Nya'mweigɨ nɨgwia warana! Gɨnnya a'mwe' dakya!” Sara kuda' Evɨraamɨ Epɨronɨmɨne nɨgwia wɨjavadaa'nyɨ a'mwe yuyara banganara'. Kwaaka mi'na mubaka Maamɨre kwaaka saba simaangevɨ Seraavɨ waka'.
GEN.24.1+GEN.24.2+GEN.24.3+GEN.24.4+GEN.24.5+GEN.24.6+GEN.24.7+GEN.24.8+GEN.24.9	Evɨraamɨ a'mwe nei mwaalaka gannya wawɨnya wɨdaayade naangerɨ jaka wɨdaka wɨdɨna “Nɨmɨre kaimɨraayarɨne a'mwe' dumaaridera. Kainanɨ mwaalyaraayawɨnna munnera! Nɨmɨre avaalyaraayawɨnna kaanya wawa'gɨzɨ dɨmaraawɨde. Yagaala naanga' Gotɨyaryaba ‘Evɨraamɨgɨ nyɨdɨwaanya' sara yɨdeinyɨra,’ nyɨdana!” Wɨdɨna kya' wawɨnya wɨdaayadei yagaala Evɨraamɨ wɨdake wɨda' “A'mwe' ‘Sabanna kaanna mwɨyɨ yɨde'nyɨ,’ kanyɨdozɨ gamɨre kwaakevɨna Aazakɨmɨ makabɨna yɨdeinyɨ da?” Sara kuda' Evɨraamɨ wɨdɨna “Arɨkawɨnyɨra. Nɨnnya kaimɨraayai mamakunnera! Gotɨyai gannya mamaayarɨ yaasɨna kyojɨ gamɨ gɨmɨnyɨne tewaanna yadelyɨra. A'mwe' ‘Aalo,’ kadozɨ, ‘Kaanya muwɨnera!’ kagɨthozɨ gɨmɨre wawɨnya mi'nanyɨra. Waramaryana!” Mi'na wɨdɨna kya' wawɨnya wɨdaayadei wɨda' “Gɨmɨ dɨwaanyabwi yɨdeinyɨra.”
GEN.24.10+GEN.24.11+GEN.24.12+GEN.24.13+GEN.24.14	Evɨraamɨmɨre wɨdaayadei kaanya wawaka narɨnna, nɨgwia, gɨlyɨvɨta naanga maaraka kaamelɨya atɨraalyangɨ gɨlyɨvɨsa yɨlamarakaka kaanna makuna. Makuna yaka kwaaka Mezapotemɨyana yɨ'mavaawɨna yaka angeba Aaranɨ aalɨkavi'nɨnnyayaba mwaalɨna. Gamɨre kaamelɨyara sɨvɨla tɨka'na aalɨkavi'nɨnnyayaba mwaalɨna. Mwaalɨna kya' Evɨraamɨmɨre wɨdaayadei Gotɨyarɨ wɨdɨna “Gotɨyaigɨ, Evɨraamɨmɨne tewaanna yɨja' gɨmɨre asɨrɨna wɨma! Davanya sɨdɨraaya aalɨkavi’ nɨnnyavɨna kulaabapɨjɨ sɨdɨraaya pɨrɨ' kulaabozɨ ‘Aalya' dɨnyɨrya!’ sara kuda'mujɨ aalya' nyɨryojɨ nabaai nɨmɨre kaamelɨyaraavɨne aalya' kwiryojɨ yawɨ'na yɨdera ‘Aazakɨmɨne' daaka a'mwe dava!’ dɨdeinyɨra,” wɨda'.
GEN.24.15+GEN.24.16+GEN.24.17+GEN.24.18+GEN.24.19+GEN.24.20+GEN.24.21+GEN.24.22+GEN.24.23+GEN.24.24+GEN.24.25	Gotɨyarɨ wɨdadaa'nyɨyagaa' sɨdɨraaya Revekaa' aalya'na bɨna. Sɨdɨraaya sa' nawɨ'nya' kwala mamaarya' mwaalɨna yakesɨ. Evɨraamɨmɨre wawɨnya wɨdaayadei wanganaka wɨda' “Aalya' nyɨryaama! Nɨma!” Mi'na kuda' Revekaa' aalya' yarai yɨrɨna yaka wɨjaavɨna. Sara yaka wɨda' “Nabaai gɨmɨre kaamelɨyaraavɨne aalya' pɨrɨsɨ wirima!” Sara wɨdake' yadaa'nyɨ Evɨraamɨmɨre wɨdaayadei tɨnna wangana'. Revekaavɨne sɨnna kadɨtaavarya gɨlɨraka wɨjaavɨna yaka wɨda' “Gɨmaamaangei aaihware'gɨnaka? Gɨmaamaangere angevɨ gavinyavɨ nɨmɨ mwaalɨdeinyɨ dɨngaka?” Kuda' Revekaa' wɨda' “Betɨyɨwelɨmɨre'nyɨra. Naawomɨ balaange' Milɨkaa' gamɨzai mɨla'. Nɨmware anga wapaaya wa'devɨ dɨmwaaideigɨnyɨra,” wɨda'.
GEN.24.26+GEN.24.27	Evɨraamɨmɨre wɨdaayadei “Gotɨyai naangeigɨnyɨ,” daka tuta'nyɨna yaka wɨda' “Evɨraamɨ gu'nadelyɨra. Nyɨmaremwaaiderɨne tewaanna yagɨna gamɨjɨ avaalyaraavɨna nyɨbwarɨdakɨwaana,” wɨda' Gotɨyarɨ.
GEN.24.28+GEN.24.29+GEN.24.30+GEN.24.31	Revekaa' “Nɨwaavɨ wɨdɨma!” daka kaanyɨve'na wɨna. Dɨvi gathaakaangei Laivanɨ aalɨbunyayabanna baka wɨda' “Ata bwa'naka! Kaajo! Nemɨre angevɨ tewaanya yɨwevɨ dɨmwaalo!” Sara kuda' Evɨraamɨmɨre wɨdaayadelyɨ Laivanɨjɨ wawagi.
GEN.24.32+GEN.24.33+GEN.24.34+GEN.24.35+GEN.24.36+GEN.24.37+GEN.24.38+GEN.24.39+GEN.24.40+GEN.24.41+GEN.24.42+GEN.24.43+GEN.24.44+GEN.24.45+GEN.24.46+GEN.24.47+GEN.24.48+GEN.24.49	Laivanɨ kaamelɨyaraavɨne wapaaya wɨmaarina yaka aalya yɨnya'nesɨ wapaayajɨ maarɨna yaka Evɨraamɨmɨre wɨdaayaderɨ wɨjaavɨna ya'. Wɨjaavɨna kya' sa' wɨdaayadei wɨdɨna “Sɨnnawɨ sagaa' ‘Nɨmɨ wɨlaabena nɨmɨre wawɨnya' berɨvaka?’ dena dɨnyu'nyi! Nɨmɨre dɨwɨjavɨ kanyu'napɨjɨ nɨmɨ wapaa nɨdera. Evɨraamɨmɨre wawɨnya wɨdaayadɨnyainyɨ naangeinyɨ Gotɨyai Evɨraamɨmɨne tewaanna kya' gɨlyɨvɨkɨravɨnakelyɨra. Seraasɨ Evɨraamɨjɨ a'mwe neyoi kyɨma'nagi Seraa' kaimalei kamɨla' kaimalerɨ Aazakɨ yaya' wo'na'. Evɨraamɨ kabalojɨ Aazakɨ gɨlyɨvɨta yuya maaradelyɨra. Evɨraamɨ nyɨda' ‘Kaanna wɨja' nɨmɨjɨ avaalyaraavɨreba Aazakɨmɨne a'mwe' dɨvɨramaa'! Gotɨyai gɨhaimwagadeigɨnyɨra. A'mwe' kagɨthozɨ “Kaanna mwɨyɨ yɨde'nyɨ,” wawɨnya gɨmɨre' mɨ',’ sara nyɨda' Evɨraamɨ. Nɨmɨ aalɨbunyayabanna bena Gotɨyarɨ wɨdɨwa ‘Aazakɨmɨre balaanga' yɨma'nadevɨ nyɨbwarɨdaakwia!’ Kudɨwa Gotɨyai Revekaavɨ nyɨbwarɨdaakwɨwa'. Evɨraamɨmɨre gawaalɨvɨne a'mwe' Revekaa' dumaarijɨwaai? ‘Nɨmɨ yawɨrɨde'na kɨrɨmɨre sɨmunya yawɨ'dita nyɨjɨla!’ Nɨmɨ yɨhu'nɨma!” wɨdɨna ya'.
GEN.24.50+GEN.24.51+GEN.24.52+GEN.24.53+GEN.24.54+GEN.24.55+GEN.24.56+GEN.24.57+GEN.24.58+GEN.24.59+GEN.24.60+GEN.24.61	Revekaavɨre ganɨmaangei Betɨyɨwelɨjɨ Laivanɨjɨ sanɨdaai wɨdahi “Gotɨyai dara yake' naarɨmɨ yagaala madakanera! Revekaavɨ dɨmakwona!” Mi'na kudahi Evɨraamɨmɨre wɨdaayadei gɨlyɨvɨta naanga yanga muda'. Mwanyavɨ “Nɨmɨ wɨma!” dadaa'nyɨ Revekaavɨre ganaangesɨ gathaakaangelyɨ wɨdahi “Dava sawɨta atɨraai mwaalakɨri dɨwidewaaihɨlyɨ.” Sa' Evɨraamɨmɨre wɨdaayadei wɨda' “Aala. Dahaa' kaanna wɨdera.” Sara kuda' Revekaavɨ wɨdahi “Dahaa' gamɨjɨ dɨwijɨwaai?” Revekaa' wɨda' “Nɨmɨ kaanna wɨdera.” Sara kuda' gya'mwelyɨ ganaangesɨ sawaai wɨdahi “Gɨmɨ kaimɨraaya kwala naanga maa'dɨzara kunnya yɨkamaangeraavɨ maremwaaibɨ'derera.” Mi'na kudahi Evɨraamɨmɨre wɨdaayadei Revekaavɨjɨ gamɨre wɨdaayadɨvɨsangɨjɨ maarɨna kya' kumɨ kaanna wɨna ye'.
GEN.24.62+GEN.24.63+GEN.24.64+GEN.24.65+GEN.24.66+GEN.24.67	Pɨgaa' sawɨsaburɨ Aazakɨ wawɨnyavɨ mwaalaka dara wanganake' “Kaamelɨyara keibanna jɨnɨgava!” Aazakɨ wangadaa'nyɨ Revekaa' gamɨzarɨ wanganaka bwalaawɨna yaka Evɨraamɨmɨre wɨdaayaderɨ wɨda' “A'mwei aaihwalaka?” “Aazakɨ gɨmɨre kwalaangelyɨra.” Sara kuda' Revekaa' kawaaka yɨ'na'. Wɨdaayadei Aazakɨmɨ gamɨ yake' wɨda'. Mi'na kuda' Aazakɨ Revekaavɨ gannya angevɨ wɨmwaaihɨna kya' a'mweyoi mwaalagi.
GEN.25.1+GEN.25.2+GEN.25.3+GEN.25.4+GEN.25.5+GEN.25.6	Evɨraamɨ a'mwe pɨrɨ' Keturaaya' kamaara' gawaalɨvaanga daraai daraai daraai mɨla'. Gawaalɨvavaavɨ yaya ge' ge' wɨda' “Pwai Sɨmɨranɨ, pwai Jokɨzaanɨ, pwai Methaanɨ, pwai Mɨthɨyanɨ, pwai Yɨzɨvaakɨ, pwai Sɨwaa.” Yaya wo'nɨkera kamwaale' dɨvidaasa' Keturaayavɨreraavɨ Evɨraamɨ gɨlyɨvɨta pwarɨ pɨrɨ'na, pwarɨ pɨrɨ'na wɨmaaryaka wɨdaasaka gannya gɨlyɨvɨta yuya Aazakɨmɨna wɨjaava'.
GEN.25.7+GEN.25.8+GEN.25.9+GEN.25.10+GEN.25.11	Evɨraamɨ kwarame 175 kwavɨlava' bala'. Kabala' gawaalɨvaangeraai Aazakɨjɨ Yɨzɨmelɨjɨ saraai Maakɨpela simaangevɨ Evɨraamɨ Seraavɨ wakakevɨ wakagi. Yɨ Gotɨyai Evɨraamɨmɨne tewaanna sara yake' yɨ Aazakɨmɨne tewaanna sara ya'. Tewaanna yadaa'nyɨ Aazakɨ aalɨbunya Laa'eroi saba mwaala'.
GEN.25.12+GEN.25.13+GEN.25.14+GEN.25.15+GEN.25.16+GEN.25.17+GEN.25.18	Yɨzɨmelɨ kwaaka Yɨzɨpɨ pimagɨ mwaalyai kuvɨnɨmaangei gawaalɨvaanga sɨvɨlɨraai ata purɨdaasɨ pwaraalyaraavɨ wɨmwaaiha'. Yɨzɨmelɨ mwaalakei mwaalakei bala'.
GEN.25.19+GEN.25.20+GEN.25.21+GEN.25.22+GEN.25.23+GEN.25.24+GEN.25.25+GEN.25.26	Aazakɨmɨre a'mwe' Revekaa' kaimɨraavɨmaaya' mwaaidɨ'nyɨ Aazakɨ Gotɨyarɨ Revekaavɨna kuda' a'mwe kaimɨraavɨmunnake' mwaala'. Kaimɨraavɨmunnaka' kamwaala' Gotɨyai wɨda' “Bwaranyaraai pwaraainesɨ. A'mwe saraai yɨ pwai a'mwe pwaraavɨ kuvɨnɨmaangei yɨma'nadelyɨ. Yɨ pwai a'mwe pwaraavɨ kuvɨnɨmaangei yɨma'nadelyɨra. Pwai dɨragɨnna kamwaalojɨ pwai kɨbawana mwaaladelyɨra. Sɨraangei dɨviyarɨne wawɨnya wɨdaayadelyɨra,” wɨda' Gotɨyai. Dɨvidaa'nyɨ Revekaa' avaalagaa' bwaranyaraai pwaraai maara'. Kamaara' “Sɨraangarɨne yaya' Yɨzoi dɨviyai Jaikopɨ,” sara dahi.
GEN.25.27+GEN.25.28+GEN.25.29+GEN.25.30+GEN.25.31+GEN.25.32+GEN.25.33+GEN.25.34	Kɨdaraai a'mweraai kyɨma'nagi yɨ Yɨzoi yɨkurɨyaawɨhaya'na yakelyɨ. Yɨ Jaikopɨ gannya wawɨnyanna yɨwaainada angebanna mwaaidelyɨ. Yɨkurɨyaawia kamaara' waburya'na wiakei Aazakɨ Yɨzorɨ yɨlaaya marina ya'. Revekaa' Jaikopɨmɨ yɨlaaya marya'. Pɨgaa' Jaikopɨ yɨwaadabe yɨraaina yakegaa' Yɨzoi mɨjɨka wiakei yɨ'daryavɨdaasɨ wɨlaaba'. Wɨlaabaka Jaikopɨmɨ wɨda' “Wapaaya wayaaka pɨrɨ' nyɨjaama!” Mi'na kuda' Jaikopɨ wɨda' “Sɨnnawɨ sagaa' sɨraangebwina gɨmubɨma! ‘Nɨmɨ a'mwe naanga yɨma'nɨdeinyɨ,’ dena gɨthɨwa.” Yɨzoi wɨda' “Mɨjɨka naanga nyɨwake'na nɨmɨ kabaimudɨkeinyɨra. Nɨmɨ a'mwe naangeinyɨ dadɨnyainyɨ dahaa' aawano. Nɨmɨ a'mwe naangeinyɨ mamwaalyɨ yɨdeinyɨra. A'mwe naangannya' waramaryana! Sa' maalɨkesɨra.” Sara kuda' Jaikopɨ wɨda' “Kwaasɨ yagaala nanyɨdɨthɨka! Naange'na nyɨdana!” Sara kuda' Yɨzoi sara ya'. Mi'na kya' Jaikopɨ wapaaya kujaava' Yɨzoi na'.
GEN.26.1+GEN.26.2+GEN.26.3+GEN.26.4+GEN.26.5+GEN.26.6	Kwaaka Kainanɨ Aazakɨ mwaaidɨ'nyɨ mɨjɨka wiadaa'nyɨ Kwaaka Pɨlɨzɨtɨya wawaka Geraa angebanna yɨ'mavaawɨna ya'. Sagaa' “Avimɨlekɨ kwaaka da' maremwaaidelyɨ,” wɨdesalyɨ. Gotɨyai Aazakɨmɨ wɨda' “Dava dɨmwaai! Yɨzɨpɨna munnera! Nɨmɨre yagaala gɨmaamaangei Evɨraamɨmɨ wɨdei tewaanna yakerɨne yagaala sa' gɨmɨjɨ kaimɨraayarari gɨmɨnyɨnajɨ tewaanna yɨhyɨdeinyɨra.”
GEN.26.7+GEN.26.8+GEN.26.9+GEN.26.10+GEN.26.11	Aazakɨ mwaalaka Avimɨlekɨmɨ wɨda' “Revekaa' nya'mwesɨra.” Dɨvidaasɨ Avimɨlekɨ dara wanganake' “O, Revekaa' gannya balaange' daaka!” daka Avimɨlekɨ wɨda' “Revekaayaba be'na nedahɨna! Kwaasɨ yagaalya' ‘Nya'mwesɨreva,’ nedahɨ.” Mi'na sara kuda' “A'mweraavɨna lɨka yena yɨhɨthe.” Mi'na kuda' Avimɨlekɨ gannya maremwaaideraavɨ yagaala naanga wɨda' “Aazakɨmɨjɨ Revekaavɨjɨ sawaarɨ mipɨnera!”
GEN.26.12+GEN.26.13+GEN.26.14+GEN.26.15+GEN.26.16	Aazakɨ Pɨlɨzɨtɨya mwaalaka witɨzɨla burɨnna kya' savɨdaasɨ sɨla naanga kyɨ'na' maara'. Nabaai gamɨre jɨlɨkyaawarya kwala naanga yɨma'nyɨna ye'. Pɨlɨzɨtɨya mwaalyara dara wanganesa' “Ai, Aazakɨmɨre gɨlyɨvɨta naangengɨra.” Deva aalɨbunyavɨ kwaake' maryabɨsɨ'na ye'. Maryabɨsɨ'na kye' Avimɨlekɨ Aazakɨmɨ wɨda' “Gɨmɨ dɨragɨnyaigɨnyɨra. Dava dɨhalya'maka!”
GEN.26.17+GEN.26.18+GEN.26.19+GEN.26.20+GEN.26.21+GEN.26.22+GEN.26.23+GEN.26.24+GEN.26.25	Avimɨlekɨ ‘Dɨhalya'ma'!” kuda' Aazakɨ kaanna wawaka Geraa taawalyawɨ mwaala'. Saba Evɨraamɨ mwaalakegaa' gamɨre wɨdaayadɨvɨsara aalɨbunya lɨke'. Sɨnnawɨ Evɨraamɨ kabala' Pɨlɨzɨtɨyara kwaaka maryabɨsɨ'na ye'. Aazakɨ ayawɨ dɨvidaa'nyɨ jɨrɨpwasɨ'na'. Aazakɨmɨre wɨdaayadɨvɨsara aalɨbunya lɨkeva dara wanganesa' “Aalya' dalyuvanɨka!” desagaa' Geraa mwaalyaraavɨ sɨnna tɨka naanga wɨdava'. Kudava' Geraa mwaalyara wɨde' “Aalya da' nemɨresɨra.” Sara kude' Aazakɨmɨre wɨdaayadɨvɨsara aalɨbunya pɨrɨ' lɨke'. Kalɨke' Geraa mwaalyara ayaba “Nemɨresɨra,” kude' Aazakɨ wawaka aalɨbunya pɨrɨ' lɨka'. Mi'na kalɨka' sagaa' a'mwera kave mwaalɨna ye'. Kave mwaalɨna kye' Aazakɨ da' “Gotɨyai tewaanya nemwaaihakebanyɨra.” Dɨvidaasɨ Aazakɨ kwaaka Bɨyazivana wawaka kamwaala' Gotɨyai gamɨnyɨne tewaanna ya'. Aazakɨ tewaanya mwaalaka simɨnye' laabaka dɨke' yɨravaka jɨlɨkyaawaryarɨ wakaka Gotɨyarɨna yɨleyagaala da'.
GEN.26.26+GEN.26.27+GEN.26.28+GEN.26.29+GEN.26.30+GEN.26.31+GEN.26.32+GEN.26.33	Dɨvidaasɨ pɨgaa' Avimɨlekɨjɨ gannya a'mwe naangelyɨ saraai wawagɨla wɨdahi “Gotɨyai gɨmɨjɨ yuyagaa' mwaimwaai. Nemɨ nya'mwana dɨnaadera,” wɨdahi. Mi'na kudahi Aazakɨ tɨka munne naanga yavɨgala'. Mwanyavɨ sagaa' nya'mwana dɨne'. Kadɨne' Avimɨlekɨjɨ a'mwe naangelyɨ saraai kaanna kwawagi Aazakɨmɨre wawɨnya wɨdaayadɨvɨsara Aazakɨmɨ wɨde' “Aalɨbunya pɨrɨ' kalɨkɨwo aalya yɨrɨ'na yɨvanɨ'.” Aazakɨ wɨ'naka “Nɨmɨjɨ Avimɨlekɨjɨ yagaala tewaanya dɨmwaai,” daka “Aalɨbunya sa' Siva dɨdeinyɨra,” wɨda'.
GEN.26.34+GEN.26.35	Yɨzoi Etɨyaraavɨrebanna wawaka Bɨyarɨyare garaavaanga' Juthitɨ maarɨna. Nabaai Elonɨmɨre garaavaanga' Baazɨmatɨ maarɨna. A'mwewaai maavewaarɨ kamaara' Aazakɨmɨjɨ Revekaavɨjɨ sawaarɨ kale wia'.
GEN.27.1+GEN.27.2+GEN.27.3+GEN.27.4	Aazakɨ a'mwe nei tɨnna mwanganyɨna, Yɨzorɨ jaka wɨdɨna kya' Yɨzoi wɨlaabɨna kya' wɨda' “Nɨmɨ a'mwe neinyɨ maalɨkegaa' balɨdeinyɨ dɨngaka? Naangegaa' balɨdeinyɨ dɨngaka? Mwata mwaryagɨnya dɨmaa'! Yɨ'daryawɨnna wawa'gɨzɨ yɨkurɨyaawia nyɨbalayaawa! Yɨkurɨyaawia maara'gɨzɨ nɨmɨnyɨne waburya'na mɨwɨta tewaanya dɨvɨraaya! Nɨmɨ mi'na na'mujɨ gɨmɨnyɨne yagaala tewaanya' gɨthɨdera.”
GEN.27.5+GEN.27.6+GEN.27.7+GEN.27.8+GEN.27.9+GEN.27.10+GEN.27.11+GEN.27.12+GEN.27.13+GEN.27.14+GEN.27.15+GEN.27.16+GEN.27.17	Yɨzoi yɨkurɨyaawɨhaya'nei kaanna kwawa' Revekaa' Jaikopɨmɨ Aazakɨ wɨdake' aya wɨda'. Mi'na wɨdaka wɨda' “Nɨmɨre dɨwɨja'na ja! Jɨlɨkyaawarya maalɨkewaarɨ memeyawaarɨ dɨmaa'de'na nɨmɨ mɨwɨta tewaanya gɨmaamaangerɨne pɨraayɨdera. Kavɨraaya'mujɨ gɨmɨ maara'gɨzɨ duzaade. Gamɨ nojɨ yagaala tewaanya' gɨthathelyɨ.” Sara kuda' Jaikopɨ wɨda' “Nyɨdaakaangei Yɨzoi kwazaaki'nakelyɨ. Nɨmaamaangei awaarimaayainyɨ nyɨmwanganojɨ ‘Jaikopɨ kwaasɨ yɨvanɨka,’ dozɨ yagaala tewaanya' manyɨjɨ nanyadɨka! Yagaala kayaa'nanaange' nanyɨdathɨka!” Sara kuda' Revekaa' wɨda' “Yagaala kayaa'nanaange' gɨthozɨ nɨmɨnyɨ nyɨdathesɨ. Nɨmɨresɨra. Sa' dɨwɨja'na ja!” Sara kuda' Jaikopɨ sara kya' mɨwɨta pɨraayɨna ya'. Pɨraayɨna yaka Yɨzore kannyɨla tewaanya maaraka Jaikopɨmɨ marirakuna ya'. Marirakuna yaka memeyavɨ kɨlaake' asawaarɨ tɨlɨnnyavɨ marabaazɨ'makwɨna ya'. Mi'na yaka Jaikopɨmɨ Aazakɨmɨne wapaaya wɨmaarya'.
GEN.27.18+GEN.27.19+GEN.27.20+GEN.27.21+GEN.27.22+GEN.27.23+GEN.27.24+GEN.27.25+GEN.27.26+GEN.27.27+GEN.27.28+GEN.27.29	Wapaaya kumaarya' Jaikopɨ Aazakɨmyawɨnna wawaka wɨda' “Nɨmwai!” Mi'na kuda' Aazakɨ wɨda' “Nyɨbwaalɨ' aaihwaigɨna'?” “Yɨzoinyɨ gɨmɨre sɨraangeinyɨ gɨmɨ sara nyɨdɨwaanya' sara yɨwa. Dahaa' nɨmɨre yɨkurɨyaawia dɨnana! Mi'na na'gɨzɨ yagaala tewaanya' nyɨdatheinyɨ.” Mi'na kuda' sa' Aazakɨ wɨda' “Yɨkurɨyaawia yaraina yaraina gara tamwaana?” Jaikopɨ wɨda' “Gotɨyai kanyɨjaawa' tamwengɨ.” Aazakɨ wɨda' “Davanna dɨvama! Gɨmwanganɨma!” Sara kuda' Jaikopɨ bɨna kya' Aazakɨ ata mwanganna yaka wɨda' “Jaikopɨmɨre maanguraaya' gu'nena gɨmwangamwa. Gɨmɨre asa' Yɨzore'bɨ'nanyasɨra. Yɨzoigɨ daaka?” Sara kuda' Jaikopɨ wɨda' “Sahwainyɨra.” Aazakɨ wɨda' “Nyɨdɨwaanya' yɨkurɨyaawia nyɨjaama! Nɨmɨ nɨma! Mena na'mujɨ yagaala tewaanya' gɨthɨdero.” Aazakɨ kuda' Jaikopɨna kujaava' Aazakɨ mɨwɨtajɨ aalya waainɨyasɨ naka wɨda' “Dava dɨvama! Yɨlaaya marinaka!” Mi'na kuda' kɨnɨdaai yɨlaaya marinagi. Aazakɨ gamɨre baazɨ'ma'nya kannyɨla tɨrɨnya winnaka yagaala tewaanya'na wɨdɨna “Gɨmɨre baazɨ'ma'nya kannyɨla Gotɨyai wapaaya tewaanya yɨrɨvadɨwakebadaasɨ wawɨdɨrɨnyavɨ winnɨwa. Gotɨyai gɨmɨnyɨne burɨke' wɨjaavɨna, sɨlɨja wɨjaavɨna, kwaaka tewaanya wɨjaavɨna gyadeigɨnyɨ. Gɨmɨre wawɨnyavɨ tɨka munne naanga gɨryadengɨ. A'mwe pwara gɨmɨnyɨ gɨthaayɨpɨ'dera yɨma'napɨjɨ ‘A'mwe naangeigɨ,’ gɨthɨpɨ'deigɨnyɨ. Gɨmɨ naangeigɨ jɨma'nadeigɨnyɨ gɨmɨjɨyara maalɨka yɨma'nɨpɨ'dere. Nabaai gɨmɨjɨyara ‘A'mwe naangeigɨ,’ gɨthɨpɨ'deigɨnyɨra. A'mwe pwai yagaala kayaa'nanaange' kagɨthozɨ gannyasɨra. A'mwe pwai yagaala tewaanya' kagɨthozɨ gannyasɨra,” wɨda' Aazakɨ.
GEN.27.30+GEN.27.31+GEN.27.32+GEN.27.33+GEN.27.34+GEN.27.35+GEN.27.36+GEN.27.37+GEN.27.38+GEN.27.39+GEN.27.40	Aazakɨ kuda' Jaikopɨ wɨna kya' avaalyagaa' Yɨzoi wapaaya maarɨna yaka bɨna yaka ganɨmaangerɨ wɨda' “Yaawia gɨmɨnyɨne maa'mwe dɨnana! Mi'na na'gɨzɨ yagaala tewaanya' nyɨdathera.” Sara kuda' ganɨmaangei wɨda' “Aaihwaigɨnaka?” “Yɨzoinyɨra. Gɨmɨre sɨraangeinyɨra.” Sara kuda' Aazakɨ bɨ'bɨta wida wɨda' “Wapaaya aai nyɨjaawaka? Nena wɨdɨwa yagaala tewaanyawo. Sɨnnawɨ yagaala tewaanya mi'na wɨdena dɨvidaa'nyɨ mudɨka wɨja sa' aawano.” Mena kuda' Yɨzoi kɨnna daka wɨda' “Nabaai yagaala tewaanya pɨnɨ nyɨdana!” Sa' Aazakɨ wɨda' “Jɨhwaalaangei kwaasɨ kanyɨdɨwa' wɨdɨwa ‘Gɨmɨ a'mwe naangeigɨnyɨ. Ja'mwei wabelyɨ. Gɨmɨre kaimɨraayara gamɨreraavɨ maremwaaibɨ'dere,’ wɨdɨwa. ‘Nabaai gamɨre wawɨnya tewaanna yadengɨ,’ wɨdɨwa.” Sara kuda' Yɨzoi kɨnna maredɨna yaka wɨda' “Nɨmɨnyɨne yagaala tewaanya pɨrɨ'na nyɨdana!” Aazakɨ wɨda' “Kwaaka kayaa'nanaangeba burɨka maalɨka yadeva saba dɨmwaaideigɨnyɨ. Gɨmɨnne wapaayanna mala dɨradeigɨnyɨ. Gɨmɨ jɨhwaalaangerɨne duthaayɨdeigɨnyɨ. Sa' dɨvidaasɨ yagalya'makuna jɨtheigɨnyɨ.”
GEN.27.41+GEN.27.42+GEN.27.43+GEN.27.44+GEN.27.45+GEN.27.46	(-)
GEN.28.1+GEN.28.2+GEN.28.3+GEN.28.4+GEN.28.5	 Jaikopɨ sara kya' Yɨzore sɨnna tɨka naanga kudava' da' “Jaikopɨmɨ mala tamɨdeinyɨra.” Yawɨta sara kya' Revekaa' dara wanganake' “Yɨzoi Jaikopɨmɨ mala tamadei daaka!” Daka “Jaikopɨmɨ pɨbanna wɨdaasɨma!” da'. Mi'na daka Aazakɨmɨ wɨda' “ ‘Yɨzoi a'mwe Etɨyawaarɨ maarake'ne' Jaikopɨ sara nyadɨka!’ dena gɨthɨwano.” Tɨvi'na kuda' Aazakɨ Jaikopɨmɨ jaka wɨdɨna yaka yagaala tewaanya' wɨdaka wɨdɨna “Kainanɨ mwaalyavɨ mamaa'dɨnnera! Laivanɨ jaakaangere kaimɨraaya' dɨmaa'deigɨnyɨ. Gotɨyai kaimɨraaya naanga gɨzaavadeigɨnyɨ. Gotɨyai Evɨraamɨmɨ wɨda' ‘Kwaake' gɨzaavɨdeinyɨ.’ Wɨdaka kwaaka dava gɨmɨnyɨjɨ gɨmɨre kaimɨraayaraavɨjɨ saihɨrɨne yɨhɨzaavadesɨra.” Aazakɨ mi'na wɨdɨna kya' Jaikopɨ kwaaka Aaranɨ sawɨ Laivanɨ mwaalakewɨnna wawa'.
GEN.28.6+GEN.28.7+GEN.28.8+GEN.28.9	Yɨzoi sara wɨ'naka “Nɨmaamaangei Kainanɨ mwaalyanna ‘A'mwe tewaanya mɨ',’ sa'bɨta yawɨ'mwa,” daka Evɨraamɨre gawaalɨ' Yɨzɨmelɨmɨre taaya' maara'.
GEN.28.10+GEN.28.11+GEN.28.12+GEN.28.13+GEN.28.14+GEN.28.15+GEN.28.16+GEN.28.17+GEN.28.18+GEN.28.19+GEN.28.20+GEN.28.21+GEN.28.22	Jaikopɨ “Kwaaka Aaranɨ sawɨnneinyɨ,” daka kaanna wɨna yakegaa' pɨba se wa'mwaraka waja ya'nyɨna yaka dara wanganake' “Kɨnnaanya yɨravamakinɨke' kwaakevɨdaasa' yune sɨgunyavɨnanya' daaka!” Gotɨyare mamaaya ejelɨyara walaabɨna, yɨlaabɨna yadaapi wangana'. Sara kwangana' Gotɨyai wɨda' “Nɨmɨ Gotɨyainyɨra. Evɨraamɨjɨ Aazakɨjɨ saraai nyu'nagi. Kwaaka da' gɨmɨjɨ gɨmɨre kaimɨraayarajɨ yɨhɨzaavɨdesɨ. Gɨmɨre kaimɨraayara kwala naanga yɨma'napɨjɨ kwaaka davɨ yunebanna mwaaibɨ'dengɨ. Gɨmɨjɨyaraavɨna a'mwe kwaakevakɨ mwaaibɨzaraavɨne tewaanna yɨdeinyɨ. Gɨmɨjɨ wawakwoihɨri dava ayawɨnna yagalaawɨna yakwolyɨ bakadeinaalyɨ. Nɨmɨre yagaalya' nebwi gɨthɨwa.” Mi'na kuda' Jaikopɨ dɨkaa'na yaka da' “Gotɨyai dava mwaaidɨsɨ myawɨriwana. Davadaasɨ sɨgunyavɨnanyasɨra. Nɨmɨ lɨka yɨwana.” Yɨrɨke' kavura' Jaikopɨ daavaka sɨla yɨrɨ'mata dɨhaihɨsai yawɨta'nei yɨda'na marɨdaakwa'. Marɨdaakuna yaka “Dava Betelɨ (Gotɨyare angeba dɨnɨkesɨ),” daka welivananya' dɨngɨna ya' Gotɨyarɨna. Sara yaka Gotɨyarɨ wɨda' “Nɨmɨjɨ kwawakwolyɨ, wapaaya nɨgwɨlalaaka yɨvɨta nyɨjaava'gɨzɨ nɨmware angewɨnna ayawɨnna kanyɨmakaba'gɨri gɨmɨrebwi yɨdeinyɨ. Gɨlyɨvɨta ata yuyɨraai kanyɨjaava'gɨzɨ ayawɨ pɨrɨ'na gɨzaavɨdeinyɨ. Yuyagaa' yuyagaa' pɨrɨ'na, pɨrɨ'na gɨzaavɨdeinyɨra.”
GEN.29.1+GEN.29.2+GEN.29.3+GEN.29.4+GEN.29.5+GEN.29.6+GEN.29.7+GEN.29.8+GEN.29.9+GEN.29.10+GEN.29.11+GEN.29.12+GEN.29.13+GEN.29.14	Jaikopɨ nyɨla bilyɨrɨ'devannei Kwaaka Aaranɨna yɨ'mavaawɨna ya'. Aalɨbunyavɨ jɨlɨkyaawarya kwala naanga mwaaidapɨjɨ wanganaka kaanna bɨna yaka jɨlɨkyaawarya maremwaaidɨvɨsaraavɨ wɨda' “A'mwe Laivanɨ jawɨ'mwaava?” “Yo, yawɨ'mwo. Nabaai garaavaanga' Rasala' ganɨmaangere sipɨzipɨyajɨ makabɨvanɨke',” wɨde'. Aalɨbunyavɨ sɨlya' maratangɨrakɨna wa'dɨ'nyɨ Jaikopɨ sɨlya' maarɨna yaka pɨba marakɨna yɨna yaka aalya yɨrɨna, gamɨre sipɨzipɨyangɨna wɨjaavɨna ya'. Mi'na wɨjaavaka Rasalavɨ ata wɨbwa'naka wɨda' “Laivanɨ nyaakaangelyɨ.” Sara kuda' Rasala' gannya angevɨna yarai wɨna yaka ganɨmaangerɨ kuda' kaanyɨve'na wɨjɨmaa'nyɨna yaka ata wɨbwa'nyɨna yaka gannya angevɨna makaba'. Jaikopɨ angevɨ bwina kya' Laivanɨ wɨda' “ ‘Nɨmɨreigɨnyɨ,’ nebwi gɨthɨwa.” Tɨvi'na kuda' Jaikopɨ saba mwaala'.
GEN.29.15+GEN.29.16+GEN.29.17+GEN.29.18+GEN.29.19+GEN.29.20	Lawe pu' wavɨla'daa'nyɨ Jaikopɨ gyaakaangere wawɨnya yɨna kya' Laivanɨ wɨda' “Dahaa' nɨgwɨwawɨnya mivanɨgɨnyajɨ gɨthɨwana. Berɨ' gɨzaavɨjɨwano?” Mi'na kuda' Jaikopɨ wɨda' “Kwarame dawaai dawaai dawaai da' sagaa' gɨthaayɨdeinyɨra. Nɨmɨ mena kya'mujɨ jɨraavaanga dɨviya' Rasalavɨ nyɨjaadeigɨnyɨ.” Sara wɨdɨna kya' “Dɨwaanya' tewaanyasɨra. Gɨzaavɨdesɨra,” wɨda'. Savɨdaasɨ Jaikopɨ yɨlaaya yada wawɨnya ya'.
GEN.29.21+GEN.29.22+GEN.29.23+GEN.29.24+GEN.29.25+GEN.29.26+GEN.29.27+GEN.29.28+GEN.29.29+GEN.29.30	Kwarame dawaai dawaai dawaai da' kwavɨlava' Jaikopɨ Laivanɨmɨ wɨda' “Rasala' nyɨjaama!” Sara kuda' Laivanɨ tɨka munne yɨlɨna yaka sa' sawɨsavɨ garaavaanga Lɨyaa' Jaikopɨmɨna wɨjaava'. Mwanyavɨ Jaikopɨ dara wanganake' “A'mwe Lɨyaa' damwaalɨ'!” Daka Laivanɨmɨna sɨnna tɨka wɨdava'. Sɨnna tɨka kudava' Laivanɨ wɨda' “ ‘Sɨnnawɨ a'mwe sɨraange' wɨjavaana!’ do' sɨmunya nemɨresɨra. Gɨmɨ Lɨyaasɨ sawɨta ata yuyi ata purɨdaasɨ pɨrɨwaai dɨmwaaidera. Mwaala'gɨzɨ sagaa' Rasala' gɨzaavɨde'na kwarame ata yuyi ata purɨdaasɨ pɨrɨwaala pɨnɨ nɨmɨre wawɨnya nyɨdaayadeigɨnyɨ.” Sara kuda' Jaikopɨ sara ya'. Nabaai Laivanɨ a'mwe Sɨlɨpaavɨ wawɨnya wɨdaayadevɨne' garaavaangevɨne' Lɨyaavɨne' wɨjaavɨna, a'mwe Bilaavɨ wɨdaayadevɨne' garaavaanga pɨrɨvɨna wɨjaava'.
GEN.29.31+GEN.29.32+GEN.29.33+GEN.29.34+GEN.29.35	(-)
GEN.30.1+GEN.30.2+GEN.30.3+GEN.30.4+GEN.30.5+GEN.30.6+GEN.30.7+GEN.30.8+GEN.30.9+GEN.30.10+GEN.30.11+GEN.30.12+GEN.30.13	 Lɨyaa' kaimɨraayai sɨraangei Ruvanɨ mɨlaka kaimɨraayai Sɨmɨyanɨ mɨlaka kaimɨraayai Livaai mɨlaka kaimɨraayai Juthai mɨla'. Rasala' kaimɨraavɨmaaya' mwaalake' Jaikopɨmɨne wɨdaayadevɨ Bilaavɨ wɨjaava'. Mi'na kujaava' Bilaa' kaimɨraayaraai mɨla'. Kamɨla' Rasala' “Nɨmɨrelyɨ,” daka sɨraangere yaya Denɨ, dɨviyai Napɨtalaai wɨda'. Dɨvidaasɨ Lɨyaa' dara wanganake' “Nɨmɨ kaimɨraaya pɨnɨ mɨlɨde'nyɨ daaka!” Daka wɨdaayadevɨ Sɨlɨpaavɨ Jaikopɨmɨnevɨ wɨjaava'. Mi'na kujaava' Sɨlɨpaa' kaimɨraayaraai mɨla'. Kamɨla' Lɨyaa' kɨrɨmɨre yaya' pwai Gethɨ, pwai Azai wɨda'.
GEN.30.14+GEN.30.15+GEN.30.16+GEN.30.17+GEN.30.18+GEN.30.19+GEN.30.20+GEN.30.21+GEN.30.22+GEN.30.23+GEN.30.24	Pɨgaa' Ruvanɨ yɨsɨla maaraka ganaanga Lɨyaavɨ wɨjaava'. Kujaava' Rasala' wɨda' “Yɨsɨla pɨrɨ' nyɨjaama!” Mi'na kuda' Lɨyaa' wɨda' “ ‘Ganɨmaangerɨ maa'dɨnya'gɨ yɨsɨla' maarɨma!’ dathɨwaana?” “Yɨsɨla mi'na nyɨjaava'gɨzɨ sawɨsavɨ nɨmɨre a'mwerɨ dɨmaa'dera,” wɨda' Rasala'. Nyɨla kwalaka' Jaikopɨ gannya angevɨna kulaaba' Lɨyaa' wɨda' “Nɨmɨre angevɨna wɨlaabɨza'na nɨmɨ gɨmɨnyɨ yɨsɨlanna mi'na gɨmubɨwa. Naarɨmɨ mwaalaka!” Sara kamwaalagi Lɨyaa' kaimɨraayai Yɨzakaai mɨla'. Dɨvidaasɨ kaimɨraaya pwai Sevulanɨ mɨla'. Aayagaasa' taaya Daaina' mɨla'. Lɨyaa' yuya mi'na kamɨla' Gotɨyai Rasalavɨna tewaanna kya' Rasala' kaimɨraayai Jozepɨyai mɨla'.
GEN.30.25+GEN.30.26+GEN.30.27+GEN.30.28+GEN.30.29+GEN.30.30+GEN.30.31+GEN.30.32+GEN.30.33+GEN.30.34+GEN.30.35+GEN.30.36	Rasala' Jozepɨyai kamɨla' Jaikopɨ “Nemɨ sanɨdakana wɨna yawaajɨ nɨnnya angevɨ mwalaana!” kada' Laivanɨ wɨdɨna “Gɨmɨ dava mwaala'gi wawɨnya ja!” Mi'na wɨdɨna kya' Jaikopɨ wɨda' “Gɨmɨnyɨna gyɨdeigɨnyɨ. Mi'na gya'mujɨ jɨlɨkyaawarya jaane yuya maarɨdeinyɨ.” Laivanɨ wɨ'naka wɨda' “Tewaanyasɨra.”
GEN.30.37+GEN.30.38+GEN.30.39+GEN.30.40+GEN.30.41+GEN.30.42+GEN.30.43	Dɨvi Jaikopɨ yɨsarɨkaavɨ dapaina, kɨlaaka woipɨra'na ya'. Sara yaka dara wanganake' “Jɨlɨkyaawarya tewaanya yawakɨmanɨga',” daka jɨlɨkyaawarya wanganya'ne yɨsarɨkaavɨ marakɨna ya'. Dɨvidaasɨ jɨlɨkyaawarya tewaanya bwaranya jaane mɨle'. Jɨlɨkyaawarya tewaanya jaane yɨma'nyɨna kye' Jaikopɨ maarɨna ya'. Jɨlɨkyaawarya wabe Laivanɨmɨre mwaale'. Jaikopɨ gɨlyɨvɨta naangejɨyai mwaalɨna. Gamɨre wɨdaayadɨvɨta naangejɨ jɨlɨkyaawarya naangejɨ mwaalɨna ya'.
GEN.31.1+GEN.31.2+GEN.31.3+GEN.31.4+GEN.31.5+GEN.31.6+GEN.31.7+GEN.31.8+GEN.31.9+GEN.31.10+GEN.31.11+GEN.31.12+GEN.31.13+GEN.31.14+GEN.31.15+GEN.31.16	Jaikopɨ dara wɨ'nake' “Laivanɨmɨre gawaalɨvava ‘Nenɨmaangere gɨlyɨvɨta yuya maa'delyɨra,’ dathɨvanɨgava!” Mi'na daka nabaai dara wanganake' “Laivanɨ jɨkurya nyɨvanɨkei daaka!” Sara kada' Gotɨyai Jaikopɨmɨ wɨda' “Gɨnnya angewɨnna ayawɨnna dɨwodera. Nɨmɨjɨ wawakadera.” Mi'na kuda' Jaikopɨ Rasalavɨjɨ Lɨyaavɨjɨ wɨdɨna “Nɨmɨ kɨrɨnɨmaangerɨne wawɨnya naanga yadɨnyainyɨ. Wawɨnaangeinyɨ yadaari gamɨ kwaasɨ nyɨdadelyɨ. Kwaasɨ kanyɨda' Gotɨyai kɨrɨnɨmaangere jɨlɨkyaawarya kwalaalyara nyɨjaawa'dɨ'. Nabaai Gotɨyai nyɨdɨwa' ‘Gɨnnya angewɨnna dɨwona!’ ” Sara wɨdɨna kya' Rasalasɨ Lɨyaasɨ sawaai wɨdahi “Gotɨyai sara gɨthɨwake' sara jɨ!”
GEN.31.17+GEN.31.18+GEN.31.19+GEN.31.20+GEN.31.21	Mi'na kudahi Jaikopɨ “Nɨmaamaanga Aazakɨ Kainanɨ mwaalyaryawɨnna wɨma!” daka gannya balaangengɨ gannya kaimɨraayangɨ jɨlɨkyaawaryangɨ maarɨna yaka wawa'. Sa' Rasala' ganɨmaangere sɨvuya'bɨsa' kuka maarɨna. Kuka maarɨna kya' Laivanɨ navɨka mwaala'.
GEN.31.22+GEN.31.23+GEN.31.24+GEN.31.25+GEN.31.26+GEN.31.27+GEN.31.28+GEN.31.29+GEN.31.30+GEN.31.31+GEN.31.32+GEN.31.33+GEN.31.34+GEN.31.35+GEN.31.36+GEN.31.37+GEN.31.38+GEN.31.39+GEN.31.40+GEN.31.41+GEN.31.42	Laivanɨ “Jaikopɨ kaanna wɨna kyɨwa'dɨ',” wɨ'naka Jaikopɨmɨ mɨdɨnna ya'. Kaanna wɨna wɨna, sawɨta ati ata purɨdaasɨ pwaraai kajɨnna' tusavɨ mɨjaahalaka wɨda' “Baarɨ' yɨwaana? Kwaasɨ baa'na yagɨna nyɨraavaangewaarɨ wɨla yɨrakɨnɨkewaarɨ baa'na makwasɨwaabɨna? Nabaai nɨmɨre sɨvuya'bɨsa' kuka baa'na maryawalyaadɨna? Lɨka be'na yulyaragɨna wɨwa'dɨ? ‘Nɨmɨ Jaikopɨmɨ mala tamɨma!’ dena sawɨsavɨ waja ya'nyawaaihe. Gɨmɨre Gotɨyai waja nyɨjawaalɨ' ‘Jaikopɨmɨna kave duthana!’ ” Sara kuda' Jaikopɨ wɨdɨna “Gɨmɨre sɨvuya'bɨsa' kuka mamaryɨwa'de. Lɨka yulyarena dɨwa'de ‘Laivanɨ garaavaangewaarɨna nanyɨpalamaaradɨka!’ ” Mi'na kuda' Laivanɨ Jaikopɨmɨre gɨlyɨvɨsangɨ tɨnna wanganaka sa' gamɨre sɨvuya'bɨsa' Rasala' lɨka yulyakake' mabɨrɨmaarya'. Mabɨrɨmaaryakegaa' Jaikopɨ Laivanɨmɨ maanga wɨda' “Baa'neka! Gɨmɨre wawɨnya yadaari gɨmɨre jɨlɨkyaawarya kwala naanga yɨma'nyɨna kye' nɨmɨ mamaranyena. Gɨmɨre jɨlɨkyaawarya kunewɨ bɨrena bɨrena nɨmɨre gɨzaave. Sa' yuyagaa' nɨmɨnyɨne kwaasɨ yagɨ. Gɨmɨ kwaasɨ kyagɨ nɨmɨre Gotɨyai nyɨgaimwagaka sawɨsavɨ mayagaala gɨzawaalɨ',” wɨdɨna ya'.
GEN.31.43+GEN.31.44+GEN.31.45+GEN.31.46+GEN.31.47+GEN.31.48+GEN.31.49+GEN.31.50+GEN.31.51+GEN.31.52+GEN.31.53+GEN.31.54+GEN.31.55	Laivanɨ wɨda' “Nyɨraavaangewaalyɨ, aataasɨ, aataravajɨ nɨmɨre jɨlɨkyaawaryajɨ mwaaiha'. Sa' baarɨ' yɨjɨwa?” Sara kuda' Jaikopɨjɨ Laivanɨjɨ yagaala naanga kadɨnagi Laivanɨ wɨda' “Naarɨmɨ geva geva kamwaalakwolyɨ Gotɨyai nehwanganadelyɨra. Nyɨraavaangewaarɨna kayaa'na kamaremwaala'gɨzɨ Gotɨyai gwanganadeigɨnyɨra. Gɨmɨ a'mwe pɨrɨvɨ kamaara'gɨzɨ gwanganadelyɨra.” Mi'na kuda' Jaikopɨjɨyara sɨla marakɨna kye' Laivanɨ wɨda' “Sɨla naanga tɨhwawɨnya maramadakɨwaasa' gɨmɨnyɨna malya'na nɨmɨ mwavɨlayɨ yɨdeinyɨ. Nabaai nɨmɨnyɨna malya'na gɨmɨ mwavɨlayɨ jɨtheigɨnyɨra. Gotɨyarɨna gɨthɨwe' nebulyasɨ.” Sara kuda' Jaikopɨ wɨda', “Sɨla naanga mwavɨlayɨ yɨdeinyɨ malya'nesɨ.” Jaikopɨ nebwina wɨdaka jɨlɨkyaawaryarɨ Gotɨyarɨna tamaka yɨdɨka yɨna kya' Jaikopɨjɨ Laivanɨjɨ nagi. Yɨrɨke' kavura' Laivanɨ se wa'mwarakei dɨkaa'na yaka garaavaangewaarɨjɨ kɨrɨmɨre kaimɨraayangɨjɨ sangɨ yɨlaaya yɨgala'. Yɨlaaya yɨgalaka yagaala tewaanya wɨdaka gannya angewɨnna wawa'.
GEN.32.1+GEN.32.2+GEN.32.3+GEN.32.4+GEN.32.5+GEN.32.6+GEN.32.7+GEN.32.8+GEN.32.9+GEN.32.10+GEN.32.11+GEN.32.12	Jaikopɨ kaanna wɨna yakegaa' dara wanganake' “Nɨmɨjɨ Gotɨyare mamaayara ejelɨyarajɨ mwaaiho.” Sara daka Jaikopɨ sɨhumale yaasadɨvɨsaraavɨ gathaakaanga Yɨzorɨna wɨdaasa'. Yaasadɨvɨsara kaanna waweva Yɨzorɨ wɨde' “Jaikopɨ gɨmɨnyawɨnna bɨvanɨ'. Gamɨre gɨlyɨvɨta naanga warɨka.” Yaasadɨvɨsara Yɨzorɨ wɨ'neva kaanna bɨna yeva Jaikopɨmɨ wɨde' “Yɨzolyɨ a'mwe kwala naangerajɨ sara bɨvanɨgava.” Mi'na kude' Jaikopɨ lɨka yaka Gotɨyarɨ wɨda' “Gɨhaimwagɨdeinyɨ nyɨdahɨnya' ‘Gɨmɨre kaimɨraaya kwala naanga yɨma'nɨpɨ'dere.’ Nyɨgaimwadɨnyaigɨnyɨ. Nabaai dahaa' nɨmɨre gɨlyɨvɨta naanga warɨ'. ‘Gɨnnya angewɨnna dɨwodera,’ nyɨdahɨnya' sa' nyɨdaakaanga Yɨzorɨna nɨmɨ lɨka yena ‘Yɨzoi naneramakadɨka!’ dena ‘Nyɨgaimwana!’ gɨthɨwa.”
GEN.32.13+GEN.32.14+GEN.32.15+GEN.32.16+GEN.32.17+GEN.32.18+GEN.32.19+GEN.32.20+GEN.32.21	“Yɨzorɨ sɨnna tɨka nudavadɨ'! Jɨlɨkyaawarya naanga yanga wɨjaavɨma!” daka Jaikopɨ Yɨzorɨne jɨlɨkyaawaryangɨ maryaasaka gamɨ dɨvidaa'nyɨ mɨdɨna'.
GEN.32.22+GEN.32.23+GEN.32.24+GEN.32.25+GEN.32.26+GEN.32.27+GEN.32.28+GEN.32.29+GEN.32.30+GEN.32.31+GEN.32.32	Jaikopɨ gamɨrengɨ kudaasa' kumɨza gamɨre gɨlyɨvɨtajɨ Aalya Javokɨ maraga'makuna. Maraga'makuna kya' Jaikopɨ gave kwai mwaala'. Sawɨsavɨ pwai baka Jaikopɨmɨ asangɨ galalɨmwanna ya'. Mala tannadaakɨri yɨrɨka purɨna kya' pwai Jaikopɨmɨ wɨda' “Nyɨmakwaasa!” Sara kuda' Jaikopɨ wɨda' “Yagaala tewaanya' nyɨda'gɨzɨ dɨwodera.” Pwai wɨda' “Gɨnnya yaya' Jaikopɨ (kwaasɨ yadei) sa' Gotɨyarɨjɨ a'mweraavɨjɨ yagaala bazɨwaimanaawɨgɨnyaigɨ, malya' gɨmɨnna dathɨvalaradɨnyaigɨ, gɨnnya yaya mudɨke' Yɨzɨrelɨmo.” Jaikopɨ wɨda' “Gotɨyarɨ wanganena kwaihwaainakeinyɨ mwaaimwa.” Nyɨla bilaawɨna yadaa'nyɨ Jaikopɨ tu'mudɨka wɨda'daa'nyɨ yɨgala yɨgala kaanya wawa'.
GEN.33.1+GEN.33.2+GEN.33.3+GEN.33.4+GEN.33.5+GEN.33.6+GEN.33.7+GEN.33.8+GEN.33.9+GEN.33.10+GEN.33.11+GEN.33.12+GEN.33.13+GEN.33.14+GEN.33.15+GEN.33.16+GEN.33.17+GEN.33.18+GEN.33.19+GEN.33.20	Jaikopɨ dara wanganake' “Yɨzolyɨ gamɨre a'mwerajɨ sara jɨnɨgava!” Daka gannyangɨ wavɨla'na ya'. Wavɨla'na kya' Lɨyaasɨ Rasalasɨ kaimɨraayajɨ a'mwe wɨdaayadisawaalyɨ sa mɨdɨnna ye'. Mɨdɨnna kye' Jaikopɨ gathaakaangeryawɨnna bɨna. Bɨna kya' Yɨzoi tewaanya mwaalaka “Jaikopɨjɨ ata bwa'naka!” daka kaanyɨve'na bɨna kya' kɨnna maredɨnagi. Mi'na kamaredɨnagi Jaikopɨmɨva bɨna yeva Yɨzorɨna “Ata bwa'naana!” dɨna yeva ata bwa'nyɨna ye'. Tɨvi'na bwa'nyɨna kye' Yɨzoi wɨda' “Jɨlɨkyaawarya nɨmɨnyɨne makabɨwaanya waramaryana!” Sara kuda' Jaikopɨ “Nɨmɨ kuneinyɨ daaka!” kuda' Yɨzoi maara'. Yɨzoi mi'na maaraka wɨda' “Nemɨjɨ sarɨmɨjɨ sanna kaanyaana!” Sara kuda' Jaikopɨ wɨda' “Nɨmɨre jɨlɨkyaawaryajɨ nɨmɨre kaimɨraayajɨ kave kave wɨna yɨna yaadennera.” Tɨvi'na kuda' Yɨzolyɨ gannya wɨdaayadɨvɨsarajɨ sara Jaikopɨ yagalya'ma'na yeva Kwaaka Sɨyaana wawe'. Kaanna kwawe' angeba Sekɨmɨ Kwaaka Kainanɨ mannɨkebanna yɨ'mavaawɨna yaka kwaaka mubaka saba mwaala'. Mi'na mwaalaka Yɨzɨrelɨ Gotɨyarɨne simɨnye' lɨvalaaba'.
GEN.34.1+GEN.34.2+GEN.34.3+GEN.34.4+GEN.34.5	Lɨyaavɨre taaya' Daaina' “Angeba Sekɨmɨ mwaalyangɨ angirɨ'maata yɨma!” daka kaanna wɨna ya'. Anga saba A'mwe Aamo maremwaaida mwaala'. A'mwe sare gawaalɨ' Sekɨmɨ Daainavɨ wanganaka “Sɨdɨraaya tewaanya' maa'mujava,” yawɨ'na. Sara yawɨ'na yaka ata lɨmwanna ya'. Ata lɨmwanna yaka Sekɨmɨ ganɨmaangerɨ wɨda' “Sɨdɨraaya da' nɨmɨre a'mwevɨna ganɨmaangerɨ duthana! ‘Gɨmɨre taaya' nɨmɨre mɨgɨnyarɨne' nyɨjaama!’ ” wɨda'.
GEN.34.6+GEN.34.7+GEN.34.8+GEN.34.9+GEN.34.10+GEN.34.11+GEN.34.12+GEN.34.13+GEN.34.14+GEN.34.15+GEN.34.16+GEN.34.17+GEN.34.18+GEN.34.19+GEN.34.20+GEN.34.21+GEN.34.22+GEN.34.23+GEN.34.24+GEN.34.25+GEN.34.26+GEN.34.27+GEN.34.28+GEN.34.29+GEN.34.30+GEN.34.31	Jaikopɨ dara wɨ'nake' “Sekɨmɨ nɨmɨre taaya' ata lɨmwanna jɨwaka!” Dɨna kya' gawaalɨvava pɨba yɨbwa'nadapɨjɨ navɨka mwaala'. Jɨlɨkyaawarya maremwaaidɨvɨsara gawaalɨvava bɨna yeva ku'ne' sɨnna tɨka naanga wɨdava'. Sɨnna tɨka kudava' sa' Aamo Jaikopɨmɨre gawaalɨvavaavɨ wɨda' “Sekɨmɨ nyɨbwaalɨvɨne Taaya Daaina' nyɨjaama! Gannya a'mwe' maaradelyɨ. Sarɨmɨ yagaala sara nyɨjide' sara yɨhɨzaavɨdesɨra.” Mi'na kuda' Jaikopɨmɨre gawaalɨvava kwaasɨ wɨdɨna “Nemɨ yuyaina kɨlaaka pɨkarya neyɨnɨkeinera. Sarɨmɨ kɨlaaka pɨkarya kada'napɨjɨ Daaina' Sekɨmɨmɨne' yɨhɨzavaadesɨra.” Sara wɨdɨna kye' Aamojɨ Sekɨmɨ gawaalɨsɨ saraai yɨlaaya yagi. Kɨrɨnnya angewɨnna wawagɨla kɨrɨmɨre a'mweraavɨ wɨdahi “Jaikopɨmɨre gawaalɨvava sara nehɨthɨwaasa' sara yaana! Dɨvidaasɨ Jaikopɨmɨre gɨlyɨvɨsa maraadengɨra.” Sara dɨneva angeba Sekɨmɨ mwaalyara kunnya kɨlaaka pɨkarya da'ne'. Kada'ne' kɨlaaka daanga wɨvɨdaa'nyɨ Daainavɨre gya'mweraai Sɨmɨyanɨ Livaai saraai wɨlaabahɨla Sekɨmɨ mwaalyaraavɨ tamakɨna yagi. Tamakɨna kyagi Jaikopɨmɨ gawaalɨvava beva Sekɨmɨmɨre angevɨdaasɨ Daaina' makuna ye'. Nabaai a'mwejɨ kaimɨraayajɨ Sekɨmɨ mwaalyaraavɨre gɨlyɨvɨsajɨ makwawe'. Jaikopɨ a'mwe pwaraavɨna lɨka yaka gawaalɨvavaavɨ mayagaala wɨdɨna. Mayagaala wɨdɨna kya' “Sekɨmɨ neya'mwevɨ kayaa'nanaanga yakelyɨra,” wɨde'.
GEN.35.1+GEN.35.2+GEN.35.3+GEN.35.4+GEN.35.5+GEN.35.6+GEN.35.7+GEN.35.8	Gawaalɨvava sara kye' Gotɨyai Jaikopɨmɨ wɨda' “Betelɨ sawɨnna dɨmwaaidera. Mwaala'gɨzɨ nɨmɨnyɨne simɨnye' dɨlɨvalaama!” Mi'na kuda' Jaikopɨ gamɨrebadaa'nyaraavɨ wɨda' “Sarɨmɨre sɨvuya yuya sabɨsa dɨmarasɨ'nyɨla! Sarɨmɨre kuryara tewaanyara mwaaibɨka! Nabaai kɨlaakejɨka gɨrɨka'nana aalya dɨzɨnyɨla! Aalya jɨnapɨjɨ kwaabɨhannya baazɨ'ma'nya tewaanya yaaka dakyɨla! Betelɨ sawɨnna nemɨ kaanyaana! Saba Gotɨyai nɨmɨjɨ mwaaiderɨna nɨmɨ simɨnye' lɨvalaabɨdera!” Jaikopɨ sara wɨdɨna yake' gamɨjɨyara sara ye'. Mi'na kye' wodaapɨjɨ Gotɨyai a'mwe pwara yuyaraavɨ Jaikopɨjɨyaraavɨna, “Sarɨmɨ a'mwe saraavɨ mipɨnera!” kada' a'mwe yuyara lɨka yɨna ye'. Jaikopɨ Betelɨ mwaalaka Gotɨyarɨna yɨleyagaala wɨdɨna ya'.
GEN.35.9+GEN.35.10+GEN.35.11+GEN.35.12+GEN.35.13+GEN.35.14+GEN.35.15	Jaikopɨ Gotɨyai yaya' Yɨzɨrelɨ wo'nɨkei dara wanganake' “Gotɨyai damwaalɨ'!” Kada' Gotɨyai wɨda' “Nɨmɨ Gotɨya dɨragɨnyainyɨ. Gɨmɨre kaimɨraavɨzɨmya kwala naanga yɨma'nyɨna yɨpɨ'dengɨ. Gɨmɨre kaimɨraavɨzɨmya pwara a'mwe naanga yɨma'nɨpɨ'derera. Kwaaka Evɨraamɨjɨ Aazakɨjɨ saraarɨna wɨjaaveba gɨmɨjɨ gɨmɨre kaimɨraavɨzɨmyajɨ sangyɨhɨrɨna yɨhɨzaavɨnɨke'.” Sara kuda' Jaikopɨ sɨla naangei daa'dɨ'nyɨyaba Gotɨyarɨna welɨya' dɨngɨna ya'.
GEN.35.16+GEN.35.17+GEN.35.18+GEN.35.19+GEN.35.20+GEN.35.21+GEN.35.22+GEN.35.23+GEN.35.24+GEN.35.25+GEN.35.26	Betelɨ sabadaasa wodaapɨjɨ Rasala' kaimalei mɨlaka bala'. Kabala' sagaa' Jaikopɨ kaimɨraayarɨna yaya' Bejaminɨ wo'na'. Jaikopɨ kale wiadaasɨ Betɨlemɨ sangineba Rasala' wakaka kwaaka saba mwaalɨna. Saba mwaalɨna yadɨsɨ Ruvanɨ ganɨmaangere balaanga Bilaavɨ ata lɨmwanna kya' Jaikopɨ sara yawɨra'. Jaikopɨmɨre gawaalɨvaanga sɨvɨlɨraai ata purɨdaasɨ pwaraalyara yuyara mwaale'.
GEN.35.27+GEN.35.28+GEN.35.29	Angeba Maamɨre mwaalyai Jaikopɨmɨre ganɨmaangei Aazakɨ mwaaidɨsɨ Jaikopɨ ba'. Aazakɨ a'mwe nei kwarame naanga 180 kwavɨlava' bala'. Kabala' gawaalɨvaangeraai Yɨzolyɨ Jaikopɨjɨ saraai wakagi.
GEN.36.1+GEN.36.2+GEN.36.3+GEN.36.4+GEN.36.5+GEN.36.6+GEN.36.7+GEN.36.8+GEN.36.9+GEN.36.10+GEN.36.11+GEN.36.12+GEN.36.13+GEN.36.14+GEN.36.15+GEN.36.16+GEN.36.17+GEN.36.18+GEN.36.19+GEN.36.20+GEN.36.21+GEN.36.22+GEN.36.23+GEN.36.24+GEN.36.25+GEN.36.26+GEN.36.27+GEN.36.28+GEN.36.29+GEN.36.30+GEN.36.31+GEN.36.32+GEN.36.33+GEN.36.34+GEN.36.35+GEN.36.36+GEN.36.37+GEN.36.38+GEN.36.39+GEN.36.40+GEN.36.41+GEN.36.42+GEN.36.43	Yɨzolyɨ Jaikopɨjɨ saraare jɨlɨkyaawarya mwaaidapɨjɨ kumɨre tɨka munne maalɨka wa'dɨsɨ Yɨzoi gannya balaangejɨ kaimɨraayajɨ jɨlɨkyaawaryajɨ makuna yaka Sɨyaa mugunyavɨ maremwaala'. Maremwaalaka Yɨthomɨyaraavɨ ganɨmaangei yɨma'na'.
GEN.37.1+GEN.37.2+GEN.37.3+GEN.37.4	Jaikopɨ Kwaaka Kainanɨ mwaalakegaa' Jozepɨyarɨ kwarame atɨraai sɨvɨla pwi yuya yaka sɨvɨla purɨdaasɨ pwaraaina kwavɨlava' sagaa' mwaala'. Kamwaala' Jozepɨyadaraka sipɨzipɨya yɨ'dɨvaidɨvɨ' mwaale'. Jozepɨyare ganaange' maarakegaa' Yɨzɨrelɨ a'mwe nei mwaalake'na Jozepɨyarɨ yɨlaaya naanga marina ya'. Gawaalɨvava pwaraavɨ yɨlaaya maalɨka marya'. Yɨlaaya naanga maryaka Jaikopɨ Jozepɨyarɨna baazɨ'ma'nya tewaanya' yavɨkarya'. Jozepɨyai gaverɨna kyavɨkarya' gya'mwera “Maraajava kale newɨla'mwaka,” kade' sɨnna tɨka davɨna wia'.
GEN.37.5+GEN.37.6+GEN.37.7+GEN.37.8+GEN.37.9+GEN.37.10+GEN.37.11	Jozepɨyai waja ya'nyɨna yaka gya'mweraavɨ “Nɨmɨre waja yɨvanɨge' yɨhɨzɨwaakɨ,” wɨda'. “Wawɨnyavɨ witɨya lɨlaajabɨsa maramurɨta'na yadaawojɨ nɨmɨre witɨpwɨya' dɨkavedaa'na yaka daavɨna yadɨsɨ sarɨmɨre witɨpwɨya dɨkavedaa'na gɨ'du'na yaka ‘A'mwe naangeigɨnyɨ,’ ” wɨda'. Jozepɨyai sara kuda' gya'mwera “Kwaasɨ nedɨwa',” deva “Nemɨnyɨna dɨnemaremwaaijɨwaa?” wɨde'. Dɨvi pɨgaa' Jozepɨyai waja mudɨka pɨrɨ' ya'naka ganɨmaangelyɨ gya'mwerajɨ saraavɨ wɨjɨwaakɨna ya'. “Nyɨlyalyɨ lawelyɨ sɨlɨngaamɨnya sɨvɨlɨraai ata purɨdaasɨ pwaina sara nɨmɨnyɨna gɨ'dura'na yawaaihava.” Mi'na kuda' Jaikopɨ wɨda' “Baa'na dɨwaana? ‘Nɨmaamaangelyɨ nyɨnaangesɨ nya'mwerajɨ sa nɨmɨnyɨna gɨ'du'na yɨpɨ'dera,’ dathɨwaana?” wɨda'. Jozepɨyare yagaala'na gya'mwera sɨnna tɨka wɨda'daasɨ ganɨmaangei kave yawɨra'.
GEN.37.12+GEN.37.13+GEN.37.14+GEN.37.15+GEN.37.16+GEN.37.17	Kwaaka Sekɨmɨ Jaikopɨmɨre gawaalɨvava jɨlɨkyaawarya yɨ'dɨvaidaapi Yɨzɨrelɨ Jozepɨyarɨ “Ja'mwera tewaanya damwaaihava?” wɨdaka wɨdaasa'. Kudaasa' Jozepɨyai kaanna kaanna Sekɨmɨ sawɨnna ba'. Mi'na baka dara wanganake' “We', nya'mwera pwara mamwaalyɨjɨhava!” Daka wanganamaryɨna. Wanganamaryɨna yadaasɨ a'mwe pwai wanganaka wɨda' “Nɨmɨ ja'mweraavɨ wɨ'nɨwa'de ‘Kwaaka Dothanɨ sabanna kaanyaana!’ dɨdaapi.” Sara kuda' Jozepɨyai kaanna wɨna ya'.
GEN.37.18+GEN.37.19+GEN.37.20+GEN.37.21+GEN.37.22+GEN.37.23+GEN.37.24	Badaa'nyɨ Jozepɨyarɨ gya'mwera wanganeva dɨne' “Waja yadei yɨnɨkerɨ tamakaana! Tamakawaajɨ ‘Kavɨjɨlɨkei tamakɨwakelyɨra,’ wɨdaathera. Tamakawaajɨ ‘Gamɨre waja nebulya' daaka!’ daathe'na,” dɨne'. Kadɨne' Ruvanɨ sɨraangei “Jozepɨyarɨ yɨvalɨma!” daka “Maramaki jide. Kavi'nɨnnyavɨ marirakɨna jidelyɨra,” wɨda'. Tɨvi'na kuda' Jozepɨyai yɨ'mavaawɨna kya' lɨmwanna yeva gannya baazɨ'ma'nya tewaanya' yɨraipurasɨ'na yeva kavi'nɨnna kunevɨ yɨrake'.
GEN.37.25+GEN.37.26+GEN.37.27+GEN.37.28+GEN.37.29+GEN.37.30	Jozepɨyai kavi'nɨnnyavɨ wɨla'dɨsɨ gya'mwera wapaaya nadaapi Mithɨyanɨ mwaalyara badaapi Juthai gya'mweraavɨ wɨda' “Neya'mwe Jozepɨyarɨna a'mwe saraavɨne mubaana! Nennya neya'mweryaba maramakaannera!” Sara kuda' kavi'nɨnnyavɨdaasɨ Jozepɨyarɨ wɨlyabaalyɨ marayɨ'dɨvaina yeva maramwagi'namaa'na yeva kinaaya ata sɨvɨlɨraaina mube'. Kamube' Mithɨyanɨ mwaalyara Kwaaka Yɨzɨpɨna makuna ye'.
GEN.37.31+GEN.37.32+GEN.37.33+GEN.37.34+GEN.37.35+GEN.37.36	Jozepɨyarɨ gya'mwera jɨlɨkyaawaryai tameva gamɨre tawe maareva Jozepɨyare baazɨ'ma'nya' tawevɨ maradɨvaina. Maradɨvaina yeva kuvɨnɨmaangerɨ “Baazɨ'ma'nya da' yakɨnɨke' maa'mwosɨ. Jɨwaalɨvaangere' daaka?” wɨdaawɨna ye'. Wɨdaawɨna kye' Jaikopɨ wanganaka wɨda' “Yo. Nyɨbwaalɨvaangere baazɨ'ma'nyasɨ. Kavɨjɨlɨkei dawakɨwakerɨnera.” Sara kuda' kale naanga wiadaasɨ Jozepɨyarɨna kɨnna naanga bazɨwɨna ya'.
GEN.38.1+GEN.38.2+GEN.38.3+GEN.38.4+GEN.38.5+GEN.38.6+GEN.38.7+GEN.38.8+GEN.38.9+GEN.38.10+GEN.38.11+GEN.38.12+GEN.38.13+GEN.38.14+GEN.38.15+GEN.38.16+GEN.38.17+GEN.38.18+GEN.38.19+GEN.38.20+GEN.38.21+GEN.38.22+GEN.38.23+GEN.38.24+GEN.38.25+GEN.38.26+GEN.38.27+GEN.38.28+GEN.38.29+GEN.38.30	Sagaa' Juthai Kainanɨ mwaalya' kamaara' gannya a'mwe' kaimɨraaya daraai dai mɨla'. A'mwe Ei, sɨraangei Taimaa' kwala maara'. Kamaara' gamɨrebwi kayaa'nanaangebwi kya' Gotɨyai “Gamɨ balya'negaa' wakɨdeinyɨra,” dɨnɨke'na Ei bala'. Kabala' Juthai kutabanyai Wonanɨmɨ wɨda' “A'mwe Taimaa' dɨmaa'!” Sara kuda' maarɨna yaka “Kaimɨraayanna waramaryana!” daka kayaa'na ya'. Kayaa'na yake'na Gotɨyai dɨna “Balya'negaa' wakɨdeinyɨ.” Mi'na dɨnɨkevɨ Wonanɨ balɨna ya'. Kabala' Juthai Taimaavɨ wɨda' “Navɨka dɨmwaala! A'mwe pwarɨ mamaa'nɨnnera! Gɨmaamaangeryawɨnna kaanna wɨna jɨ! Saba dɨmwaai! Nyɨbwaalɨ' aaya wɨryaakei Silaa naanga gɨrina kyojɨ gamɨzarɨ dɨmaa'nana!” Wɨdɨna kya' Taimaa' kaanna wɨna ya'. Sa' Silaa naanga gɨrina kya' Juthai “Nyɨbwaalɨvaanga dai gannya gya'mweraalyɨ nabaai nabaladɨka!” daka Silaamɨ “Taimaa' dɨmaa'!” muja'. Yagaala mujɨ yaka mwaalɨna yakere balaange' balɨna ya'. Balɨna kya' Taimaa' kwaasɨ kya' “Juthai Taimaavɨ ata lɨmwamwaka,” dɨnyɨna ye'. Dɨnyɨna kye' Taimaa' kaimɨraayaraai pwaraai avaalyagaa' maarɨna ya'. Maarɨna kya' “Sɨraangei Perezɨ, dɨvidaasai Jeraa,” wo'na'.
GEN.39.1+GEN.39.2+GEN.39.3+GEN.39.4+GEN.39.5	Kwaaka Yɨzɨpɨna Mithɨyanɨ mwaalyara Jozepɨyarɨ makuna yeva A'mwe Potipaarɨna mubye'. Kwaaka Yɨzɨpɨ saba maremwaalakei Peroyalyɨra. Potipaai Peroyare a'mwe naangelyɨra. Gotɨyai Jozepɨyarɨ wɨgaimwanna yada Jozepɨyai gannya wawɨnya nayaa yɨna ya'. Nayaa yɨna yadaasɨ Potipaai dara wanganake' “Gamɨre wawɨnya tewaanya jɨvanɨka!” Sara daka gannya angasɨ gannya gɨlyɨvɨsajɨ maremwaaiderɨ wɨmwaaiha'. Wɨmwaaihɨna kya' Gotɨyai Potipaarɨna tewaanna ya'.
GEN.39.6+GEN.39.7+GEN.39.8+GEN.39.9	Jozepɨyai tewaanyai angevɨ wɨla'dɨsɨ Potipaare a'mwe' “Tewaanyarɨna maarɨma!” daka wɨda' “A'mwaagaigɨ, avaanna wɨlakade'nanyɨ.” Sara kuda' Jozepɨyai “Aala,” wɨdɨna ya'. “Potipaai gannya gɨlyɨvɨsa maremwaaina yadɨnyainyɨ nyɨmwaaihɨna ya'. Gamɨre'gɨnyɨra. Nɨmɨre'gɨ daaka! Sara nɨmɨ myɨwɨnera! Sabwi kya'mujɨ Gotɨyai nɨmɨnyɨna sɨmunya kayaa'na nanyawɨradɨka!” wɨdɨna ya'.
GEN.39.10+GEN.39.11+GEN.39.12+GEN.39.13+GEN.39.14+GEN.39.15+GEN.39.16+GEN.39.17+GEN.39.18+GEN.39.19+GEN.39.20+GEN.39.21+GEN.39.22+GEN.39.23	Gazagaasagaa' Potipaare a'mwe' sana sana wɨdade' Jozepɨyai “Aala,” sara wɨda'. Pɨgaa' sara wɨdakei “Nɨmɨre wawɨnya yɨma!” daka angevɨ wɨla'na ya'. Wɨla'na yadɨsɨ Potipaare a'mwe gave' mwaalaka gamɨre baazɨ'ma'nyavɨ lɨmwanna yaka “Kwala nyɨmaa'!” wɨda'. Sara yaka sara wɨdɨna kya' Jozepɨyai yɨraipɨvalakɨna yaka lɨkaanya wɨna ya'. Lɨkaanya wɨna kya' Potipaare a'mwe' sɨnna tɨka kudava' wawɨnya wɨdaayadɨvɨsaraavɨ jaka wɨdɨna ya'. “Yɨvɨruyarajɨyai sai kwayagaala nyɨdɨvanɨ'. Nɨmɨ ‘Aaka, aaka,’ dɨwe'nyɨ gamɨ lɨkaanya wɨna yɨwa'. Danganyɨla! Gamɨre baazɨ'ma'nya' warɨkaagavaakana!” wɨda'. Sara wɨdaka navɨka mwaala'. Potipaai gannya angevɨ wɨlaabaka gannya a'mwe' wɨdake' kwɨ'na' sɨnna tɨka davɨna wia'. Davɨna kwia' Jozepɨyarɨ kalavuzavɨ wɨmwaaihɨna ya'. Wɨmwaaihɨna kya' Jozepɨyai wɨla'dɨsɨ Gotɨyai baihana'dɨsɨ kalavuzavɨ damei Jozepɨyarɨ tewaanya ya'. “Kalavuza mwaaidɨvɨsara pwaraavɨ dɨmaremwaaideigɨnyɨ,” Jozepɨyarɨ wɨda'.
GEN.40.1+GEN.40.2+GEN.40.3+GEN.40.4	Jozepɨyai kalavuzavɨ mwaaidɨsɨyagaa' pɨgaa' gamɨre wawɨnya wɨdaayadisaraarɨna A'mwe Pero sɨnna tɨka davɨna kwia' kalavuzavɨ wɨmwaaihɨna ya'. A'mwe pwai Peroyare wapaayajɨ aalyasɨ wɨmaarina yadei, yɨ a'mwe pwai Peroyare gɨrɨkula yɨdɨka yadei saraalyɨ Jozepɨyalyɨ kalavuzavɨ mwaale'.
GEN.40.5+GEN.40.6+GEN.40.7+GEN.40.8+GEN.40.9+GEN.40.10+GEN.40.11+GEN.40.12+GEN.40.13+GEN.40.14+GEN.40.15+GEN.40.16+GEN.40.17+GEN.40.18+GEN.40.19	A'mwe pwaraai sawɨsavɨ waja yɨna yagi. Waja yɨna kyagi mwanyavɨ Jozepɨyai wɨlaabɨna kya' jɨkurɨna mwaalɨna yagɨla “Sawɨsavɨ naarɨmɨ waja ya'nyawaaiholyainaalyɨra. Waja bewaja yɨvanɨgolya'na aai nehɨzɨwaakajɨwaka?” wɨdahi. Sara kudahi Jozepɨyai “Nɨmɨre Gotɨyai waja yawɨ'delyɨ. Kɨrɨmɨre waja nyɨji! Gotɨyai nyɨjɨwaakadeinyɨ,” wɨda'. A'mwe pwai Peroyare wapaaya wɨmaarina yadei gannya waja Jozepɨyarɨ wɨda' “Gɨraipɨwɨla taanya dawaai da' wa'dɨsɨ nɨmɨ wangamwa. Wangadaari purɨrya yɨ'nadaasɨ wanganyawaaihe' dahaa' mya mena yimwake' wangamwa. Mena kyimwa' Peroyare gulyavɨ marama'mwagikɨna yena wɨjaavɨna yɨwana.” Mi'na kuda' Jozepɨyai wɨdɨna “Waja sa' gɨzɨwaakɨ! Taanya dawaai dasa' sawɨta daryaai darɨ' sa'bɨsasɨra. Sawɨta daryaai darɨ' kajɨnnojɨ Pero ‘Nɨmɨre wapaaya dɨnyɨmaryaama! Aya' jɨthera,’ gɨthathera. Gɨmɨ sara ya'gɨzɨ nɨmɨnyɨna jawɨ'deigɨnyɨ. Yawɨra'gɨzɨ ‘Jozepɨyai kayaa'nanya' myakerɨ kalavuzavɨ wɨmwaaihava,’ duthathera.” wɨdɨna. A'mwe pwai Peroyare gɨrɨkula yɨdɨka yadei sara wɨ'naka Jozepɨyarɨ wɨda' “Nabaai nɨmɨ waja ya'nyawaaihe. Soigɨlya dawaai da' kinya yɨlamarina yɨvanɨgeinyɨ. Soigɨlya aaya a'banyavɨ gɨrɨkula ge ge mihɨnɨke yusara gɨrɨkula dapanadaapi baihanakeinyɨ,” wɨda'. Tɨvi'na kuda' Jozepɨyai “Gɨmɨre waja' gɨzɨwaakɨ! Soigɨlya akwalamwai sawɨta daryaai darɨ' sa'bɨsasɨra. Sawɨta daryaai darɨ' kagɨzɨnnojɨ Peroyai yɨsarɨ wɨla tɨdavojɨ gɨmɨnyɨ pɨgaa' wɨla kamaragɨrɨdavojɨ yusara gɨnɨpɨ'deigɨnyɨ,” wɨda'.
GEN.40.20+GEN.40.21+GEN.40.22+GEN.40.23	Sawɨta daryaai darɨ' kajɨnna' Peroyai gannya wawɨnya wɨdaayadɨvɨsaraavɨne tɨka munne ya'. Sagaa' Jozepɨyai sara wɨdake'na Pero sara ya'. A'mwei gamɨre wapaaya wɨmaarina yaderɨna jaka wɨdɨna yaka “Gɨmɨre wawɨnya sɨnnawɨnya' jɨ!” wɨda'. A'mwei gamɨre gɨrɨkula yɨdɨka yaderɨ wɨla mararɨdava'. Peroyare wapaaya wɨmaaryadei gannya wawɨnya yɨna yada Jozepɨyarɨna Peroyarɨ mujaka navɨka mwaala'.
GEN.41.1+GEN.41.2+GEN.41.3+GEN.41.4+GEN.41.5+GEN.41.6+GEN.41.7+GEN.41.8	Kwarame pɨrɨwaai kwavɨlava' sawɨta pɨrɨkɨ Pero waja pɨrɨwaai ya'na'. Ya'nyɨna yaka mwanyavɨ kave yɨdaakuna kya' a'mwe kwai a'mwe kɨrɨ' waja sawaarɨna kunnakai mamwaalya'.
GEN.41.9+GEN.41.10+GEN.41.11+GEN.41.12+GEN.41.13	Kunnakei mamwaalyɨ kya' Peroyare wapaaya wɨmaaryadei Peroyarɨ wɨdɨna “Dahaasagaa' Jozepɨyarɨna yawɨ'mwa. Nɨmɨjɨ gɨmɨre gɨrɨkula yɨdɨka yadelyɨ sainaarɨna sɨnna tɨka kagɨthava' kalavuzavɨ maranehɨmwaaihagɨ. Sawɨta pɨgaa' waja ya'nɨgolyainaalyɨra. Jozepɨyai Yɨvɨruyarajɨyai saba mwaalaka naarɨmɨre waja nehɨzɨwaaka'. Nehɨtha' ‘Pero “Gɨmɨre wawɨnya sɨnnawɨnya' jɨ!” gɨthathera,’ sara nyɨda'. Gɨrɨkula yɨdɨka yaderɨ ‘Pero wɨla maragɨrɨdavadera,’ wɨda'. Gamɨre yagaala nebulyasɨra. Sara nehɨthake' sara yagɨ,” wɨdɨna ya'.
GEN.41.14+GEN.41.15+GEN.41.16+GEN.41.17+GEN.41.18+GEN.41.19+GEN.41.20+GEN.41.21+GEN.41.22+GEN.41.23+GEN.41.24	A'mwe naangei Pero Jozepɨyarɨna wɨdasaabɨna ya'. Wɨdasaabɨna kya' Jozepɨyai maryaata wɨrɨ'nyɨna yaka kwaabɨhannya tewaanya baazɨ'ma'nya tewaanya marira'nyɨna yaka buladaa'na ya'. Buladaa'na yadɨsɨ Pero wɨda' “Nɨmɨ waja ya'nyawaaihe' a'mwe yuyara a'mwe yuya manyɨjɨwaa'. Gɨmɨnyɨna ‘Waja ya'nadɨvɨtanna wɨdadelyɨra a'mwe sai,’ nyɨdɨwa' pwai.” Sara kuda' “Nɨmɨre Gotɨyai gɨmɨre waja'na nayaa gɨzɨwaakadera,” wɨda'. Pero Jozepɨyarɨ wɨdɨna “Waja dasa' Aalya Naayɨlɨ aalɨmaangevɨ daa'deri bulɨmakaawoya wapemɨnnaka daraai daraai daraai dalyara aalyavɨdaasɨ bilaawɨna yawaaiha'. Bilaawɨna yeva bulɨmakaawoyara kurɨya mudɨ'mɨlanyɨna yadaapi bulɨmakaawoya maalɨka daraai daraai daraai dalyara aalyavɨdaasɨ bilaawɨna yeva bulɨmakaawoya naangeraavɨ maalɨkera tɨka bilanyɨna yawaaiha'. Nyɨna kyawaaiha' nɨmɨ dɨkaa'na yena nabaai se wa'mwarena ya'ne waja pɨrɨ' ya'nyawaaihe. Witɨyagɨnya' gave pɨrɨ'nanyavɨ sɨla naanga dawaai dawaai dawaai dasa yɨ'nɨwakengɨ banganakeinyɨ. Sɨla tewaanya pɨnɨ dɨvidaasɨ yɨ'nyɨna. Yɨ'nyɨna yaka kuzɨ'nya warɨke witɨzɨla sɨnnawɨnya tewaanya yɨ'nɨwakengɨ maranyɨna yadaapi banganakeinyɨ. Wajawaai sara ya'nɨwa,” wɨdɨna ya'.
GEN.41.25+GEN.41.26+GEN.41.27+GEN.41.28+GEN.41.29+GEN.41.30+GEN.41.31+GEN.41.32+GEN.41.33+GEN.41.34+GEN.41.35+GEN.41.36	Pero mi'na kuda' Jozepɨyai wɨda' “Wajawaai pɨrɨwaai sara yɨwaanya kɨrɨ' avaala gɨzɨwaakɨma! Bulɨmakaawoyaraavɨna ya'nɨwaa'najɨ witɨzɨla'na ya'nɨwaa'najɨ avaaiyagaala gɨthɨdera. Gotɨyai dɨvi sara yade'na sara gɨzɨwaainɨvanɨka giwɨriwa'. Kwarame dawaai dawaai dawaai da' wavɨla'daawojɨ Yɨzɨpɨ dava wapaaya naanga waradevanyɨra. Kwarame dawaai dawaai dawaai da' kwavɨlavojɨ kwarame dawaai dawaai dawaai da' sagaa' mɨjɨka dɨvalyidevanyɨra wapaaya mwaryadozɨ. Nɨmɨre yagaala dɨwe'na ‘Dahaa' a'mwe sɨdu'nakei a'mweraavɨ kwarame tewaanyagaa' wɨdasaawɨna “Mɨjɨkegaa'nana wapaaya naanga kanyɨjaavapɨjɨ angengɨ marikwakɨna yɨdera,” dada yaderɨ dumwaaihya! Sara kya'gɨzɨ mɨjɨkegaa' wapaaya tɨka nya'ne waradegaakɨra sagaaka.’ ”
GEN.41.37+GEN.41.38+GEN.41.39+GEN.41.40+GEN.41.41+GEN.41.42+GEN.41.43+GEN.41.44+GEN.41.45	Peroyai Jozepɨyarɨ wɨda' “Gotɨyai gamɨre sɨmunya gɨzaava'. Nɨmɨre wawɨnyasɨ Yɨzɨpɨ kwaakesɨ dɨmaremwaaidera.” Sara wɨdaka gannya ataka magalabwapaina yaka “Nɨmɨre wawɨnya yadelyɨra,” daka Jozepɨyare asarɨ ataka yɨhɨna ya'. Nabaai baazɨ'ma'nya tewaanya marawɨbaazɨ'makuna yaka nɨgwia golɨya mararɨnna ya' Peroyai. Mararɨnna yaka Yɨzɨpɨ mwaalya' a'mwe nawɨ'nya' Jozepɨyarɨ balaange' wɨmaarina ya'. A'mwevɨne yaya' Aazanaatɨ wo'nɨkesɨ.
GEN.41.46+GEN.41.47+GEN.41.48+GEN.41.49+GEN.41.50+GEN.41.51+GEN.41.52+GEN.41.53+GEN.41.54+GEN.41.55+GEN.41.56+GEN.41.57	Jozepɨyai kwarame 30 kwavɨlava' sagaa' Peroyare wawɨnya ya'nei yɨma'na'. Kwarame tewaanya dawaai dawaai dawaai da' sagaa' wavɨla'daa'nyɨ anga yuyaba wapaaya naanga marikwakɨna. Marikwakɨna kya' kwarame dawaai dawaai dawaai da' sagaa' mɨjɨka naanga yɨma'na'. Mɨjɨka naanga kyɨma'na' sabanyara Peroyarɨ wapaayanna jaka wɨdɨna. Jaka wɨdɨna kye' Pero wɨda' “Jozepɨyaryawɨnna dɨwila! Gamɨ sara yɨhɨthathe' sara jɨla!” Jozepɨyai a'mweraavɨ wɨ'naka anga tɨka wapaaya wakadɨvɨsavɨ basamakwina yaka wapaaya mubɨna ya' a'mwe Yɨzɨpɨ mwaalyaraavɨne. Nabaai kwaaka yuyabanna mɨjɨka naanga wa'dɨsɨ pɨbanyara “Nemɨ Yɨzɨpɨ saba wapaaya mubaana!” dɨneva bɨna yeva wapaaya mubɨna ye' Jozepɨyarɨ.
GEN.42.1+GEN.42.2+GEN.42.3+GEN.42.4+GEN.42.5	Kainanɨ kwaaka wapaaya mwaryadɨsɨ “Kwaaka Yɨzɨpɨ wapaaya warɨ',” dɨdaapi Jaikopɨ wɨ'nyɨna. Sara wɨ'nyɨna yaka gawaalɨvaangeraavɨ wɨda' “Kwaaka Yɨzɨpɨ sabanna wopɨjɨ wapaaya dɨmubyideihɨlyɨra.” Mi'na wɨdaka “Bejaminɨ wɨryaakei nyɨbwaalɨ' nabaladɨka! Dava mwaaladelyɨra,” daka Jozepɨyarɨ gya'mwe ata yuyɨraai darera gavera wɨdasaawɨna kya' kaanna wɨna yeva Yɨzɨpɨna yɨ'mavaawɨna ye'.
GEN.42.6+GEN.42.7	Gya'mwera Yɨzɨpɨna yɨ'mavaawɨna yeva Jozepɨyaryabanna wɨna yeva “A'mwe naangeigɨ,” deva gɨ'du'na ye'. Gɨ'du'na kye' Jozepɨyai dara wanganake' “Ai, sara nya'mwera dava damwaaiha'.” Mi'na dɨna kya' “Jozepɨyalyɨra,” majara “Yɨzɨpɨyalyɨra,” dɨne' kumɨzara. Jozepɨyai “Nɨmɨ kwaasɨ yagaala wɨdɨma!” daka maange'bɨ' wɨdɨna “Gawɨdaasaihɨla'!” wɨdɨna ya'. Gya'mwera “ ‘Wapaaya mubaana!’ dona Kwaakabanne yaya' Kainanɨdaasainera,” wɨdɨna ye'.
GEN.42.8+GEN.42.9+GEN.42.10+GEN.42.11+GEN.42.12+GEN.42.13+GEN.42.14+GEN.42.15+GEN.42.16+GEN.42.17	Jozepɨyai gannya waja'ne gya'mweraavɨna yawɨraka wɨda' “ ‘Nemɨ kwaaka kuka maraana!’ deva dava sarɨmɨ bwangamwaava.” “Arɨkawɨnyɨra. A'mwe naangeigɨ, ‘Wapaaya mubya yaana!’ dona bonanyɨra. Kainanɨ mwaalyare gawaalɨvaanga atɨraai sɨvɨla purɨdaasɨ pwaraalyɨyainera. Wɨryaakei ganɨmaangelyɨ mwaaihi. Neya'mwe pwai bala'.” Sara kude' Jozepɨyai wɨdɨna “Sarɨmɨnyɨna yaamɨjɨ yɨhyɨdeinyɨ. Davanna sarɨmɨre wɨryaakei mabi kyojɨ davadaasɨ mwɨyɨ jideihɨlyɨ. Gave pwai kaanna wɨna yojɨ wɨryaakerɨ wɨjɨma'naawɨna yadelyɨra. Sarɨmɨ pwaihi kalavuzavɨ dɨmwaalyide. ‘Sarɨmɨre yagaala kwaasɨ nyɨde',’ da'mujɨ sɨmunya' sarɨmɨnyɨna ‘Damakaanyara bɨvanɨgava,’ yawɨrɨdeinyɨra.” Mi'na wɨdaka kalavuzavɨ yuyara wɨmwaaihɨna ya'.
GEN.42.18+GEN.42.19+GEN.42.20+GEN.42.21+GEN.42.22+GEN.42.23+GEN.42.24+GEN.42.25	Sawɨta pɨryaaina kajɨnna' Jozepɨyai wɨdɨna “Nɨmɨre dɨwɨja'na jide. Gave pwai kalavuzavɨ mwaalanne'ne'na pwara wapaaya sarɨmɨre kɨnɨdakaavɨne makuna yɨpɨ'dengɨra. Wɨryaakerɨ kanyɨmakabapɨjɨ sarɨmɨre yagaalya' yawɨrɨdeinyɨra. Sara kyawɨra'mujɨ mabalyɨ jideihɨlyɨra.” Jozepɨyai Yɨzɨpɨ yagaala wɨdadaa'nyɨ pwai maridɨna kya' Jozepɨyarɨ gya'mwera kunnya yagaala dɨne' “Negwaalaanga Jozepɨyarɨna kayaa'na yo. Gamɨ kɨnna dadaasɨ wanganona nemɨ dɨragɨnna mwaalo'na dahaa' Gotɨyai nemɨnyɨne' kayaa'na neyɨvanɨ'.” A'mwe Ruvanɨ gya'mweraavɨ wɨda' “Nɨmɨ yɨhɨthe ‘Mɨgɨnyarɨne kayaa'nanyabwi mipɨnera!’ Kyɨhɨthe' mwɨ'nyɨje'.” Ruvanɨ sara kuda' Jozepɨyai mwasawɨnna kaanna bwalyuna yaka kɨnna dɨna. Kɨnna dɨna yaka Sɨmɨyanɨmɨ maaraka wɨla pwɨyɨna. Wɨla pwɨyɨna yaka wɨdaayaderɨ kave wɨdɨna “Wapaaya kumɨre gɨlya dɨmaramihya! A'mwe gei gere nɨgwia gannya gɨlyavɨ dɨmihya! Nabaai wapaaya tusavɨne dumaari!” Sara wɨdɨna kya' sara ya'.
GEN.42.26+GEN.42.27+GEN.42.28	Jozepɨyarɨ gya'mwera wapegɨlya maareva jɨlɨkyaawarya dogiyaraavɨre bulevɨ a'ba yɨlamarakɨna yeva angebanna kaanna makuna ye'. Kaanna makuna kye' pɨba wa'mwaresaba a'mwe pwai “Nɨmɨre jɨlɨkyaawaryarɨne wapaaya wɨmaarima!” daka gannya wapegɨlya' maarɨna yaka wɨlya' maryaa'na. Maryaa'na yaka dara wanganake' “Ai, wapaaya a'ba nɨmɨre nɨgwia darɨka! Ai, nɨgwia da aai mihɨwaka!” Sara daka gya'mweraavɨ wɨda' “Nɨmɨre nɨgwia gɨlyavɨ minnarɨ'.” Tɨvi'na kuda' yuyara lɨka yɨna yeva dɨne' “Gotɨyai baarɨ' neyɨwaka?”
GEN.42.29+GEN.42.30+GEN.42.31+GEN.42.32+GEN.42.33+GEN.42.34+GEN.42.35+GEN.42.36+GEN.42.37+GEN.42.38	Kwaaka Kainanɨna bɨna yeva kuvɨnɨmaanga Jaikopɨmɨ sara yesa' sara wɨdɨna. Mi'na wɨdɨna kye' Jaikopɨ wɨda' “Jozepɨyai mamwaalyɨ'. Sɨmɨyanɨ mamwaalyɨ'. Dahaa' sarɨmɨ ‘Bejaminɨmɨ makuna yaana!’ dapɨjɨ makuna jide' daaka! Savɨ kale nyɨwaka. Bejaminɨ mwaalana!” Sara kuda' Ruvanɨ ganɨmaangerɨ wɨjaa' “Bejaminɨmɨ nyɨjaama! Maremwaalɨdeinyɨ. Aya gɨmɨnyawɨnna mulaabi kya'mujɨ nyɨbwaalɨvaangeraarɨ dɨramakya!” Wi'na kuda' Jaikopɨ “Nyɨbwaalɨvaangelyɨ mwikanera!” wɨda'.
GEN.43.1+GEN.43.2+GEN.43.3+GEN.43.4+GEN.43.5+GEN.43.6+GEN.43.7+GEN.43.8+GEN.43.9+GEN.43.10+GEN.43.11+GEN.43.12+GEN.43.13+GEN.43.14	Wapaaya Yɨzɨpɨ sabadaasa mi'na nyɨna kye' kuvɨnɨmaangei wɨda' “Sarɨmɨ ayahi dɨwila! Wapaaya pɨnɨ dɨnemubyɨla!” Juthai wɨda' “Bejaminɨjɨ muyɨ kyawaajɨ a'mwei wapaaya manemubi neyadera.” Tɨvi'na kuda' kuvɨnɨmaanga Yɨzɨrelɨ navɨka mwaalɨna yaka pɨgaa' wɨda' “Wikɨra. Wɨryaakelyɨ dɨwila! Nabaai yanga wɨjaaya'ne wɨmaarina, nɨgwia aya sarɨmɨre gɨlyavɨ mihakɨnɨke Yɨzɨpɨ mwaalyarɨ dumaari! Nɨgwia navɨka yɨwa'dɨke dɨngaka? Nɨgwia pɨnɨ maarapi wapemubya'na dɨmakwi! Dahaa' yarai dɨwi!”
GEN.43.15+GEN.43.16+GEN.43.17+GEN.43.18+GEN.43.19+GEN.43.20+GEN.43.21+GEN.43.22+GEN.43.23+GEN.43.24	Yɨzɨrelɨ sara wɨdake' sara ye'. Yɨzɨpɨ sabanna Jozepɨyaryabanna kabe' Jozepɨyai Bejaminɨmɨ wanganna. Mi'na wanganaka gannya angevɨ mwaaiderɨ wɨda' “Tɨka munne naanga jovɨrava! Sɨrɨgwajagaa' a'mwe darari naadera.” Jozepɨyai sara kuda' a'mwe pwai tɨka wapaaya yovɨrava'. Jozepɨyare angevɨ gya'mwera davaabɨna yeva lɨka yɨna yeva wɨdaayaderɨ wɨde' “Kɨgaa' nemɨre gɨlyavɨ nɨgwia mihakɨwa'dɨkei mwanganyɨwa'do. Nɨgwia sa aya maa'mwo. Nabaai nɨgwia pɨnɨ maarona wapaaya pɨnɨnna mubaathera.” Wi'na kude' Jozepɨyare angevɨ maremwaaidei wɨda' “Lɨka mipɨnera! Kɨgaa' sarɨmɨre nɨgwia maa'mwa'de. Gotɨyai nɨgwia pɨnɨ sarɨmɨre gɨlyavɨ dahamihakɨwa'dɨ'?” Wɨdɨna yaka Sɨmɨyanɨmɨ kalavuzavɨdaasɨ maarɨna kya' a'mwe yuyara angevɨ marasaabɨna ye'.
GEN.43.25+GEN.43.26+GEN.43.27+GEN.43.28+GEN.43.29+GEN.43.30+GEN.43.31+GEN.43.32+GEN.43.33+GEN.43.34	Gya'mwera angevɨ wɨla'dapi sɨrɨgwajagaa' Jozepɨyai wɨlaabɨna kya' gya'mwera “A'mwe naangeigɨ,” wɨdɨna yeva gɨ'du'na yeva wapaaya waburya yanga wɨjaavɨna. Yanga wɨjaavɨna kye' Jozepɨyai wɨda' “Sarɨmɨnyɨ sɨrɨnɨmaangei tewaanya damwaalɨ'?” “Tewaanya mwaalɨ',” wɨdɨna yeva gɨ'du'na ye'. Gɨ'du'na kye' Jozepɨyai Bejaminɨmɨ wanganaka wɨda' “Sarɨmɨre wɨryaakelyɨ kabɨwaa' yɨhwangamwa.” Jozepɨyarɨ kale wiadaasɨ Bejaminɨmɨ wɨda' “ ‘Gotɨyai tewaanna gyadeigɨnyɨ,’ gɨthɨma!” wɨdaka yarai gavinyaba wɨladaa'na yaka kɨnna maredɨna. Kɨnna maredɨna yaka gannya sɨnnyɨ' aalya yɨnyɨna yaka ayawɨnna wɨlaabɨna ya'. Jozepɨyai “Nemɨ naana!” daka sɨraangei pimagɨ wɨmwaaihɨna wɨryaakei pimagɨ wɨmwaaihɨna kutabanyara nayaa wɨmwaaihɨna ya'. Wɨmwaaihɨna yaka wapaaya jaapaina yaka pwaraavɨ kɨbangwa wina, Bejaminɨmɨ wapaaya naanga wina ya'. Sara yɨna kya' gya'mwera kumɨre gaidaa'na wanganna wapaaya naanga Bejaminɨmɨ wina yake' wanganeva atɨka maru'na'na ye'.
GEN.44.1+GEN.44.2+GEN.44.3+GEN.44.4+GEN.44.5+GEN.44.6+GEN.44.7+GEN.44.8+GEN.44.9	Kɨdaraka mi'na kane' Jozepɨyai gannya wawɨnya wɨdaayaderɨ wɨdɨna “Kumɨre gɨlyangɨ wapaaya dɨmaramihya! A'mwera nɨgwia gannya gɨlyangɨ dɨmihya! A'mwe pwarevɨ sara ja! A'mwe pwarevɨ sara ja! Nabaai nɨmɨre maa'gula tewaanya naange' wɨryaakere gɨlyavɨ dɨmaramihya!” Sara wɨdɨna kya' wɨdaayadei sara ya'. Mwanyagaa' Jozepɨyarɨ gya'mwera yagalya'makuna. Yagalya'makuna kye' Jozepɨyai wɨdaayaderɨ wɨda' “A'mwe saraavɨ dɨmɨjaahala! Mɨjaahaina ya'gɨzɨ dara dutha! ‘Nɨmɨre a'mwe naangere maa'gula tewaanya naange' kuka kyɨwaakɨra.’ ” Wɨdaayadei kaanna kaanna wɨna yaka mɨjaahalaka Jozepɨyai wɨdake' sara wɨda'. Sara kuda' Jozepɨyarɨ gya'mwera wɨde' “Aawa. Maa'gula sai mamaariwo. Pware gɨlyavɨ maa'gulyai wangana'gɨzɨ gamɨzai dɨramakɨdelyɨra. Nabaai nemɨ yuyaina gɨmɨre a'mwe naangere wawɨnya wɨdayadaanyaina yɨma'naadeinera.”
GEN.44.10+GEN.44.11+GEN.44.12+GEN.44.13+GEN.44.14+GEN.44.15+GEN.44.16+GEN.44.17	Jozepɨyarɨ wɨdaayadei wɨda' “Maa'gula sarɨ kuka maa'mwaka gavei wɨdaayadei yɨma'nadelyɨ. Sarɨmɨ pwaihi kaanna dɨwila!” Mi'na wɨdaka kumɨre gɨlyangɨ wanganna wanganna yaka Bejaminɨmɨre gɨlyavɨ maa'gulya' daapɨna ya'. Daapɨna kya' Jozepɨyarɨ gya'mwera kale kwia' lɨka yɨna ye'. Lɨka yɨna yeva Jozepɨyaryawɨnna ayɨna kaanna wɨna yeva kale wiadaasɨ sagaa' gɨ'du'na ye'. Gɨ'du'na kye' Jozepɨyai wɨdɨna “Sarɨmɨ sara yɨvanɨgasa'na nɨmɨ sɨdu'nakeinyɨ yawɨ'dɨnyainyɨra. Da' baa'na yɨwaatavaka?” Wi'na wɨdɨna kya' Juthai wɨda' “Nemɨ yagaala berɨ' gɨthaazɨwona? Nemɨ kayaa'na yɨvanɨgo' dahaa' gɨmɨre wawɨnya gɨthayadaanyaina yɨma'naadera.” Sara kuda' Jozepɨyai wɨdɨna “Arɨkawɨnyɨra. Nɨmɨre maa'gulya' kuka maa'mwakei gavei nɨmɨre nyɨdaayadei yɨma'nadera. A'mwe pwara kuvɨnɨmaangeryawɨnna ayahi kaanna wɨna yɨpɨ'dera.”
GEN.44.18+GEN.44.19+GEN.44.20+GEN.44.21+GEN.44.22+GEN.44.23+GEN.44.24+GEN.44.25+GEN.44.26+GEN.44.27+GEN.44.28+GEN.44.29+GEN.44.30+GEN.44.31+GEN.44.32+GEN.44.33+GEN.44.34	Mi'na wɨdɨna yakegaa' Juthai wɨda' “Bejaminɨmɨne nenɨmaangei yɨlaaya naanga marivanɨka. Kwarame kwalaalya naanga kwavɨlava' sagaa' neya'mwe Jozepɨyai pwai mɨka. Sagaa' yuyagaa' nenɨmaangerɨ kale wia'. Dahaa' Bejaminɨmɨ kamaara'gɨzɨ nenɨmaangei balɨna yadelyɨra. ‘Bejaminɨ kaanna wɨna yade,’ da'gɨzɨ nɨmɨ dava mwaala'mujɨ wawɨnya gɨthaayadɨnyainyɨ yɨma'nɨdeinyɨra. Bejaminɨ kaanna muyɨ nyadɨka! Nɨmaamaangeryawɨnna aya muyɨ yadɨ mwaalɨna yɨdeinyɨra.”
GEN.45.1+GEN.45.2+GEN.45.3+GEN.45.4+GEN.45.5+GEN.45.6+GEN.45.7+GEN.45.8+GEN.45.9+GEN.45.10+GEN.45.11+GEN.45.12+GEN.45.13+GEN.45.14+GEN.45.15	Juthai sara kuda' Jozepɨyai kale naanga wiadaa'nyɨ wɨdaayadɨvɨsara yuyaraavɨ mwasawɨnna wɨdasaawɨna. Wɨdasaawɨna yaka kɨnna naanga maredakerɨ Yɨzɨpɨ mwaalyara wɨ'nyɨna. Kadɨka wɨ'nyɨna kye' Jozepɨyai gya'mweraavɨ wɨdɨna “Jozepɨyainyɨ. Nɨmaamaangei nayaa kuna damwaalɨ'?” Sara wɨdɨna kya' gya'mwera atɨka maru'na'na yeva yagaala majara navɨka yɨna. Navɨka yɨna kye' wɨdɨna “Mithɨyanɨ mwaalyaraavɨ kanyɨmube' kumɨzara Yɨzɨpɨna nyɨmakwawe'. Sarɨmɨ sara nyesaihi dahaa' kave dɨmwaalyi! ‘Nemɨ kayaa'na naangeina,’ majɨ jide'na Gotɨyai ‘Kumɨ nabalapɨdɨka!’ daka sarɨmɨnyɨna waasɨna nya'. Waasɨna nyaka ‘Kwaaka Yɨzɨpɨ yuyaba dɨmaremwaaideigɨnyɨra,’ nyɨdɨnɨkeinyɨra. Wapaa kunegaa' kwarame pɨrɨwaai kwavɨlava' kwarame dawaai dawaai da' wavɨlavadengɨ. Nɨmaamaangeryawɨnna yarai dɨwila! Dara duzi! ‘Nɨmwai gɨmɨnyɨ kɨnɨdakaavihɨrɨjɨ gɨmɨre gɨlyɨvɨsajɨ Yɨzɨpɨna dɨmakwona!’ sara duzi! Wapaaya kunegaa' maremwaaina yɨhyɨdeinyɨra. ‘Gamɨ Jozepɨyalyɨra,’ mi'na yawɨ'mwaava. Naange' yɨhɨthɨwana.” Mi'na wɨdɨna yaka Bejaminɨmɨ galamujɨ'na yaka kɨnna maredɨna yaka gya'mwe pwaraavɨ galamujɨ'na, kɨnna maredɨna ya'.
GEN.45.16+GEN.45.17+GEN.45.18+GEN.45.19+GEN.45.20+GEN.45.21+GEN.45.22+GEN.45.23+GEN.45.24+GEN.45.25+GEN.45.26+GEN.45.27+GEN.45.28	Yɨzɨpɨya a'mwe naangei Peroyai “Jozepɨyarɨ gya'mwera mena bɨna yɨwaa',” wɨ'naka yɨlaaya yɨna ya'. Yɨlaaya yɨna yaka Jozepɨyarɨ wɨda' “Ja'mweraavɨ dara dutha! ‘Kaarɨzɨya (kaare'bɨsa) dɨmaaryi! Kwaaka Kainanɨna ayahi dɨwila! Sabadaasɨ sɨrɨnɨmaangelyɨ sarɨmɨrejɨ sangɨ nɨmɨnyawɨnna dava dɨmakabyidengɨra,’ dutha!” Pero sara kuda' Jozepɨyai kwaabɨhannya baazɨ'ma'nya wapaaya tusavɨ nɨgwɨya'ne wɨmaarina yaka Bejaminɨmɨne nɨgwia naanga baazɨ'ma'nya pɨjaakuna wɨmaarina. Wɨmaarina yaka nabaai wapaaya jɨlɨkyaawarya ganɨmaangarɨne yaasɨna. Yaasɨna kya' gya'mwera Kainanɨna ayɨna wɨna yeva Jaikopɨmɨ Jozepɨyarɨna wɨde'. Jozepɨyarɨna kude' Jaikopɨ balyengɨ'na'. Balyengɨ'naka wɨda' “Sa' nebwina mɨka.” Kaarɨzɨya Jozepɨyai yasaabɨna yake wanganaka wɨda' “Nebulyasɨra. Jozepɨyai kwaihwaainakei mwaalɨ'. Nɨmɨ wanganaawɨma! Mi'na wangana'mujɨ dɨvi balɨdeinyɨra,” wɨda' Jaikopɨ.
GEN.46.1+GEN.46.2+GEN.46.3+GEN.46.4	Yɨzɨrelɨ gannya gɨlyɨvɨta yuya maarɨna yaka anga Bɨyazivana yɨ'mavaawɨna yaka jɨlɨkyaawarya Gotɨyarɨna dɨka yɨra'na ya'. Yɨra'na kya' Gotɨyai wɨda' “Gotɨyainyɨra. Gɨmaamaanga Aazakɨ yɨlaaya nyɨmarya'. Kwaaka Yɨzɨpɨ sabanneigɨ lɨka minnera! Saba gɨmɨreraavɨ kwala naangera dɨragɨnyara wɨmwaaihɨna yɨdeinyɨra. Gɨmɨjɨ wawakadeinaalyɨra. Nabaai gɨmɨ bala'daa'gi Jozepɨyai gɨmɨnyaba mwaaladelyɨra. Wɨla pɨgaa' ayɨna bya'neihɨrɨ yɨhɨmwaaihɨdeinyɨra,” wɨda'.
GEN.46.5+GEN.46.6+GEN.46.7+GEN.46.8+GEN.46.9+GEN.46.10+GEN.46.11+GEN.46.12+GEN.46.13+GEN.46.14+GEN.46.15+GEN.46.16+GEN.46.17+GEN.46.18+GEN.46.19+GEN.46.20+GEN.46.21+GEN.46.22+GEN.46.23+GEN.46.24+GEN.46.25+GEN.46.26+GEN.46.27	Bɨyazivadaasɨ Yɨzɨpɨ sabanne Jaikopɨjɨ gawaalɨvava garaayava sa kaanna wɨna ye'. Yɨzɨpɨ sabanna yɨ'mavaaweva a'mwe daraai dalyaraavɨre ata sɨvɨlɨraai yaka pware atɨraai yuya mwaale'. (Yuya 70 mwaale').
GEN.46.28+GEN.46.29+GEN.46.30+GEN.46.31+GEN.46.32+GEN.46.33+GEN.46.34	Jaikopɨ Jutharɨ wɨdasaawɨna “Jozepɨyaigɨ Kwaaka Gozanɨ wɨra'naka!” Jozepɨyai wɨjɨmaa'nyɨna kya' galamujɨ'nyɨna yagɨla kɨnna maredɨnagi. Kamaredɨnagi ganɨmaangei wɨda' “Gwangamweinyɨ dahaa' yɨlaaya yɨna, nayaa balɨdeinyɨra.” Jozepɨyai kumɨzangɨ wɨda' “Nɨmɨ kaanna waanyɨna ya'mujɨ Peroyarɨ wɨdɨna yɨdeinyɨra. ‘Jɨlɨkyaawaryajɨ kaimɨraavɨzɨmyajɨ nɨmɨre sa bamwaaihava.’ Sarɨmɨ dara duzi! ‘Nemɨ jɨlɨkyaawarya yɨ'dɨvaidaanyainera.’ Yɨzɨpɨ mwaalyara jɨlɨkyaawaryaraavɨna yɨlaaya myadɨvɨsarera. Yɨ'dɨvaidɨvɨsaihi mwaaidapi Peroyai ‘Gozanɨ kwaaka tewaanyaba dɨmwaalyɨla!’ yɨhɨthathelyɨra.”
GEN.47.1+GEN.47.2+GEN.47.3+GEN.47.4+GEN.47.5+GEN.47.6	Jozepɨyai gya'mweraavɨ mi'na wɨdaka Peroyaryawɨnna kaanna wɨna yaka wɨda' “Nɨmaamaangelyɨ nya'mwerajɨ sara Kwaaka Gozanɨ mwaaiha'.” Jozepɨyai Peroyarɨ wɨdakegaa' gya'mwera a'mwe daraai daraai dalyara Peroyare angevɨ mwaale'. Kamwaale' Peroyai wɨdɨna “Bewawɨnya yadɨvɨtaihɨlaka?” Sara kuda' kumɨ wɨde' “Nenɨmaangei jɨlɨkyaawarya kyɨ'dɨvala' nabaai nemɨ sara yɨ'dɨvaidaanyainera. Kwaaka Kainanɨ nemɨre jɨlɨkyaawaryaraavɨne wapaaya mwarika. ‘Kwaaka Gozanɨ saba dɨmwaalyɨla!’ kaneda'gɨzɨ saba mwalaadennera.” Mi'na kude' Peroyai Jozepɨyarɨ wɨda' “Gɨmaamaangelyɨ ja'mwerajɨ saraavɨ dutha! ‘Kwaaka Gozanɨ tewaanyaba dɨmwaalyɨla!’ ‘Wawɨnaangera pwara damwaaihava!’ da'gɨzɨ ‘Peroyare jɨlɨkyaawarya jɨ'dɨvalyɨla!’ duthana!”
GEN.47.7+GEN.47.8+GEN.47.9+GEN.47.10+GEN.47.11+GEN.47.12	Mi'na dɨnagɨlyagaa' Jozepɨyai ganɨmaangerɨ wɨjɨmaa'nyɨna yaka kaanna bɨna. Kaanna bɨna kyagi Peroyai Jaikopɨmɨ wanganaka wɨda' “Kwarame gara gara gwavɨlavaka?” Sara kuda' Jaikopɨ wɨda' “A'mwe neinyɨ kwarame naanga naanga (130) nyavɨlava'.” Wi'na wɨdaka “Kwarame kwalaalya gɨmɨ tewaanna mwaaihɨna gyathe Gotɨyai.” Sara wɨdaka sabadaasɨ kaanna wɨna ya'. Nabaai Jozepɨyai kaanna wɨna yaka kwaaka tewaanyaba ganɨmaangelyɨ gya'mwerajɨ saraavɨne wɨjaavɨna yaka wapaaya kumɨnyɨne wɨjaavɨna ya'.
GEN.47.13+GEN.47.14+GEN.47.15+GEN.47.16+GEN.47.17+GEN.47.18+GEN.47.19+GEN.47.20+GEN.47.21+GEN.47.22+GEN.47.23+GEN.47.24+GEN.47.25+GEN.47.26	Sagaa' Kwaaka Kainanɨ Kwaaka Yɨzɨpɨ sabanyaai wapaaya kunegaakɨra. A'mwemɨlɨka Jozepɨyarɨ wapaaya kamube' Jozepɨyai nɨgwia maaraka Peroyarɨna wɨjaava'. Sana sana yɨna yɨna yakegaa' a'mwemɨlɨka Jozepɨyarɨ wɨde' “Nemɨ dahaa' nɨgwia mwarika. Kunemɨlɨkanera. Mɨjɨka naanga bala'daanyamɨlɨkanera. Wapaaya nejaama!” Tɨvi'na kude' Jozepɨyai wɨda' “Sarɨmɨre jɨlɨkyaawarya kanyɨjaavapɨjɨ wapaaya yɨhɨzaavɨdeihɨlyɨra.” Sara kuda' a'mwemɨlɨka jɨlɨkyaawarya maareva wɨjaavɨna kye' Jozepɨyai wapaaya wɨjaavɨna ya'. Wapaaya wɨjaavɨna kya' kwarame pɨrɨ' kwavɨlava' a'mwemɨlɨka Jozepɨyaryabanna kaanna bɨna yeva wɨde' “Nɨgwiajɨ jɨlɨkyaawaryajɨ yuya mwari'. Dahaa' kunegaa' mɨjɨka naangegaa' nemɨre kwaakejɨ nemɨjɨ warɨ'. Wapaaya nya'ne witɨzɨla wia'ne kanejaava'gɨzɨ yuya gɨzavaadera.” A'mwemɨlɨka sara kude' Jozepɨyai Yɨzɨpɨ mwaalyaraavɨ wɨdɨna “Sarɨmɨre kwaakejɨ sarɨmɨjɨ sangihɨrɨ Peroyarɨne yɨhɨmubɨvanɨge nayaa jawɨrila! Wia'ne yɨhɨzaavanɨge dɨvurɨjɨla! Yawaka kyojɨ sarɨmɨ mɨlɨna yapɨjɨ gɨlya atina mihapɨjɨ gɨlya gave pɨrɨ' Peroyarɨne wɨmaarina jidesɨra. Sana sana witɨzɨla yuya jidengɨra. Gɨlya dawaai dawaalyangɨdaasɨ witɨzɨla nya'ne witɨzɨla wia'ne dɨmaaryidengyɨhɨlyɨra. Sarɨmɨresɨra.” Sara wɨdɨna kya' a'mwemɨlɨka yɨlaaya yɨna yeva wɨda' “Dahaa' nemɨ mwalaadeinera. Peroyare wɨdayadaanyaina yɨlaaya mwalaadera.”
GEN.47.27+GEN.47.28+GEN.47.29+GEN.47.30+GEN.47.31	Jaikopɨnɨdaka kwala naanga yɨma'nyɨna kye' Gozanɨ mwaalakei Jaikopɨ gɨlyɨvɨta naangejɨyai mwaala'. Jaikopɨ kwarame 147 kwavɨlava' dara wanganake' “Ai, nɨmɨ a'mwe neinyɨ yarai balɨdeinyɨ daaka!” Daka Jozepɨyarɨ “Yarai dɨvama!” jaka wɨdɨna yaka wɨda' “Nɨmɨ kabala'mujɨ Yɨzɨpɨ dava nanyakɨpɨka! Nɨmaamaangei warɨkeba dɨnyakideinyɨra.” Sara kuda' Jozepɨyai “Naange' gɨthɨwana ‘Gɨnnya dadɨnyaba gwakɨde'nanyɨra,’ ” wɨda'.
GEN.48.1+GEN.48.2+GEN.48.3+GEN.48.4+GEN.48.5+GEN.48.6+GEN.48.7+GEN.48.8+GEN.48.9	Pɨgaa' sagaa' a'mwemɨlɨ' Jozepɨyarɨ wɨda' “Gɨmaamaangei nabalɨnakei mwaalɨ'.” Sara wɨ'naka Jozepɨyalyɨ gawaalɨvaangeraalyɨ “Nemɨ Jaikopɨmɨ wanganaana!” deva kaanna wɨna ye'. Jozepɨyarɨ gawaalɨ' pwai Manaazai pwai Yɨpɨremɨ mwaalagi. Jaikopɨmɨ angyɨrɨ'maata kye' Jaikopɨ Jozepɨyarɨ wɨda' “Anga Betelɨ Kwaaka Kainanɨ mannɨkeba Gotɨyai nɨmɨnyaba wɨlaabaka nyɨda' ‘Gɨmɨre kaimɨraaya kwala naanga gɨzaavɨdeinyɨra. Nabaai kumɨnyɨne gazagaasagaa' Kwaaka Kainanɨ wɨjaavɨdeinyɨ,’ sara nyɨda'. Jozepɨyaigɨ gɨmɨre kaimɨraayaraai Yɨzɨpɨ saba yawakɨnagɨnyaraai nɨmɨnneraalyɨra. Yɨpɨremɨjɨ Manaazalyɨ saraarɨ nyɨmakama! Kɨrɨmɨnyɨ tewaanna wɨdɨdeinyɨ.”
GEN.48.10+GEN.48.11+GEN.48.12+GEN.48.13+GEN.48.14+GEN.48.15+GEN.48.16+GEN.48.17+GEN.48.18+GEN.48.19+GEN.48.20+GEN.48.21+GEN.48.22	Yɨzɨrelɨ a'mwe nei tɨnna jɨhɨnna wiadaa'nyɨ mwaalɨna ya'. Yɨzɨrelɨ sara kuda' Jozepɨyai Yɨpɨremɨjɨ Manaazalyɨ saraarɨ yosɨgalamakuna kya' Yɨzɨrelɨ galamujɨ'na, yɨlaaya marina yaka Jozepɨyarɨ wɨda' “ ‘Jozepɨyai pɨgaa' magwanganyadɨnyainyɨra,’ dena sa' Gotɨyai sara kya' gɨmɨjɨ kaimɨraayaraalyɨ saihɨrɨ sara yɨhwangamanɨge.” Mi'na kuda' Jozepɨyai gamɨre sɨraanga Manaazarɨ Yɨzɨrelɨmɨre angasɨrɨ wɨmwaaihɨna, Yɨpɨremɨmɨ kwanaamimagɨ wɨmwaaihɨna ya'. Wɨmwaaihɨna kya' Yɨzɨrelɨ asɨraai wovihɨralɨmwaga'nyɨna ya' kaimaleraarɨ. Sara kya' Jozepɨ dara wanganake' “Ai, nɨmware angasi dɨviyarɨ dathathɨwagalɨmwagarɨka!” Dɨna yaka gamɨre angasi lɨmwanna yaka wɨda' “Manaazai sɨraangelyɨra. Gamɨnyɨ angasɨlyɨ dɨlɨmwagaka!” Kuda' Yɨzɨrelɨ wɨda' “Aawana, kunya yawɨ'manɨgeinyɨra. Manaazare kaimɨraaya kwala naanga yɨrɨvadengɨra. Sa' Yɨpɨremɨre kwala naanga naanga yɨrɨvadengɨra.” Nabaai Yɨzɨrelɨ wɨda' “ ‘Gotɨyai Evɨraamɨjɨ Aazakɨjɨ nɨmɨjɨ sainaavɨ tewaanna sara neyakabaaibɨ' kaimɨraayaraarɨ tewaanna sara wiadelyɨra,’ yɨhɨthɨvanɨge. Jozepɨyaigɨ nɨmɨ dɨvi maalɨkegaa' balɨdera. Sarɨmɨnɨdakaavihɨlyɨ Gotɨyalyɨ saihi dɨmwaalyideihɨlyɨra. Gotɨyai sarɨmɨ Kwaaka Kainanɨna ayɨna makuna yɨhyadelyɨra. Kwaaka pɨba Amoyaraavɨreba kuka maarena kwaaka saba gɨzaawa. Gɨmɨresɨra. Ja'mweraavɨre' mɨka.”
GEN.49.1+GEN.49.2+GEN.49.3+GEN.49.4+GEN.49.5+GEN.49.6+GEN.49.7+GEN.49.8+GEN.49.9+GEN.49.10+GEN.49.11+GEN.49.12+GEN.49.13+GEN.49.14+GEN.49.15+GEN.49.16+GEN.49.17+GEN.49.18+GEN.49.19+GEN.49.20+GEN.49.21+GEN.49.22+GEN.49.23+GEN.49.24+GEN.49.25+GEN.49.26+GEN.49.27+GEN.49.28	“Nyɨbwaalɨvava kumɨnyɨne wiade'na wɨjɨwaakɨma!” daka Jaikopɨ gawaalɨvavaavɨ “Jɨkabila!” jaka wɨdɨna ya'. Wɨdɨna kya' yuyara wɨlɨna kya' Jaikopɨ wɨdɨna
GEN.49.1+GEN.49.2+GEN.49.3+GEN.49.4+GEN.49.5+GEN.49.6+GEN.49.7+GEN.49.8+GEN.49.9+GEN.49.10+GEN.49.11+GEN.49.12+GEN.49.13+GEN.49.14+GEN.49.15+GEN.49.16+GEN.49.17+GEN.49.18+GEN.49.19+GEN.49.20+GEN.49.21+GEN.49.22+GEN.49.23+GEN.49.24+GEN.49.25+GEN.49.26+GEN.49.27+GEN.49.28	“Ruvanɨ, nɨmɨre sɨraangeigɨnyɨra. Nɨmɨre a'mwevɨ kwala maaragɨnya'na kutabanyaigɨ yɨma'nyɨna jɨtheigɨnyɨra.
GEN.49.1+GEN.49.2+GEN.49.3+GEN.49.4+GEN.49.5+GEN.49.6+GEN.49.7+GEN.49.8+GEN.49.9+GEN.49.10+GEN.49.11+GEN.49.12+GEN.49.13+GEN.49.14+GEN.49.15+GEN.49.16+GEN.49.17+GEN.49.18+GEN.49.19+GEN.49.20+GEN.49.21+GEN.49.22+GEN.49.23+GEN.49.24+GEN.49.25+GEN.49.26+GEN.49.27+GEN.49.28	Sɨmɨyanɨjɨ Livaalyɨ saraaihi sɨnna tɨka wɨda'daasɨ a'mwe yagɨmaayaraavɨ tamakagɨlya'na Yɨzɨrelɨmɨreraayaba pɨba pɨba mwalamarina yɨpɨ'derera kɨrɨmɨrera.
GEN.49.1+GEN.49.2+GEN.49.3+GEN.49.4+GEN.49.5+GEN.49.6+GEN.49.7+GEN.49.8+GEN.49.9+GEN.49.10+GEN.49.11+GEN.49.12+GEN.49.13+GEN.49.14+GEN.49.15+GEN.49.16+GEN.49.17+GEN.49.18+GEN.49.19+GEN.49.20+GEN.49.21+GEN.49.22+GEN.49.23+GEN.49.24+GEN.49.25+GEN.49.26+GEN.49.27+GEN.49.28	Juthai, ja'mwera yɨlaaya gɨmaripɨ'derera. Nabaai wawɨnya gɨthaayadɨvɨsara yɨma'nɨpɨ'derera. Gɨmɨre yɨkamaangera gɨmɨnyɨne lɨkaanya wɨpɨ'dera. Juthai malakayaawaryaibɨsai laayonɨyaibɨsalyɨra. Jutharera kuna maremwaaina yadaapi Gamɨrei kwaamu'nanyagaa' maremwaaidei bathelyɨra. A'mwe pɨba pɨbanyara wɨ'napɨjɨ gamɨre yagaalya' sara yɨpɨ'delyɨra. Yɨsɨla naanga wa'daawojɨ waburya'na maranadengɨra Juthai.
GEN.49.1+GEN.49.2+GEN.49.3+GEN.49.4+GEN.49.5+GEN.49.6+GEN.49.7+GEN.49.8+GEN.49.9+GEN.49.10+GEN.49.11+GEN.49.12+GEN.49.13+GEN.49.14+GEN.49.15+GEN.49.16+GEN.49.17+GEN.49.18+GEN.49.19+GEN.49.20+GEN.49.21+GEN.49.22+GEN.49.23+GEN.49.24+GEN.49.25+GEN.49.26+GEN.49.27+GEN.49.28	Sevulanɨ aalɨbumaangevɨ mwaaladelyɨra.
GEN.49.1+GEN.49.2+GEN.49.3+GEN.49.4+GEN.49.5+GEN.49.6+GEN.49.7+GEN.49.8+GEN.49.9+GEN.49.10+GEN.49.11+GEN.49.12+GEN.49.13+GEN.49.14+GEN.49.15+GEN.49.16+GEN.49.17+GEN.49.18+GEN.49.19+GEN.49.20+GEN.49.21+GEN.49.22+GEN.49.23+GEN.49.24+GEN.49.25+GEN.49.26+GEN.49.27+GEN.49.28	Yɨzakaai gannya yagɨnya dɨragɨnyai kwaaka tewaanyaba mwaalɨna yadei wawɨnya naanga yɨna yadelyɨra.
GEN.49.1+GEN.49.2+GEN.49.3+GEN.49.4+GEN.49.5+GEN.49.6+GEN.49.7+GEN.49.8+GEN.49.9+GEN.49.10+GEN.49.11+GEN.49.12+GEN.49.13+GEN.49.14+GEN.49.15+GEN.49.16+GEN.49.17+GEN.49.18+GEN.49.19+GEN.49.20+GEN.49.21+GEN.49.22+GEN.49.23+GEN.49.24+GEN.49.25+GEN.49.26+GEN.49.27+GEN.49.28	Denɨ kotɨyavɨ yawɨbwa'dei gamɨrera yagaaihɨwɨnya dathelyɨra. Gamɨzai tusavɨ naawɨnaanyai mwaalɨkeibɨsalyɨra.
GEN.49.1+GEN.49.2+GEN.49.3+GEN.49.4+GEN.49.5+GEN.49.6+GEN.49.7+GEN.49.8+GEN.49.9+GEN.49.10+GEN.49.11+GEN.49.12+GEN.49.13+GEN.49.14+GEN.49.15+GEN.49.16+GEN.49.17+GEN.49.18+GEN.49.19+GEN.49.20+GEN.49.21+GEN.49.22+GEN.49.23+GEN.49.24+GEN.49.25+GEN.49.26+GEN.49.27+GEN.49.28	Gethɨyarɨ yɨkamaangera ‘Tamaana!’ dapi wɨlaabapɨjɨ dɨvi lɨkaanya wodaapi Gethɨyai tamadelyɨra.
GEN.49.1+GEN.49.2+GEN.49.3+GEN.49.4+GEN.49.5+GEN.49.6+GEN.49.7+GEN.49.8+GEN.49.9+GEN.49.10+GEN.49.11+GEN.49.12+GEN.49.13+GEN.49.14+GEN.49.15+GEN.49.16+GEN.49.17+GEN.49.18+GEN.49.19+GEN.49.20+GEN.49.21+GEN.49.22+GEN.49.23+GEN.49.24+GEN.49.25+GEN.49.26+GEN.49.27+GEN.49.28	Azai wapaaya tewaanya wa'devanyai a'mwe naangera maremwaaidɨvɨsaraavɨne wapaaya sa wɨmaarina yadelyɨra.
GEN.49.1+GEN.49.2+GEN.49.3+GEN.49.4+GEN.49.5+GEN.49.6+GEN.49.7+GEN.49.8+GEN.49.9+GEN.49.10+GEN.49.11+GEN.49.12+GEN.49.13+GEN.49.14+GEN.49.15+GEN.49.16+GEN.49.17+GEN.49.18+GEN.49.19+GEN.49.20+GEN.49.21+GEN.49.22+GEN.49.23+GEN.49.24+GEN.49.25+GEN.49.26+GEN.49.27+GEN.49.28	Napɨtalaai namaannya kaanyɨve'na wodeibɨsalyɨ. Gamɨ yagaala nayaa makabathelyɨ Napɨtalaai.
GEN.49.1+GEN.49.2+GEN.49.3+GEN.49.4+GEN.49.5+GEN.49.6+GEN.49.7+GEN.49.8+GEN.49.9+GEN.49.10+GEN.49.11+GEN.49.12+GEN.49.13+GEN.49.14+GEN.49.15+GEN.49.16+GEN.49.17+GEN.49.18+GEN.49.19+GEN.49.20+GEN.49.21+GEN.49.22+GEN.49.23+GEN.49.24+GEN.49.25+GEN.49.26+GEN.49.27+GEN.49.28	Jozepɨyai yɨta sinakeibɨsalyɨra. Padɨvɨsara gamɨnyɨna mwata yevɨnna, Gotɨyai mwaryagɨnyavɨ gamɨre asawaai dɨragɨnyabwi wina yadei. Nemɨre Gotɨyai dɨragɨnyai yuyagaa' yuyagaa' tewaanna wiadelyɨra.
GEN.49.1+GEN.49.2+GEN.49.3+GEN.49.4+GEN.49.5+GEN.49.6+GEN.49.7+GEN.49.8+GEN.49.9+GEN.49.10+GEN.49.11+GEN.49.12+GEN.49.13+GEN.49.14+GEN.49.15+GEN.49.16+GEN.49.17+GEN.49.18+GEN.49.19+GEN.49.20+GEN.49.21+GEN.49.22+GEN.49.23+GEN.49.24+GEN.49.25+GEN.49.26+GEN.49.27+GEN.49.28	Bejaminɨ kavɨjɨlɨkei tɨka da'deibɨsalyɨra.” Jaikopɨ sara wɨdɨna ya'.
GEN.49.29+GEN.49.30+GEN.49.31+GEN.49.32+GEN.49.33	(-)
GEN.50.1+GEN.50.2+GEN.50.3+GEN.50.4+GEN.50.5+GEN.50.6+GEN.50.7+GEN.50.8+GEN.50.9+GEN.50.10+GEN.50.11+GEN.50.12+GEN.50.13	 Jaikopɨ yagaaihɨwɨnya mi'na wɨdaka wɨdɨna “Dahaa' yarai balɨna yɨde. Kabala'mujɨ Maakɨpela simaangevɨ Kwaaka Kainanɨ saba dɨnyakyideinyɨ.” Mena wɨdɨna yaka bala'. Kabala' Jozepɨ ganɨmaangerɨ galamujɨ'na yaka kɨnna maredɨna ya'. Kɨnna maredɨna yɨna yaka wɨdaayadɨvɨsaraavɨ wɨda' “Nɨmaamaangere kɨlaaka bwia'na marazɨnanya' maarapɨjɨ dɨvuri!” Yɨzɨpɨ mwaalyarajɨ Jaikopɨnɨdakajɨ sawɨta 70 jɨnnadaa'nyɨyagaa' kɨnna maredɨna ye'. Kɨnna maredɨna kye' Jozepɨyai wɨdaayadɨvɨsaraavɨ wɨdasaawɨna kya' Peroyarɨ wɨde' “Jozepɨyai gɨthɨvanɨ' ‘Nɨmaamaangerɨ naange' wɨdahe “Kwaaka Kainanɨ gwakɨdeinyɨra.” Sara wɨdahe “Jozepɨyaigɨ dɨwona!” kanyɨda'gɨzɨ wɨdeinyɨra. Nɨmɨ baryai mi'na waka'mujɨ ayɨna bɨna yɨdeinyɨra.’ ” Sara kude' Peroyai wɨda' “Gɨmɨ dɨwona!” Wi'na kuda' Jozepɨyalyɨ gya'mwerajɨ Yɨzɨpɨ mwaalya a'mwe naangerajɨ Kainanɨna wɨna ye'. Kwaaka Aatathɨna yɨ'mavaawɨna kye' sawɨta atina ata purɨdaasɨ pwaraaina kujɨnna' kɨnna naanga dɨna ye'. Kɨnna naanga mi'na kade' Jaikopɨmɨ gawaalɨvava gamɨnyɨ Maakɨpela simaangevɨ wakɨna ye'.
GEN.50.14+GEN.50.15+GEN.50.16+GEN.50.17+GEN.50.18+GEN.50.19+GEN.50.20+GEN.50.21	Jozepɨyalyɨ gya'mwerajɨ a'mwe yuyarajɨ Yɨzɨpɨna ayɨna wɨna ye'. Gya'mwera Jozepɨyarɨna lɨka yeva dɨne' “Nemɨ kɨgaasagaa' Jozepɨyarɨ kayaa'na yo. Dahaa' nemɨnyɨna kayaa'na yadei dɨngaka? Baarɨ' yajɨwa'?” dɨnyɨna ye'. Dɨnyɨna yeva Jozepɨyaryawɨnna wɨna yeva wɨde' “Nemɨ kayaa'nanyabwi gɨmɨnyɨna yobwi myawɨri jɨthe. Warana! Nemɨ gɨmɨre dɨzavɨ kadɨka wɨ'nyɨna gyaatheinera. Nenɨmaangei mwaalakegaa' sara nejɨwaakakeinera.” Mi'na wɨ'naka Jozepɨyai kɨnna daka kavena wɨda' “Lɨka mipɨnera! ‘Jozepɨyarɨ kayaa'na yaana!’ kadɨne' Gotɨyai ‘Nɨmɨ a'mwe kwala naanga yɨvainɨdera mɨjɨkegaa',’ daka ‘Jozepɨyarɨ gya'mwera yɨvanɨgasa' sara yɨpɨ'de'nanyɨra,’ da' Gotɨyai. Sarɨmɨnyɨna tewaanya maremwaalɨdeinyɨra,” wɨda'.
GEN.50.22+GEN.50.23+GEN.50.24+GEN.50.25+GEN.50.26	Jozepɨyalyɨ gamɨrejɨ sa Yɨzɨpɨ saba mwaale'. Jozepɨyai kwarame 110 wavɨlavakei gyakaangengɨ tɨnna wangana'. Tɨnna mi'na wanganaka gamɨrengɨ wɨda' “Nɨmɨ yarai balɨdeinyɨra. Gotɨyai sarɨmɨnyɨ Kwaaka Kainanɨ Gotɨyai kwaaka Evɨraamɨmɨne' Aazakɨmɨne' Jaikopɨmɨne' wɨjaavakebanna ayɨna makuna yɨhyadelyɨra. Naanga'na yagaalya' dɨnyɨjɨla! ‘Nemɨ kwaaka Kainanɨna kaanyagaa' Jozepɨyare yagɨnya makuna yawaajɨ saba wakɨna yaadengɨra.’ ” Sara wɨdaka balɨna ya'. Kabala' pwara “Gannya kɨlaake' tewaanya warana!” deva marazɨnanya' purɨna yeva bɨkusavɨ wɨlakɨna ye'.
MAT.1.1	Jizaazai Kɨraazɨtɨyai yɨma'nanne'na Ne Kuvɨdaarava Ne Kwɨyakwaravaavɨne yayangɨ. Ne Devitɨmɨre yɨsavaakɨdaa'nyɨ Jizaazai yɨma'nyɨna. Ne Evɨraamɨmɨre yɨsavaakɨdaa'nyɨ Devitɨ yɨma'nyɨna. Yagaala da' Jizaazai Kɨraazɨtɨyarera sɨnnawɨ yɨma'nɨnɨkeraavɨnesɨ. 
MAT.1.2	Evɨraamɨ Aazakɨmɨ ganɨmaangelyɨ. Aazakɨ Jaikopɨmɨ ganɨmaangei. Jaikopɨ Jutharɨjɨ gathaa'gahwaaravaavɨjɨ ganɨmaangei. 
MAT.1.3	Juthai Perezarɨjɨ Jeraamɨjɨ ganɨmaangei. Perezarɨ ganaange' avaalyagaa' kɨdaraarɨ maarake' Temaa'. Perezai Ezɨronɨmɨ ganɨmaangei. Ezɨronɨ Raamɨmɨ ganɨmaangei. 
MAT.1.4	Raamɨ Aminɨthapɨmɨ ganɨmaangei. Aminɨthapɨ Naazonɨmɨ ganɨmaangei. Naazonɨ Saalɨmonɨmɨ ganɨmaangei. 
MAT.1.5	Saalɨmonɨ Bowaazarɨ ganɨmaangei. Bowaazarɨ ganaange' Rayaa'. Bowaazai Wovetɨmɨ ganɨmaangei. Wovetɨmɨ ganaange' Rutɨya'. Wovetɨ Jeziyarɨ ganɨmaangei. 
MAT.1.6	Jeziyai Kingɨya Devitɨmɨ ganɨmaangei.
MAT.1.6	Devitɨ Solomonɨmɨ ganɨmaangei. Solomonɨmɨ ganaange' kwala mudɨ'maa'nya' Yuraayarɨ maa'nakesɨra. Yuraayai kabala' Devitɨ maaraka Solomonɨmɨ wɨmwaaiha'. 
MAT.1.7	Solomonɨ Rɨyavowaamɨmɨ ganɨmaangei. Rɨyavowaamɨ Avaazarɨ ganɨmaangei. Avaazai Ezarɨ ganɨmaangei. 
MAT.1.8	Ezai Jewozapatɨmɨ ganɨmaangei. Jewozapatɨ Joraamɨmɨ ganɨmaangei. Joraamɨ Azaayarɨ ganɨmaangei. 
MAT.1.9	Azaayai Jotaamɨmɨ ganɨmaangei. Jotaamɨ Ayaazarɨ ganɨmaangei. Ayaazai Ezɨkaayarɨ ganɨmaangei. 
MAT.1.10	Ezɨkaayai Manaazarɨ ganɨmaangei. Manaazai Emozarɨ ganɨmaangei. Emozai Jozaayarɨ ganɨmaangei. 
MAT.1.11	Jozaayai Jekonaayarɨjɨ gahwaaravaavɨjɨ ganɨmaangei. Sagaa' Bavɨlonɨ mwaalyara Yɨzɨrelɨyaraavɨ tamakeva makwaweva Anga Bavɨlonɨ menyawɨnna wɨmwaaihe'.
MAT.1.12	Anga Bavɨlonɨ kalavuzɨwawɨnya yadaapi Jekonaayai Sɨyalɨtiyalɨmɨ ganɨmaangelyɨ. Sɨyalɨtiyalɨ Seravaavelɨmɨ ganɨmaangei. 
MAT.1.13	Seravaavelɨ Avaayatɨmɨ ganɨmaangei. Avaayatɨ Elaayakimɨmɨ ganɨmaangei. Elaayakimɨ Ezorɨ ganɨmaangei. 
MAT.1.14	Ezoi Sethokɨmɨ ganɨmaangei. Sethokɨ Ekimɨmɨ ganɨmaangei. Ekimɨ Elaayatɨmɨ ganɨmaangei. 
MAT.1.15	Elaayatɨ Elɨyaazarɨ ganɨmaangei. Elɨyaazai Mataanɨmɨ ganɨmaangei. Mataanɨ Jaikopɨmɨ ganɨmaangei. 
MAT.1.16	Jaikopɨ Jozepɨyarɨ ganɨmaangei. Jozepɨyai Maarɨyaavɨ kwalaangai yɨma'na'. Maarɨyaa' Jizaazarɨ maarakelyɨ. Jizaazai sahwai Kɨraazɨtɨyai wo'nɨkelyɨ. Gotɨyai dahɨlakakelyɨ.
MAT.1.17	Sarevɨdaa'nyɨ aayawɨ Ne Evɨraamɨ mwalyaakegaa'daasɨ saamɨnaangegaa' Ne Devitɨ yɨma'nyɨna. Evɨraamɨmɨdaa'nyɨ mɨjɨyɨma'nɨgaveva sɨvɨlyɨrɨdaa'nyɨ daraai daraalyara (14) yɨma'nyaasare. Nabaai aayawɨ Devitɨ mwalyaakegaa'daasɨ saamɨnaangegaa' Anga Bavɨlonɨ kalavuzɨwawɨnya yaasagaa' yɨma'nyɨna. Yɨ Devitɨmɨdaa'nyɨ mɨjɨyɨma'nɨgaveva sɨvɨlyɨrɨdaa'nyɨ daraai daraalyara yɨma'nyaasare. Nabaai Bavɨlonɨ kalavuzɨwawɨnya yaasagaa'daasɨ mɨjɨyɨma'nɨgaveva sɨvɨlyɨrɨdaa'nyɨ daraai daraalyai yɨma'na' Kɨraazɨtɨyai.
MAT.1.18	Jizaazai Kɨraazɨtɨyai yɨma'nakegaa' dara yɨma'nɨnɨkesɨ. Jizaazarɨ ganaange' Maarɨyaa' sɨdɨraaya' yɨma'naka Jozepɨyarɨna dahɨlakɨna yesa' Jozepɨyai kwala mamaaryadɨ'nyɨ Gotɨyare Kuryai Maarɨyaavɨre munyɨkɨ mihakɨna kya' dara wanganake' “O, Maarɨyaa' kaimɨraavɨmunnake' daaka!” 
MAT.1.19	Kwalaangei Jozepɨyai a'mwe yɨda'nanyai “Wagɨla wɨjaavɨma!” majai. Sarei “Kave makwasakɨna yɨma!” 
MAT.1.20	yawɨ'daa'nyɨ, yɨthaanyi, wajavɨ Naangere mamaayai ejelɨyai yɨma'naabɨna. Sara yɨma'naabɨna yaka wɨdɨna “Jozepɨyaigɨ, Devitɨmɨre gawaalɨ'gɨ Maarɨyaavɨ maarya'nevɨna yawɨta kwalaalya minnera! Sare' dare'nesɨ. Kaimɨraavɨmunya sa' Kurya Tewaanyai wɨjaavakesɨra. 
MAT.1.21	Kaimalei maaradelyɨ. Kamaarojɨ gannya yaya' ‘Jizaazala,’ duthathelyɨ. Sare' dare'nesɨ. Gamɨreraavɨ kumɨre kayaa'nanya jɨpalasɨ'nojɨ padaihasamaarade'na ‘Jizaazala (Padaihasamaa'dela),’ duthathelyɨra,” mamaayai wɨda'.
MAT.1.22	Kɨgaakuna Naangei pɨropetɨyarɨ (Gotɨyarɨ wɨ'nawɨjɨwaakaderɨ) kujaa' sai pɨkarya yɨdayaa'. Gotɨyai “Sare' yunebanna yɨma'nana!” kada' Maarɨyaa' kaimɨraavɨmunnake' yɨma'na'. Pɨropetɨyare yagaalya dara dɨnɨ'
MAT.1.23	“Yɨthaanyi, sɨdɨraaya' a'mwelyɨ mye'mwannarya'
MAT.1.23	Kaimɨraavɨmunya wannyɨna yojɨ
MAT.1.23	Kaimalei maarɨna yadelyɨ.
MAT.1.23	Gannya yaya' ‘Yɨmanyɨwelɨma,’ wɨdɨpɨ'dei.”
MAT.1.23	Yayavɨ aaya kaavɨlya' daresɨ. Gotɨyai nemɨjɨ ye'mwannemwaaihonoya'.
MAT.1.24	Jozepɨyai waja ya'naka dɨkaa'na yaka Naangere mamaayai wɨdakabaaibɨ' sara ya'. Maarɨyaavɨ maarɨna ya'. 
MAT.1.25	Sare' kɨrɨ' mye'mwannarya' yune kaimɨraayai maarakegaa'na. Maarɨyaa' kamaara' gamɨre yaya' “Jizaazala,” wɨdɨna ya'.
MAT.2.1	Kingɨyai Erotɨyai Kwaaka Juthɨya maremwaaidɨ'nyɨ Kwaaka Juthɨya Anga Betɨlemɨ Jizaazarɨ maarakegaa', yɨthaanyi, a'mwe sɨlɨngaamɨnyangɨne sɨdu'nakera nyɨlariyara Anga Naanga Jeruzaalemɨna byɨ'ma'na ye'. Byɨ'ma'na yeva a'mweraavɨ wɨdɨna 
MAT.2.2	“Bwaranyai Juyaraavɨ maremwaalya'nei yɨma'nakei gawɨ mwaalɨka? Sare' dare'nesɨ. A'mwe' kamaara' nyɨlyai byɨlyɨrɨ'deva gamɨre sɨlɨngaamɨnyarɨ' kyɨma'naaba' tɨnna wanganona dɨnyɨna ‘Gamɨnyɨ lotuya'na yɨlaaya yaana!’ Dɨnyɨna yona bɨwona,” wɨdɨna ye'.
MAT.2.3	Yagaala sa' Kingɨya Erotɨyai kadɨka wɨ'naka jɨkurya kya' nabaai Jeruzaalemɨ mwaalyara yuyara yawɨta kwalaalya ye'. 
MAT.2.4	Erotɨyai jɨkurya yaka Gotɨyarɨna mubɨthɨka yɨra'dɨvɨta naangeraavɨjɨ Yɨzɨrelɨyaraavɨre Kɨwɨjaraavɨjɨ jɨ'bwara'. Sahwaraavɨ yɨdaangana' “Kɨraazɨtɨyarɨ Gotɨyai dahɨlakyaakerɨna yemwaaimanɨgo. Sahwai aaihɨba yɨma'nadelaka?” 
MAT.2.5	Sara kyɨdaangana' wɨde' “Kwaaka Juthɨya Anga Betɨlemɨ sahɨba yɨma'nadelyɨ. Sare' dare'nesɨ. Gotɨyarɨ wɨ'nawɨjɨwakyaakei pɨropetɨyai dara yavɨkarya'
MAT.2.6	‘Betɨlemɨ angebagɨ Jutharaavɨre kwaakevɨ sabagɨ
MAT.2.6	Maalɨkebagɨ kɨrɨ' anga pɨbanyaavɨ naangebagɨnyɨ.
MAT.2.6	Gɨmɨnyɨdaa'nyɨ A'mwe Naangei yɨma'nadelyɨ.
MAT.2.6	Sai nɨmɨre Yɨzɨrelɨyaraavɨ maremwaaladelyɨ.
MAT.2.6	Sare'na anga pɨbanyaavɨ davɨla'devagɨnyɨ.’ ”
MAT.2.6	Sara wɨde' Gotɨyare bukuya kunnakera.
MAT.2.7	Dɨvidaa'nyɨ Erotɨyai sɨlɨngaamɨnyangɨ sɨdu'nakeraavɨ kave wɨjɨvwaramaa'na. Mi'na wɨjɨvwaramaa'na yaka nayaa yɨdaanganna “Sɨlɨngaamɨnya sa' behaa' yɨma'naka?” Yɨdaanganna kya' sare' wɨde'. 
MAT.2.8	Wɨdesagaa' Erotɨyai Betɨlemɨna wɨdaasɨna ya'. Nabaai wɨda' “Dɨwila! Kaimalerɨna dɨvɨraawila! Tɨvɨ bɨramaarapɨjɨ dɨnyɨjideihɨlyɨra. Kanyɨdapɨjɨ yɨlaaya yɨde'na wɨdeinyɨ.” Kwaasɨ sara wɨda'.
MAT.2.9	Kingɨyarɨ kadɨka wɨ'neva Betɨlemɨna wɨna. Wodɨvɨ' yɨthaanyi, sɨlɨngaamɨnyarɨ' nyɨlarimagɨ tɨnna wanganesarɨ' ayɨna tɨnna wanganna yeva sɨlɨngaamɨnyarɨ' mɨdɨnna ye'. Sɨlɨngaamɨnyarɨ' sɨnnawɨ woda angevɨ kaimalei mwaaidɨ'nyɨyaba lɨvamuda'na ya'. 
MAT.2.10	Lɨvamuda'na yadɨ'nyɨ sare' yɨlaaya wana naanga yɨna ye'. 
MAT.2.11	Yɨlaaya naanga yɨna yeva angevɨ wɨlɨna yeva kaimalelyɨ Maarɨyaa' ganaangesɨ sanaarɨ tɨnna wanganna. Tɨnna wanganna yeva kwadaai gɨlɨna yeva kaimalerɨ lotuya'na yɨlaaya ye'. Yɨlaaya yevegaa' kumɨre bukusangɨ baasɨna yeva yanga wɨjaavɨna ye'. Nɨgwia golɨyasɨ wabatɨrɨnya winya'nesɨ marazɨnanya dɨragɨnya' mesɨ yanga wɨjaavɨna ye'. 
MAT.2.12	Wɨjaavɨna yeva pɨba se wa'mwa'na yesara waja ya'nyɨna yadaapi Gotɨyai wɨda' “Erotɨyaryawɨnna nupɨdɨka!” Mi'na kuda' dɨkaa'na yeva tuta pɨrɨvɨ wɨna ye' kunnya angebannera.
MAT.2.13	Wɨna yesagaa', yɨthaanyi, wajavɨ Naangere mamaaya pwai Jozepɨyarɨ wɨda' “Dɨkaa'na ja! Kaimalelyɨ ganaangesɨ Yɨzɨpɨna lɨkaanya dɨmakwona! Saba dɨmwaaideigɨnyɨ. Nɨmɨ kagɨtha'mujɨyagaa'na. Sare' dare'nesɨ. Erotɨyai kaimɨraayarɨna ‘Tamɨma!’ dozɨ bɨraabathelyɨ. Yarai dɨmakwona!” 
MAT.2.14	Sara kuda' Jozepɨyai dɨkaa'na yaka sawɨsagaa' Yɨzɨpɨ sabanna kaimalelyɨ ganaangesɨ sawaarɨ makuna ya'. 
MAT.2.15	Makuna yaka Erotɨyai kuna mwaalakegaa' Yɨzɨpɨ saba mwaala'. Erotɨyai mena balakegaa'na Jozepɨyai ayɨna bɨna ya'. “Kɨgaakuna Naangeinyɨ nyu'nawɨjɨwaakadei yagaala jaake' yunebanna yɨma'nana!” kada' ayɨna bɨna ya'. Yagaala dara dɨnɨ' “Nyɨbwaalɨvaangerɨ jaka kude Yɨzɨpɨdaa'nyai ba'.” Sara dɨnɨke' yunebanna yɨma'na'.
MAT.2.16	Sɨdu'nakera kwawe' dɨvidaa'nyɨ Erotɨyai dara wanganake' “Ai! Sɨdu'nakera kwaasɨ nyɨdɨzɨwaimwaasainyɨ daaka! Ayahi mabanyɨjɨwaava!” Sara daka sɨmɨlɨkwibwa'nyai yawɨ'na “Kingɨya gave kwainyɨ mwaalɨdeinyɨra. Kaimalerɨ tamakɨma!” Yawɨ'na yaka nabaai sɨmunya yawɨ'na “Nɨmɨnyɨ Sɨdu'nakera sɨlɨngaamɨnyarɨ' gaai bilyɨrɨ'na yakegaa'na nyɨjawalyaadaasa'.” Sara yawɨ'na yaka gannya malyaraavɨ wɨdaasɨna “Betɨlemɨ sabanna avaalyabanna dɨwila! Saba kaimalera kwarame pɨrɨwaaina yɨma'nɨnɨkeraavɨjɨ dahaasa maalɨkeraavɨjɨ yuya' dɨramabwakɨrila!” Erotɨyai sara kudaasa' malyara sara ye'. 
MAT.2.17	Sara yesavɨna Jeremaayai Gotɨyarɨ wɨ'nawɨjɨwaakadei yɨdayaake' yunebanna yɨma'na'. Dara dɨnɨ'
MAT.2.18	“Raama saba kɨnna wɨ'nɨnɨkesɨ.
MAT.2.18	Kɨnna dɨvanɨgava. Kɨnna bazɨwɨvanɨgava.
MAT.2.18	Rasala' gawaalɨvavaavɨ kɨnna maredɨvanɨka.
MAT.2.18	Kumɨ mamwaalyɨgasa'na gamɨ dara dɨvanɨko
MAT.2.18	‘Kale naanga nyadaa'nyɨ gaimwange'nemɨlɨkaavɨ mwɨ'nɨwɨnera!’ ”
MAT.2.19	Dɨvidaa'nyɨ Erotɨyai kabala', yɨthaanyi, Kwaaka Yɨzɨpɨ wajavɨ Naangere mamaayai Jozepɨyarɨ wɨda' 
MAT.2.20	“Dɨkaava'gɨzɨ kaimɨraayalyɨ ganaangesɨ sawaarɨ Kwaaka Yɨzɨrelɨna dɨmakwona! Sare' dare'nesɨ. ‘Kaimɨraayarɨ tamakaana!’ desara mi'na bale'.” 
MAT.2.21	Sara kuda' Jozepɨyai se waraka mwanyavɨ dɨkaa'na yaka Kwaaka Yɨzɨrelɨna kaimalelyɨ ganaangesɨ sawaarɨ makabɨna ya'.
MAT.2.22	Kaanna kaanna makabɨna yaka dara wɨ'nake' “O, Erotɨyarɨneba gawaalɨ' Aakalayaazai Kwaaka Juthɨya maremwaaidei jɨma'nɨwa'dɨka!” Sara daka yawɨ'na “Aakalayaazai Erotɨyaibɨsalyɨ,” yawɨ'na yaka Jozepɨyai lɨka yaka “Sawɨnna nuwɨdɨka!” dɨna ya'. Mi'na dɨna yaka sawɨsavɨ waja ya'nake'na pɨwɨnna Kwaaka Galɨlinei kaanna wɨna ya'. 
MAT.2.23	Kaanna wɨna yaka Anga Naazaretɨ saba mwalaawa'. Sarevɨdaa'nyɨ Gotɨyarɨ wɨ'nawɨjɨwaakadɨvɨsara yɨdayaasa' Jizaazarɨna yunebanna yɨma'na'. Yagaala sa' dara dɨnɨ' “Pwara ‘Naazaretɨ mwaalyala! Kayaa'nanyaraavɨdaa'nyala,’ dɨpɨ'delyɨ.” Sara dɨnɨkesɨ.
MAT.3.1	Saba Jizaazai kuna mwaalakegaa' yɨrɨka sangɨ Jonɨ aalyavɨ bavɨtaazɨya ya'nei Kwaaka Juthɨya wawɨmaayaba byɨ'ma'na, wɨjɨwaakɨna 
MAT.3.2	“Mudɨkebwi jawɨramaaka! Sare' dare'nesɨ. Gotɨyai Sɨgunyavɨ mwaalɨkei nemaremwaalade' aya kɨgaa' yɨma'nɨwake'nanyɨ.” 
MAT.3.3	Sare' dare'nesɨ. Sarerɨna Gotɨyarɨ wɨ'nawɨjɨwaakyai Aazaayai dara dɨnɨ'
MAT.3.3	“Wawɨmaayaba pwai maanguraaya' jaka yɨmanɨ'.
MAT.3.3	‘Naangei batherɨne tusa' javada'galyɨlo!
MAT.3.3	Gamɨre tusangɨ yɨda'na jamakwilo!’ ”
MAT.3.3	Jonɨmɨna sara dɨnɨkesɨ.
MAT.3.4	Kaamelɨarɨlya tinɨke' baazɨ'ma'naka munnaanya' yɨlakelyɨ. Gamɨre wapaaya baarɨnnajɨ aakaraavɨre kwarakejɨ sa nakelyɨ. 
MAT.3.5	Sagaa' Anga Jeruzaalemɨ mwaalyarajɨ Kwaaka Juthɨya anga yuyaba mwaalyarajɨ Aalya Jothanɨ pihɨrɨ pihɨrɨ anga yuyaba mwaalyarajɨ Jonɨmyawɨnna badɨvɨ' kadɨka bu'ne'. 
MAT.3.6	Kadɨka bu'neva kunnya kayaa'nanya yadɨvɨsa kajalɨkurake' Aalya Jothanɨyavɨ bavɨtaazɨya ya'.
MAT.3.7	Perɨzɨyara kwala naange' Sazuzɨyara kwala naange' yawɨ'na “Aalyavɨ bavɨtaazɨya neyana!” yawɨ'na yeva sara besaraavɨ Jonɨ tɨnna wanganaka maanga wɨda' “Sarɨmɨ naawɨnaanyaraavɨre kaimɨraayaihɨlyɨ. Gotɨyai sabwine sa' kayaaka yɨhyadeihɨlyɨ. ‘Sɨnna tɨkebwi yɨma'naabathe'na lɨkaanya dɨwila!’ aai yɨhɨthɨwaka! 
MAT.3.8	Sarevɨdaa'nyɨ sarɨmɨ ‘Mudɨkebwi yawɨramaraana!’ dapɨjɨyanna tewaanya jɨla! Sara yapɨjɨ sɨmunya mudɨkebulyɨyaihi yɨsɨla nawɨ'nyabɨta nayaa sara jideihɨlyɨ. 
MAT.3.9	Sarɨmɨre sɨmunyangɨ dara myawɨpɨna! ‘Evɨraamɨmɨ gyakwalaangeina mwaaiho'na Gotɨyai taanga sa mujaayɨ neyade'nanyɨ.’ Sare' mɨka! Yɨhɨthɨma! Gotɨyarɨ a'mweraavɨna wɨgainajɨ kwajɨ ‘Sɨla da Evɨraamɨmɨdaa'nya kaimɨraayara yɨma'nɨpɨka!’ dazɨ kwajɨ sa kyɨma'nadɨka! Sare' yɨnɨga wi'na yannelyɨra. 
MAT.3.10	Yɨsa dawaasa'ne saajɨnge' yɨsangɨ kaavɨlyavɨ mi'na warɨkabaaibɨ' Gotɨyai sarɨmɨnyɨ yɨhyawɨbwarya'nei yemwaalɨka! Sarevɨdaa'nyɨ yɨta yuya sɨla nawɨ'nya myɨ'nyade dawaasɨna yojɨ dɨkevɨ marasɨ'na yadengɨ.
MAT.3.11	Pwara yawɨranganna ‘Sahwara mudɨkebwi jɨvanɨgava!’ yɨhyawɨpɨ'de'na aalyavɨ bavɨtaazɨya yɨhyɨde'nanyɨ. Sareinyɨ dɨvidaa'nyɨ nyɨmɨdɨnɨkei nyavɨlavɨkelyɨ. Dɨragɨnaangelyɨ. Gamɨnyɨna nɨmɨ tewaanyainyɨna mɨ'. Wɨdaayadei gamɨre maremwaaidere kwaabɨzɨvɨlyawaai makwode kɨrɨ' sara yɨde'na yɨnɨga wi'na nawɨ'nyainyɨ mɨka! Sahwai nawɨ'nya naangelyɨ. Naangei Kurya Tewaanyarɨ pwaihɨrɨna bavɨtaazɨya yɨhyadelyɨra. Nabaai pwaihɨrɨna dɨkevɨ bavɨtaazɨya yɨhyadelyɨra. 
MAT.3.12	Sahwai saavolɨya parɨnake' gannya asɨrɨ lɨmwada witɨya yɨlamarasɨ'na yɨlamarasɨ'na kyojɨ witɨzɨla bwala'na kyojɨ yagɨnya kɨlaaka kurɨvaarɨya yɨhuta bamakuna kyojɨ sai witɨzɨla witɨzɨlangevɨ marakɨna yojɨ dɨka myɨgaaya'nevɨ yagɨnya kɨlaaka kurɨvaarɨya marayɨra'na yadengɨ.”
MAT.3.13	Jonɨ aalyavɨ bavɨtaazɨya ya'nei Jizaazai Galɨlidaa'nyai Aalya Jothanɨyawɨnna bɨna ya'. 
MAT.3.14	Sarerɨ Jonɨ wɨdɨna “Aawa, tewaanyaigɨ aalyavɨ bavɨtaazɨya yɨnneigɨnyɨ. Nɨmɨnyawɨnna gara bɨwaa?” 
MAT.3.15	Wɨdɨna kya' Jizaazai ma'maa'na “Sabwi aawa. Gɨthɨwɨja' dɨnyo! Sare' dare'nesɨ. Gotɨyai yawɨ'na ‘Sara yɨkajavwi yɨda'maraangesɨ.’ Sare'na sara yaka! Ke'ba'nanyainyɨ.” Sara kuda' Jizaazarɨ bavɨtaazɨya ya'.
MAT.3.16	Bavɨtaazɨya yakegaa' aalyavɨdaa'nyɨ yɨme'nya'bɨ' Jizaazai byɨlaawɨna kya', yɨthaanyi, Sɨgunya' mujaangɨna kya' Gotɨyare Kuryai kwaamɨryaibɨsarɨ tɨnna wanganna. Tɨnna wanganna yadaa'nyɨ Kuryai Jizaazarɨ bwalamwaaina ya'. 
MAT.3.17	Bwalamwaaina kya', yɨthaanyi, Sɨgunyavɨdaa'nyɨ maanguraaya' wɨda' “Sai nɨmɨre Nyɨbwaalɨvaangelyɨ. Sarɨna tewaanna nyɨvu'nadelyɨ. Nɨmɨre kurya tewaanya wɨkadɨnyalyɨ.”
MAT.4.1	Sagaa' Kotɨya Maryadei Jizaazarɨ yaamɨjɨta ya'nerɨ a'mwamaayaba Kuryai yɨbwarɨdaakuna. 
MAT.4.2	Yɨbwarɨdaakuna kya' sawɨta a'mweraare sɨvɨlatɨraalya wavɨla'daa'nyɨ wapaaya manya'. Wapaaya manyakei mɨjɨka wia'. 
MAT.4.3	Mɨjɨka wiadaa'nyɨ Kayaa'nanyaburɨ Walapapalakadei gamɨnyawɨnna bɨna yaka wɨda' “Gotɨyare Gawaalɨvaangeinyɨ daakajɨ, sɨla sangɨ kuda'gɨzɨ bɨretɨya kyɨma'nojɨ dɨna!” 
MAT.4.4	Sara kuda' ma'maa'na ya' “Dara dɨnɨ' ‘Bɨretɨya gave naja' kuryarɨ dɨragɨnya wɨjaaya'ne'na mɨ'. Aawa. Yagaala gazasa' Gotɨyare maangevɨ wɨdake' kuryarɨ dɨragɨnya wɨjaaya'nesɨ.’ ”
MAT.4.5	Sagaa' anga tewaanyabanna (Jeruzaalemɨna) Kotɨya Maryadei yɨbwarɨmakuna yaka Gotɨyare Angevɨ munyaba yɨlamarɨdaakuna yaka 
MAT.4.6	wɨda' “Gotɨyare Gawaalɨvaangeinyɨ daakajɨ, kwaakewɨnna dɨthɨkwosɨka! Sare' dare'nesɨ. Dara dɨnɨ'
MAT.4.6	‘Gɨmɨnyɨna Gotɨyai mamaayaraavɨ kudozɨ
MAT.4.6	Sɨlyavɨ gɨmɨre sɨvɨla mala nyamaa'dɨka!
MAT.4.6	Sare'na asajɨ nayaa maragɨlɨmwabɨka!’
MAT.4.6	Sara dɨnɨke'na kwaakewɨnna dɨthɨkwosɨka!” 
MAT.4.7	Sara kuda' Jizaazai yawɨraka “Saataanɨ Gotɨyare bukuya' kayaa'na marayɨwaka,” wɨda' “Yagaala pɨrɨ' dara dɨnɨ' ‘Naangei gɨmɨre Gotɨyarɨ yaamɨjɨ minna! Yune gɨmɨre yawɨsa' yɨjaigɨ dara myawɨ'dɨnna! “Gotɨyai yaasɨwa'na nyɨgaimwagatheinyɨra.” Sara myawɨ'dɨnna!’ ”
MAT.4.8	Nabaai Kotɨya Maryadei ayɨna yɨbwarɨmakuna yaka mugunyavɨ ke'mwewɨnna yɨlamarɨdakwaawɨna yaka Kwaaka davakɨ yuyaba maremwaaidɨvɨta yuyajɨ kumɨre byaannyajɨ yɨbwarɨdaakwa'. 
MAT.4.9	Yɨbwarɨdaakuna yaka wɨda' “Yuya nawɨ'nya sa tɨnna wangamanɨgengɨ gɨzaavɨdeinyɨ. Kwadaai gɨla'gi lotuya'na yɨlaaya nyɨmaryɨjaigɨ gɨzaavɨdeinyɨ.” 
MAT.4.10	Sara kuda' Jizaazai wɨda' “Saataanɨ, dɨwo! Sare' dare'nesɨ. Dara dɨnɨ'
MAT.4.10	‘Naangei gɨmɨre Gotɨyarɨ yɨlaaya dɨmarya!
MAT.4.10	Yɨsaraavɨjɨ sɨlaangeraavɨjɨ yɨlaaya minna!
MAT.4.10	Gotɨyai gaverɨ yɨlaaya ja!’
MAT.4.10	Sara dɨnɨke'na Saataanɨ dɨwo!” 
MAT.4.11	Sara wɨdakegaa' Kotɨya Maryadei yagalya'ma'na kya', yɨthaanyi, Gotɨyare mamaayara walaabɨna yeva wɨdaayɨna ye'.
MAT.4.12	Jizaazai wɨ'nyɨna “Kalavuzangevɨ Jonɨmɨ wɨla yɨrakesalyɨ.” Sara wɨ'nyɨna yaka Kwaaka Galɨlina wɨna. 
MAT.4.13	Kwaaka Galɨlina wɨna yaka Anga Naazaretɨ yagalya'mavaka Anga Kaapanɨyamɨna bamwaaina. Kaapanɨyamɨ saba aalɨbumaangevɨ mannɨkeba. Yɨzɨrelɨya yɨsavakaai Sevyulanɨmɨyara Napɨtalaarɨyara yɨsavakaare kwaakevɨ Anga Kaapanɨyamɨ mannɨkebe. 
MAT.4.14	Gotɨyai “Kɨgaa' Aazaayai nyu'nawɨjɨwaakadei wɨjaake' yunebanna yɨma'nana!” kada' saba mwaalɨna ya'. Dara dɨnɨ'
MAT.4.15	“Sevyulanɨmɨyaraavɨrebajɨ Napɨtalaarɨyaraavɨrebajɨ,
MAT.4.15	Aalɨbumaangina Aalya Jothanɨyavɨ pihɨrɨ
MAT.4.15	Kwaaka Galɨli Gotɨyarɨ mu'nyara Anga pimagɨ,
MAT.4.16	Saba mwaalyara jɨhɨnyavɨ mwaaidɨvɨsara
MAT.4.16	Baaka naangei mena wanganesare.
MAT.4.16	Balya'nebanne a'mabaalyavɨ kayaa'na mwaaidɨvɨsaraavɨne
MAT.4.16	Yɨrɨka naange' mena wɨvurakere.”
MAT.4.16	Jizaazai mwaalakebwinajɨ wɨjɨwaakakebwinajɨ sara dɨnɨkesɨ.
MAT.4.17	Sagaa' Jizaazai mwaalaka yagaalya' gaai wɨjɨwaakɨna. Wɨjɨwaakɨna yada wɨda' “Kayaa'nanyabwi wasɨ'na'gɨzɨ mudɨkebwi jawɨramaaka! Sare' dare'nesɨ. Sɨgunyavɨ mwaalɨkei nemaremwaaladehaa' aya kɨgaa' yɨma'nɨwake'nanyɨra.”
MAT.4.18	Galɨli Aalɨbumaangevɨ sahwai kaanya woda Saaimonɨ, Pitai wo'nɨkelyɨ gamɨre gahwaalaangei Edɨruyalyɨ sadaraarɨ tɨnna wanganna. Sadaraai jawɨnya maa'disaraai aalɨbunyavɨ jawɨgɨlya' wasɨ'di' tɨnna wanganna. Wasɨ'nagɨle' dare'nesɨ. Jawɨnya mwagi'nagɨlyaraalyɨ. 
MAT.4.19	Tɨnna wanganna yaka wɨda' “Saraaihi dɨnyɨmɨdɨnaabyi! Jawɨnya maa'ditabaaibɨ' Gotɨyarɨne a'mweraavɨ maarya'neraaihɨrɨ yɨhɨzɨwaakɨdeinyɨ.” 
MAT.4.20	Sara kuda' yɨme'nya'bɨ' sadaraai jawɨgɨlya' yagalya'ma'na yagɨla mɨdɨnna yagi.
MAT.4.21	Kaanya sangyɨneba wɨna yaka Sevathiyare gawaalɨ' kwaraai Jemɨzalyɨ gamɨre gahwaalaangei Jonɨjɨ kɨdaraarɨ tɨnna wanganna. Sadaraalyɨ kɨrɨnɨmaanga Sevathiyalyɨ sɨpɨyavɨ yɨlamwaaina yeva jawɨgɨlya bɨ'nyɨna yadaapɨjɨ tɨnna wanganna. Tɨnna wanganna yaka sadaraarɨ jaka wɨdɨna. 
MAT.4.22	Jaka wɨdɨna kya' yɨme'nya'bɨ' sɨpɨyasɨ kɨrɨnɨmaangelyɨ yagalya'ma'na yagɨla mɨdɨnna yagi.
MAT.4.23	Kwaaka Galɨli yuyaba kaanya yamaryada kumɨre lotuangengɨ wɨjɨwɨrina. Yagaala tewaanya' Gotɨyai nemaremwaalya'ne' wɨjɨwaakɨna. Sarei a'mweraavɨ nabalya ge gejɨyaraavɨjɨ yɨrɨka mwaaidɨvɨsaraavɨjɨ tewaanya yavada'gaina ya'. 
MAT.4.24	Sara tewaanya yakerɨna Kwaaka Naanga Sɨrɨya yunebanna dɨwɨna ye'. Mi'na dɨwɨna yesa'na nabalɨnakeraavɨjɨ nalaaya ge gejɨyaraavɨjɨ daanga naanga wɨvɨderaavɨjɨ yɨmaka widɨvɨsaraavɨ bɨ'bɨta yadɨvɨ' wala'daawadɨvɨsaraavɨjɨ yagɨnya bainɨkeraavɨjɨ makabɨna ye'. Makabɨna kye' tewaanya yavada'gala'. 
MAT.4.25	Tewaanya kyavada'gala' Galɨlidaa'nyarajɨ Anga Atɨraalyabadaa'nyarajɨ Anga Jeruzaalemɨdaa'nyarajɨ Kwaaka Juthɨyadaa'nyarajɨ Aalya Jothanɨyavɨ pihɨrɨdaa'nyarajɨ yɨkabɨna yeva kwala bwa'naanya naanga mɨdɨnna ye'.
MAT.5.1	A'mwe kwala naange yɨkabɨna yadaapɨjɨ Jizaazai tɨnna wanganna yaka mugunyavɨ yɨlaawɨna yaka saba walamwaaina kya' gamɨre mɨdɨdɨvɨsara gamɨnyawɨnna bɨna ye'. 
MAT.5.2	Bɨna kye' gaai dara wɨjɨwaakɨna ya'.
MAT.5.3	“Yɨlaaya yadɨvɨ' tewaanaanga yɨnɨkera Gotɨyarɨna dara yawɨ'dɨvɨsara ‘Nemɨ maalɨkemɨlɨkane. Nemɨre kuryara dɨragɨnyara mɨ'.’ Sareraavɨ Sɨgunyavɨ mwaalɨkei maremwaalade'nanyɨ.
MAT.5.4	Yɨlaaya yadɨvɨ' tewaanaanga yɨnɨkera kale wiadaa'nyɨ kayaa'nanyanna kɨnna dadɨvɨsara. Gotɨyai kumɨre sɨmunyangɨ dɨragɨnna yɨvaimwagade'nanyɨ.
MAT.5.5	Yɨlaaya yadɨvɨ' tewaanaanga yɨnɨkera kwaamu'nanyara sɨmɨlɨka yarai mwɨlyɨ yadera Gotɨyai yawɨ'na ‘Sahwaraavɨ tewaanya yuya Kwaaka yuya wɨjaavɨdeinyɨ,’ yawɨ'na yakei wɨjaavade'nanyɨ.
MAT.5.6	Yɨlaaya yadɨvɨ' tewaanaanga yɨnɨkera, a'mwera wapaayajɨ aalyasɨ mɨjɨka wiadevaaibɨ' a'mwera ‘Gotɨyai nemɨnyɨna “Yɨda'maraangeihi nɨmɨreihɨlyɨ,” yawɨrana!’ yawɨ'manɨgasara. Munya widevaaibɨ' Gotɨyai gamɨrebwi wɨjaavade'nanyɨ.
MAT.5.7	Yɨlaaya yadɨvɨ' tewaanaanga yɨnɨkera a'mwe pwaraavɨna kale wɨgaimwadɨvɨtara. Pwara tewaanna yadɨvɨsaraavɨnajɨ kayaa'na yadɨvɨsaraavɨnajɨ kale wɨgaimwadɨvɨsara. Sareraavɨna Gotɨyai kale wɨgaimwagathei tewaanya wiade'nanyɨ.
MAT.5.8	Yɨlaaya yadɨvɨ' tewaanaanga yɨnɨkera, Gotɨyarɨna sɨmunya pɨrɨ'nanyara bɨ'dɨvɨsara. Sarera Gotɨyarɨ bɨramaapɨ'de'nanyɨ.
MAT.5.9	Yɨlaaya yadɨvɨ' tewaanaanga yɨnɨkera, Gotɨyarɨna yuya maimaanga sabwi yɨgapalakadɨvɨsara. Gotɨyai sahwaraavɨ ‘Nɨmɨre nyɨbwaalɨvaangeigɨnyɨra,’ wɨdathe'nanyɨ.
MAT.5.10	Yɨlaaya yadɨvɨ' tewaanaanga yɨnɨkera, tewaanya yɨda'maraangebwi mɨdɨbɨzara dazahɨrɨvɨ taanginya' maapɨnera. Sareraavɨ Sɨgunyavɨ mwaalɨkei maremwaalade'nanyɨ.
MAT.5.11	Yɨlaaya yadɨvɨ' tewaanaanga yɨhinɨkeihi, nabaai gɨmɨnyɨ pwara tɨnna gwangadɨvɨ' nɨmɨnyɨ nyɨmɨdɨdɨnya'na bɨrala gɨthadɨvɨ' gɨha'mɨjamaryadɨvɨ' yagaala kayaa'nanya dala pɨnɨnna pɨnɨnnanya kwaasɨ gɨthɨpɨ'deigɨ. 
MAT.5.12	Sare'na Sɨgunyavɨ yanga naange' gɨrɨvɨkɨsa' gɨmɨnyɨna gyemwaalɨke'na yɨlaaya ja! Sare'na gɨmɨ munyɨ' nayaa gaimakunna maremwaala'gi yɨlaaya naanga ja! Sare' dare'nesɨ. Sɨnnawɨ Gotɨyarɨ wɨ'nawɨjɨwaakadɨvɨsara ga'mɨjamakwawevera Sɨgunyavɨ yange' tɨvɨkɨta nawɨ'nya' maryaatabaai gɨmɨ tɨvɨkɨta naange' dɨmaa'deigɨnyɨra. Sare'na yɨlaaya naanga ja!
MAT.5.13	Gɨmɨ Kwaakevakɨyaraavɨre saalyaigɨnyɨra. Saala wapaayangɨ waburya wiadevaaibɨ' a'mwe davakɨyara gɨmɨnyɨ tɨnna gwanganapɨjɨ tewaanyabwi yawɨpɨneigɨnyɨra. Sare' kɨrɨ' saala waryaanya yɨma'naja' waburya ayɨna gara yɨma'nadevaka! Saala sasare' wapaayangɨna waburya mi yannesɨ. Saala sasare' yɨnahu marasɨ'na yadɨvɨ' kumɨre sɨvɨlyasɨ paihɨ'dɨvɨsasɨ.
MAT.5.14	Gɨmɨ Kwaakevakɨyaraavɨne dɨ'baakeigɨnyɨ. Mugunyavɨ anga pɨrɨ' yɨlamannɨke' lɨka yulyaranne' mɨ'. Aawa. Wannadesɨ. 
MAT.5.15	A'mwera laamɨvananyarɨ dɨke' yewɨta'dɨvɨ' maa'gulyavɨ amwi wɨlakadɨvɨ' mɨ'. Aawa. Yɨ'bɨnyavɨ a'badaa'nyɨ munyaba yɨlakadɨvɨkɨ. Sare' a'mwe angevɨ mwaaidapiyaraavɨ wanyɨwanya wiadesɨ. 
MAT.5.16	Sarevɨ dɨ'baakeigɨ a'mwera tɨnna nayaa wangabɨ'de'na tewaanyabwina nayaa ja! Tewaanya yuyabwi yadaa'gɨzɨ tɨnna gwanganapɨjɨ Gɨmaamaanga Sɨgunyavɨ mwaalɨkerɨna yawɨrapɨjɨ yɨlaaya yɨna yadɨvɨ' gamɨnyɨ yaya' munyaba makibɨ'delyɨ.
MAT.5.17	‘Pɨropetɨyara Gotɨyarɨ wɨ'nawɨjɨwaakadɨvɨsaraavɨre yagaalyajɨ Ne Mozɨzare Kɨwɨnyasɨ dɨnɨkenna marasɨ'nadei dɨngaka?’ Nɨmɨnyɨna sɨmunya sara nyawɨ'dɨka! Nɨmɨ marasɨta'neinyɨ bɨweinyɨ mɨka! Aawa. ‘Nɨmɨ yagaala sanne yunebanna yɨma'nya'neinyɨ bɨweinyɨ.’ 
MAT.5.18	Sare' dare'nesɨ. Nebulya'na yɨhɨthɨvanɨge. Sɨgunyasɨ Kwaakesɨ aaya yɨma'nadehaa'na pɨkarya maalɨka aane pɨmɨlɨ' kɨmɨlɨ' myagalya'mayɨ yadesɨ. Nabaai Kɨwɨnyavɨre maalɨka aane pɨmɨlɨ' kɨmɨlɨ' yɨwawode' mɨ'. Arɨkewɨ. Yagaala sangɨ kaavɨlya' tɨvi'na yɨma'nadehaa'na sa mi'nanya yɨwawadengɨra. 
MAT.5.19	Sarevɨdaa'nyɨ Kɨwɨnyavɨre yagaala maalɨka sa' a'mwe pwai marasɨ'naja' a'mwe pwara kwaraavɨ wɨjɨwaakadelyɨ ‘Sasara minnera!’ A'mwe sarerɨ Sɨgunyavɨ mwaalɨkei maremwaalade kwai a'mwemɨlɨ' mwaalademɨlɨkɨ. A'mwei Kɨwɨnya' mɨdɨnajai a'mwe pwara kwaraavɨ wɨjɨwaakajai mɨdɨnya'na, sahwai a'mwe naangei mwaaladelyɨ Sɨgunyavɨ mwaalɨkei maremwaaladevɨ. 
MAT.5.20	Sare' dare'nesɨ. Yagaala da gɨthɨvanɨge. Kɨwɨnya wɨjɨwaakadɨvɨsaraavɨrebulyɨ Perɨzɨyaraavɨrebulyɨ sabwi gɨmɨre yɨda'maraangebwi mwavɨlayɨ yɨjaigɨ Sɨgunyavɨ mwaalɨkei maremwaaidevɨ dulaadeigɨ mɨ'. Arɨkewɨ.
MAT.5.21	Gɨmɨ kadɨka mena wɨ'nagɨ yagaala datha' Ne sɨnnawɨnyara maaresavɨ. A'mwerɨ maramakɨnna! A'mwe pwai a'mwe pwarɨ tamakaja'na sai kotɨya wɨmaryɨpɨ'delyɨ. 
MAT.5.22	Nebulya'na dɨnɨke' nɨmɨ sainyɨ gɨthɨvanɨge. A'mwe gazaizai gya'mwerɨna sɨnna tɨka wɨdavajai, nabaai sahwarɨ kotɨya' wɨmaryɨpɨ'delyɨ. Nabaai, a'mwe pwai gya'mwerɨ bɨrala wɨdazai kotɨya naange' wɨmaryɨpɨ'delyɨ. Nabaai, a'mwe pwai ‘Gɨmɨ yɨmaka aa'naa'neigɨnyɨ,’ wɨdazai Dɨka Naangevɨ naawadelyɨ. 
MAT.5.23	Sarevɨdaa'nyɨ pɨgaa' gɨmɨ ‘Gotɨyarɨ wɨjaavɨma nɨmɨre kayaa'nanya marasɨ'nya'ne'!’ da'gɨzɨ sare' wɨjaaya'neba makaba'gɨzɨ dara jawɨ'de' ‘O, nya'mwerɨna yagaalya kɨnɨnnakeinyɨ dahayɨnɨgena!’ 
MAT.5.24	Sara da'gɨzɨ Gotɨyarɨ wɨjaaya'neba gɨmɨre yovɨravamakabɨza' waka'gɨzɨ ja'mweryawɨnna jɨ'mavaawa! Ja'mwelyɨ yagaalya' mena yavada'gala'gɨzɨ sagaa' gɨmɨre yovɨra'dɨza' Gotɨyarɨ duzaadesɨ.
MAT.5.25	Pwai gɨmɨnyɨna ‘Kotɨya marima!’ kadozɨ yarai yavada'gainyɨna jideraaihɨlyɨ. ‘Sahwai yawɨbwa'deryaba nanyɨmarakadɨka! Nabaai, yawɨbwa'dei nyɨmaarojɨ pɨlɨzɨmaanyaraavɨ nanyɨmarɨmwangadɨka! Pɨlɨzɨmaanyara kalavuzangevɨ nanyɨmwaaihɨpɨdɨka!’ jawɨka! 
MAT.5.26	Nebulya'na gɨthɨvanɨge. Gotɨyarɨne sareigɨ kayaa'na yagɨnebwina yuya mamubya'gɨzɨyagaa'na kalavuzavɨ jahalya'ma'deigɨ mɨka!
MAT.5.27	Sɨnnawɨ dɨnɨke' kadɨka mena dara wɨ'nɨvanɨgɨ. A'mwe pwarevɨ ata malɨmwadɨnnera! 
MAT.5.28	Sahɨrɨ'na dara gɨthɨvanɨge. A'mwe gazaizai tɨnna bangana'na yaja' ‘A'mwevɨ ata lɨmwamwɨjainyɨ!’ yawɨ'da gannya sɨmunyavɨ mena ata lɨmwamwakelyɨra. 
MAT.5.29	Sare'na gɨmɨre aangasɨmagɨnya tɨnnyai bangana'dɨzɨyai kayaa'nanyabwina kagɨmwagi'nojɨ jɨwa'mwagasɨ'na jɨtheigɨnyɨ. Sare' dare'nesɨ. Kɨlaaka yuyajɨsɨyaigɨnyɨ Dɨkevɨ maragɨlɨvaramaja'na kayaa'nanyasɨ. Kɨlaaka pimagɨnya pɨjɨ' maayaigɨ mwaaidɨza'na tewaanyasɨ. Sare' daresɨ. Tɨnnyai jɨwa'mwagasɨ'nya'ne' daanga wɨvɨnyasɨ. Kɨrɨ' Dɨkevɨ wɨya'ne' kayaa'nanaangesɨ. Sarevɨdaa'nyɨ a'mwengɨna nyawɨ'dɨka! 
MAT.5.30	Nabaai, gɨmɨre aangasɨmagɨnya asi kayaa'nanyaburɨ givwarɨdaakwajai dapalasɨ'na ja! Sare' dare'nesɨ. Kɨlaaka yuyajɨsɨyaigɨnyɨ Dɨkevɨ maragɨlɨvaramaja'na kayaa'nanyasɨ. Kɨlaaka pimagɨnya pɨjɨ' maayaigɨ mwaaidɨzɨya'na tewaanyasɨ.
MAT.5.31	Kɨgaakuna dara dɨnɨkesɨ. A'mwei gannya a'mwevɨ wɨdaasajai kwala maarya' yesɨma'nya ya'ne pɨkarɨyɨkwia wɨjaavojɨ wɨdaasadesɨ. 
MAT.5.32	Dɨnɨka kɨrɨ' nɨmɨ gɨthɨvanɨge. Gɨnnya a'mwevɨ mudaasɨnnera! A'mwe' pwarɨ maridaayɨ yaja' gazaizai kudaasojɨ a'mwe pwarɨ maa'naja' gannya a'mwevɨna Gotɨyai yawɨ'na ‘A'mwe sa' ata lɨmwamanɨkesɨ. Sare kɨrɨ' gannya a'mwei yɨwetawakya' gamɨresɨ.’ Nabaai a'mwe pwarɨ maa'najai mudɨkei savɨ ata lɨmwagathelyɨ.
MAT.5.33	Yagaala pɨrɨ' Ne sɨnnawɨnyaraavɨ wɨjaake' gɨmɨ kadɨka mena dara wɨ'nɨvanɨgɨ. Gotɨyarɨna yagaala dɨragɨnya' ‘Nyɨgɨvɨna!’ wɨdɨza' majesɨma'dɨnna! Aawa, yuya wɨdɨza' Gotɨyarɨna sasara ja! 
MAT.5.34	Dɨnɨke'na kɨrɨ' nɨmɨ gɨthɨvanɨge. ‘Sara yɨdeinyɨ,’ nebwina wɨdɨzaigɨ savɨna yagaala dɨragɨnya' sasara mudɨnna! Aangyagaala kave duthana! Dara mudɨnna! ‘Sɨgunya' nebulya'na warɨkabaaibɨ' gɨthɨwɨja' nebulya'na gɨthɨvanɨge.’ Sara mudɨnna! Sɨgunyavɨ Gotɨyai yɨlamwaaida maremwaalɨkebanne'na yaasɨwa'na sara mudɨnna! (Gɨmɨreba daa!) 
MAT.5.35	Yagaala pɨrɨ' nebulya yɨvaimwange'na Kwaakevakɨna mudɨnna! ‘Kwaakeva' dɨragɨnya' warɨke'na nɨmɨre yagaala nebulya' gɨthɨvanɨge!’ Kwaaka dava' Gotɨyare sɨvɨlya' paihɨremwaaidevanne'na sara mudɨnna! Nabaai Anga Jeruzaalemɨna yaasɨwa'na mudɨnna yagaala pɨrɨvɨ nebulya yɨvaimwagya'ne'! Jeruzaalemɨ saba yuyangɨ Maremwaaidere angebanne'na sara mudɨnna! 
MAT.5.36	Yagaala pɨrɨ' dɨragɨnya yɨvaimwagya'ne'na mudɨnna gɨmɨre mɨnyagɨnyavɨna! ‘Nɨmɨre mɨjasajɨ' yaaka wannana!’ da'gɨzɨ yaaka yɨma'nadezɨ' daa! ‘Nɨmɨre mɨjasajɨ' jɨhɨnya wannana!’ da'gɨzɨ jɨhɨnya yɨma'nadezɨ'na daa! Aawa! Wawɨnya Gotɨyaresɨ. 
MAT.5.37	Sare'na aangyagaala duthana! ‘Tewaanyasɨ,’ da'gɨzɨ ‘Yayo,’ duthana! ‘Yɨdeinyɨ mɨ',’ da'gɨzɨ ‘Aawano,’ duthana! Sasare sabwi wi'nanyɨ. Yagaala sa' mɨje'mwamwɨya yadɨnya Kayaa'nanyai gɨzɨwaakadengɨ.
MAT.5.38	Yagaala pɨrɨ' wɨjaake' kadɨka dara wɨ'nɨvanɨgɨ. A'mwe pwai pware tɨnnyarɨ karamajɨwa'mwagozɨ gamɨre tɨnnyarɨ dɨramajɨwa'mwagyɨla! Nabaai pware maangerɨ' kalɨvɨkɨrojɨ sarerɨ maangerɨ' dɨlɨvɨkɨryɨla! 
MAT.5.39	Sare' kɨrɨ' nɨmɨ dara gɨthɨvanɨge. A'mwei kayaa'na kagyozɨ tɨvɨkɨta minna! Aawa. A'mwe pwai maangwɨdaanyaba kagɨramojɨ mɨnya mamaa'dɨnna! Aawa! Nayaa ja! Maangwɨdaanya pimagɨ tamya'na duzaade'na yawɨrannelyɨ. 
MAT.5.40	Pwai gɨmɨnyɨna yawɨ'na ‘Sahwarɨ kotɨya' ya'mujɨ gamɨre baazɨ'ma'nya' maarɨdeinyɨ.’ Sara yawɨ'na yajarɨ yɨvɨsasɨ duzaadelyɨ. 
MAT.5.41	A'mwe naangei dɨragɨnna dazai ‘Nɨmɨre gɨlyɨvɨsa esaba dɨmakɨlaawa!’ Dazare gɨlyɨvɨta saamɨnyabanna dɨmakɨlaawadeigɨnyɨ. Sara Gotɨyareigɨ yɨnneigɨnyɨ. 
MAT.5.42	Pwai kagithaanganojɨ ‘Sa' dɨnyɨmaryaama!’ ‘Nɨgwia dɨnyɨmaryaama!’ sarɨna yanga wɨjaavɨna jɨthelyɨ. Nabaai a'mwei kagɨthozɨ ‘Yaamata nyɨjaama!’ sahwarɨna bule'na mujaavɨnna! Yarai duzaama!
MAT.5.43	Yagaala pɨrɨ' wɨjaake' kadɨka wɨ'nɨvanɨgɨ dara dɨnɨke'na. Ja'mwerɨna kale gyana! Yɨkamaangerɨna sɨnna tɨka gɨthavana! 
MAT.5.44	Sara dɨnɨka kɨrɨ' nɨmɨ gɨthɨvanɨge. Gɨmɨre yɨkamaangerɨna kale gyana! Kayaa'na gyadɨvɨsaraavɨna wɨgaimwange'na Gotɨyarɨ dara duthana! ‘Sahwaraavɨ tewaanya dɨmwaaihya! Tewaanna dɨwia!’ 
MAT.5.45	Sara yɨjaigɨ ‘Nɨmaamaanga Sɨgunyavɨ mwaalɨkere kaimɨraayainyɨ yɨma'nɨma!’ dadɨ yɨnneigɨnyɨra. Gotɨyai nyɨlyarɨ sara wɨdadaa'nyɨ nyɨlyai a'mwe kayaa'nanyaraavɨre wawɨnyangɨjɨ tewaanya kwaraavɨre wawɨnyangɨjɨ sara wɨdɨvanɨkabaaibɨsasɨ. Gotɨyai burɨke' sara wɨdadaa'nyɨ a'mwe yɨda'maraanga yadɨvɨsaraavɨrengɨnajɨ yɨda'maraanga myadɨvɨsaraavɨrengɨnajɨ burɨke' sara pɨvanɨkabaaibɨsasɨ. 
MAT.5.46	Sare' dare'nesɨ. A'mwe gɨmɨnyɨ tewaanna gyadɨvɨta gaveraavɨ tewaanna yɨja'na Gotɨyai tɨvɨkɨta nawɨ'nya' gɨzaavade' daaka! Yɨthaa, taakɨzɨya maa'dɨvɨsara kayaa'na yadɨvɨsara avaaina sara yadɨvɨsarera. Sahwaraavɨrebwi davɨlaka! Gotɨyai sara yadevaaibɨ' a'mwe yuyaraavɨ tewaanna dɨwia! 
MAT.5.47	Ja'mwe gaveraavɨ ‘Nya'mweigɨ!’ dadɨ yɨlaaya wɨmarijaigɨ pwaraavɨrebwina davɨla'deigɨ daa! Aawa. Ajɨmya Pɨnɨngɨyara Gotɨyarɨ malɨmwagyadɨvɨta kwarajɨ sara yadɨvɨsare. Yuyaraavɨ yɨlaaya dumarya! 
MAT.5.48	Sarevɨdaa'nyɨ Gɨmaamaanga Sɨgunyavɨyai nayaa yɨda'na yadevaaibɨ' gɨmɨ kwaigɨ tewaanyaraavɨnajɨ kayaa'nanyaraavɨnajɨ tewaanna wia'neigɨ yune nebulya'nanyaigɨ yɨma'nɨnneigɨnyɨ.
MAT.6.1	Nayaa jawɨka! Davwi minna! Tewaanya nawɨ'nyabura dara minnera! A'mwera tɨnna nyangabɨkajɨ! ‘Sai tewaanyalyɨra,’ yawɨpɨkajɨ. Sara minnera! Sara yɨjɨyaigɨnyɨ Gɨmaamaanga Sɨgunyavɨ mwaalɨkei yanga tewaanya gɨrɨvɨkɨranneigɨ mɨ'.
MAT.6.2	Sarevɨdaa'nyɨ ‘A'mwe gɨlyɨvɨta maayaraavɨna nɨgwia wɨmaryaawɨma!’ da'gɨzɨyagaa' nabaai dara dɨzaigɨ ‘A'mwera nyangabɨka!’ a'mweraavɨ sɨnnawɨ namarayaasɨdɨ' gware makupɨjavaaina! Minna! Sare' dare'nesɨ. A'mwe kwaasɨyara yadɨvɨtabaaibɨ' lotuangengɨjɨ adukulalyangɨjɨ saba jaka wɨdɨna ‘Yanga nayaa wɨjaavɨma nɨgwɨmaayaraavɨne!’ Sahwara yawɨ'na ‘A'mwera nɨmɨnyɨna “A'mwe tewaanyalyɨ. Yangelyɨ,” dɨnɨpɨka!’ yawɨ'na yadɨvɨ' sara yadɨvɨkɨ. Nebulya'na gɨthɨvanɨge. Sasareraavɨ wɨmaryɨpɨja sa' kumɨre wɨrɨvɨkɨsasɨ. Sasareraavɨ a'mwera yɨlaaya wɨmaryɨpɨja'na yanga tɨvi'na maapɨjaraavɨna Sɨgunyavɨ mwaalɨkei yanga tewaanya wɨrɨvɨkɨrannera mɨ'. 
MAT.6.3	Sasara minna! Aawa. ‘Gɨlyɨvɨta maayaraavɨna wɨmaaryɨdeinyɨ,’ da'gɨzɨ yulya'na jɨtheigɨnyɨ. ‘Nya'mwerajɨ angebajɨyarajɨ tɨnna nanyangabɨthɨka!’ da'gɨzɨ yulya'na dumaaryɨdevulyɨ. 
MAT.6.4	Lɨka yulya'na jɨthevwi Gɨmaamaangei yawɨ'na ‘Sahwai tewaanna yɨwake' a'mwera yɨlaaya myɨwaasa'na yanga tewaanya wɨrɨvɨkɨrɨdeinyɨ.’
MAT.6.5	‘Gotɨyarɨ wɨdɨma!’ da'gɨzɨyagaa' a'mwe kwaasɨyara wɨdadɨvɨtabaaibɨ' nudɨthɨka! Sahwara lotuangengɨ wɨladaa'dɨvɨ' a'mwera tɨnna wanganya'nera Gotɨyarɨ wɨdadɨvɨtare. Sarebwina tewaanya wɨvu'nadere. Nabaai tu'nyalabɨnyaba daa'dɨvɨ' ‘A'mweyura tɨnna nyangabɨka!’ dadɨvɨ' Gotɨyarɨ wɨdadɨvɨsare. Sasareigɨ myɨma'nɨnna! Nebulya'na gɨthɨvanɨge. A'mwera yɨlaaya wɨmaryɨpɨja'na yanga tɨvi'na maapɨjaraavɨna yanga tewaanya wɨrɨvɨkɨradera mɨ'. 
MAT.6.6	Sare'na aawa. Gɨmɨ ‘Gotɨyarɨ wɨdɨma!’ da'gɨzɨyagaa' gaveigɨ angevɨ kusawɨ wɨla'gɨzɨ kaanya tihɨra'gɨzɨ Gɨmaamaanga lɨka yulya'deva mwaalɨkerɨ gaverɨ duthana! Gɨmaamaangei lɨka yulya'dɨnyangɨna tɨnna wangada gɨrɨvɨkɨradelyɨ.
MAT.6.7	‘Gotɨyarɨ wɨdɨma!’ da'gɨzɨyagaa' yagaala kwalaalya yaasɨwa'na madɨnna! A'mwe Anga Pimagɨnyara Gotɨyarɨ malɨmwagyadɨvɨsara yadɨvɨtabaaibɨ' minna! Sare' dare'nesɨ. Sahwara yawɨ'na ‘Yagaala kwalaalya wɨdɨvainaaja' yuya maraadengɨ. Yuya yɨma'nadengɨ.’ Yawɨ'na yadɨvɨ' sara dadɨvɨsare. 
MAT.6.8	Sarabɨ' myɨma'nɨnna! Sare' dare'nesɨ. Gɨmaamaangei gɨmɨnyɨne mena yawɨ'mwakelyɨ. Sɨnnawɨ yagaala midaanganyɨ kya'gɨzɨ mena yawɨ'manɨ' gɨhainɨvanɨka yuyanna. 
MAT.6.9	Sarevɨdaa'nyɨ gɨmɨ Gotɨyarɨ dara duthana!
MAT.6.9	‘Nenɨmaangeigɨ Sɨgunyavɨ mwaaihɨnyaigɨ,
MAT.6.9	Gɨmɨre yaya' gɨrɨ'maaya' yɨma'nana!
MAT.6.10	Nemaremwaaidɨnyagaa' yarai yɨma'nana!
MAT.6.10	Gɨmɨre sɨmunyabwi yunebanna yɨma'nana!
MAT.6.10	Sɨgunyavɨyara gɨmɨre sɨmunya gɨmɨdɨdɨvɨtabaaibɨ'
MAT.6.10	Kwaakevakɨyaina gɨmɨre sɨmunya gɨmɨdɨnaana!
MAT.6.11	Yɨrɨka dahaa'nena aawapaaya dɨnejaama!
MAT.6.12	Kayaa'na neyɨvanɨgasanna marasɨ'nɨwobaaibɨ'
MAT.6.12	Nemɨre yɨwetawakyanna dɨnemarasɨka!
MAT.6.13	Yɨjɨwaala yɨnɨkeba nemɨnyɨ manemakabɨnnera!
MAT.6.13	Aawa, Kayaa'nanyai nudathɨwaaladɨkajɨ dɨnevadaihasamaaka!
MAT.6.13	Nemaremwaaidɨnyaigɨnyɨne'nanyɨ.
MAT.6.13	Dɨragɨnya aaya kaavɨlyaigɨnyɨne'nanyɨ.
MAT.6.13	Byaannyabulyɨyaigɨnyɨne'nanyɨra.
MAT.6.13	Yuyagaa' yuyagaa' waragothe'nanyɨra.
MAT.6.13	Sahɨrɨsɨra. Nebula naangesɨ.’
MAT.6.13	Sara duthana! 
MAT.6.14	Dɨnyu'nana! Pwara yɨwetawakya gyɨwaasanna marasɨ'nɨja'na Gɨmaamaanga Sɨgunyavɨyai gɨmɨrenna gɨmarasɨ'nadelyɨ. 
MAT.6.15	Sahwaraavɨrenna mamarasɨ'nyɨ yɨja'na Gɨmaamaanga kwalyɨ gɨmɨre yɨwetawakyanna marasɨ'nyɨna gyathei mɨ'.
MAT.6.16	Gotɨyarɨ nayaa yawɨrya'neigɨ wapaayanna tɨka manyɨja' jɨkurya minna! Kwaasɨyara kunnya sɨnnyɨka gwaraku'na yadɨvɨ' ‘Pwara nyawɨrangabɨka! “Sai sɨnnyɨ' mɨjɨkɨlaa'na yɨwaka! Sare' Gotɨyarɨna manyadei tewaanyalyɨ,” yawɨpɨka!’ yawɨ'dɨvɨ' yadɨvɨtabaaibɨ' minna! Nebulya'na gɨthɨvanɨge. Sasareraavɨ a'mwera yɨlaaya wɨmaryɨpɨja'na yanga tɨvi'na ma'mwaasaraavɨna yanga tewaanya wɨrɨvɨkɨrannera mɨ'. 
MAT.6.17	Aawa, gɨmɨ Gotɨyarɨna manya'gɨzɨ sɨnnyɨkɨ aalya yɨna'gɨzɨ mɨnyagɨnyavɨ welivananya' dɨvu'nana! 
MAT.6.18	Sara ya'gɨzɨ ‘A'mwera “Sai wapaaya manyɨvanɨkelyɨ,” nyawɨrangabɨthɨka!’ da'gɨzɨ gɨnnya sɨnnyɨ' sara mi. Aawa. Gɨmaamaanga lɨka yulya'deva mwaalɨkei gavei gɨmɨre lɨka yulyarya'nebwi tɨnna wangada gɨrɨvɨkɨradelyɨ.
MAT.6.19	Gɨlyɨvɨta tewaanyanna tewaanyanna mamaryovɨrawakɨnna Kwaaka davakɨ dava! Kwaaka davakɨ maa'nyaannyarajɨ napolɨkejɨ gɨlyɨvɨsangɨ kayaaka yɨgaidengɨ. Nabaai kukera kurɨke' daburalɨvɨ'dɨvɨ' kuka maa'dɨvɨsangɨ. Dava sa mamaryovɨrawakɨnna! 
MAT.6.20	Gɨlyɨvɨta tewaanyanna tewaanyanna dɨmaryovɨrawakya Sɨgunyavɨ! Sahɨba maa'nyaannyarajɨ napolɨkejɨ gɨlyɨvɨsangɨ kayaaka myɨgalyadengɨ. Nabaai kukera madaburalɨvɨryadɨvɨ' kuka myadɨvɨsangɨ. (Tewaanya yuyanna gɨthɨwe sara ya'gɨzɨ gɨmɨre gɨlyɨvɨta Sɨgunyavɨya kɨnɨnnakeigɨ dɨmwaaideigɨnyɨ.) 
MAT.6.21	Sare' dare'nesɨ. Gɨmɨre gɨlyɨvɨta tewaanya mari'bwarakɨnɨkeba sahɨba gɨmɨre sɨmunyasɨ warɨkesɨ. (Pwai Sɨgunyavɨ gɨlyɨvɨta tewaanya mari'bwarakada sahɨnɨngɨna sɨmunya pɨrɨ'nanyai mwaaidelyɨ. Gotɨyarɨ yawɨ'delyɨ. Sare'na gɨthɨwa.)
MAT.6.22	Tɨnnyai kɨlaakejɨkɨne laamɨvananya' wannadevaaibɨ' a'mweraavɨre sɨmunya yawɨ'dɨvɨsasɨ. Sarevɨdaa'nyɨ sɨmunyavɨ nayaa yawɨ'dɨ yanga nayaa wɨmaryɨja' laamɨvananya sa' nayaa wannade yunejɨkɨra. 
MAT.6.23	Sare' sɨmunyavɨ kayaa'na yawɨ'dɨ yanga nayaa mumaryɨja' laamɨvananya' jɨhɨnya' wa'dezɨkɨ. Sarevɨdaa'nyɨ tɨnnyai jɨhɨnya' sara yɨma'naja' gɨmɨre sɨmunya jɨhɨnya naange'bɨ' kayaa'nanya sa yawɨ'dɨnneigɨnyɨ.
MAT.6.24	Maremwaala pwaraarɨna aane pwai kwai yɨnɨga wi'na wɨdaaya'nei mɨka! Sare' dare'nesɨ. Pwarɨna sɨnna tɨka wɨdavojɨ pwarɨna tewaanna wɨvu'nyɨna. Pwarɨ lɨmwanna yada pwarɨ bule'na wɨjaavɨna yadelyɨ. Sabaaibɨ' avaalyagaa' Gotɨyare wɨdaaya'neigɨ yɨma'nyɨna, nɨgwia naanga maarya'neigɨ yɨma'nyɨna jɨtheigɨ mɨka! Nɨgwia naangenna yawɨ'na yɨjaigɨ Gotɨyarɨ myawɨri. Gotɨyarɨ yawɨ'na yɨjaigɨ nɨgwia naangenna myawɨri.
MAT.6.25	Sarevɨ gɨthɨvanɨge. Tewaanya mwaaidɨnyavɨna sɨmunya kwalaalya myawɨ'dɨnna! Sara yawɨ'dɨ dɨna ‘Nɨmɨ benɨ nɨwɨneka? Be aalya nɨwɨneka?’ Nabaai gɨmɨre kɨlaakejɨkɨna sɨmunya kwalaalya myawɨ'dɨnna! Sara yawɨ'dɨ dɨna ‘Nɨmɨ kannya yɨvɨta benɨ yɨra'nɨwɨneka?’ Dɨna myɨnna! Tewaanya mwaaidɨnya' wavɨlavɨke' midaaka tɨka wapaaya sangɨ! Kɨlaakejɨ' wavɨlavɨke' midaaka kannya yɨvɨta sangɨ! 
MAT.6.26	Yusara munyawɨ pɨlakwodɨvɨsaraavɨ tɨnna dangana! Wapewia mamayadɨvɨtare. Angengɨ wapaaya mamujɨ'bwarakyadɨvɨtare. Sarera kwaraavɨna Gɨmaamaanga Sɨgunyavɨyai wapaaya wɨjaavadengɨ. Gotɨyai yusaraavɨ nayaa maremwaaidei yawɨ'dele! Gɨmɨ naangeigɨ midaaka! Yusara yune maalɨkera midaaka! Gotɨyarɨna naangeigɨnyɨra. 
MAT.6.27	Sarɨmɨjɨya pwai yawɨta kwalaalya yojɨ ‘Kwarame kwalaalya mwaalɨdeinyɨ,’ dɨragɨnna dozɨ sara yɨma'nadei daaka! Sare'na mɨka! 
MAT.6.28	Nabaai kannya yɨvɨsangɨna sɨmunya yawɨrɨkwaasa' be'na yawɨ'manɨgɨ! Kaabidaryaba pwasa waayɨkengɨ tɨnna jawɨrangana! Mɨraagɨkɨ'na yade mɨ'. Baazɨ'ma'nya tidɨvɨta mɨ'. 
MAT.6.29	Sara myadɨvɨta kɨrɨ' dara gɨthɨvanɨge. Sɨnnawɨ sagaa' Ne Solomonɨ gannya nɨgwɨlalaaka byaannaka yuya wakakelyɨ. Sare' kɨrɨ' nɨgwɨlalaaka nawɨ'nya maayalyɨ pwasa waayɨka dazabɨsa. 
MAT.6.30	Pwasa kaabinnyangɨne nɨgwɨlalaakebɨsa nawɨ'nya dahaa' waayɨ'. Mwanyagaa' kaabinna samɨlɨka ‘Maalɨkesɨra,’ dadɨvɨ' davɨna yapɨjɨ dɨkevɨ yɨrapɨ'dengɨ. Kurɨvaarɨya sasare Gotɨyai pwasa wakada nayaa maremwaalɨ'. Sare' ‘Gotɨyai nayaa mamaremwaalyɨ neyadelyɨ,’ yawɨ'manɨgɨnyaigɨ nayaa jawɨka! Kurɨvaarɨya sasare Gotɨyai nayaa maremwaalanne'na gɨmɨnyɨ gɨvaazɨ'makwadeigɨ midaaka! 
MAT.6.31	Sarevɨdaa'nyɨ sɨmunya yawɨrɨkwaasa' myawɨ'dɨnna! Dara nadɨthɨ' ‘Nɨmɨ benɨ nɨwɨneka? Be aalya nɨwɨneka? Nɨmɨ kannya yɨvɨta benɨ yɨra'nɨwɨneka?’ Sara madɨnna! 
MAT.6.32	Sare' dare'nesɨ. Gotɨyarɨ malɨmwagyadɨvɨsara ajɨmya yuyangɨyara sɨmudaadaanya yawɨ'dɨvɨ' yuya daza bɨramaa'dɨvɨsabulyɨ. Gɨmɨrebwi pɨbulyɨ. Sare' dare'nesɨ. Gɨmaamaanga Sɨgunyavɨyai gɨmɨnyɨna mena yawɨ'manɨ' ‘Sa wɨmudaasɨwaka.’ 
MAT.6.33	Sazanna sɨmunya kwalaalya myawɨ'dɨnna! Sɨnnawɨ Gotɨyai yuyaraavɨ maremwaalade gave' jawɨka! Gotɨyare yɨda'maraanga sabwina jawɨka! Sara yɨjaigɨ dɨvidaa'nyɨ yuya sa pɨnɨ kɨnɨjɨ gɨzaavadelyɨ. Nayaa gyavada'galamaremwaaladelyɨ. 
MAT.6.34	Sarevɨdaa'nyɨ mwanyagaa'nengɨna sɨmunya kwalaalya myawɨ'dɨnna! Sare' dare'nesɨ. Mwanyagaa' pu'dehaa' sangɨna jawɨ'dehaakɨ. Dahaasagaa'ne taanginya warɨ'. Sa wi'nanyɨ. Mwanyagaa'ne taanginya yɨma'nadengɨna dahaa' myawɨ'dɨnna!
MAT.7.1	A'mweraavɨ yaasɨwa'na mamaryawɨbwa'dɨnna! ‘Sai kayaa'nanyalyɨ,’ kyawɨrangana'gɨzɨ Gotɨyai ‘Kayaa'nanyaigɨnyɨ,’ gyawɨbwaradeigɨnyɨ. 
MAT.7.2	Sare' dare'nesɨ. Pwaraavɨ yawɨbwa'dɨzabaaibɨ' Gotɨyai avaaina gyawɨbwaradeigɨnyɨ. A'mweraavɨ tɨvɨkɨ'dɨzabaaibɨ' Gotɨyai avaaina gɨrɨvɨkɨradeigɨnyɨ. 
MAT.7.3	Sare' ke'ba'na gɨthɨma! Gɨmɨre tɨnnyarɨ yɨsava' gwarɨke' berɨ'na myawɨryadɨ ja'mwere tɨnnyarɨ yɨtɨrɨdɨrɨnyamɨlɨ' bangana'manɨgɨ! 
MAT.7.4	Yɨthaa, gɨmɨre tɨnnyarɨ yɨsava' gwarɨka kɨrɨ' wɨdɨna ‘Yɨtɨrɨdɨrɨnya gɨmarasɨ'naabɨma!’ wɨdɨna ya'gɨzɨ gatha'dara jɨtheigɨnaka! (Gamɨre yɨwetawakya maalɨkemɨlɨ' yɨtɨrɨdɨrɨnyamɨlɨ'bɨsamɨlɨ' warɨka kɨrɨ' gɨmɨre yɨwetawakya' naange'nanyɨ.) 
MAT.7.5	Kwaasɨyaigɨ, aayagaa' gɨnnya tɨnnyarɨ yɨsava' yune'na marasɨ'na'gɨzɨ yɨ dɨvidaa'nyɨ ja'mwere tɨnnyarɨ yɨtɨrɨdɨrɨnyamɨlɨ' marasɨ'nya'neigɨ gɨmɨre tɨnnyalyɨ nayaa dangadeigɨnyɨ.
MAT.7.6	‘Tɨka nanyɨdavadɨka!’ dadɨ jɨlɨkeraavɨna gɨrɨ'maaya mujaavɨnnebaaibɨ' Gotɨyare yagaala tewaanya' a'mwera ‘Yagaala sa' mu'naanna!’ yawɨ'dɨvɨsaraavɨna mujaavɨnna! ‘Yaawaryara sɨvɨla nalɨvadɨvainadaapɨka!’ dadɨ kwaakevɨ gɨnnya kwaalɨka nawɨ'nya' mamarasɨ'nɨnnebaaibɨ' Gotɨyare yagaala tewaanya' a'mwera yaawaryarabɨsara ‘Sa' yaasɨwa'nanyasɨ,’ dɨragɨnna yawɨ'dɨvɨsaraavɨ mujɨwaakɨnna!
MAT.7.7	Gotɨyarɨ yaamɨjɨ yɨdaanganyɨ yɨdaanganya kya'gɨzɨ gɨzaavadeigɨnyɨ. Gotɨyarɨ wɨdɨzaigɨ bɨrɨbɨrya ya'gɨzɨ dɨvɨramaa'deigɨnyɨ. Gotɨyarɨ wɨdɨzaigɨ kaanyavɨ mala tamaabɨ tamaabya ya'gɨzɨ Gotɨyai gɨvasamaraabatheigɨnyɨ. 
MAT.7.8	Sare' dare'nesɨ. Gazaizai yɨdaangada maarade'nanyɨ. Bɨ'dei bɨramaarade'nanyɨ. Kaanyavɨ mala tamaabaderɨ Gotɨyai wɨbasamaraabathe'nanyɨ. 
MAT.7.9	Sarɨmɨjɨyarɨ gawaalɨvaangei ‘Nɨmwai, gɨrɨkulya' dɨnyɨmaryaama!’ yɨdaanganaja'na ganɨmaangei sɨlyai wɨmaryaabathei dɨngaka! 
MAT.7.10	‘Nɨmwai jawɨnya' dɨnyɨmaryaama!’ yɨdaanganaja'na naawɨnaanyai wɨmaryaabathei dɨngaka! Sarei baawalaka! 
MAT.7.11	Sarevɨdaa'nyɨ gɨmɨ kayaa'nanyaigɨ kwaigɨ kɨrɨ' gɨnnya kaimɨraayangɨ tewaanya wiadɨnyaigɨnyɨ. Yɨthaa, Tewaanaangei Gɨmaamaanga Sɨgunyavɨ mwaalɨkei yuyaraavɨ wavɨlavɨkei tewaanya wɨjaavade yɨdaangabɨzaraavɨna! Ai, naangaange! 
MAT.7.12	Sarevɨdaa'nyɨ ‘A'mwera nɨmɨnyɨna sara yɨpɨka!’ dɨzanna a'mweraavɨna dazahɨbwina sara ja! Daza' Kɨwɨnya dɨnɨkevɨjɨ yagaala pɨropetɨyara Gotɨyarɨ wɨ'nawɨjɨwaakadɨvɨsaraavɨrevɨjɨ aaya kaavɨlyasɨ.
MAT.7.13	Tɨkurya pwigalyarɨkɨ dula! Kayaaka yɨgalya'neba Dɨkeyabanne tɨkurya naangaange' yaka maadaawa'nyasɨ. Dɨkeyabanne tutaanya yɨgɨpala yɨnɨgukesɨ. Savɨdaa'nyɨ dazahɨrɨvɨ a'mwe kwalaalyara wimanaawɨgasarera. 
MAT.7.14	Yuyagaa' yuyagaa' mwaalya'nebanne tɨkurya pwigalyarɨ' warɨkerɨkɨ. Gaalya'nebanne tutaanyavɨ yagɨyagɨ wɨya'nesɨ. Savɨdaa'nyɨ dazahɨrɨkɨ a'mwe pwaina pwaina bɨramaa'manɨgasarera. Sare'na tɨkurya pwigalyarɨkɨ nayaa dula!
MAT.7.15	Nayaa jawɨka! Gotɨyarɨna kwaasɨ yagaala wɨja'neraavɨna mala nayaa jɨwannana! Kumɨre kɨlaakejɨka tɨnna wangana'gɨzɨ ‘Sahwara sipɨzipɨyarera. Naangerera nɨmɨnyawɨnna bɨvanɨgasarera,’ yaasɨwa'na madɨnna! Yɨ ‘Kɨlaakejɨkɨna sipɨzipɨyara mwaaihata kwara kɨrɨ' sɨmunyavɨna kavɨjɨlɨka mɨjɨ'nanyara mwaaihava,’ gɨthɨwa. Sahwara kayaaka gyɨpɨ'derera. 
MAT.7.16	Sahwaraavɨre saburɨna yɨsɨlyabɨ' jawɨrangadeigɨnyɨ. Dara jawɨka! Gɨraipɨzɨla namannyulyabaarɨ maa'dɨvɨsara daa! Pihɨzɨla yɨta lannakikɨ maa'dɨvɨsara daa! Sabaaibɨ' kayaa'nanyabulyɨyara yagaala nawɨ'nya' nayaa gɨzɨwaakɨpɨ'dera daa! 
MAT.7.17	Sasarevɨdaa'nyɨ yɨta tewaanya gazɨsɨ' yɨsɨla nawɨ'nya yɨ'nadikɨ. Yɨta kayaa'nanyɨ' yɨsɨla kayaa'nanya yɨ'nadikɨ. 
MAT.7.18	Yɨta tewaanyɨ' yɨsɨla kayaa'nanya yɨ'nadi' mɨ'. Nabaai yɨta kayaa'nanyɨ' yɨsɨla nawɨ'nya yɨ'nadi' mɨ'. 
MAT.7.19	Yɨta gazɨsɨ' yɨsɨla tewaanya myɨ'nyadi' dɨkevɨ dapalasɨ'na yadɨvɨsɨkɨ. 
MAT.7.20	Sarevɨdaa'nyɨ Gotɨyarɨna kwaasɨ yagaala wɨja'neraavɨre saburɨna jawɨrangadeigɨnyɨ. Kayaa'nanyanna ya'neraavɨna jawɨka! ‘Gotɨyare yagaala manejɨvanɨgasare!’
MAT.7.21	Gazaizai nɨmɨnyɨ ‘Naangeigɨ! Naangeigɨ!’ nyɨdadei Sɨgunyavɨya maremwaaideva wɨlamwaaladei mɨ'. Aawa. A'mwei Nɨmaamaanga Sɨgunyavɨ mwaalɨkere sɨmunyabwi mɨdɨnajai yune sahwaina wɨlamwaaladelyɨ. 
MAT.7.22	Sagaa' Yɨrɨka Naanga sarɨkɨ a'mwe kwalaalyara dara nyɨdɨpɨ'de ‘Naangeigɨ! Naangeigɨ! Gɨmɨnne yaya' maarona Gotɨyare yagaala wɨdahoina midaaka! Gɨmɨnne yaya' yɨmaka widɨvɨsaraavɨ dɨragɨnna wɨdona yɨmaka sa wɨdaasɨna yoina midaaka! Gɨmɨnne yaya' dɨragɨnna wɨdona atɨka maru'narya'ne sanna yoina midaaka!’ 
MAT.7.23	Sara kanyɨdapɨjɨ sahwaraavɨ dara jalɨkurakɨdeinyɨ ‘Yuyagaa' myɨhwanganyadɨnyaihɨlyɨ. Maaveihɨlyɨ. Kayaa'na yadɨvɨsaihi kaanna dɨwila!’
MAT.7.24	A'mwe gazaizai nɨmɨre yagaala da kadɨka wɨ'nojɨ mɨdɨnajai sɨmunnakelyɨ. Pwaibɨsalyɨ. Yɨ, sai gamɨre ange' sɨlaangerɨ a'badaa'nyɨ yɨlamadakelyɨ. 
MAT.7.25	Dɨvidaa'nyɨ burɨka naange' padaa'nyɨ aalyaaka pu'daa'nyɨ yɨhusa dɨragɨnna yadaa'nyɨ yuya sa anga savɨ mɨlyɨtaku'na. Mɨlyɨtaku'na yaka kɨrɨ' mwalaraawia'. Sare' dare'nesɨ. Sɨlaangerɨ a'badaa'nyɨ sɨla lɨvalaanna kya' dɨragɨnna mɨwɨ'nɨke'na mwalaraawia'. 
MAT.7.26	A'mwe gazaizai nɨmɨre yagaala da kadɨka wɨ'nojɨ mamɨdɨnyɨ yajai sɨdu'maayalyɨ. Pwaibɨsalyɨ. Yɨ, sai gamɨre ange' siwekevɨ madakelyɨ. 
MAT.7.27	Nabaai, burɨka naange' padaa'nyɨ aalyaaka pu'daa'nyɨ yɨhusa dɨragɨnna yadaa'nyɨ anga sa' mɨlyɨtaku'na kya' ange' walaraawɨna. Yo, walaraawɨna yaka kayaaka yuna yɨgaina yakesɨ.”
MAT.7.28	Jizaazai yagaala sa' mena jɨ'mwannakegaa' a'mwe kwala bwa'naanyara atɨka maru'nakulɨna ye'. 
MAT.7.29	Sare' dare'nesɨ. Kumɨnyɨ Kɨwɨjara wɨjɨwaakadɨvɨtabaaibɨ' mujɨwaakya'. Aawa, yagaalyavɨ aaya kaavɨlyai dɨragɨnyasɨyai wɨjɨwaakake'na atɨka maru'nakulɨna ye'.
MAT.8.1	Mugunyavɨ yagalya'mavaka kaanna walaabɨna yadaa'nyɨ kwala bwa'naanya kwalaalyara gamɨre yagaala wɨ'nesara mɨdɨnna yɨna. 
MAT.8.2	Mɨdɨnna yɨna yadaapi, yɨthaanyi, samatanakei gamɨnyawɨ aya kɨbanna bɨna yaka lotuya'na kwaakewɨ walaruta'nyɨna yaka lotuya'na kwadaai gɨlɨna yakegaa' wɨdɨna “Naangeigɨ, nɨmɨnyɨna ‘Tewaanya yavada'gaina wima!’ dɨza'na gɨmɨ wikɨra.” 
MAT.8.3	Wɨdɨna kya' ata dathɨwanna yaka wɨdɨna “Sare' nyɨvu'nɨwa'. Maamɨdarya jɨma'nana!” Dazagaa' yɨme'nya'bɨ' gamɨre samate yɨwɨna kya' tewaanyai yɨma'nakelyɨ. 
MAT.8.4	Tewaanyai yɨma'nakerɨ Jizaazai wɨdɨna “Dɨnyu'nana! Sareigɨ a'mwe aane pwai kwarɨ nujɨwaakɨdɨka! Aawa. Gotɨyare Angevɨna yarai wawa'gɨzɨ Gotɨyarɨna mubɨthɨka yɨra'derɨ gɨnnya kɨlaaka tewaanyajɨ' duzɨwainaawɨdeigɨnyɨ. Tɨnna mi'na kagyɨwarojɨ Gotɨyarɨna wɨjaaya'ne' Ne Mozɨzare Kɨwɨnya' dɨnɨke' sara jɨtheigɨnyɨ. Sara kya'gɨzɨ pwara jalɨkurakɨna ‘Sarei tewaanya yɨma'nɨwa'. Gamɨre samate mena yɨwɨwaka!’ Pwara sara yawɨta'na sara jɨtheigɨnyɨ.”
MAT.8.5	Anga Kaapanɨyamɨna wɨlaawɨna kya' Romɨya aawɨlasaraavɨ maremwaalaka pwai bɨna yaka dɨragɨnna buthɨna 
MAT.8.6	“Naangeigɨ nɨmɨre yaasɨwa'wawɨnyai nalaavɨnakei angevɨ warɨka. Gamɨre yagɨnya yuya mena bainɨkerɨnera. Daanga naanga wɨvɨmanɨkerɨnera.” 
MAT.8.7	Sara buthɨna kya' “Nɨmɨ wawa'mujɨ tewaanya yavada'galɨma!” 
MAT.8.8	Wɨdaka kɨrɨ' aawɨlasaraavɨ maremwaalakei dara ma'maa'na “Naangeigɨ, nɨmɨre angevɨna a'mwe maalɨkeinyɨrevɨna nulaabɨthɨka! Aawa. Maalɨkinyainyɨ. Gɨmɨ Naangeigɨnyɨra. Sare'na yune yagaalya'na kada'gɨzɨ nɨmɨre nyɨdaayadei tewaanya yɨma'nadelyɨra. 
MAT.8.9	Gɨthɨwe' dare'nesɨ. Nɨmɨnyɨ naangera nyɨmaremwaaihasaraavɨ dɨragɨnnakeraavɨ mɨdɨnna yadɨnyainyɨ. Nabaai aawɨlasara pwaraavɨ maremwaaiheinyɨ. Sareinyɨ pwarɨ wɨdɨwɨja' ‘Gɨmɨ dɨwona!’ sai kaanna wɨna yadelyɨ. Nabaai pwarɨ wɨdɨna ‘Gɨmɨ kaaja!’ sai bɨna yadelyɨ. Nɨnnya yaasɨwa'wawɨnyarɨ wɨdɨna ‘Wawɨnya daza' jɨthe'nanyɨ,’ sai wawɨnya' sara yɨna yadelyɨ. Sareinyɨ gɨthɨwa ‘Sabaaibɨ' yune yagaalya'na kada'gɨzɨ nɨmɨre wɨdaayadei tewaanya yɨma'nadelyɨ.’ ” 
MAT.8.10	Wɨdɨna kya' Jizaazai sa' kadɨka wɨ'naka atɨka maru'na'na yɨna yaka a'mwera mɨdɨnesaraavɨ wɨdɨna “Nebulya'na yɨhɨthɨvanɨge. Yɨzɨrelɨyai dɨragɨnna lɨmwanga da'darebulyɨya aane pwai kwarɨ mabɨramaaryadɨnyainyɨ. (Romɨ mwaalya dai nɨmɨnyɨna yawɨ'na ‘Dɨragɨnaangei yune yagaalya'na nalaavɨnakeraavɨ yavada'gaidelyɨ.’) 
MAT.8.11	Sare'na yɨhɨthɨvanɨge. Nyɨlyai bilyɨrɨ'dimagɨdaa'nya a'mwe kwalaalyara yɨ'mavaabɨna. Yɨ nyɨlyai walakadimagɨ yɨ'mavaabɨna. Yɨnasarajɨ saajarajɨ yɨ'mavaabɨna yɨpɨ'dere. Maremwaalade Sɨgunyavɨyavɨ yɨ'mavaabɨna yapɨjɨ tɨ'munnevɨ Yɨzɨrelɨyaihɨre Ne sɨnnawɨnyara Evɨraamɨjɨ Aazakɨjɨ Jaikopɨjɨ sarajɨ ye'mwannemwaala yɨpɨ'dere. 
MAT.8.12	Sare' kɨrɨ' Yɨzɨrelɨyaihi Gotɨyai yɨhɨmaremwaalanne pwaihɨrɨ mwasawɨ jɨhɨnya kewewɨnɨ yɨhɨmarasɨ'nadeihɨlyɨ. Dazahɨba kɨnna naanga dadɨvɨ' maangerɨkaavɨ dɨhɨzɨvainyideihɨlyɨ.” 
MAT.8.13	Sara wɨdaka aawɨlasaraavɨ maremwaaiderɨ wɨdɨnana “Gɨnnya angevɨna dɨwona! ‘Nɨmɨre yaasɨwa'wawɨnyarɨ yagaalya'na tewaanya javada'gaidelyɨ,’ yawɨ'mwaanyabaaibɨ' sahwai tewaanya sara yɨma'nade'nanyɨ.” Sara wɨdakegaa' sahɨgaa' yaasɨwa'wawɨnyai tewaanya yɨma'na'.
MAT.8.14	Pitare angevɨ Jizaazai wɨlɨna yaka Pitarɨ ganyaalɨmaange' nabalɨdɨ'nake' wa'dɨ'nyɨyavɨ tɨnna wanganna. 
MAT.8.15	Tɨnna wanganna yaka gamɨre asɨrɨ dathɨwanna kya' nabalɨdɨke' yagalya'makuna. Sara yagalya'makuna kya' daavɨna yaka Jizaazarɨne tɨka wapaaya yovɨrawakɨna ya'.
MAT.8.16	Sawɨtɨrɨnyaburɨ nyɨlyai walakakegaa' Kwazaakegaa' yɨ'mwannakegaa' Jizaazaryawɨnna a'mwe yɨma'naka kwalaalyaraavɨ makabɨna yɨna. Makabɨna yɨna kye' yagaala gave' yɨmakeraavɨ wɨdaasɨna. Wɨdaasɨna yaka pwara nalaavɨnaka yuyaraavɨ tewaanya yavada'gaina. 
MAT.8.17	Sarevɨdaa'nyɨ Gotɨyarɨ wɨ'nawɨjɨwaakadei pɨropetɨyai Aazaayai kɨgaakuna jaake' yune' yɨma'nyɨna. Dara dɨnɨke'
MAT.8.17	“Gamɨ nemɨre nagaazabwi marasɨ'mwa'.
MAT.8.17	Nemɨre nabalya yuya makuwa'.”
MAT.8.17	Sara dɨnɨke' yunebanna yɨna ya' Jizaazai.
MAT.8.18	Kwala bwa'naanya naange' Jizaazaryawɨnna yɨkabɨna yɨkabɨna yadaapɨjɨ sai tɨnna wanganna yɨna yakegaa' gamɨreraavɨ wɨdɨna “Aalɨbunya kengimagɨnna wawaana!” 
MAT.8.19	Mi'na kuda' Kɨwɨjai bɨna yɨna yaka wɨdɨna “Wɨjɨwaakyaigɨ, nɨmɨ gɨmɨdɨnamaride'nanyɨ kaanya yamarija yuyabanna.” 
MAT.8.20	Sara kuda' sai wɨdɨna “Kavɨjɨlɨka maalɨkera kwaakevakɨ daibu'nya kɨnɨnnakere. Nabaai sɨgunyavɨne yusara arɨta kɨnɨnnakere. Sare' kɨrɨ' A'mweraavɨne Kaimɨraayainyɨ mɨnyagɨnya dɨhaihɨsa'neba kuneinyɨ. (Anga se wa'dɨnya' kuneinyɨ. Nɨmɨ sareinyɨna ‘Mɨdɨnɨma!’ dɨzaigɨ se waryaba sɨmunya yune'na yawɨra'gɨzɨ dɨnyɨmɨdɨnaama!)” 
MAT.8.21	Wɨdakegaa' mɨdɨnya'ne pwai wɨdɨna “Naangeigɨ, mɨdɨnya'na tewaanya' dɨngaka nɨnnya nɨmwarɨ tɨvi'na maralɨkiraka'mujɨyagaa'na?” 
MAT.8.22	Sare' Jizaazai wɨdɨna “Kanyɨmɨdɨna'gɨzɨ manyɨmɨdɨnyadɨvɨsara bainɨkerabɨsara balyaraavɨ sara lɨkirakɨpɨka! Kuna nyɨmɨdɨnaama!”
MAT.8.23	Aalɨbunyavɨ a'ba sɨpɨya' warakevɨ sai yɨlamwaaina kya' gamɨre mɨdɨdɨvɨsara mɨdɨdɨvɨ' yɨlamwaaina kye' aalyavɨ makuna. 
MAT.8.24	Aalyavɨ makuna yadaa'nyɨ, yɨthaanyi, yɨhu'maanarya naange' yɨna yaka sɨpɨyavɨ aalɨmavajɨnaaka mɨladathɨvaina yɨna yadaa'nyɨ kɨrɨ' sai se warɨna. 
MAT.8.25	Se wa'dɨ'nyɨ wɨna yeva yɨdɨkaa'na yeva yarai wɨdɨna “Naangeigɨ! Dɨnevadaihasamaaka! Yɨwawaade'na yɨwona!” 
MAT.8.26	Yarai wɨdɨna kye' wɨdɨna “Lɨke' baa'na yɨvanɨgava! ‘Gotɨyai nayaa mamaremwaalyɨ neyadelyɨ,’ lɨmwamanɨgasaihi daaka!” Sara wɨdɨna yaka daavɨna yaka yɨhusangɨjɨ aalɨmavajɨnaakengɨjɨ maanga wɨdɨna. Maanga wɨdɨna yake'na yɨhusa myɨna, aalya' ayahi kave dathɨvaaina ya'. 
MAT.8.27	Kave dathɨvaaina kya' a'mwera atɨka maru'nakulɨna yeva dɨnyɨna “A'mwe dazai beibɨtalaka? Yɨhusasɨ aalyasɨ gamɨre yagaalya' nebwi kadɨka yɨna yɨwakeva?”
MAT.8.28	Aalɨbumaangevɨ pimagɨ Gathaara mwaalyaraavɨre kwaakevɨna sai yɨ'mavaawɨna. Sahɨba a'mweraai yɨmakera kɨnɨnnakeraai mwaalɨna. Saraai gɨlekavi'nɨnnyaba mwaalɨna. Saraai sɨgyaarya yɨma'nadisaraai mwaalɨna. Sarevɨdaa'nyɨ a'mwera tutaanya saba kaanya myamaryadɨvɨsare. Sareraai gɨlekavi'nɨnnyabadaa'nyaraai gamɨnyɨ burata'nyɨna. 
MAT.8.29	Burata'nyɨna yagɨla, yɨthaanyi, jaka wɨdanganna “Nemɨnyɨ gara dɨneyɨde'neka! Gotɨyare Kaimɨraayaigɨ, Yawɨbwasagaa' yɨrɨka aayarɨ' mavurinanyɨra! Davanna bɨwaanya' sɨnnawɨ nemɨnyɨ sagaa'ne daanga wɨjaaya'neigɨ davɨwaana! Yɨrɨka sarɨ' aawano.” Sara wɨdahi. 
MAT.8.30	Sagaa' yaawarya kwalaalya naanga menya kɨbaweba mwaaleva kurɨvaarɨya tɨka nɨdaa'nyɨna. 
MAT.8.31	Tɨka nɨdaa'nyɨna yadaapɨjɨ yɨmakera Jizaazarɨ dɨragɨnna yɨdaanganna “Nabaai, nedaasɨja', yɨ yaawarɨkwala dazavɨ yɨkulaade'na dɨnedaasɨdeigɨnyɨ.” 
MAT.8.32	Sara wɨdɨna kye' Jizaazai wɨdɨna “Kaanna dɨwila!” Yɨthaanyi, sagaa' a'mwe saraarɨ yagalya'ma'na yɨna yeva yaawaryaraavɨ kusawɨ wɨlɨna yɨna. Wɨlɨna yɨna kye', yɨthaanyi, yaawarya yuya dazara kaanyave'na walaawɨna yɨna ye' davaanyaba. Davaanyaba walaawɨna yɨna yeva aalɨbunyavɨ walaraawɨna yeva aalyavɨ baihulaawɨna ye'.
MAT.8.33	Yaawaryara balɨna kye' sagaa' yaawaryaraavɨ maremwaaidɨvɨsara lɨkaanya wɨna. Sara yeva kumɨre anga naangebanna yɨ'mavaawɨna yeva yagaala yuya daza wɨjɨwaakɨna yɨna ye'. A'mweraai yɨma'nakeraarɨ yaka sabwina bazɨwɨna. 
MAT.8.34	Bazɨwɨna kye' anga naanga sabanyara Jizaazarɨna bavɨramaa'na. Sahwarɨna bavɨramaa'na yeva yagaala dɨragɨnna yɨdaanganna “ ‘Kwaaka nemɨre dava yagalya'mavojɨ kwaaka pɨwɨnna kaanna yɨna yana!’ kadɨwo sara ja!”
MAT.9.1	Sɨpɨyavɨ yɨlamwaaina yaka aalɨbumaangebaarɨ pimagɨnna ayɨna wɨna yaka gannya angebanna yɨ'mavaawɨna. 
MAT.9.2	Mi'na yɨ'mavaawɨna kya', yɨthaanyi, gamɨnyawɨnna a'mwe nalaavɨnaka pwai makabɨna ye'. A'mwe sare yagɨnya yuya bainɨkei yɨ'bɨnyavɨ warɨbainyɨna yakelyɨ. Makabɨna kye' sai kumɨre lɨmwangebwi tɨnna yawɨranganna “Sahwara nɨmɨnyɨna ‘Yavada'galannelyɨ,’ deva makabɨwaava.” Tɨnna yawɨranganna yaka nalaavɨnaka sarɨ wɨdɨna “Kaimɨraayaigɨ, lɨka minnera! Gɨmɨre kayaa'nanya marasɨ'nɨvanɨge.”
MAT.9.3	Yɨthaanyi! A'mwe Kɨwɨja pwara dɨnyɨna “A'mwe dazai kayaa'nanya kwaasɨ marasɨ'nya'nei a'mwe kwai kɨrɨ' kwaasɨ yawɨ'na ‘Nɨmɨ Gotɨyainyɨ.’ Sare'na Gotɨyarɨ bɨrala wɨdɨwakelyɨ.”
MAT.9.4	Kumɨre sɨmunyangɨ mena yawɨrangada Jizaazai dara wɨdɨna “Sarɨmɨre sɨmunyangɨ kayaa'nanyanna be'na yawɨ'manɨgava! 
MAT.9.5	Sare' dare'nesɨ. Yagaala naangewaai a'mwe darɨ wɨdɨma! Pɨrɨ' wɨdɨwɨja' ‘Gɨmɨre kayaa'nanya gɨmarasɨ'nɨvanɨge,’ pɨrɨ' wɨdɨwɨja' ‘Dɨkaava'gɨzɨ kaanya jamarya!’ Yagaala sawaai naangewaai midaaka! 
MAT.9.6	Sarɨmɨ yawɨramaata jide'na yɨhɨzɨwaainɨma! ‘ “A'mweraavɨne Kaimɨraayai dɨragɨnya' kɨnɨnnakelyɨ. Kwaaka davakɨ wagɨlya' marasɨ'nya'ne dɨragɨnya' kɨnɨnnakelyɨ,” jawɨryɨla!’ dena yɨhɨzɨwaainɨma!” Wɨdaka yagɨnya yuya bainɨka sarɨ wɨdɨna “ Dɨkaava'gɨzɨ gɨnnya yɨ'bɨnya' maarɨna, gɨnnya angevɨna kaanna makuna jɨ!” 
MAT.9.7	Sarei daavɨna yɨna yaka gannya angevɨna kaanna wɨna. 
MAT.9.8	Kaanna wɨna yadaa'nyɨ kwala bwa'naanya' savɨ tɨnna wanganeva lɨka yɨna. Lɨka yevegaa' “A'mwe darɨ dɨragɨnya sasare' wɨjaavadele!” dɨneva Gotɨyarɨne yaya' munyaba makina ye'.
MAT.9.9	Jizaazai saba yagalya'mavaka kaanya yamaryada a'mwe pwarɨ tɨnna wangamabɨna. A'mwe sai Matɨyui wo'nɨkei taakɨzɨangevɨ taakɨzɨya maa'da mwaalɨna. Mwaalɨna yadɨ'nyɨ tɨnna wangamabɨna yaka wɨdɨna “Dɨnyɨmɨdɨnaama!” Sara wɨdɨna kya' sai daavɨna yaka mɨdɨnna.
MAT.9.10	Sagaa' Matɨyure angevɨ wapaaya nyemwaaina yada, yɨthaanyi, a'mwe kwalaalyara taakɨzɨya maa'dɨvɨsarajɨ kɨwɨnya galazekɨvaidɨvɨsarajɨ yɨkabɨna. Yɨkabɨna yeva Jizaazalyɨ gamɨre mɨdɨdɨvɨsara kwarajɨ wapaaya ye'mwannanyɨna. 
MAT.9.11	Wapaaya ye'mwannanyɨna yadɨvɨ' Perɨzɨyara tɨnna wanganna yeva dɨvidaa'nyɨ gamɨreraavɨ maanga wɨdɨna “Be'nevaka! Sarɨmɨre wɨjɨwaakyai taakɨzɨya maa'dɨvɨsarajɨ kɨwɨnya galazekɨvaidɨvɨsarajɨ wapaaya be'na ye'mwannanɨvanɨkelaka! Tewaanyara daaka!”
MAT.9.12	Savɨ sai kadɨka wɨ'nyɨna yaka ke'ba'na wɨdɨna “A'mwe dɨragɨnnakera dotaravaavɨna wɨgainadera mɨka! Aawa. A'mwe nalaavɨnakerana dotaravaavɨna wɨgainadere. 
MAT.9.13	Gotɨyare bukuya' dara dɨnɨkesɨ. Bulɨmakaawoyangɨjɨ sipɨzipɨyangɨjɨ mubɨthɨka yɨrasa'ne yaasɨwa'na nyɨjaavadɨvɨsanna aala! Pwaraavɨ kale'na duhaimwagyidevwina nyɨvu'nɨvanɨ'. Sara dɨnɨke' dare'nesɨ. Sɨmunya nayaa jawɨramaraawila! A'mwera dɨragɨnnakerabɨsara ‘Nemɨ yɨda'maraangeinera,’ dɨdɨvɨsaraavɨ jaka wɨja'neinyɨ bɨweinyɨ mɨka. Aawa. A'mwera nalaavɨnakerabɨsara ‘Nemɨ kayaa'nanyainera,’ dɨdɨvɨsaraavɨ jaka wɨja'neinyɨ bɨweinyɨ.”
MAT.9.14	Sagaa' Jonɨmɨ mɨdɨnesara gamɨnyawɨnna bɨna yeva wɨdɨna “Gatha'darevaka? Nemɨjɨ Perɨzɨyarajɨ Gotɨyarɨ wɨja'na tɨka munnenna kɨmaakɨya dakɨdaanya' kɨrɨ' gɨmɨdɨdɨvɨsara sazabwina myadɨvɨsa' be'nevaka?”
MAT.9.15	Jizaazai ke'ba'na wɨdɨna “Kumɨnyaba munnevɨ kwala maaryai mwaaidɨ'nyɨ sagaa' mɨgɨnyalyɨyaraavɨ kale wiadera daa! Aawa. Dɨvidaa'nyɨ kumɨnyawɨdaa'nyɨ mɨgɨnyarɨ yɨpalamaapɨ'dehaa' sagaa' tɨka munnenna ‘Aala!’ wɨdɨpɨ'de'nanyɨra.”
MAT.9.16	Ke'ba'na pɨrɨ' wɨdɨna “Baazɨ'ma'nya yawaka dabu'nɨkevɨ gipwalya'na a'mwe aane pwai kwai kwaabɨhannya gaala pɨmɨlɨ' aalya myamɨlɨ' maa'dei mɨ'. Sare' dare'nesɨ. Nabaai sasara maaraja' dabu'nɨka savɨ gipwalya'ne kwaabɨhannyamɨlɨ' aalya yagaa' maalɨka wannyɨna yojɨ baazɨ'ma'nya' ayahi kayaaka lihɨ'na yadesɨ. Sara yojɨ dabu'nɨke' naanga yɨma'nyɨna yadesɨ.” (Ne sɨnnawɨnyaraavɨre yagaalyavɨnajɨ Jizaazare yagaala mudɨkevɨnajɨ wɨdɨna.) 
MAT.9.17	Wɨdɨna yaka ke'ba'na wɨdɨna “Nabaai a'mwera aalɨtala memehɨlaaka yawakevɨ waainɨya gaalya' mwa'mwagikadɨvɨtara mɨ'. Kɨrɨ' sara yɨpɨja' waainɨya gaalya' bilamari'bwarakadaawori kɨlaake' tɨ'mɨwɨ'na yadesɨ. Sara yojɨ waainɨya' bwaladɨma'naawɨna yojɨ waainɨyasɨ kɨlaakesɨ kayaaka yadewaalyɨ. Kɨrɨ' memehɨlaaka mudɨkevɨ waainɨya mudɨke' mwa'mwagikadɨvɨsa' yuyawaai tewaanna warɨna yadewaalyɨ.”
MAT.9.18	Jizaazai yagaala sa' kuna wɨdadaa'nyɨ lotuangevɨ a'mwe naanga pwai aya kɨbanna wɨlaabɨna yaka kwadaai bulagina yaka wɨdɨna “Nɨmɨre taaya' dahaasagaa' mena kabaimwakɨra. Kɨrɨ' gɨmɨ ata buladathɨwanna kya'gɨzɨ ayahi gaalya' mwaalade'nanyɨra.” 
MAT.9.19	Sara wɨdɨna kya' daavɨna yaka mɨdɨnna yada gamɨre mɨdɨdɨvɨsarajɨ mɨjamakuna.
MAT.9.20	Yɨthaanyi, a'mwe pɨrɨ' baizaaka ma'nyaake' kwarame atɨraai sɨvɨlɨrɨdaa'nyɨ pɨrɨwaaina wavɨlavake' nabalɨnake' mwaaidɨ'nyɨ. A'mwe daza' sarɨ bulyɨmagɨ kɨbaweba gidɨku'na wɨlaabɨna yaka gamɨre baazɨ'ma'nyɨmaangebaarɨ ata bulayɨme'nyɨna. 
MAT.9.21	Sare' dare'nesɨ. Gannya sɨmunyavɨ dara dɨna “Nɨmɨ gamɨre baazɨ'ma'nyavɨ yune asa'na yɨme'nɨwɨja' ayɨna tewaanya yɨma'nɨdera.” Yawɨta savɨdaa'nyɨ ata bulayɨme'nyɨna. 
MAT.9.22	Ata bulayɨme'nyɨna kya' sai gɨnyɨma'nyɨna yaka tɨnna wanganna yakegaa' wɨdɨna “Nyɨraavaange'gɨ lɨka minnera! Nɨmɨnyɨ dɨragɨnna yawɨralɨmwanna yɨwaanya'na tewaanya gyavada'gaimwe'gɨnyɨ.” Sara wɨdɨna kya' sagaa'daa'nyɨ a'mwe' tewaanya yɨma'nyɨna ya'.
MAT.9.23	A'mwe naanga dazare angevɨna Jizaazai bi'ma'na yɨna yaka, a'mwera gwarevɨ maku'daapi kwalaalyara kɨnna naanga dadaapi tɨnna wanganna. 
MAT.9.24	Tɨnna wanganna yaka wɨdɨna “Dalyula! Sare' dare'nesɨ. Taaya' yɨnahu mabalyɨwaka! Aawa. Se warɨka. Sare'na dalyula!” Sara wɨdɨna kya' “Se mwarika! Baimwakevɨnera,” deva jɨka maregina. 
MAT.9.25	Jɨka maregina kye' kwalaalyaraavɨ mena wɨdaasaka sagaa' kusawɨ wɨlɨna yaka taavɨzɨdɨraaya savɨre asɨrɨ lɨmwanna yɨna yaka yɨdɨkaa'na. 
MAT.9.26	Sara yakevɨ yagaala anga yuneba maredɨmwɨna ye'.
MAT.9.27	Jizaazai anga saba yagalya'mavaka kaanya yamaryada a'mwe tɨbɨnya pwaraai mɨdɨnna yagɨla jaka danganna “Ne Devitɨmɨre kaimɨraayaigɨ! Naarɨmɨnyɨ kale'na dɨnehɨhaimwana!” 
MAT.9.28	Jaka danganna kyagi angevɨ wɨlɨna yɨna kya' tɨbɨnya saraai gamɨnyabanna wɨlaabɨna yɨna kyagi sai saraarɨ wɨdɨna “Nɨmɨnyɨna dara jawɨralɨmwamanɨgi? ‘Sahwai naarɨmɨnyɨne yavada'gaina nehyadelyɨra. Sahwai wikɨra.’ ” Sara wɨdɨna kya' saraai wɨdɨna “Yo, Naangeigɨ sara yawɨ'mwoi.” 
MAT.9.29	Mi'na wɨdɨna yagɨlyagaa' kɨrɨmɨre tɨnnyaraarɨ ata dathɨwanna yaka wɨdɨna “Nɨmɨnyɨna dɨragɨnna yawɨralɨmwamanɨgɨlabaaibɨ' sara yɨma'nyɨna yɨhyana!” 
MAT.9.30	Sara kuda' yuyaraare tɨnnyaraai yɨta lɨvɨna yaka tɨnna wanganna. Tɨnna wanganna kyagi Jizaazai dɨragɨnna dara wɨdɨna “Mala nayaa jɨwannyi! A'mwe aane pwai kwai dazavɨ nyawɨranganadɨka! Mujɨwaakyɨkana!” 
MAT.9.31	Wɨdɨna yaka kɨrɨ' saraai mwasawɨnna walyuna yagɨla yagaala sa' wɨjɨwakamarina yɨna yagi gamɨnyɨna anga yunebanyaavɨ.
MAT.9.32	Saraai walyuna yadaakɨlyɨ, yɨthaanyi, a'mwe pwarɨ makabɨna. A'mwe sarɨ yɨmakei wɨlamwaaidei maanga bɨpainɨkelyɨ. 
MAT.9.33	Sahwarɨ makabɨna kye' yɨmakerɨ mi'na wɨdaasɨna yɨna kya' maanga bɨpainɨkei yagaala dɨna. Yagaala dɨna yada yɨ kwala bwa'naanya atɨka maru'na'na yadɨvɨ' dɨna “Nemɨ Yɨzɨrelɨyainaavɨreba aane kɨgaa' pɨgaa' da'dare pɨnɨ wangadaanyaina mɨ'.” 
MAT.9.34	Sare' kɨrɨ' Perɨzɨyara maanga dɨna “Yɨmaka naangere dɨragɨnyavɨ wɨdaasɨvanɨka yɨmakeraavɨ.”
MAT.9.35	Anga naangebanyajɨ anga maalɨkebanyajɨ yunebanna Jizaazai yamarina yada kumɨre lotuangengɨ a'mweraavɨ wɨjɨwɨrina, Gotɨyai maremwaalya'ne yagaala tewaanya' wɨjɨwaakɨna, nabalya yuya dala nabinyannajɨ nalaaya yuya dala nabinyannajɨ tewaanya yavada'gaina. 
MAT.9.36	Sana sana yada kwala bwa'naanyangɨ tɨnna wanganaka sahwaraavɨna kale naanga wina ya'. Sipɨzipɨyaraavɨ maremwaaidei maayara mwaaihatabaaibɨ' sahwara taanginyajɨ yawɨta kwalaalyajɨ yadɨvɨ' dɨragɨmaayara mwaalesa'na kale naanga wina. 
MAT.9.37	Sarevɨdaa'nyɨ gamɨre mɨdɨdɨvɨsaraavɨ dɨragɨmaayara gamɨnyɨ lɨmwabɨneraavɨna ke'ba'na wɨdɨna “Wawɨnyangɨ tɨka munne kwalaalya mya mena yɨlakengɨ. Kɨrɨ' mya maa'dɨvɨsara kwalaalyara mɨ'. 
MAT.9.38	Sarevɨdaa'nyɨ tɨka munne Maremwaaiderɨ duzɨla! ‘Gɨnnya yadɨvɨsaraavɨ gɨmɨre tɨka munne mari'bwarakya'neraavɨ duthaasa!’ dapɨjɨ sara duzɨla.”
MAT.10.1	Jizaazai gannya mɨdɨdɨvɨsaraavɨ (12) jaka wɨdɨna kya' sarera yɨkabɨna. Yɨkabɨna kye' gannya dɨragɨnya' wɨjaavɨna. Yɨmaka gɨrɨ'nakera a'mweraavɨre munyɨkaavɨ wɨlamwaalesaraavɨ dɨragɨnna wɨdaasa'nebulyɨ nalaaya yuya dala nabinya nabalya yuya tewaanya yavada'galya'nebulyɨ sazaburaavɨne'na gannya dɨragɨnya' wɨjaavɨna. 
MAT.10.2	Gamɨre yagaalya' wɨdaasade sɨvɨlyɨrɨdaa'nyɨ pwaraalyaraavɨne yaya darengɨ. Aaya mudɨ'nanyai Saaimonɨ, Pitai wo'nɨkelyɨ, yɨ gamɨre gahwaalaangei Edɨruyalyɨ. Pwai Jemɨzai Sevathiyare kaimɨraayalyɨ, gamɨnyɨ gahwaalaangei Jonɨjɨ. 
MAT.10.3	Pilipɨjɨ Baatolomyulyɨ. Tomaazalyɨ Matɨyui taakɨzɨya maarakelyɨ. Jemɨzai Alɨpɨyaazare kaimɨraayalyɨ Tathɨyaazalyɨ. 
MAT.10.4	Saaimonɨ “Kumɨrebanna Romɨyaraavɨ yɨrawasaana!” dadɨvɨsarajɨyalyɨ Juthaazai Yɨzɨkerɨyotɨyai dɨvidaa'nyɨ Jizaazarɨ yɨkamaangeraavɨna wibwarɨdaakwakelyɨ. Yuyara wɨdaasaderera.
MAT.10.5	Sɨvɨlɨrɨdaa'nyɨ pwaraala saraavɨ Jizaazai maryaasa'nei yagaaikɨwɨnya dara wɨjaavɨna. Nɨmɨre yagaalya'na duzɨwaakyɨla! Ajɨmya pɨnɨngɨyaraayawɨnna mupɨnera! Anga naanga Samerɨya mwaalyaraayawɨnna mwibɨnera! 
MAT.10.6	Aawa. Yɨzɨrelɨya sɨmyaraayawɨnna dɨwila! Yɨzɨrelɨya yuyara dɨragɨnna malɨmwagyadɨvɨsara sipɨzipɨyara yɨwɨnama'na sota' sota' yɨgasaraayawɨnna dɨwila! 
MAT.10.7	Sarɨmɨ wawopɨjɨ yagaalya' dara duzɨwakaawi! “Sɨgunyavɨya maremwaaide' nebawa mɨka! Aya kɨgaa' yɨma'nɨwaka!” 
MAT.10.8	Nabaai wawopɨjɨ nalaavɨnakeraavɨ javada'galyɨla! Bainɨkeraavɨ jathɨkaayɨla! Samatanakeraavɨ tewaanya javada'galyɨla! Sara yadɨvɨ' a'mweraavɨre munyɨkaavɨ yɨmakera wɨlamwaaidɨvɨsaraavɨ duthaasɨla! Sasare dɨragɨnyabwina sarɨmɨ yanga maa'dɨvɨta nɨgwia mubya'ne maayangɨ. Sarevɨdaa'nyɨ dazabwina yanga nayaa duzaayɨla! Sanna nɨgwia mamaapɨna! 
MAT.10.9	Sarɨnnya paawɨzɨyangɨ golɨyajɨ monejɨ nɨgwiajɨ mamihakɨpɨna! 
MAT.10.10	Kaanya wodɨvɨsa'ne gɨlyajɨ mamaapɨna! Baazɨ'ma'nya pɨrɨsɨ kwaari'masɨvɨla pɨrɨwaalyɨ yadita mavamarya'ne pɨrɨsɨ mamaapɨna! Aawa. Sare' dare'nesɨ. A'mwei wawɨnya yojɨ gannya tɨka wapaaya maaranne'nanyɨ.
MAT.10.11	Anga naanga pɨbajɨ anga maalɨka kɨbajɨ kusawɨ wɨlapɨjɨ sɨmunya' nayaa dara jawɨranganyideihɨlyɨ. A'mwe anga dazabanyai tewaanya yaka yɨda'maraangei aaihwalaka? Yɨ, a'mwe salyɨ sarɨmɨ kuna ye'mwannemwaaina yapɨjɨ yune anga saba yagalya'mapɨjahaa'nanneihi. 
MAT.10.12	Yɨ sarerɨ angevɨ wɨlapɨjɨyagaa' anga savɨyayorɨ “Nya'mwenɨdaki! Gotɨyare kwaamu'nanyabwi yɨhwarana!” duzideihɨlyɨ. 
MAT.10.13	Nabaai anga savɨyara sarɨmɨnyɨna tewaanna yɨhyɨpɨja' sarɨmɨre yagaala tewaanyavɨya' saraavɨ tewaanya waradesɨ. Sahwara kwaamu'na mwaaibɨ'dera. Kɨrɨ' nawɨ'nya myɨ yɨhyɨpɨja' yagaala tewaanyavɨya' sarɨmɨnyawɨnna ayɨna gɨnyɨravaabathesɨ. 
MAT.10.14	Nabaai pwai kwai angevɨna makuya'na “Aala!” wɨvu'najai sarɨmɨre yagaalyangɨ kadɨka mu'nyɨ yɨhyɨpɨja' anga savɨ, pɨrɨvɨ anga naanga kɨba mwasawɨ walyaabɨna yɨna yapɨjɨ “Gotɨyai yagaainakei yɨhɨzathelyɨ,” wɨdapɨjɨ sarɨmɨre sɨvɨlyangɨ kwaatɨrɨdɨrɨnya yɨhɨmɨwɨ'nɨka sa purakɨrasɨ'na jideihɨlyɨ. 
MAT.10.15	Nebulya'na yɨhɨthɨvanɨge. Kotɨya marya'ne yɨrɨkerɨkɨ Anga Sothomɨ Anga Gomora kayaa'nanyabanyaai mwaalyaraavɨne' tɨvɨkɨsavɨ anga naanga dazaba mwaalyaraavɨre tɨvɨkɨsa' wavɨlavadesɨ.
MAT.10.16	Yɨthaanyi! Nɨmɨ kavɨjɨlɨkeraavɨ tɨnnyawɨnna sipɨzipɨya kwaamusaihɨrɨ marayɨhyaasɨwa. Sarevɨdaa'nyɨ sarɨmɨ sɨmunya' nayaa yawɨ'dɨvɨ' nayaa jideihɨlyɨ. Nabaai kwaamɨryarebwibɨ' kave mwaaidɨvɨ' pwaraavɨ kayaa'na mipɨnera! Nayaa duzɨwaakyɨla! 
MAT.10.17	A'mweraavɨna mala nayaa jɨwannyɨla! Sare' dare'nesɨ. Kunnya kaajolɨyaraayabanna kotɨya yɨhɨmaripɨ'deihɨlyɨ. Kunnya lotuangengɨ kusawɨ wɨlyabaalyɨ dɨka yɨhɨhɨdapɨ'deihɨlyɨ. 
MAT.10.18	Nɨmɨnyɨna “Walamarakaana!” yawɨ'dɨvɨ' Ga'maanɨyaraayawɨnnajɨ Kingɨyaraayawɨnnajɨ yɨhɨmakupɨ'deihɨlyɨ. Sagaa' sahwaraavɨ kadɨka mu'nyadɨvɨsaraavɨjɨ ajɨmya yuyangɨyaraavɨjɨ nɨmɨnyɨne'na jalɨkurakya'neihi duzɨwaakyide'nanyɨ. 
MAT.10.19	Kotɨyavɨ kyɨhɨmarɨmwangapɨjɨ yawɨta kwalaalya myadɨvɨ' dara nyawɨpɨdɨ'! “Nemɨ gara wɨdaazɨwona? Nemɨ be yagaalya' wɨrɨvɨkɨraanneka?” Sare' dare'nesɨ. Sagaasagaa' yunegaa' yagaala duzɨwaakyide' sarɨmɨre sɨmunyavɨ Gotɨyare Kuryai yɨhwakadelyɨ. 
MAT.10.20	Yune sarɨmɨ saihina duzɨwaakyideihi mɨ'. Aawa. Sɨrɨnɨmaangere Kuryai wɨlayɨhɨmwaaida yagaala sa' sarɨmɨre maangikaavɨdaasɨ wɨjɨwaakadelyɨ. 
MAT.10.21	Nabaai a'mwei Gotɨyarɨ malɨmwagyadei gahwaalaangerɨ Gotɨyare lɨmwade'na kotɨya kumarɨmwaaihojɨ yɨnahu tamakɨpɨjai. Yɨ nabaai ganɨmaangei gannya kaimɨraayarɨ avaala sana yadelyɨ. Nabaai kaimɨraayara kɨrɨnaangewaarɨ yɨkamaanga yɨma'nyɨna yapɨjɨ tamakya'na kotɨyavɨ wɨmwaaihɨna. 
MAT.10.22	Nɨmɨre yayavɨne'na yuyara sɨmɨlɨka widere sarɨmɨnyɨna. Kɨrɨ' aaya yune naangegaa'na a'mwe dɨragɨnna daavajai Gotɨyai padaihasamaaradelyɨ. 
MAT.10.23	Nabaai anga naanga pɨba Gotɨyarɨne yawɨsaihɨrɨ kayaaka juwɨ'nyɨna kihyapɨjɨ anga naanga pɨbanna lɨkaanya yɨkuna jideihɨlyɨ. Sare' dare'nesɨ. Nebulya'na yɨhɨthɨvanɨge. Sarɨmɨ wawɨnya' Yɨzɨrelɨ anga naanga yuyabanya yarai mi'mwannyadapi A'mweraavɨne Kaimɨraayai bathehaa'nanyɨ.
MAT.10.24	Mɨdɨdei gannya wɨjɨwaakyarɨ wavɨlavadei mɨ'. Nabaai yaasɨwa'wawɨnyai gamɨre naangei wavɨlavadei mɨ'. 
MAT.10.25	Yɨ mɨdɨdei gamɨre wɨjɨwaakyai mwaaidevaaibɨ' yɨma'naja' sa' wikɨra. Nabaai wawɨnya wɨdaayadei gamɨre maremwaalyai mwaaidevaaibɨ' yɨma'naja' sa' wikɨra. Nɨmɨnyɨ kayaa'na yɨpɨja' sarɨmɨnyɨ kayaa'na yɨhyɨpɨ'deihɨlyɨ. Nɨmɨ angevɨ maremwaaidɨnyainyɨna dara dɨwa'daa' “Yɨmaka Naangere dɨragɨnyavɨna yɨmakeraavɨ wɨdaasɨvanɨ'.” Sara dɨna “Biyelɨzɨvulɨgɨ Yɨmaka Naangeigɨnyɨ,” dɨna yɨwa'daasa'na sarɨmɨnyɨna nɨmɨre angevɨyaihɨrɨna kayaa'na gatha'dara dɨpɨ'de'neka!
MAT.10.26	Sarevɨdaa'nyɨ kumɨnyɨna lɨka mipɨnera! Sare' dare'nesɨ. Yuyaburaavɨjɨ yuyangɨjɨ bwakakɨnɨke ku'maayaba waraabathengɨ. Yuya kulaa'nya lɨka yulyarɨke a'mwera yawɨrangabɨ'dengɨ. 
MAT.10.27	Sarenna jɨhɨnyavɨ lɨka yulyarɨkevɨ yagaala yɨhɨthɨvanɨge daza yɨrɨkegaa' a'mweraayaba duzɨwaakyidengɨ. Nabaai sarɨmɨ kave kadɨki'na wɨ'nakɨvanɨgasa angevɨ munya ke'ba daa'dɨvɨ' naanna duzɨwaakyidengɨ. 
MAT.10.28	Sarɨmɨre kɨlaakejɨkaavɨ a'mwe yɨnahu tamakɨpɨ'deraavɨna lɨka mipɨna! Kɨrɨ' sarɨmɨre kuryaraavɨjɨ tamakɨpɨnera mɨ'. Aawa. Dɨka Kayaa'nanaangevɨ Gotɨyai kuryarɨjɨ kɨlaakejɨkɨjɨ yuyaraarɨ kayaaka yɨgalannerɨna lɨka jide'nanyɨ. 
MAT.10.29	Yuta maalɨka pwaraai nɨgwia pu'nanyɨsɨ mubadɨvɨsɨ' midaa'! Kɨrɨ' Sɨrɨnɨmaangei “Aala!” kadozɨ yuta maalɨka sarei mabalyojɨ kwaakevakɨ bwalaraawadei mɨ'. 
MAT.10.30	Kɨrɨ' sarɨmɨnyɨne'na sarɨmɨre mɨnyagɨnyangɨ mɨjata yuyangɨ ata mena ginɨkengɨ. Gotɨyai sarɨmɨnyɨna mena yuna yawɨ'nɨkeihɨlyɨ. 
MAT.10.31	Sarevɨdaa'nyɨ lɨka mipɨna! Dare' jawɨryɨla! Yuta maalɨkeraavɨ Gotɨyai nayaa maremwaaide kwalaalyaraavɨ nemɨ dɨragɨnna mena wavɨla'mwoinera! Sara jawɨryɨla!
MAT.10.32	Sarengɨdaa'nyɨ yɨhɨthɨma! Gazaizai Kwaaka davakɨ a'mweraayaba jalɨkurakɨvanɨkei “Nɨmɨ Jizaazareinyɨ,” yɨ sahwarɨna aayagaa' Sɨgunyavɨ Nɨmaamaangerɨ jalɨkurakɨdeinyɨ “Sahwai nɨmɨrelyɨra.” 
MAT.10.33	Kɨrɨ' gazaizai a'mweraayaba wɨjɨwaakajai “Jizaazareinyɨ mɨka!” yɨ sahwarɨna Sɨgunyavɨ Nɨmaamaangerɨ wɨjɨwaakɨdeinyɨ “Sahwarɨna myawɨriweinyɨ.”
MAT.10.34	Sarɨmɨ sɨmunya myawɨpɨna! “Kwaaka davakɨna Jizaazai mala yuya yɨga'mwagakya'najɨ narya wakya'najɨ bɨwakelyɨ.” Nɨmɨ narya wakya sa'na bɨweinyɨ mɨ'. Aawa. Kwaari'masɨramɨnya' makabeneinyɨ. A'mweraavɨ tangɨvalya'na bɨweinyɨ. 
MAT.10.35	Sare' dare'nesɨ. Yɨkamaanga yɨma'nya'nevɨna bɨweinyɨ. Nɨmɨnyɨne'na a'mwelyɨ ganɨmaangelyɨ sɨmunya ge' ge' tangɨvalakɨlyɨ maanga dɨnyɨna. Yɨ sɨdɨraayasɨ ganaangesɨ sɨmunya ge' ge' tangɨvalakɨlyɨ maanga dɨnyɨna. Yɨ a'mwesɨ ganyaalɨmaangesɨ sɨmunya ge' ge' tangɨvalakɨlyɨ maanga dɨnyɨna. 
MAT.10.36	Yɨ a'mwelyɨyara avaaimwaalya kwara yɨkamaanga mwaalɨna yɨpɨ'derera. 
MAT.10.37	A'mwei ganɨmaanga pwarɨna ganaanga kɨrɨvɨna dɨragɨnna yawɨ'na yada nɨmɨnyɨna maalɨ'na yawɨ'na yade sahwai nɨmɨrei wi'nanyai mɨka. Nɨmɨnyɨna tewaanyai mɨ'. Nabaai gawaalɨvaanga pwarɨna garaavaanga kɨrɨvɨna dɨragɨnna yawɨ'na yada nɨmɨnyɨna maalɨ'na yawɨ'na yade sahwai nɨmɨrei wi'nanyai mɨka! 
MAT.10.38	Nabaai yɨta yovihɨrarannɨke' kanyɨjaavapɨjɨ makwawa'mujɨ yɨta savɨ balɨdevaaibɨ' nɨmɨnyɨne taanginyanna bɨraizɨkanna “Aala!” dada kuna manyɨmɨdɨnyajai nɨmɨrei wi'nanyai mɨka. 
MAT.10.39	A'mwei gannya gaala yune kaveya sabwina yawɨ'da nɨmɨnyɨna “Aala,” dazai gamɨre kuryai kayaaka yɨnadelyɨ. Yɨ a'mwei nɨmɨnyɨna dɨragɨnna yawɨ'da gamɨre mwaalyabwi yagalya'mavajai nɨmɨnyɨna balajai gamɨre kuryai yuyagaa' yuyagaa' tewaanna mwaaladelyɨ.
MAT.10.40	Nɨmɨre yagaalya' jamaryadaapɨjɨ a'mwei wɨgaimwange'na yɨhɨmaarajai yɨ sarɨmɨnyɨ gaveihɨrɨ mamaari yɨhyadelyɨ. Avaalyagaa' nɨmɨnyɨjɨ nyɨmaaradelyɨ. Nabaai nyɨmaarajai, yɨthaanyi, sarevɨdaa'nyɨ nyɨmaryasaabakerɨ maaradelyɨ. Tewaanya maaradelyɨ. 
MAT.10.41	A'mwei yawɨ'na “Sahwai pɨropetɨyai Gotɨyarɨ wɨ'nawɨjɨwaakadei mwaalɨke'na wɨgaimwagɨma! Pɨropetɨyarɨ nɨmɨre angevɨna marakaabɨwɨjarɨ nayaa maremwaalɨma!” Yɨ a'mwe dazarɨ Gotɨyai pɨropetɨyarɨ yanga wɨrɨvɨkɨradevaaibɨ' yanga tɨvɨkɨta nawɨ'nya' wɨjaavadelyɨ. Nabaai a'mwei yawɨ'na “Sahwai yɨda'maraangei mwaalɨke'na wɨgaimwagɨma!” Yawɨ'na yojɨ gannya angevɨna maarajai Gotɨyai yɨda'maraangerɨ yanga wɨrɨvɨkɨradevaaibɨ' yanga wɨrɨvɨkɨta wɨjaavadelyɨ. 
MAT.10.42	Nabaai pwai a'mwe maalɨkeraavɨ tɨnna wanganna yojɨ yawɨ'na “Jizaazare mɨdɨderɨ wɨgaimwagɨma!” Yawɨ'na yojɨ kaapɨvananyavɨ aalya nya'ne gave' yanga wɨjaavajai, yɨthaanyi, nebulya'na yɨhɨthɨvanɨge. A'mwe dazarɨne yanga wɨrɨvɨkɨta yaasɨwa'na yɨwawode' mɨ'. Arɨkewɨ.
MAT.11.1	Jizaazai gannya sɨvɨlɨrɨdaa'nyɨ pwaraala saraavɨre wawɨnya'na kɨwɨnya daza' tɨvi'na jɨku'na yaka sabadaa'nyɨ kumɨre anga naanga sawɨnna kaanna wɨna yaka a'mweraavɨ wɨjɨwɨryada wɨjɨwaakɨna yɨna ya'.
MAT.11.2	Jonɨ kalavuzavɨ mwaalɨna yada Kɨraazɨtɨyai yadaa'nyɨya yuya sanna Jonɨ kadɨka wɨ'nyɨna yaka gannya mɨdɨdisaraarɨ gamɨnyawɨnna maryaasɨna. 
MAT.11.3	Dara wɨdaasɨna “Nemɨ ‘Sɨgunyavɨdaa'nyɨ bathelyɨra,’ dadaanyaigɨ dahwaigɨ dɨngaka? Pwarɨna yemwalaadei dɨngaka?” 
MAT.11.4	Sara wɨdaasɨna yakeraai Jizaazarɨ yɨdaanganna kyagi yagaalyavɨ tɨvɨkɨ'na “Jonɨmyawɨnna kɨrɨmɨ yuya kadɨka wɨ'nagɨla tɨnna wangamanɨgɨla sannajɨ duthɨthaakwila! 
MAT.11.5	Tɨbɨnyara tɨnna yenyɨna, sɨvɨla kayaa'nanyara kaanya yamarina, samatanakera nawɨ'nya yɨma'nyɨna, a'mwe kadɨka mu'nyɨmu'nyara yagaalyangɨ kadɨka wɨ'nyɨna, bainɨkera ayɨna yɨdɨkaa'na, a'mwe nɨgwɨmaayaraavɨ yagaala tewaanya' wɨjɨwaakɨna yadɨnyainyɨ. 
MAT.11.6	Nabaai nɨmɨnyɨna pwai sɨmunya pɨrɨwaalyɨyai mamwaalyɨ yajai dɨragɨnya nyɨlɨmwagazai yɨ dazai yɨlaaya yada tewaanaanga yɨnɨkelyɨra.” Jizaazai Jonɨmɨna sara wɨda'.
MAT.11.7	Jonɨmɨre saraai mena wɨna yadaakɨlyɨ sagaa' Jizaazai Jonɨmɨna kwala bwa'naanyavɨ dara wɨdɨna “A'mwera maayabanna sarɨmɨ kaanna wɨna yeva bewarɨ wanganaaweva? Suya pɨrɨkɨ yɨhusa' galalɨwihɨrakerɨ'bɨsarɨ dahawanganaawe'? 
MAT.11.8	Aawa. Sarɨmɨ tɨnna bewarɨ wanganaaweva? Baazɨ'ma'nya wolata baazɨ'ma'nɨkerɨ dahawanganaawe'? Aawa. Yɨthaanyi! Baazɨ'ma'nya wolata baazɨ'ma'nadɨvɨ' kingɨyaraavɨre angengɨ mwaaidɨvɨsare. 
MAT.11.9	Kɨrɨ' bewarɨna waweva? Pɨropetɨyarɨ Gotɨyarɨ wɨ'nawɨjɨwaakaderɨ wanganya'neihi dɨngaka? Yo, yɨhɨthɨvanɨge. Dazahwai pɨropetɨyai yaka kɨrɨ' pɨropetɨyaraavɨrebwi wavɨlavɨkelyɨ. 
MAT.11.10	Yune a'mwe sahwarɨna dɨnɨkerɨnesɨ. Gotɨyai dara wɨjaa'
MAT.11.10	‘Yɨthaa, nɨmɨre wɨjɨwaakya'nei maryasaabɨdelyɨ.
MAT.11.10	Gɨmɨnyɨna sɨnnawɨ waanyɨna yadelyɨ.
MAT.11.10	Gɨmɨnne tutaanya maryovɨrawakɨna yadelyɨ.’
MAT.11.11	Nebulya'na yɨhɨthɨvanɨge. Jonɨ Bavɨtaazɨya Yadei a'mweraavɨdaa'nyara Kwaakevakɨ yɨma'nɨgata yuyaraavɨ wavɨlavɨkelyɨ. Kɨrɨ' Sɨgunyavɨya Gotɨyai maremwaaidevɨne a'mwe yune maalɨkei yɨ sahwai Jonɨmɨ wavɨlavɨkelyɨ. 
MAT.11.12	Jonɨ Bavɨtaazɨya Yaderegaa' dahaa' kuna yɨvanɨga'. A'mwera Sɨgunyavɨya Gotɨyai maremwaaide' dɨragɨnna yawɨramaa'manɨgasa'nanyɨ. Yɨ a'mwe dɨragɨnaangera dɨragɨnna lɨmwaga'manɨgasa'nanyɨ. 
MAT.11.13	Sare' dare'nesɨ. Pɨropetɨya yuyara dɨnɨkejɨ Kɨwɨnya kɨnɨjɨ dara dɨnɨ' ‘Naangei yuyaraavɨ maremwaaladelyɨ.’ Sara dɨnɨke' nabaai aayaangei Jonɨ nɨmɨnyɨna sara wɨdakelyɨ. Sagaa'nanyɨra. 
MAT.11.14	Nabaai ‘Maremwaalade' myɨma'nyɨ kyojɨ sɨnnawɨ pwai bathelyɨ. Sahwai Yɨlaajare wawɨnya' yaake' makabathelyɨ.’ Sara dɨnɨkesɨ. Sarɨmɨ ‘Kadɨka wɨ'naajaina,’ yawɨrapɨjɨyaihi du'nyɨla! Jonɨ Yɨlaajalyɨ. 
MAT.11.15	A'mwe kadɨ'nakei yagaala daza' nayaa wɨ'nana!
MAT.11.16	A'mwe dahaasaraavɨna benɨbɨtaraavaka! Darebaaibɨsarera. Angwaasabanna avaannya'ne kaimɨraayara mwaaleva kaimɨraaya pwaraavɨna jaka wɨdangamanɨga' 
MAT.11.17	(Jonɨmɨne'na)
MAT.11.17	‘Avaannya'na mudɨkangengɨne gware maku'manɨgo
MAT.11.17	Kɨrɨ' “Kwarame aala!” dɨvanɨgave!’
MAT.11.17	(Nɨmɨnyɨne'na wɨdangamanɨga')
MAT.11.17	‘Nemɨ baryangɨne kɨdaata dɨvanɨgo
MAT.11.17	Kɨrɨ' “Kaladaata aala!” dɨvanɨgave!’
MAT.11.18	Sare aaya kaavɨlya' da'daresɨ. Jonɨ bakegaa' wapaaya ge gejɨ waainɨyasɨ ‘Aala!’ dada mwaalake'na dara dɨna yɨvanɨga', ‘Yɨmakei kɨnɨnnakelyɨ.’ 
MAT.11.19	A'mweraavɨne Kaimɨraayai bɨwa'dɨkegaa' wapaaya ge gejɨ waainɨyasɨ nada mwaalɨke'na dɨna ‘Yɨthaanyi! A'mwe sahwai munaanga naangesɨyai nɨvanɨkelyɨra. Nabaai waainɨya kwalaalya nɨvanɨkelyɨra. Taakɨzɨya maa'dɨvɨsaraavɨjɨ kɨwɨnya galazekɨvaidɨvɨsaraavɨjɨ kwɨya'mwelyɨra.’ Jonɨjɨ sainaai Gotɨyare sɨdusabwina maarola wawɨnya nawɨ'nya yɨvanɨgolyainaalyɨ. Wawɨnya sa sɨdu'nakera dara yawɨranganna ‘Gotɨyare sɨduta tewaanyabwina sara yɨvanɨgi. Yɨda'maraangesɨra.’ ”
MAT.11.20	Sagaa' anga pɨbanyaavɨ Jizaazai gamɨre dɨragɨnya kwalaalya yaka kɨrɨ' sɨmunya mudɨkebwi myawɨryeva. Sare'na dazagaa' sahwai maanga gaai dara wɨdɨna 
MAT.11.21	“We'! Korazinɨ mwaalyaihɨle! Betɨzaaitha mwaalyaihɨle! We'! We'! Kayaa'na yɨhyadeihɨlyɨ. Menyaraavɨreba Taayaa mwaalyarajɨ Saaithonɨ mwaalyarajɨ nɨmɨ dɨragɨnaanga sa sarɨmɨre angeba yɨwa'dengɨ tɨnna wangabɨzɨ kwajɨ yɨ kɨgaakuna sɨmunya mudɨkebwi yarai kyawɨramaapɨdɨka! Kumɨrebwina kale wiadaa'nyɨ baazɨ'ma'nya kɨrɨkɨrɨnakera mwaaidɨvɨ' kwaagɨsasɨ kavu'nɨpɨdɨka! Sare'na kayaa'na yɨhyadeihɨlyɨra. 
MAT.11.22	Sare kɨrɨ' yɨhɨthɨvanɨge. Kotɨya marya'ne yɨrɨkerɨkɨ Taayaa mwaalyarajɨ Saaithonɨ mwaalyarajɨ saraavɨre taanginya' naanga sabɨta mɨ'. Taanga yɨhɨvɨramaarade sa' wavɨlavadesɨ. 
MAT.11.23	Nabaai Kaapanɨyamɨ mwaalyaihi Sɨgunyavɨna yɨhɨmakɨladeihi dɨngaka? Aawa. Dɨkevɨ dalaawideihɨlyɨra. Anga Sothomɨ nɨmɨ dɨragɨnya da sarɨmɨre angeba yɨwa'dengɨ yɨwɨjɨ kwajɨ dahaasagaa' kuna kamannadɨka! 
MAT.11.24	Kɨrɨ' yɨhɨthɨvanɨge. Kotɨya marya'ne yɨrɨkerɨkɨ Sothomɨ mwaalyaraavɨre taanginya maalɨka yaka sabaaibɨ' yɨhyade'na mɨ'. Taanga sarɨmɨnyɨ yɨhyade' wavɨlavadesɨ.”
MAT.11.25	Dazagaa' Jizaazai dara dɨna “Nɨmwai! Sɨgunyavɨnajɨ Kwaaka davakɨnajɨ Naangeigɨnyɨra. Su! Su! Yuya dazanna ‘A'mwe sɨmunya nayaa yawɨ'daanyaina sɨdu'nakeinera. Gotɨyarɨ myawɨraanna!’ yawɨ'dɨvɨta saraavɨna lɨka yulyakɨvanɨgɨ. Sara yagɨna ‘Nemɨ yune kaimɨraaya maalɨkeina. Sɨdu'maayaina,’ yawɨ'dɨvɨsaraavɨna wibwarɨdaakuvanɨgɨnya'na ‘Su! Su!’ gɨthɨvanɨge. 
MAT.11.26	Yo, Nɨmwai, gɨmɨre sabwi sasarebulyɨ. Gɨmɨre yawɨta ‘Sare' wabahɨlaaka nawɨ'nya' nyɨwa',’ dahɨna sara yɨvanɨgɨnya'nanyɨ. 
MAT.11.27	Nɨmaamaangei yuyajɨ yuyaburajɨ nyɨmarɨmwangakeinyɨ saza maremwaaidɨnyainyɨ. Gawaalɨkɨ nayaa yuna yawɨrangadei aane pwai kwai mɨ'. Aawa. Nɨmwai gave sahwaina Gawaalɨkɨ nayaa yawɨrangadelyɨ. Nabaai Nɨmwarɨ gazaizai nayaa yawɨrangadei pwai mɨ'. Aawa. Gawaalɨ' gave sahwaina Nɨmwarɨ nayaa yawɨrangadelyɨ. Yɨ Gawaalɨ' pwai kwarɨna dara yawɨ'na ‘A'mwe sahwarɨna Nɨmwarɨ yawɨranganya'na wibwarɨdaakuma!’ Yɨ sara yawɨraja' sahwara Nɨmwarɨ yawɨrangabɨ'derera.
MAT.11.28	A'mweihi yagɨyagɨ yadɨvɨ' taanga naanga maa'manɨgasaihi yuyaihi nɨmɨnyawɨnna dɨvila! Nɨmɨ sarɨmɨnyɨne kuryaraavɨ kwazaake'neihɨrɨ yɨhɨmwaaihɨdeinyɨra. 
MAT.11.29	Kwaamu'nanyainyɨ sɨmɨlɨka yarai manyulyade'najɨ nɨmɨre sɨmunyavɨ nɨmɨ sainyɨ walamarakɨdɨnya'najɨ nɨmɨrebwi maa'dɨvɨ' nɨmɨreihi yɨma'nadɨvɨ' nɨmɨre yagaala jawɨramaarila! Sara yapɨjɨ sarɨmɨre kuryara kwazaake' bɨramaa'dɨvɨ' kwaamu'nanyaihi dɨmwaalyideihɨlyɨ. 
MAT.11.30	Sare' dare'nesɨ. Nɨmɨrebwi tewaanyabulyɨ. Taange'na mɨ'. Sare' yɨhɨhaimwagɨdeihɨlyɨ. Nɨmɨre taange' naange' mɨ'. Sare' nɨmɨre dɨragɨnya' yɨhɨzaavɨdeihɨlyɨ.”
MAT.12.1	Sagaa' Kwazaaka pɨrɨkɨ witɨwawɨnyavɨ tɨnnyabanne tusavɨ Jizaazai kaanna wɨna. Kaanna wɨna yadaa'nyɨ gamɨrera mɨdɨdɨvɨsara mɨjɨka wiadaa'nyɨ witɨzɨlya maarɨna yeva tɨka nyɨna. 
MAT.12.2	Tɨka nyɨna yadaapɨjɨ Perɨzɨyara dazavɨ tɨnna wanganna, sarɨ wɨdɨna “Yɨthaa! Gɨmɨdɨdɨvɨsara wawɨnya yɨvanɨgasa'na nemɨre kwazaakevɨ kɨwɨnya' galazekɨvaimanɨgasarera gɨmɨrera!” 
MAT.12.3	Sara wɨdɨna kye' wɨdɨna “Kayaa'na myɨwaava. Ne Devitɨ yaake dɨnɨka dazavɨ madanganyadɨvɨtaihi daa! Nɨmɨ dɨwe dazagaa' sahwalyɨ yeva gamɨrerajɨ mɨjɨka mwaalesagaakɨ. 
MAT.12.4	Yɨ sagaa' sahwara Gotɨyare angevɨ wɨlɨna yɨna yeva gɨrɨkula Gotɨyarɨne warɨke tɨka nyɨna ye'. Gɨrɨkula tewaanya sa Devitɨjɨ gamɨrerajɨ tɨka nya'ne mɨ'. Aawa. Gotɨyarɨna mubɨthɨka yɨra'dɨvɨta gavera tɨka nya'nengɨra. Tɨka nyɨna yesa'na kɨwɨnya sa' galazekɨvaina yeta kɨrɨ' Gotɨyai yagaala mujakelyɨ. 
MAT.12.5	Nabaai Kɨwɨnyavɨ dɨnɨka pɨrɨvɨ madanganyadɨvɨsaihi daaka! Sare' dara dɨnɨkesɨ. Kwazaakegaa' Gotɨyare Angevɨ Gotɨyarɨna yɨra'dɨvɨsara wawɨnya yɨpɨnerera. Yagaala mwarika! Kwazaakegaa'ne kɨwɨnya dɨnɨkengɨ pari'ma'dɨvɨsarera. Kɨrɨ' yɨwetawakya maayare.” 
MAT.12.6	Gamɨnyɨna ke'ba'na wɨdɨna “Datha' yɨhɨthɨvanɨge. Kwaaka davakɨ pwai Gotɨyare Ange' wavɨlavɨkelyɨ. 
MAT.12.7	Yɨ Gotɨyare bukuyavɨ dara dɨnɨ'
MAT.12.7	‘Sipɨzipɨyaraavɨ yaasɨwa'na manyɨjaavɨpɨneihɨlyɨ. Aala!
MAT.12.7	Pwaraavɨna kale gaimwange'na nyɨvu'nɨvanɨ'.’
MAT.12.7	Sara dɨnɨke' nayaa yawɨrangabɨzɨ kwajɨ a'mwe kayaa'nanya maayaraavɨna ‘Sahwara Kɨwɨnya' galazekɨvaimwaa',’ majɨ kyɨpɨdɨka! 
MAT.12.8	Sare' dare'nesɨ. A'mweraavɨne Kaimɨraayai Kwazaakegaa'ne' maremwaalɨkelyɨra. Sarevɨdaa'nyɨ nɨmɨre yagaala dazavɨ dɨmɨdɨnyɨla!”
MAT.12.9	Sabadaa'nyɨ Jizaazai kaanna wɨna yaka kumɨre lotuangevɨ wɨlɨna. 
MAT.12.10	Yɨthaanyi, saba a'mwe pwai gamɨre asa' yaalɨka mena yɨnɨkei mwaalɨna. Sahwarɨna yawɨ'dɨvɨ' dɨnyɨna “Kwazaakebwi kayaaka kyojɨ Jizaazarɨ kotɨya jaana!” dɨneva sarɨ yɨdaanganna “Kwazaakegaa' nalaavɨnakeraavɨ nawɨ'nya yavada'galaadevwi dɨngaka? Kɨwɨnya' galazekɨvalaadevwi dɨngaka?” 
MAT.12.11	Sara kude' sai wɨdɨna “Sarɨmɨjɨya pwai kwazaakegaa' kavi'nɨnna pɨrɨvɨ gamɨre sipɨzipɨya pwai walaraawɨna yajarɨ malɨmwagyada mamwagi'namakilyɨ yadei gawalaka! 
MAT.12.12	Sarɨmɨjɨyai yarai mwagi'namakidaavadelyɨ. Kwazaakegaa'na maanga aawana! Sipɨzipɨyai maalɨkelyɨra. A'mwei naangaangelyɨra. Sarevɨdaa'nyɨ Kwazaakegaa' a'mweraavɨne wɨgaimwange' Kɨwɨnyavɨna tewaanyasɨ.” 
MAT.12.13	Sara wɨdaka asa' yaalɨka mena yɨnɨkerɨ wɨdɨna “Gɨnnya asa' dɨvyaasɨbwa'nana!” Sagaa' gamɨre ata yɨwɨbwa'nyɨna yada asi ayabaaibɨ' ata pwibɨ' maamɨdaryi yɨma'nyɨna ya'. 
MAT.12.14	Kɨrɨ' Perɨzɨyara bwalyuna yɨna yeva “Jizaazarɨ tamakaana!” deva yagaalya' jamungajɨna ye'.
MAT.12.15	Jizaazai kumɨre tamakya'ne savɨna mena yawɨ'na yaka saba yagalya'ma'na, kaanna wɨna. Nabaai a'mwe kwalaalyara mɨdɨnna ye'. Sara kye' a'mwe nalaavɨnaka yuyaraavɨ tewaanya yavada'gaina yɨna ya'. 
MAT.12.16	Yavada'gaina yɨna yaka dɨragɨnna wɨdɨna “Gɨmɨnyɨne'na yɨwe' pwaraavɨ mujɨwaakɨnna!” 
MAT.12.17	Gotɨyarɨ wɨ'nawɨjɨwakyaakei Aazaayai dɨnɨke' “Yunebanna yɨ'mwannana!” Gotɨyai kada' sara yɨna ya'. Sahwai kave yabwina dare' dɨnɨkesɨ. Gotɨyai sahwarɨna dara jaa'
MAT.12.18	“Yɨthaanyi! Wɨdahɨlakɨwei nyɨdaayade tewaanyalyɨ.
MAT.12.18	Sahwarɨna nɨmɨnyɨ tewaanya nyɨvu'nadelyɨ.
MAT.12.18	Nɨmɨre sɨmunya yɨlaaya yadelyɨ.
MAT.12.18	Nɨmɨre Kuryarɨ sahwarɨna yɨlawɨmwaaihɨdelyɨ.
MAT.12.18	Ajɨmya yuyangɨyaraavɨ yawɨbwasa'nebwina wɨjɨwaakadelyɨ.
MAT.12.19	Maiyagaala majada jaka dathei mɨ'.
MAT.12.19	Tuta naangengɨ kadɨka wɨ'nɨpɨ'dei mɨ'.
MAT.12.19	Gamɨre maanguraaya' jaka damaryadei mɨ'. 
MAT.12.20	Suyarɨ' walagɨ'dura'nɨkerɨ' mwagalɨvɨpaidɨvɨtabaaibɨ'
MAT.12.20	Dɨragɨmaayaraavɨ kayaaka yɨgaladei mɨ'.
MAT.12.20	Laamɨvananyavɨre wikɨya' maalɨ'na nade' yɨgaa'mwadɨvɨtabaaibɨ'
MAT.12.20	Sɨmunyavɨ nɨmɨnyɨna maalɨ'na yawɨ'nɨkeraavɨ yɨgaa'mwagathei mɨ'.
MAT.12.20	Kuna yadaawori yɨda'maraangebwi yunebanna waradehaa'nanyɨ.
MAT.12.21	Ajɨmya yuyangɨyara sahwarɨ lɨmwabɨ'delyɨ.
MAT.12.21	Padaihasamaarya'nerɨ sahwara yemwaaibɨ'delyɨ.”
MAT.12.21	Pɨropetɨya Aazaayai sara dɨnɨkesɨ.
MAT.12.22	Dazagaa' gamɨnyawɨnna a'mwe pwarɨ makabɨna yɨna ye'. A'mwe dazarɨ yɨmakei wɨlamwaalɨkei. Yɨmakei wɨlamwaaidɨsɨya'na sahwai tɨbɨnyai yɨma'nyɨna, maanga bɨpainɨkei yɨma'nyɨna yakelyɨ. Sahwarɨ Jizaazai nawɨ'nya yavada'gaina yakevɨdaa'nyɨ maanga bɨpainɨkei yagaala dɨna yaka tɨnna wanganna. 
MAT.12.23	Yɨ a'mwe kwala bwa'naanya yuya lɨka yɨwainɨgulɨna yɨna yeva dɨnyɨna “Dazai Ne Devitɨmɨre Kaimɨraayarɨ yemwaaimanɨgo sahwai dɨngaka!” 
MAT.12.24	Kɨrɨ' Perɨzɨyara sa' kadɨka wɨ'nyɨna yeva dɨna “A'mwe dazai yɨmakeraavɨ maremwaaidei Biyelɨzɨvulɨmɨre dɨragɨnya' maaraka yɨmakeraavɨ wɨdaasɨvanɨkelyɨ.” 
MAT.12.25	Sara dɨna yadaapi kumɨre sɨmunyangɨ mena yawɨranganna yaka wɨdɨna “Maremwaaide gave pɨbadaa'nyara pɨvakaai mararangɨvainadɨvɨ' mala bwa'nɨpɨja' maremwaaide daza' kayaaka yɨma'nadesɨra. Nabaai a'mwe anga pɨbanyara anga kɨrɨvɨyara tɨnnyaba mararangɨvainadɨvɨ' mala bwa'nɨpɨjaraavɨreba warade' mɨ'. 
MAT.12.26	Sabaaibɨ' Saataanɨmɨrera jaapainyɨna yadɨvɨ' pwara Saataanɨmɨre pwaraavɨ wɨdaasɨpɨjavɨdaa'nyɨ Saataanɨmɨre maremwaaide' gara daavadevaka! Aawa. Kayaaka yɨnadevaakɨra. Kɨrɨ' Saataanɨ manyɨgaimwagyada yɨmakeraavɨ wɨdaasɨvanɨge. 
MAT.12.27	Nabaai nyɨdɨwaasa'na Saataanɨmɨre dɨragɨnyavɨ yɨmakeraavɨ wɨdaasɨwɨjɨ kwajɨ sarɨmɨre mɨdɨdɨvɨsara yɨmakeraavɨ wɨdaasadɨvɨsara dɨragɨnyavɨ aaihwarevɨ wɨdaasɨvanɨga'! Sare'na mɨ'. Sarevɨ sarɨmɨrera sarɨmɨnyɨ yawɨbwa'na ‘A'mwera Saataanɨmɨre dɨragɨnyavɨ yɨmakeraavɨ mudaasɨvanɨgava! Sabwi aawaawa!’ Sara yawɨbwapɨ'derera sarɨmɨrera. 
MAT.12.28	Kɨrɨ' Gotɨyare Kuryai nyɨgaimwadaawojɨ yɨmakeraavɨ wɨdaasɨwɨja' yɨ sarɨmɨ jawɨranganyide ‘Nemɨnyawɨnna Gotɨyai maremwaaide' mena bɨwaka! Sare'na yɨmakeraavɨ sahwai wɨdaasɨvanɨkelyɨ.’ Sara jawɨranganyide.” 
MAT.12.29	Gamɨnyɨne'na ke'ba'na wɨdɨna “Pwai kwai yawɨrajai ‘Dɨragɨnyare gɨlyɨvɨsangɨ gara maarɨdeinyaka?’ Dɨragɨnyare angevɨ wɨlɨna yaka Dɨragɨnyarɨ wɨla yune'na yɨrapwekaka yɨ sagaa' gɨlyɨvɨsa maragɨ'mwagamaa'na yɨwakelyɨ. 
MAT.12.30	Pwai manyɨgaimwagyɨvanɨkei sahwai nɨmɨre yɨkamaangelyɨ. Sai nɨmɨreraavɨ mye'mwannayɨ'bwaramwaaihyɨvanɨgolyai pɨwɨ pɨwɨ nɨmɨreraavɨ tamaasɨvanɨkelyɨ. 
MAT.12.31	Sarevɨ yɨhɨthɨvanɨge. Kayaa'nanya yuyajɨ bɨrala saza dadɨvɨsajɨ Gotɨyai marasɨ'nadelyɨ. Kɨrɨ' Kurya Tewaanyarɨna yagaaibɨraizɨka dazare wagɨlya' marasɨ'nadei mɨ'. 
MAT.12.32	Gazaizai A'mweraavɨne Kaimɨraayarɨna yagaala kayaa'nanya' bɨrala dazai yɨ gamɨre wagɨlya' Gotɨyai wɨmarasɨ'nadelyɨ. Kɨrɨ' gazaizai Kurya Tewaanyarɨna yagaala kayaa'nanya' dazai yɨ gamɨre wagɨla daza' marasɨ'nadei mɨ'. Aawa. Dahaa' kɨgaasɨ dɨvi yɨma'nade kɨgaasɨ waragwothesɨ. Kurya Tewaanyai yadengɨna pwai bɨralya' dazai ‘Saataanɨmɨre dɨragɨnyasɨreva,’ wagɨla daza' Gotɨyai marasɨ'nadei mɨ'.
MAT.12.33	Nabaai sarɨmɨ yawɨrangabɨneihɨlyɨ ‘Yɨsɨ' tewaanyɨkɨ,’ dɨpɨja' ‘Yɨ gamɨre yɨsɨla kɨnɨjɨ tewaanyangɨra,’ dɨpɨneihɨlyɨ. Nabaai ‘Yɨsɨ' kayaa'nanyɨkɨ,’ dɨpɨja' ‘Yɨ gamɨre yɨsɨla kɨnɨjɨ kayaa'nanyangɨ,’ dɨpɨneihɨlyɨ. Sare' dare'nesɨ. Yɨsɨlanna a'mwera wangadɨvɨ' yɨsɨlyangɨne yɨsɨkana yawɨ'dɨvɨkɨ. (Nabaai “Jizaazai tewaanyanna yadevɨdaa'nyɨ sahwai tewaanyalyɨreva.”) 
MAT.12.34	Naawɨnaanyarɨdaa'nyaihi, a'mwe kayaa'nanyaihi mwaaihasa'na yagaala nawɨ'nya gatha'dara dɨpɨneihɨlaka! Sare' dare'nesɨ. A'mwere sɨmunya yunevɨ yawɨ'de daza maangevɨdaa'nyɨ dadelyɨ. 
MAT.12.35	A'mwe nawɨ'nyai gamɨre sɨmunyavɨ yawɨta tewaanya wɨlawa'delyɨ. Sarevɨdaa'nyɨ yagaala yuna tewaanyabwina dadelyɨ. A'mwe kayaa'nanyai gamɨre sɨmunyavɨ yawɨta kayaa'nanya wɨla'delyɨ. Sarevɨdaa'nyɨ yagaala kayaa'nanyabwina dadelyɨ. 
MAT.12.36	Kɨrɨ' sarevɨdaa'nyɨ yɨhɨthɨvanɨge. Kotɨya marya'ne yɨrɨkerɨkɨ Gotɨyai yagaala gazaza yaasɨwa'na damaryadɨvɨsanna maryawɨbwaradengɨra. 
MAT.12.37	Sare' dare'nesɨ. Yune gɨmɨre yagaala dadɨnya dazahɨrɨvɨna Gotɨyai ‘A'mwe yɨda'maraangeigɨnyɨra,’ gɨthathelyɨ. Nabaai gɨmɨre yune yagaala dadɨnya sahɨrɨvɨna ‘A'mwe kayaa'nanyaigɨnyɨra,’ gɨthathelyɨ.”
MAT.12.38	Dazagaa' Kɨwɨja pwarajɨ Perɨzɨya pwarajɨ sara ma'maa'na “Wɨjɨwaakyaigɨ, nevu'nɨvanɨke'na tɨnna wanganya'nevɨna atɨka maru'nasa' wɨjɨwaainya' ja! (Wanganawaajɨ ‘Jizaazai nebulya' nedɨvanɨkelyɨ,’ yawɨraadera.)” 
MAT.12.39	Wɨdɨna kye' sai ja'nawɨdɨna “Dahaasaihi kayaa'nanyaihɨlyɨ. A'mwei mwaaidɨ'nyɨ a'mwe' pwaraavɨ tidavamaryadevaaibɨ' Gotɨyarɨ nayaa mi yadɨvɨ' gevwi yadɨvɨsaihɨlyɨ. Sareihi nyɨdɨwaa' ‘Wɨjɨwaainya' wanganawaajɨ gyawɨranganaadeinera.’ Kɨrɨ' wɨjɨwaainya pɨnɨ myɨhibwarɨdaakwɨwɨna! Aawa. Wɨjɨwaainya pɨropetɨya Jonaamɨre'na yune sahɨrɨ'na yɨhibwarɨdaakwɨdeinyɨ. 
MAT.12.40	Sare' dare'nesɨ. Kɨgaa' Jonaa jawɨnya naangevɨre munyɨkɨ wɨla'dɨ'nyɨ yɨrɨka daryaai darɨ' wavɨlavakabaai A'mweraavɨne Kaimɨraayai kwaakevɨ kusawɨ wɨla'dozɨ yɨrɨka daryaai darɨ' wavɨlavadelyɨ. 
MAT.12.41	Kotɨya marya'nevɨ Menya Ne sɨnnawɨnya Ninɨva mwaalyarajɨ dahaasa daihɨlyɨ daavapɨjɨ sahwara sarɨmɨre kayaa'nanyabwina yɨhɨzɨdapɨ'derera. Sahwara Jonaa yagaala wɨjaakevɨ kadɨka nayaa wɨ'neva sɨmunya mudɨkebwina yawɨramaryaasa'nanyɨ. Yɨthaanyi, dahaa' dava pwai mwaalɨ' Jonaamɨ wavɨlavɨkei. Sahwarɨ sarɨmɨ kadɨka wɨ'neva malɨmwagaryɨgasa'na sahwara yɨhɨzɨdapɨ'deihɨlyɨ. 
MAT.12.42	Kotɨya marya'nevɨ a'mwe naange' kwinɨya' kwaaka aayawɨdaa'nyavɨjɨ dahaasa daihɨrɨjɨ kihithɨkaavojɨ kwinɨya daza' sarɨmɨre kayaa'nanyabwina jalɨkurakadesɨ. Tuta saamɨnaanga kɨrɨvɨ Solomonɨmɨre kunya nawɨ'nyaange' wɨ'nya'ne' byaake'nanyɨ. Yɨthaanyi, dahaa' dava pwai mwaalɨ' Solomonɨmɨ wavɨlavɨkei. Sahwarɨ sarɨmɨ kadɨka wɨ'neva mamɨdɨnyɨvanɨgasa'na kwinɨya daza' yɨhɨzɨdavadeihɨlyɨ.”
MAT.12.43	Ke'ba'na wɨdɨna “Nabaai yɨmakei a'mwe pware munyɨkɨdaa'nyɨ bwalaawɨna yaka anga a'gaaye pɨbanna bɨrya'nei yaalɨkɨryabanna kaanya yɨwɨnama'na. Kaanya yɨwɨnama'na yada kɨrɨ' mwaalya'ne saba mabɨramaari yajai 
MAT.12.44	dɨna ‘Nɨnnya angevɨdaa'nyɨ bwalaawɨna yɨwebanna ayɨna wɨdeinyɨ.’ Sai wɨna, anga savɨ tɨnna wanganna ‘Mena tɨrɨmaaya bwakɨreva aaraare yɨdakɨwaata kune' daaka! Yune kunesɨ. Wikɨra.’ 
MAT.12.45	Sara dazai kaanna wɨna, yɨmaka ata purɨdaa'nyɨ pwaraalyaraavɨ wɨjɨma'naawɨna. Yɨmaka gazaizare kayaa'nanyabwi yɨmaka sɨnnawɨnyare kayaa'nanyaburɨ wavɨlavɨkerera. Sareraavɨ wɨjɨma'naawɨna yaka a'mwere munyɨkɨ yuyara bulamwaaina. Sɨnnawɨ yɨmaka pwarɨna a'mwe sai kayaa'na mwaalɨna, dɨvidaa'nyɨ yɨmaka kayaa'nanaangeraavɨna sai kayaa'na naanna mwaalɨna. Nabaai yune sasare sahɨbwina dahaasa a'mwe kayaa'nanyaihɨrɨne' yɨma'nadesɨ.”
MAT.12.46	Kwala bwa'naanyavɨ yagaalya' kuna wɨdadaa'nyɨ, yɨthaanyi, mwasawɨ gamɨre ganaangesɨ gya'mwerajɨ bathaa'na. “Gamɨjɨ yagaala ye'mwannadaana!” deva bathaa'na yɨna ye'. 
MAT.12.47	Bathaa'na yɨna yadapɨjɨ pwai tɨnna wanganna yaka Jizaazarɨ wɨdɨna “Yɨthaanyi, gwaangesɨ ja'mwerajɨ ‘Yagaala ye'mwannadaana!’ deva mwasaba bathaakava!” 
MAT.12.48	Sara kuda' kɨrɨ' sahwarɨ ma'maa'na “Nɨmɨnyɨ nɨwaa' aaihɨrɨvaka? Nɨmɨnyɨ nya'mwera aaihwaravaavaka?” 
MAT.12.49	Wɨdɨna yaka gamɨnyɨ mɨdɨdɨvɨsaraavɨ ata yɨda'na yaka wɨdɨna “Yɨthaanyi, dazahwara kumɨre kuryaraavɨna nɨmɨnyɨ nɨwaasɨ nya'mwerajɨ sanaka mwaaiha'. 
MAT.12.50	Sare' dare'nesɨ. Sɨgunyavɨ Nɨmaamaangei mwaalɨkere sɨmunyabwi mɨdɨnajai sahwai nya'mwelyɨ. Sahwai nya'mwesɨ. Sahwai nɨwaasɨ.”
MAT.13.1	Yɨrɨka sarɨkɨ angevɨdaa'nyɨ Jizaazai walyuna yaka aalɨbunyavɨna wɨna yaka maangebaarɨ walamwaaina. 
MAT.13.2	Walamwaaina yadɨ'nyɨ gamɨnyawɨnna kwala bwa'naanya naanga yɨ'bwa'naabɨna. Sara yesa'na botɨya pukɨ yɨladɨkwosɨ'na yaka yɨlamwaaina yadɨ'nyɨ aalɨbumaangebaarɨ kwala bwa'naanya yuya' daavɨna. 
MAT.13.3	Daavɨna yadapi ke'ba'nanyangɨ yagaala kwalaalya dara wɨjɨwaakɨna “Yɨthaanyi, gannya wawɨnyavɨ a'mwe pwai witɨzɨla pɨraihɨrakya'nei wɨna. 
MAT.13.4	Wɨna yaka pɨraihɨrakadaa'nyɨ witɨzɨla pɨnɨ tutaanyavɨ bwalaraawɨna. Sarengɨ yusara bamaranyɨna. 
MAT.13.5	Nabaai pɨba amwi sɨla naangejɨ' wa'dɨ'nyɨ a'ba kwaaka maalɨkejɨ' warɨkeba witɨzɨla pɨnɨ bwalaraawɨna. Kwaaka samwinari' maayabanne'na sa yarai yɨrɨ'na. 
MAT.13.6	Kɨrɨ' nyɨlyai bilyɨrɨ'na yada baihinyɨna. Sara yadaa'nyɨ sa pwipula dɨragɨnya maaya warɨna yadevɨ yɨnahu yawaka baidaa'nyɨna yada baihɨ'na. 
MAT.13.7	Kwaakevɨ lannake wa'dɨ'nyɨ a'ba witɨzɨla pɨnɨ bwalaraawɨna yaka yɨrɨ'na kya' lange yɨrɨ'na yaka langa sabara naanga bilaawɨna yada witɨzɨla yɨrɨ'dengɨ dathɨwaaina. 
MAT.13.8	Kɨrɨ' witɨzɨla pɨnɨ kwaaka mɨnarɨnaka nawɨ'nyavaakɨ bwalaraawɨna yɨna yada tɨka munne yɨma'nyɨna. Yɨ pɨnɨ 100 yɨma'nyɨna, yɨ pɨnɨ 60 yɨma'nyɨna, yɨ pɨnɨ 30 yɨma'nyɨna. 
MAT.13.9	A'mwe kadɨ'nakei kadɨka wɨ'nana!”
MAT.13.10	Gamɨnyawɨnna gamɨre mɨdɨdɨvɨsara yɨkabɨna yeva dara buthɨna “A'mweraavɨ ke'ba'nanya be'na wɨdɨvanɨgɨna?” 
MAT.13.11	Sara buthɨna kye' sai wɨdɨna “Sɨgunyavɨ mwaalɨkei a'mweraavɨ maremwaaidevɨne yoimavajalɨkurakyanna Gotɨyai mena yɨhivwarɨdaakuwake'nanyɨ. Kɨrɨ' sahwaraavɨ yawɨta sa' mujaayɨwake'nanyɨ. 
MAT.13.12	Sare' dare'nesɨ. Pwai nɨmɨnyɨne sɨmunya kɨnɨnnakei nɨmɨnyɨna nayaa yawɨrojɨyarɨ Gotɨyai sɨmunya kwalaalya kujaavojɨ sahwai sɨmunya nawɨ'nya naanga naanga kɨnɨnnakei yɨma'nade'nanyɨ. Pwai kadɨka nyu'najai nɨmɨnyɨna navɨka mwaalojɨ nɨmɨnyɨne sɨmunya maayarɨ Gotɨyai sɨmunya maalɨka daza kɨmɨlɨ' marasɨ'nade'nanyɨ. 
MAT.13.13	Sarevɨ ke'ba'nanya wɨdɨvanɨge. Dara dɨnɨ'
MAT.13.13	‘Tɨnna wangadaapi kɨrɨ' myawɨranganyɨvanɨga'.
MAT.13.13	Kadɨka wɨ'nadaapi kɨrɨ' mu'namaarivanɨga'.
MAT.13.13	Aaya kaavɨlya' myawɨramaari yɨvanɨga'.’
MAT.13.13	Sare'na ke'ba'nanya wɨdɨvanɨge. 
MAT.13.14	Sareraavɨna Pɨropetɨya Aazaayare yagaala pɨrɨ' wɨjaake' nebulya'na yune'na yɨma'nɨnɨkesɨ. Dara dɨnɨkesɨ. Gotɨyai dara wɨjaa'
MAT.13.14	‘Kadɨka wɨ'nadɨvɨ' kɨrɨ' kaavɨlyavɨ jawɨramaaryideihi mɨ'.
MAT.13.14	Tɨnna baihana'dɨvɨ' kɨrɨ' kaavɨlya' jawɨranganyideihi mɨ'.
MAT.13.15	A'mwe dazaraavɨre sɨmunya mena jɨnnɨnɨke'nanyɨ.
MAT.13.15	Kadɨka maa'na widera kadɨka wɨ'nɨwaasa'nanyɨ.
MAT.13.15	Kumɨre tɨnnyai tɨbarya dɨragɨnna yɨwaasa'nanyɨ.
MAT.13.15	“Tɨnna nayaa nanganaadɨka!” deva
MAT.13.15	“Kadɨka nayaa nu'naadɨka!” deva
MAT.13.15	“Sɨmunya nayaa nyawɨraadɨka!” deva
MAT.13.15	Sahwara sara myɨpɨjɨ kwajɨ
MAT.13.15	Nɨmɨnyɨna gɨnyɨwannɨpɨjɨ kwajɨ
MAT.13.15	Tewaanya yavada'galamwaaihɨna kyɨwɨdɨka!’
MAT.13.15	Aazaayai sara dɨnɨkesɨ. 
MAT.13.16	Kɨrɨ' sarɨmɨ yɨlaaya yɨpɨneihɨlyɨ. Sarɨmɨre tɨnnyai yawɨrangamanɨgasa'nanyɨ. Yɨ sarɨmɨre kadɨki' wɨ'namaa'manɨgasa'nanyɨ. Sare'na yɨlaaya yadɨvɨ' tewaanaanga yɨnɨkeihɨlyɨra. 
MAT.13.17	Sare' dare'nesɨ. Nebulya'na yɨhɨthɨvanɨge. Kɨgaakuna Gotɨyarɨ wɨ'nawɨjɨwakyaata pɨropetɨya kwalaalyarajɨ a'mwe yɨda'maraanga kwalaalyarajɨ tɨnna wanganya'neraavɨ wɨvu'nakera tɨnna mwanganyɨ. Sarɨmɨ tɨnna wangamanɨgasangɨ tɨnna mwanganyɨ. Nabaai sarɨmɨ kadɨka wɨ'nɨvanɨgasangɨna sahwaraavɨ wɨvu'nakera kadɨka mu'nyaasare. Tɨnna sara wangamanɨgasa'najɨ kadɨka sara wɨ'nɨvanɨgasa'najɨ yɨlaaya yɨpɨneihɨlyɨ.
MAT.13.18	Sarevɨdaa'nyɨ sarɨmɨ ke'ba'nanya witɨzɨla pɨraihɨrakamaryadevɨ aaya kaavɨlyavɨ du'namaarila! 
MAT.13.19	Witɨzɨla tusavɨnya daresɨ. Gazaizai, Gotɨyai maremwaalade yagaalya' kadɨka yaasɨwa'na wɨ'nada aaya kaavɨlya' myawɨramaaryaderyawɨnna Kayaa'nanyai widaavada gamɨre sɨmunyavɨ yagaala wɨlaburɨnnɨke' yarai yɨpalamarasɨ'delyɨ. 
MAT.13.20	Witɨzɨla sɨla naanga kɨnɨnnakebanne daresɨ. Pwai yagaalya' wɨ'nada yɨlaaya yɨna yada yɨme'nya'bɨ' maarɨna. 
MAT.13.21	Kɨrɨ' sahwai witɨya pwipula dɨragɨnya maaya waayɨkabaaibɨ' dɨragɨmaayai maalɨkegaa' yagaalya' yagalya'ma'na. Pwara nɨmɨre yagaalya'na maanga wɨdɨna, taanginya wɨjaavɨna. Kayaa'na yadɨvɨsa'na yɨme'nya'bɨ' yagalya'ma'delyɨ. 
MAT.13.22	Witɨzɨla lannakebanne daresɨ. Pwai yagaalya' wɨ'nyɨna yada lɨmwanna yada dahaa'ne sɨmunya kwalaalya kuna yawɨ'da Kwaakevakɨya gɨlyɨvɨsanna nɨgwia kwalaalya mari'bwarakya'na yawɨ'da yɨ daza nɨmɨre yagaalyavɨ dathɨvaidelyɨ. Yɨ sare'na tɨka munne yɨ'nade mɨ'. 
MAT.13.23	Witɨzɨla nawɨ'nyavaakɨne daresɨ. Pwai yagaala kadɨka wɨ'nada aaya kaavɨlya' nayaa yawɨrangada tɨka munne yɨ'nadevaaibɨ' tewaanya naanga yadelyɨ. Pwai waanɨ aadɨretɨyai wana nawɨ'nyaanga yadelyɨ. Pwai sɨkɨzɨtiyai wana nawɨ'nya yadelyɨ. Pwai tetiyai nawɨ'nya yadelyɨ.”
MAT.13.24	Ke'ba'nanya pɨrɨ' wɨjaavada dara wɨdɨna “Sɨgunyavɨya maremwaaide' a'mwe pwai sɨla nawɨ'nya gannya wawɨnyavɨ pɨraihɨrakakabaaibɨ'nesɨ. 
MAT.13.25	Kɨrɨ' a'mwera se wa'dapiyavɨ sarɨne yɨkamaangei bɨna yaka kurɨvaarɨya kayaa'nanyangɨre sɨla witɨyangɨ a'ba bwasɨ'na yaka kaanna wɨna. 
MAT.13.26	Kaanna wɨna kya' dɨvi witɨya yɨrɨ'na yaka sɨla yɨ'nyɨna kya' dara wanganesa' ‘O! kurɨya kayaa'nanyajɨ waayɨke daaka!’ 
MAT.13.27	Mi'na deva yaasɨwa'wawɨnyara wɨna yeva gyakwarɨ wɨdɨna ‘Maremwaaidɨnyaigɨ, gɨnnya wawɨnyavɨ sɨla nawɨ'nya pɨraihɨrakagɨnya midaaka! Sarevɨdaa'nyɨ kurɨvaarɨya kayaa'nanya wangamwoya gawɨdaa'nyangaka?’ 
MAT.13.28	Wɨdɨna kye' sai wɨdɨna ‘Yɨkamaanga pwai kyakɨra.’ Wɨdɨna kya' yaasɨwa'wawɨnyara wɨdɨna ‘Wawaajɨ kurɨvaarɨya yuya daza guvɨlayɨ'bwarakɨna yaajɨwona?’ 
MAT.13.29	Kɨrɨ' sai wɨdɨna ‘Aala. Sarɨmɨ kurɨvaarɨya mari'bwarakɨpɨja' witɨyajɨ nyelaapɨdɨka! 
MAT.13.30	Waayana! Yuyawaai mena kirɨvamwannakɨlyɨ sɨla yune yabwaryagaa'nannengɨra. Witɨzɨla yabwaryagaa' a'mwe wawɨnya dazavɨyaraavɨ wɨdɨdeinyɨra “Sɨnnawɨ sarɨmɨ kurɨvaarɨya kayaa'nanya mena mari'bwarakapɨjɨ dɨka mariraya'ne wɨla dɨmaramurɨtawakyi! Kɨrɨ' witɨya mari'bwarapɨjɨ anga wɨlarya'nevɨ nɨmɨre tɨka munne dɨmarakyidengɨ,” wɨdɨde,’ wɨda'.”
MAT.13.31	Ke'ba'nanya pɨrɨ' wɨjaavɨna. Sɨgunyavɨya maremwaaide' da'bɨsasɨ. Maazɨtetɨya yɨsɨkɨdaa'nyɨ yɨsɨla yɨrɨ'da saamɨnyɨ' gɨryadevaaibɨ' sɨnnawɨ Gotɨyai pwara pwaraavɨ maarɨna yojɨ dɨvi a'mwe kwala naanga naanga wɨmaremwaaladevɨnanyɨ. A'mwe pwai yɨta maazɨtetɨya sɨkɨdaa'nyɨ yɨsɨlyamɨlɨ' maarɨna yaka gannya wawɨnyavɨ maraburɨnna. 
MAT.13.32	Maazɨtetɨyɨkɨre yɨsɨlya', yɨsɨla tɨka munne pukaavɨrebɨta mɨ'. Aawa. Sa' wana maalɨkesɨ. Kɨrɨ' dɨvidaa'nyɨ yɨsɨ' naanga yɨma'nyɨna, yuya tɨka munne wawɨnya savɨya sangɨ wavɨla'na yadikɨra. Yɨsɨ' yɨma'nadaa'na yadɨ'nyɨyɨkɨ yusara sɨgunyavɨyara gamɨre taanyabaraavɨ bamwaaina yesɨkɨra.
MAT.13.33	Ke'ba'nanya pɨrɨ' wɨdɨna “Sɨgunyavɨya maremwaaide' yɨzɨya'bɨsasɨ. A'mwe pɨrɨ' yɨzɨya daza' maarɨna yojɨ gɨrɨkulya'ne pɨlawaaya naanga yegɨnyɨwanna. Dɨvidaa'nyɨ gɨrɨkula yuya daza lɨwɨnya mɨlamakina yakesɨ.”
MAT.13.34	Yagaala yuya sa Jizaazai kwala bwa'naanyangɨ yune ke'ba'nanya yagaalyavɨna wɨjɨwaakakengɨ. Yagaala aane pɨrɨ' kɨrɨ' ku'maayaba wɨjalɨkurakakei mɨ'. Aawa. Yune ke'ba'nanyavɨna wɨjɨwaaka'. 
MAT.13.35	Sarevɨdaa'nyɨ pɨropetɨyai dɨnɨke' yunebanna yɨ'mwannyɨna. Jizaazarɨna dara dɨnɨkesɨ.
MAT.13.35	Maange' taava'mujɨ ke'ba'na dɨdeinyɨ.
MAT.13.35	Kwaaka dava' wakyaakevɨdaa'nyɨ
MAT.13.35	Lɨka yulyarɨkenajɨ yoimavɨdeinyɨ.
MAT.13.36	Sagaa' Jizaazai kwala bwa'naanyangɨ yagalya'ma'na yaka angevɨ wɨlɨna. Wɨlɨna kya' gamɨre mɨdɨdɨvɨsara gamɨnyawɨnna yɨkabɨna yeva wɨdɨna “Ke'ba'nanya dazavɨne aaya kaavɨlya' wawɨnyavɨ kurɨvaarɨya kayaa'nanya pwa'nɨka daza'na dɨnejɨwaakya!” 
MAT.13.37	Sara wɨdɨna kye' dara wɨrɨvɨkɨ'na “A'mwei witɨzɨla nawɨ'nya pɨraihɨrakakei sai A'mweraavɨne Kaimɨraayainyɨ. 
MAT.13.38	Wawɨnya sa' Kwaaka davakɨ. Yɨ witɨzɨla nawɨ'nya sa maremwaaidevɨne kaimɨraayarera. Yɨ kurɨvaarɨya kayaa'nanya sa Kayaa'nanya Saataanɨmɨre kaimɨraayarera. 
MAT.13.39	Yɨkamaanga kurɨvaarɨyangɨre pɨraihɨrakaka dazai Kotɨya Maryadelyɨ. Tɨka munne yabwarya'negaa', Kwaaka dava' aayagaa'nesɨ. Wawɨnya wɨdaayadɨvɨsara yabwarya'nera sahwara Gotɨyare mamaayarera. 
MAT.13.40	Sarevɨdaa'nyɨ kurɨvaarɨya kayaa'nanya mari'bwarapɨjɨ dɨkevɨ marirapɨ'devaaibɨ' Kwaaka davakɨ yɨrɨka aayarɨkɨ yuna sasara yɨpɨ'dere. 
MAT.13.41	A'mweraavɨne Kaimɨraayainyɨ nɨnnya ejelɨyaraavɨ maryasaabɨdeinyɨ. Kwaaka davakɨ nɨmɨre maremwaaidɨnyaba pwaraavɨre sɨmunya kayaaka yɨgaidɨvɨta yuyaraavɨjɨ yaasɨwa'na kayaa'na yadɨvɨta kwaraavɨjɨ maryɨ'bwarapɨjɨ 
MAT.13.42	dɨka naangevɨ marasɨpɨ'dere. Dɨka dazavɨ kɨnna naanga dadɨvɨ' kunnya maangerɨka kɨdɨkɨvainya yɨpɨ'dere. 
MAT.13.43	Dazagaa' Kuvɨnɨmaangere maremwaaidevɨ a'mwe yɨda'maraangera nyɨlyaibɨ' baaka naanga bavɨwɨna yɨpɨ'derera. A'mwe kadɨ'nakei kadɨka pada'galawɨ'nana!
MAT.13.44	Sɨgunyavɨya maremwaaide', nɨgwɨbukuta pɨrɨ' wawɨnya pɨrɨvɨ lɨka yulyakɨnɨkabaaibɨsasɨ. A'mwe pwai wawɨnya savɨ lɨkɨna yaka ‘Nɨgwɨbukusa' daaka!’ daka ayɨna lɨka yulyakɨna. Sai yɨlaaya naanga yɨna, gamɨre gɨlyɨvɨsangɨna kale mwi yakei yuya marayaasɨna yaka nɨgwia naanga maaraka nɨgwɨbukusa' maarya'nei wawɨnya sajɨ' yasaawɨna.
MAT.13.45	Nabaai Sɨgunyavɨya maremwaaide' a'mwei kwaalɨturyaanga nawɨ'nyanna nawɨ'nyanna mubada ayɨna mubade sabaaibɨsasɨ. 
MAT.13.46	Sai bɨrɨna bɨrɨna yada kwaalɨturyaanga wana nawɨ'nyaanga pɨrɨ' tɨnna wanganna yaka nɨgwia naanga wɨgainakei gamɨre gɨlyɨvɨta yuya marayaasɨna yaka kwaalɨturyaanga nawɨ'nya daza' mubaawɨna, ‘Nɨmɨresɨra,’ dɨna.
MAT.13.47	Nabaai Sɨgunyavɨya maremwaaide' saalaalyavɨ jawɨgɨlya naange' waketabaaibɨsasɨ. Sara yadɨvɨ' kusawɨ jawɨnya dala nabinabinya wɨlamwaaina yeva 
MAT.13.48	yune warɨna kye' aalɨmaangebaarɨ tɨyawɨnna makulaabɨna. Makulaabɨna yeva jawɨnya nawɨ'nyanna nawɨ'nyanna tɨwɨnya naangevɨ marakɨna. Kɨrɨ' jawɨnya kayaa'nanya marasɨ'na. 
MAT.13.49	Kwaaka davakɨya yɨrɨka aayarɨkɨ sasara yɨma'nadehaakɨ. Gotɨyare mamaayara walaabapɨjɨ a'mwe yɨda'maraangeraavɨ tɨnnyawɨ mwaaihata a'mwe kayaa'nanyaraavɨ jaapaina yapɨjɨ 
MAT.13.50	kayaa'nanyaraavɨ dɨka naangevɨ maralɨvarabɨ'dere. Dɨka dazavɨ kɨnna naanga dadɨvɨ' kunnya maangerɨka kɨjɨvainɨpɨ'dere.”
MAT.13.51	Sara wɨdɨna yaka gamɨreraavɨ yɨdaanganna “Yagaala yuya dangɨne aaya kaavɨlya' mena dahayawɨ'mwaava?” Sagaa' kumɨ wɨdɨna “Yo, yawɨ'mwona.” 
MAT.13.52	Sai wɨdɨna “Sarevɨ Kɨwɨja gazaizai Sɨgunyavɨya maremwaaidevɨne mɨdɨdei yɨma'nyɨna yakei angevɨ gyakwalaanga pwai mwaalakabaaibɨsalyɨ. Angevɨ gyakwai gannya yovɨravemwaalyavɨ wɨlɨna yaka gɨlyɨvɨta aya pɨnɨjɨ mudɨka pɨnɨjɨ makwalyaabɨna. Sabaaibɨ' nɨmɨrei Kɨwɨnyavɨ sɨdu'nakei Gotɨyare yagaala ayajɨ nɨmɨre yagaala mudɨkejɨ yawɨramaa'delyɨra.” Jizaazai sara wɨda'.
MAT.13.53	Jizaazai ke'ba'nanya sa mena wɨdɨna yaka anga dazaba yagalya'makuna. 
MAT.13.54	Sara yaka gannya angebanna wɨlaawɨna yaka kumɨre lotuangevɨ wɨlɨna yaka wɨjɨwaakɨna. Sarevɨdaa'nyɨ lɨka yɨwainɨgulaawɨna yɨna yeva dɨna “Yawɨta dazajɨ dɨragɨnya dazajɨ a'mwe dazai gawɨ maarakengaka! 
MAT.13.55	A'mwe dazai kaa'madaayarei midaaka! Nabaai Maarɨyaa' ganaange' midaaka! Jemɨzalyɨ Jozepɨyalyɨ Saaimonɨjɨ Juthaazalyɨ gamɨnyɨ gahwaalaangera midaaka! 
MAT.13.56	Nabaai gamɨre gya'mwe yuya nemɨjɨ mye'mwannemwaalyadɨvɨsa daaka! Sarevɨdaa'nyɨ sɨduta dazasɨ dɨragɨnya dazajɨ yuya gawɨ maarakengaka?” 
MAT.13.57	Sara dɨna yevegaa' sahwarɨna jɨkurya yɨna yadɨvɨsare. Jɨkurya yadɨvɨsaraavɨ Jizaazai wɨdɨna “Pɨropetɨyarɨna anga yuyabanna ‘A'mwe naangelyɨ,’ dɨdɨvɨkɨ. Kɨrɨ' gannya angebannajɨ gannya angevɨnajɨ ‘A'mwe naangelyɨ,’ majadɨvɨkɨ.” 
MAT.13.58	Sagaa' anga dazaba dɨragɨnya ya kwalaalya mya' kumɨ sahwarɨ malɨmwagyadaapiya'na.
MAT.14.1	Sagaa' naanga Erotɨyai Galɨli maremwaalakei Jizaazarɨna yɨhusɨrɨ kadɨka wɨ'nyɨna ya'. 
MAT.14.2	Kadɨka wɨ'nyɨna yaka gamɨre wɨgaimwadɨvɨsaraavɨ wɨda' “Dazai Bavɨtaazɨya Yadei Jonɨ. Sai lɨkirakɨnɨkevɨdaa'nyɨ ayɨna dɨkaavakelyɨ. Sarevɨ dɨragɨnya naanga daza' mi'na maaraka nawɨ'nyangɨ yɨvanɨkesɨ.”
MAT.14.3	Sa' darevɨnyɨ. Erotɨyai Jonɨmɨ galalɨmwanna yaka wɨla senɨyabaalyɨ yɨrɨna yaka kalavuzangevɨ wɨmwaaihɨna. Erotɨyaaza' kɨgaa' Erotɨyare gya'mwei Pilipɨmɨre a'mwevɨnesɨ. Pilipɨ kuna mwaaidɨ'nyɨ Erotɨyai gya'mwere balaangevɨ yaasɨwa'na maarake'nanyɨ. 
MAT.14.4	Sare' dare'nesɨ. Jonɨ Erotɨyarɨ wɨdɨna “A'mwe pware daza' maa'mwa'dɨnya sa' Gotɨyare kɨwɨnya' galazekɨvaimanɨgɨnyaigɨnyɨ.” Wɨdɨ wɨja yade'na Erotɨyaaza' sɨnna tɨka wɨda'daa'nyɨ kuda' Erotɨyai kalavuzangevɨ wɨmwaaihɨna. 
MAT.14.5	Wɨmwaaihɨna yaka “Jonɨmɨ tamakɨma!” daka yaka kɨrɨ' a'mwe yuyaraavɨna lɨka yɨna. A'mwe sahwara yawɨ'na “Jonɨ Gotɨyarɨ wɨ'nawɨjɨwaakadelyɨ. Pɨropetɨyalyɨra.” Sahwara sara yawɨ'na yadɨvɨ' sahwaraavɨna lɨka yɨna navɨka mwaalɨna yakelyɨ.
MAT.14.6	Pɨgaa' yɨrɨkerɨ' Erotɨyarɨ ganaange' mudanga yaka sarɨkɨna yawɨremwaalya'na a'mwe pwara Erotɨyalyɨ yɨ'bwa'nemwaaina. Tɨka munnevɨ yɨ'bwa'nemwaaleva Erotɨyaazavɨre taavɨzɨdɨraaya' kumɨnyɨ tɨnnyaba kwarame yɨwɨlaabɨna. (Juyaraavɨrebwi “A'mwe tewaanya' a'mweraayaba kwarame myannera!” dɨnɨkebulyɨ.) Kwarame yɨwɨlaabɨna kya' Erotɨyai wabahɨlaaka yɨna. 
MAT.14.7	Sarevɨdaa'nyɨ yagaala dɨragɨnaanga wakɨna “Gotɨyarɨna naanga nebulya'na gɨthɨma! ‘Gɨmɨnyɨ gɨvu'najanna kanyɨdaangana'gɨzɨ gɨmɨnyɨ wɨjaavɨna gideinyɨ. (Nyɨgɨvɨna!)’ ” 
MAT.14.8	Sara wakɨna kya' sɨdɨraaya dazavɨ ganaange' gamɨnyɨ sɨmunya' wɨjaavɨna yɨna kya' sɨdɨraaya' wɨdɨna “Jonɨ Bavɨtaazɨya Yadere mɨnyagɨnya' tɨwɨnya nyegalanya pukɨ dɨ'gwala'gɨzɨ dava nɨmɨnyɨna dɨnyɨjaadeigɨnyɨ.” 
MAT.14.9	Wɨdɨna kya' maremwaaidei Jonɨmɨna kale wiadaa'nyɨ yawɨ'na “A'mwe yuya dathara nɨmɨre yagaala dɨragɨnya' kadɨka kanyu'nɨwaakɨra.” Sara daka gamɨre wɨdaayadɨvɨsaraavɨ wɨdɨna “Taaya' sara nyɨdɨwake' sara jɨla!” 
MAT.14.10	Mi'na wɨdɨna kya' gamɨrera kalavuzangevɨ walaawɨna yeva Jonɨmɨre mɨnyagɨnya' wopuramaa'na yeva 
MAT.14.11	tɨwɨnya nyegalanya pukɨ gamɨre mɨnyagɨnya' dɨ'gwalamakabɨna, sɨdɨraaya dazavɨna wɨjaavɨna. Wɨjaavɨna kye' ganaangeyawɨnna makuna. 
MAT.14.12	Ganaangeyawɨnna makuna kya' sare' Jonɨmɨrera kadɨka wɨ'nyɨna yeva gɨlaayarɨ bamaa'na yɨna yeva lɨkirakɨna. Mena lɨkirakɨna yeva Jizaazarɨ wɨdaawɨna ye'.
MAT.14.13	Jizaazai yagaala sa' kadɨka wɨ'nyɨna yakegaa' anga saba yagalya'ma'na yaka sɨpɨyavɨ yɨlamwaaina yaka a'mwera mamwaalyɨgata pɨbanna kaanna wɨna. Kaanna wɨna yadaa'nyɨ kwala bwa'naanya anga naangengɨdaa'nyara kadɨka sara wɨ'nesara kwaakaanya gamɨnyɨ mɨjamakuna. 
MAT.14.14	Mɨjamakuna kye' dɨvi Jizaazai tɨyawɨnna bularaawaka a'mwe kwalaalya naangera bamwaaidapi sai tɨnna wanganna. Kwalaalyaraavɨ tɨnna wanganna yaka kale wina kwia' nabaai kumɨre nalaavɨnakeraavɨ yavada'gaina. 
MAT.14.15	Sara yada sawɨtɨrɨnyaburɨ gamɨre mɨdɨdɨvɨsara gamɨnyawɨnna bɨna yeva wɨdɨna “Dazɨmagɨ a'mwera maayɨmagɨnyɨ. Nabaai yɨrɨkerɨ' mena buwa'. Sarevɨdaa'nyɨ a'mweraavɨ dɨmarayaasa! ‘Angebanya yunewɨnna yamaryapɨjɨ wapaaya mubɨpɨka!’ da'gɨzɨ dɨmarayaasa!” 
MAT.14.16	Sara wɨdɨna kye' kɨrɨ' Jizaazai wɨdɨna “Be'na wɨpɨneraavaka? Sarɨmɨ saihi wapaaya duzaayɨla!” 
MAT.14.17	Sara wɨdɨna kya' gamɨrera wɨdɨna “Nemɨ dava tɨka wapaaya kwalaalya manewarika. Gɨrɨkula atinanya gave pɨnɨjɨ jawɨnya gave pwaraalyɨna warɨka.” 
MAT.14.18	Wɨdɨna kye' sai wɨdɨna “Daza nɨmɨnyaba davanna dɨmakabila!” 
MAT.14.19	Sara wɨdɨna yaka a'mweraavɨ wɨdɨna “Kaabinnyavɨ dalamwaalyɨla!” Wɨdɨna yaka gɨrɨkula ata pwinanyajɨ jawɨnya pwaraalyɨ maarɨna yaka Sɨgunyavɨ maranganna yɨna yaka “Wapaaya naanga nyɨjawaanya'na yɨlaaya gyɨwa!” Gotɨyarɨ wɨdɨna. Wɨdɨna yaka wapaaya sa maragunyɨna yaka gamɨre mɨdɨdɨvɨsaraavɨ wɨjaavɨna. Wɨjaavɨna kya' sahwara a'mweraavɨ yanga mudɨna. 
MAT.14.20	Yanga mudɨna kye' yuyara yunebanna nyɨna yeva munya yɨnyɨna. Munya yɨnyɨna kya' gamɨrera wapaaya pɨnɨ nagihesa mari'bwa'na yɨna yeva soigɨlya tinɨka sɨvɨlyɨrɨdaa'nyɨ pukaalyangɨ maanga yeku'nyɨna. 
MAT.14.21	A'mwe gavera paaivɨ taawɨzanɨyara nɨnɨke'na. Nabaai a'mwe kwalaalyajɨ kaimɨraayajɨ nɨnɨkengɨ.
MAT.14.22	Sagaa' yɨme'nya'bɨ' mɨdɨdɨvɨsaraavɨ wɨdɨna “Sɨpɨyavɨ dɨkwosɨ'napɨjɨ yɨlamwaalapɨjɨ aalɨbunyavɨ pimagɨnna sɨnnawɨ sahwaihidaa'nyɨ daanyɨla! Kwala bwa'naanyangɨ maryaasa'mujɨyagaa'na yɨhɨzɨma'naawɨdeinyɨ.” 
MAT.14.23	Mi'na wɨdɨna yaka a'mweraavɨ mena maryaasɨna yɨna yaka sai gavei mugunyavɨna yɨlaawɨna, Gotɨyarɨ wɨdɨna. Kuna wɨdɨna yadaa'nyɨ sawɨta maalɨka jɨnnyɨna kya' mugunya savɨ yuna gavei mwaalɨna. 
MAT.14.24	Mwaalɨna yadɨ'nyɨ sɨpɨya' aalyavɨ naangebanna wɨlaawɨna yaka widawadaa'nyɨyagaa' yɨhusa' sɨnnyɨmagɨdaa'nyɨ wɨlaabɨna yaka aalɨmavajɨnaake' sɨpɨyavɨ galarɨvɨkɨ'na yadaa'nyɨ sɨpɨya' mihɨla'mihɨla' kaanya wɨna. 
MAT.14.25	Kuna galarɨvɨkɨ'na yadaa'nyɨ yɨrɨkunyagaa' Jizaazai aalɨbunyavɨ a'ba wɨlaabɨna yaka kumɨnyawɨnna yɨ'ma'na. 
MAT.14.26	Yɨ'ma'na kya' mɨdɨdɨvɨsara tɨnna wanganna yadɨvɨ' “Akai, sai gɨlaaya pwalyɨra,” dɨna yeva lɨka yɨwainɨgulaawɨna yɨna yeva “Aaka! Aaka!” jaka dɨna. 
MAT.14.27	Jaka dɨna kye' sahwai yɨme'nya'bɨ' wɨdɨna “Dɨragɨnna dɨmwaalyɨla! Nɨmɨ sahwainyɨra. Lɨka mipɨnera!”
MAT.14.28	Pitai gamɨre yagaalya' kadɨka wɨ'naka ja'nawɨdɨna “Naangeigɨ yune saigɨ mwaaidɨzaigɨ ‘Aalyavɨ a'ba nɨmɨnyawɨnna dulaama!’ dɨragɨnna dɨnyɨdana!” 
MAT.14.29	Sara wɨdɨna kya' sahwai wɨdɨna “Dulaama!” Wɨdɨna kya' Pitai sɨpɨyavɨ walyuna yaka aalyavɨ a'ba wɨlaawɨna yɨna yaka Jizaazaryawɨnna wɨlaawɨna. 
MAT.14.30	Kɨrɨ' yɨhusa' wanganaka lɨka yɨna yada aalyavɨ kusawɨ kɨbaweba gaai walaawɨna. Sara yada jaka dɨna “Naangeigɨ dɨnyɨvadaihasamaako!” 
MAT.14.31	Jaka sara kuda' yɨme'nya'bɨ' Jizaazai ata yɨwɨbwa'na yaka yɨrɨ'bwa'na yaka wɨdɨna “Gɨmɨ nɨmɨnyɨ lɨmwangebwi yuna maalɨkebulyɨyaigɨnyɨra. Sɨmunya pɨrɨwaalya' be'na yawɨ'manɨgɨ!” 
MAT.14.32	Wɨdɨna yaka saraai sɨpɨyavɨ dɨkwosɨ'na kyagi yɨhusa' mi'na yɨwɨna. 
MAT.14.33	Mi'na yɨwɨna kya' sɨpɨyavɨ mwaalesara gamɨnyɨ kwadaai gɨlɨna yeva yɨlaaya wina yeva wɨdɨna “Naanga yuna nebulyasɨ. Gɨmɨ Gotɨyare Gawaalɨvaangeigɨnyɨra!”
MAT.14.34	Aalɨbunyavɨ mena lɨvajulaga'maveva Ganezaaretɨ sɨmagɨnna yɨ'mavaawɨna yɨna ye'. 
MAT.14.35	Yɨ'mavaawɨna yɨna kye' a'mwe anga dazɨmagɨnyara yawɨ'na “Sai Jizaazalyɨra.” Yawɨ'na yeva anga yuyabanya daza yagaalya' wɨdaasɨna yɨna ye'. Sara kye' gamɨnyawɨnna nalaavɨnaka yuyaraavɨ makabɨna. 
MAT.14.36	Sara makabɨna yeva a'mwe nalaavɨnakera tewaanya yɨma'nya'nera gamɨre baazɨ'ma'nyavɨ maangebaarɨ asa'na wɨdathɨwabɨ'de'na yɨdaanganna wie'. Sara yɨdaanganna kwie' sahwara sara yeva yuyara ayɨna tewaanya yɨma'nesarera.
MAT.15.1	Sagaa' Perɨzɨya pwarajɨ Kɨwɨja pwarajɨ Jeruzaalemɨ yagalya'maveva Jizaazaryawɨnna kaanna bɨna yeva wɨdɨna 
MAT.15.2	“Gɨmɨre mɨdɨdɨvɨsara Ne sɨnnawɨnyara nejaavɨnɨka sabwi marasɨta yadɨvɨsa' gatha'darevɨnaka? Sare' dare'nesɨ. ‘Tɨka wapaaya naana!’ dadɨvɨ' Ne sɨnnawɨnyara dɨnɨkabaaibɨ' kunnya asa aalya yɨdɨvɨtara mɨka! Gɨrɨkita'nanyara tɨka nadɨvɨsare. Be'neka?” 
MAT.15.3	Sara wɨdɨna kye' sai wɨrɨvɨkɨ'na “Sarɨmɨ yune sarɨnnyaburɨna mɨdɨmanɨgasaihɨlyɨ. Sara yadɨvɨ' Gotɨyare kɨwɨnya dɨnɨkengɨjɨ galazekɨvaimanɨgasa' gatha'darevɨnaka! 
MAT.15.4	Sare' dare'nesɨ. Gotɨyai dɨnɨ' ‘Gɨmaamaangelyɨ gwaangesɨ sawaare yaya makidɨ duhaimwana!’ Yɨ nabaai dɨnɨ' ‘A'mwei ganɨmaanga pwarɨ ganaanga kɨrɨvɨ bɨraiyagaala wɨdade sai yɨnahu balana!’ 
MAT.15.5	Kɨrɨ' sarɨmɨ Gotɨyare yagaalya' mamɨdɨnyadɨvɨ' Ne sɨnnawɨnyaraavɨre gavebwi mɨdɨdɨvɨ' dara dadɨvɨsaihɨlyɨ ‘Gazaizai nɨgwia kɨnɨnnakei gannya ganɨmaanga pwarɨ ganaanga kɨrɨvɨ wɨdɨna “Gɨmɨnyɨne gaimwange'ne daza' Gotɨyarɨ wɨjaaya'ne' dahɨlakɨwesɨ. Sare'na yɨhɨzaavɨwɨneinyɨ mɨ'.’” 
MAT.15.6	A'mwei sara wɨdazai sarɨmɨ dɨna ‘Sahwai ganɨmaanga pwarɨna ganaanga kɨrɨvɨna mugaimwagannera!’ Sara dɨna yadɨvɨta sasare dazaburɨ sarɨmɨ Gotɨyare yagaalya' walamarakadɨvɨsaihɨlyɨ. Sara yadɨvɨ' yune sarɨnnya sabwine'na munyabanna makidɨvɨsaihɨlyɨ. 
MAT.15.7	Kwaasɨyaihi! Sarɨmɨnyɨna Pɨropetɨya Aazaayai yɨda'na wɨjaa'. Dara dɨnɨ'
MAT.15.8	‘A'mwe dara maangejɨ nɨmɨnne yaya' munyaba makidɨvɨ'
MAT.15.8	Kɨrɨ' kumɨre sɨmunya nɨmɨnyɨ menyaba warɨkengɨ.
MAT.15.9	A'mweraavɨre yune kɨwɨnyanna wɨjɨwaakadɨvɨsangɨna
MAT.15.9	“Gotɨyare yagaalya'na dɨmɨdɨnyɨla!” wɨdadɨvɨsare.
MAT.15.9	Sarevɨdaa'nyɨ yɨlaaya yaasɨwa'na nyadɨvɨsare.’
MAT.15.9	Sarɨmɨnyɨna nayaa sara dɨnɨkesɨ.”
MAT.15.10	Kwala bwa'naanyavɨ gamɨnyawɨnna jaka wɨjɨvwaramaa'na yɨna yaka wɨdɨna “Sarɨmɨ kadɨka wɨ'napɨjɨ nayaa jawɨrila! 
MAT.15.11	Yuya maangevɨ kusawɨ wide'na a'mwerɨ gɨrɨka yɨgalakade' mɨ'. Aawa. Maangevɨdaa'nyɨ yagaala walyaabya' yune sahɨrɨ'na gɨrɨkita'nanyai yɨma'nadesɨra.”
MAT.15.12	Sagaa' gamɨre mɨdɨdɨvɨsara gamɨnyɨ buthɨna “A'mwe Perɨzɨyara gɨmɨre yagaala sa' kadɨka wɨ'neva jɨkurya yɨvanɨgasaraavɨna jawɨ'manɨgɨna?” 
MAT.15.13	Sara wɨdɨna kye' sai ke'ba'na wɨrɨvɨkɨ'na “Nɨmaamaangei Sɨgunyavɨ mwaalɨkei gazavɨzavɨ maburɨjake' yune a'mweraavɨre' pwipula kɨnɨjɨ laavadesɨ. 
MAT.15.14	Perɨzɨyaraavɨna yawɨta kwalaalya mipɨnera! Sahwara tɨbɨnyara tɨbɨnya pwaraavɨ wibwarɨdaakwadɨvɨsare. Kɨrɨ' tɨbɨnya pwai tɨbɨnya pwarɨ tusarɨ' wibwarɨdaakwajai yuya saraai kwaraai kavi'nɨnnyavɨ walaraawɨna yɨkaderaalyɨ.” 
MAT.15.15	Sara wɨdɨna kya' Pitai wɨdɨna “Maangevɨ widevɨne ke'ba'nanya dazavɨya kaavɨlya' dɨnejalɨkurakya! Sara kya'gɨzɨ wɨ'naadeinera.” 
MAT.15.16	Wɨdɨna kya' wɨdɨna “Sarɨmɨ kwaihɨlyɨ wana sɨmumaayaihi kuna jɨvanɨgava! 
MAT.15.17	Dare'na myawɨrijɨhyɨvanɨgava! Gazaza kwaa'nakejɨ kwaa'maayajɨ maangevɨ kusawɨ wide sa munyɨkɨ wɨlaminada dɨvidaa'nyɨ lɨkavi'nɨnnyavɨna kewɨnɨ marasɨ'de. (Sarevɨdaa'nyɨ wapaaya saza gɨrɨkita'nanyarɨ mumwaaihyadengɨ.) 
MAT.15.18	Kɨrɨ' yagaala maangevɨdaa'nya walyaabya daza sɨmunyavɨdaa'nyɨ yɨma'nɨvanɨkengɨ. Yɨ dazahɨnɨza a'mwe gɨrɨkita'nanyarɨ wɨmwaaihadengɨ. 
MAT.15.19	Sare' dare'nesɨ. Sɨmunyavɨdaa'nyɨ yɨma'nade sa darengɨ. Sɨduta kayaa'na yawɨ'na, a'mweraavɨ tamakɨna, a'mwengɨ ata lɨmwanna, wagɨla maarya'ne gɨrɨkita'nanya yɨna, kukebwi yɨna, kotɨyavɨ kwaasɨ jalɨkurakɨna, bɨraiyagaala dɨna. Yuya sabwi sɨmunyavɨ mi'na yawɨ'na yeva sara yadɨvɨsangɨ. 
MAT.15.20	Sarevɨdaa'nyɨ yuya daza a'mwe gɨrɨkita'nanyarɨ wɨmwaaihɨna yɨnɨkengɨ. Kɨrɨ' a'mwei gannya asi aalya minyajai tɨka wapaaya nojɨya'na sahwai gɨrɨkita'nanyai Gotɨyarɨna yɨma'nadei mɨ'.”
MAT.15.21	Sahɨba Jizaazai yagalya'ma'na yɨna yaka anga Taayaajɨ anga Saaithonɨjɨ sɨmagɨnna kaanna wɨna. 
MAT.15.22	Kaanna wɨna yaka keiba yamaryadaa'nyɨ, yɨthaanyi, Kenaanɨ mwaalya pɨrɨ' menya' dazɨmagɨ mwaaide' bɨna yaka jaka buthɨna “Naangeigɨ, Ne Devitɨmɨre Kaimɨraayaigɨnyɨ nɨmɨnyɨna kale dɨnyɨgaimwana! Nɨnnya taayavɨ yɨmakei yuna kayaaka nyɨgalakivanɨka!” 
MAT.15.23	Sara wɨdɨna kya' kɨrɨ' yagaala pɨrɨ' ja'naja' mi. Ja'naja' mi kya' mɨdɨdɨvɨsara gamɨnyawɨnna bɨna yeva dɨragɨnna wɨdɨna “A'mwe daza' yune jake'na jake'na nedamɨdɨnɨka. Savɨ ayɨna dɨmaryaasa!” 
MAT.15.24	Sara wɨdɨna kye' sai dara wɨdɨna “Yɨzɨrelɨyaraavɨre yɨsavaakɨdaa'nyɨ sipɨzipɨyara yɨwɨnadaa'na yɨnɨkeraavɨna gaveraavɨna nyɨmaryasaabakeinyɨ. (A'mwe da' Yɨzɨrelɨya' mɨka. Menyasɨra.)” 
MAT.15.25	Wɨdɨna kya' sa' wɨlaabɨna yaka kwadaai bulagina yɨna yaka bularuta'nyɨna yaka wɨdɨna “Naangeigɨ dɨnyɨgaimwana!” 
MAT.15.26	Kɨrɨ' sai ayɨna ja'nawɨdɨna “Kaimɨraayangɨre tɨka wapaaya marawaajɨ jɨlɨkeraavɨ namaralɨvaramaadɨka!” 
MAT.15.27	Sara wɨdɨna kya' sa' wɨdɨna “Naangeigɨ nebulya'na dɨwaana. Kaimɨraayara tewaanya mwaaidɨvɨsare. Nabaai jɨlɨkera wapaaya tɨrɨdɨrɨnya kwɨyakwaravaavɨre yɨ'bɨnyavɨ bwala'daawade maribwaranadɨvɨsare.” 
MAT.15.28	Sara wɨdɨna kya' Jizaazai ja'nawɨdɨna “A'mwe'gɨ, nɨmɨnyɨna gɨmɨre dɨragɨnna lɨmwangebwi sa' naangesɨ. Nyɨdɨwaanyavɨna gɨvu'nɨvanɨkabaaibɨ' sa' yɨma'nyɨna gyana!” Sara kuda' sagaasagaa' gamɨre taaya' ayɨna tewaanya yɨma'nyɨna yakesɨ.
MAT.15.29	Anga saba Jizaazai yagalya'ma'na yɨna yaka Galɨli aalɨbumaangebaarɨ aya kɨbanna wɨlaawɨna yaka mugunyavɨ yɨlaawɨna, yɨlamwaaina. 
MAT.15.30	Yɨlamwaaina yadɨ'nyɨ a'mwe kwalaalyara gamɨnyawɨnna bi'bwa'nyɨna. Bi'bwa'nyɨna yadɨvɨ' sɨvɨla kayaa'nanyarajɨ yagɨnya yadɨ'mwannɨkerajɨ tɨbɨnyarajɨ maanga jɨnɨnɨkerajɨ, nabaai a'mwe nalaavɨnaka kwalaalya pwarajɨ saraavɨ makabɨna yeva gamɨre sɨvɨlyɨryaba gidɨku' yarai wɨmwaaihɨna. Sara yadapi tewaanya yavada'gaina wia'. 
MAT.15.31	Sarevɨdaa'nyɨ kwala bwa'naanya atɨka maru'na'na. A'mwe maanga yɨnahu jɨnɨnɨkera yagaala dadaapi tɨnna wanganna, yɨ yagɨnya yadɨ'mwannɨkera maamɨdarya yɨma'nyɨna, yɨ sɨvɨla kayaa'nanyara kaanya yamarina, yɨ tɨbɨnyara tɨnna yenyɨna yadaapi tɨnna wanganna yeva atɨka maru'na'na. Atɨka maru'na'na yeva Yɨzɨrelɨyaraavɨ Gotɨyarɨna yaya' byaannake' munya ke'banna makina ye'.
MAT.15.32	Jizaazai gamɨre mɨdɨdɨvɨsaraavɨ jaka wɨdɨna yɨna yaka wɨdɨna “Kwala bwa'naanyavɨna kale naanga nyɨvanɨka. Nɨmɨjɨ yɨrɨka daryaai darɨ' mena nye'mwannamwaaleva wapaaya maayaraavɨna. Ayɨna mɨjɨkaanya maryaasa'na ‘Aala!’ dɨvanɨge. Tutaanyavɨ nabalapɨdɨka!” 
MAT.15.33	Wɨdɨna kya' sahwara wɨdɨna “Dathimagɨ a'mwera maayɨmagɨnyɨra. Sare'na nemɨ kwala naanga davɨ wapaaya sara wɨjaaya'ne gɨrɨkula kwalaalya gawɨ maraajɨwona?” 
MAT.15.34	Wɨdɨna kye' Jizaazai wɨdɨna “Sarɨmɨnyɨne gɨrɨkula gara gara warɨka?” Wɨdɨna kya' wɨdɨna “Nemɨnyɨ gɨrɨkula ata purɨdaa'nyɨ pwaraaina newarɨka. Jawɨnya maalɨka pwaina pwaina warɨka.” 
MAT.15.35	Wɨdɨna kye' kwala bwa'naanyavɨ wɨdɨna yɨna kya' kwaakevɨ walamwaihulɨna. Kwala bwa'naanya' walamwaihulɨna kye' 
MAT.15.36	gɨrɨkula ata purɨdaa'nyɨ pwaraala sajɨ jawɨnyarajɨ maarɨna yɨna yaka Gotɨyarɨ “Su! Su!” wɨdɨna yaka gunyɨna, gamɨre mɨdɨdɨvɨsaraavɨ wɨjaavɨ wɨjaaya yɨna kya' sahwara a'mweraavɨ yanga bumumulɨna. 
MAT.15.37	Yanga bumumulɨna kye' yuyara yunebanna mi'na nyɨna. Sara yeva munya kwina' nagiheta bwalaraawake ayɨna mari'bwa'na yɨna yeva soigɨlya tinɨka naanga ata purɨdaa'nyɨ pukaalyangɨ ayɨna yunebanna maanga yeku'nyɨna ya'. 
MAT.15.38	A'mwera tɨka nya (4,000) po taawɨzanɨyare. Nabaai a'mwejɨ kaimɨraayajɨ tɨka nesangɨ. 
MAT.15.39	Soigɨlyangɨ mari'bwarakɨna kye' kwala bwa'naanyangɨ maryaasɨna yaka sɨpɨyavɨ yɨladɨkwosɨ'namwaaina yɨna yaka Maahathanɨ sɨmagɨnna kaanna wɨna ya'.
MAT.16.1	Perɨzɨyarajɨ Sazuzɨyarajɨ sara Jizaazaryawɨnna bɨna yeva yɨjɨwaalya'na yaamɨjɨ wɨdɨna “Gotɨyai gɨmaryasaabakeigɨ dɨngaka? Sɨgunyavɨ dɨragɨnya' maara'gɨzɨ atɨka maru'nata wɨjɨwaainya' kya'gɨzɨ gɨmɨnyɨna yawɨraade'nanyɨ.” 
MAT.16.2	Kɨrɨ' sahwai yagaala sa' kadɨka wɨ'nyɨna yaka wɨrɨvɨkɨ'na “Sawɨsaburɨna dara dadɨvɨsaihɨlyɨ ‘Sɨgunya' wayaaka yɨrarakɨwake'na nawɨ'nyagaa' yɨma'nadera.’ 
MAT.16.3	Nabaai pɨgaa' mwanyavɨna dara dadɨvɨkɨ ‘Yɨraayange' tɨnga mɨla'naraka sɨgunya wayaakesɨra. Sare'na dahaa' yɨhusasɨ burɨkesɨ waradera.’ Sara dadɨvɨkɨ. Yo, sasare' sarɨmɨ sɨgunyavɨreburɨ wangadɨvɨ' nayaa maryawɨbwa'dɨvɨkɨ. Kɨrɨ' dahaa'ne sangɨjɨ dɨragɨnya yɨvanɨgengɨjɨ wangadɨvɨ' nayaa mamaryawɨbwaryɨvanɨga'. ‘Gotɨyai naangegaa' wakadehaa' yarai yɨma'nadesɨ,’ majɨvanɨga'. 
MAT.16.4	Dahaasaihi kayaa'nanyaihɨlyɨ. A'mwei mwaaidɨ'nyɨ a'mwe' pwaraavɨ tidavamaryadevaaibɨ' Gotɨyarɨ yagalya'ma'na yeva gevwi yadɨvɨsaihɨlyɨ. Sareihi nyɨdɨwaa' ‘Dɨragɨnya' wɨjɨwaainya' wanganaana!’ Kɨrɨ' wɨjɨwaainya' mihibwarɨdaakwɨwɨna! Aawa. Dɨvi pɨropetɨya Jonaamɨ yaake' wɨjɨwaainya sa' danganyideihɨlyɨ.” Sara wɨdɨna yaka yagalya'ma'na yaka kaanna wɨna. (Matɨyui 12:39,40)
MAT.16.5	Aalɨbunyavɨ Jizaazalyɨ mɨdɨdɨvɨsarajɨ lɨvajulaga'ma'na yeva gamɨrera gɨrɨkula pɨnɨnna navɨka yɨna, mamakabi. 
MAT.16.6	Mamakabi kye' sagaa' Jizaazai wɨdɨna “Mala nayaa jɨwannyɨla! Perɨzɨyarajɨ Sazuzɨyarajɨ saraavɨre yɨzɨya'na mala nayaa jɨwannyɨla!” 
MAT.16.7	Sara wɨdɨna kya' kɨrɨ' sahwara dɨnyɨna “Sai dara dɨwa' ‘Nɨmɨrera gɨrɨkula lɨwɨnya pamidakya mamakabi yɨwaa'.’” 
MAT.16.8	Sara dɨnyɨna kye' Jizaazai kumɨre yagaalya' yawɨranganna yaka wɨdɨna “Nɨmɨnyɨ maalɨ'na lɨmwagakava. ‘Sahwai negaimwagathelyɨ,’ majɨvanɨgasaihɨlyɨ. Kɨrɨ' ‘Gɨrɨkulya maayainera,’ be'na dɨmanɨga'! 
MAT.16.9	Sarɨmɨ sɨmunya maayaihi dɨngaka! Gɨrɨkula ata pwinanya sa a'mwe 5,000 maaresanna myawɨrijɨvanɨga'! Sara yeva soigɨlya tinɨkengɨ maange' yunebanna gara garengɨ yekure'? 
MAT.16.10	Nabaai sarɨmɨ myawɨrijɨvanɨga' gɨrɨkula ata purɨdaa'nyɨ pwaraala daza a'mwe 4,000 ma'mwa'daasanna! Sara yeva soigɨlya naanga tinɨkengɨ gara garengɨ maramihɨwa'daa'? 
MAT.16.11	Myawɨrivanɨgasa' gatha'darevaka! Nɨmɨ gɨrɨkula pamidakyanna myɨhɨzɨvanɨge. Nɨmɨ yɨhɨthɨvanɨge. Sarɨmɨ mala nayaa jɨwannyɨla Perɨzɨyarajɨ Sazuzɨyarajɨ saraavɨre yɨzɨya'na!” 
MAT.16.12	Sagaa' sahwara sɨmunya nayaa yawɨramaa'na “ ‘Gɨrɨkula pamidakyavɨne yɨzɨya'na yɨpɨ'de'na,’ dɨnɨka mɨ'. Aawa. ‘Perɨzɨyarajɨ Sazuzɨyarajɨ saraavɨre wɨjɨwaakyanna nadapamaapɨdɨka!’ daka dɨnɨkesɨ.”
MAT.16.13	Sizaarɨya Pilipaai sɨmagɨnna Jizaazai bi'mavaawɨna yaka gamɨre mɨdɨdɨvɨsaraavɨ yɨdaanganna “A'mwera A'mweraavɨne Kaimɨraayainyɨna dadɨvɨta aaihwalaka?” 
MAT.16.14	Yɨdaanganna kya' kumɨ dɨna “Pwara dara dɨna ‘Jonɨ Bavɨtaazɨya Yadelyɨra.’ Pwara dɨna ‘Sai Ne Yɨlaajalyɨ.’ Nabaai pwara dɨna ‘Sai Ne Jeremaayai dɨngaka? Sai ne pɨropetɨya pwai dɨngaka?’” 
MAT.16.15	Mena dɨna kye' sai wɨdɨna “Sarɨmɨ saihi ‘Aaihwala?’ nyɨdɨvanɨgava.” 
MAT.16.16	Sara wɨdɨna kya' Saaimonɨ Pitai “Gɨmɨ Kɨraazɨtɨyaigɨnyɨ. Gotɨyai dahɨlakyaakeigɨnyɨ. Gotɨyai yuyagaa' gaala mwaaidere Gawaalɨvaangeigɨnyɨra.” 
MAT.16.17	Sara wɨdɨna kya' Jizaazai “Saaimonɨ Jonaamɨre kaimɨraayaigɨ yɨlaaya yadɨ tewaanaanga yɨnɨkeigɨnyɨ. A'mwe Kwaakevakɨyara mɨwɨsajɨ tawesɨ kɨnɨnnakera givwarɨdaakwetara mɨ'. Aawa. Nɨmaamaangei Sɨgunyavɨ mwaalɨkei sahwai givwarɨdaakwɨwakelyɨ. Sare'na tewaanaanga yɨnɨkeigɨnyɨ. 
MAT.16.18	Nabaai nɨmɨ gɨmɨnyɨ gɨthɨvanɨge. Gɨmɨ Pitaigɨnyɨ. Yagaala dara dɨnɨ' ‘Sɨlyaigɨnyɨ.’ Yɨ gɨmɨ nyɨdɨwaanya' sɨlaange'bɨsavɨ munyaba nɨmɨre kusɨlaanyara ange'bɨsaraavɨ dɨragɨnya wɨmwaaihɨdeinyɨ. Sahwara dɨragɨnyara sara mwaaidɨvɨ' balyabwine dɨragɨnyasɨ saza dɨragɨnyaraavɨ dathɨwanna yade mɨ'. 
MAT.16.19	Gotɨyarera yɨma'nya'nebwina Sɨgunyavɨya maremwaaidevɨne dɨragɨnya' kaanya baasa'ne' gɨzaavɨdeinyɨ. Kwaakevakɨ yangɨna ‘Kayaa'nanyangɨ,’ kada'gɨzɨ yɨ sangɨna Sɨgunyavɨ Gotɨyai mena sara yawɨ'na. Kwaakevakɨ yangɨna ‘Tewaanyangɨ,’ kada'gɨzɨ yɨ sangɨna Sɨgunyavɨ Gotɨyai mena sara yawɨ'na yɨnɨkelyɨ.” 
MAT.16.20	Wɨdɨna yaka sagaa' gamɨreraavɨ dɨragɨnna wɨdɨna “A'mwe pwaraavɨ ‘Gamɨ sai Kɨraazɨtɨyalyɨra,’ nudɨpɨdɨka!”
MAT.16.21	Sagaa'daa'nyɨ Jizaazai Kɨraazɨtɨyai mɨdɨdɨvɨsaraavɨ gaai yɨbwarɨdaakuna “Jeruzaalemɨna wɨwɨneinyɨ a'mwe naangerajɨ Gotɨyarɨne tamira'dɨvɨta naangerajɨ Kɨwɨjarajɨ sara daanga naanga nyɨjaavɨpɨ'deinyɨ. Nabaai nyɨramakɨpɨ'deinyɨ. Dɨvidaa'nyɨ yɨrɨka darɨkaai darɨkɨ ayɨna nyɨdɨkaavadeinyɨ.” 
MAT.16.22	Sara wɨdɨna kya' Pitai maanga tɨyabaarɨna makuna yaka maanga wɨdɨna “Naangeigɨ, aawa nebulyasɨ. Gotɨyarɨ gɨmɨnyɨna sɨnna tɨka wɨda'devwi magyɨma'nannera!” 
MAT.16.23	Wɨdɨna kya' kɨrɨ' gamɨnyawɨnna sai gɨnyɨwannyɨna yaka Pitarɨ wɨdɨna “Saataanɨgɨ, nɨmɨnyɨ dusɨmagɨ bulaawa! Nɨmɨre tusavɨ kaanya nanyɨrihɨ'dɨka! Gotɨyare sɨmunya' myawɨramaarivanɨgɨ. Aawa. Yune a'mweraavɨre' yawɨramaa'manɨgɨnyaigɨnyɨ.” 
MAT.16.24	Wɨdɨna yaka sagaa' Jizaazai gamɨre mɨdɨdɨvɨsaraavɨ wɨdɨna “Gazaizai nɨmɨnyɨna ‘Mɨdɨnɨma!’ dazai gamɨrebulyɨ gamɨre yayasɨ kwaakewɨ walamarakojɨ a'mwera kayaa'na nyapɨjɨ yɨta yovihɨrarannɨkevɨri nyɨramakɨpɨ'devaaibɨ' sahwai kayaa'nanya maarya'nei ‘Jizaazarɨna wikɨra!’ dozɨ nyɨmɨdɨnaabana! 
MAT.16.25	Sare' dare'nesɨ. A'mwe pwai ‘Jizaazarɨna nanyɨramakɨpɨdɨka!’ dazai nyɨmarasɨ'najai padaihasamaa'nade kɨrɨ' gamɨre gaalyabwi yɨwɨna yadevulyɨ. Kɨrɨ' a'mwe pwai nɨmɨnyɨna yawɨrojɨyai balya'nei dɨragɨnna nyɨlɨmwagazai gamɨre gaalyabwi bɨramaaradevulyɨ. 
MAT.16.26	Sare' dare'nesɨ. A'mwe pwai Kwaakevakɨya gɨlyɨvɨta yuya maarajai kɨrɨ' gamɨre gaalyabwi yɨwɨna yadevulyɨ. Sarevɨdaa'nyɨ gɨlyɨvɨta sa gatha'dara wɨgaimwagathelaka! Sahwai gamɨre gaalyabwi ayɨna mubamaarya'nei be nɨgwia wɨjaavadelaka! 
MAT.16.27	Dare'nanyɨ. A'mweraavɨne Kaimɨraayai Ganɨmaangere byaannyasɨ gannya ejelɨyara kwarajɨ ye'mwannɨgwalaabathelyɨ. Yɨrɨka dazagaa' a'mwe yuyara yadɨvɨta yune sabwine'na wɨrɨvɨkɨrade'nanyɨ. 
MAT.16.28	Nebulya'na yɨhɨthɨvanɨge. Dava daakata pwara mabalyadapiyara kuna mwaaidɨvɨ' A'mweraavɨne Kaimɨraayai a'mweraavɨ maremwaalya'nei nawɨ'nyarɨ tɨnna nayaa wangabɨ'dehaa'nanyɨ.”
MAT.17.1	Yɨrɨka ata purɨdaa'nyɨ pɨrɨ'na mena wavɨla'na kya' mugunya ke'mwewɨ yɨnaawɨnɨkevɨ Jizaazai Pitarɨjɨ Jemɨzalyɨ Jonɨ gamɨre gahwaalaangelyɨ saraarɨjɨ gaveraavɨ makɨlaawɨna. Sagaa' yune kumɨnna mwaalɨna. 
MAT.17.2	Yadapi Jizaazare kɨlaakejɨ' kumɨre tɨmyɨralyarɨ pɨjɨ'bɨ' yɨma'nyɨna yaka nabinna yɨma'nyɨna. Nabaai gamɨre sɨnnyɨ' nyɨlya'bɨ' lɨvamwadɨna, gamɨre baazɨ'ma'nya sa baake'bɨ' yaaka naanga mwadɨna. 
MAT.17.3	Sara yada, yɨthaanyi, Ne Mozɨzalyɨ Ne Yɨlaajalyɨ saraai yɨma'naabɨna yagɨla Jizaazalyɨ yagaala ye'mwannadɨna yadaakɨlyɨ tɨnna wanganna wie'. 
MAT.17.4	Pitai tɨnna wanganaka Jizaazarɨ wɨdɨna “Naangeigɨ dava mwalaaja' sa' tewaanyasɨra. Sara yawɨ'dɨza'na dava sɨmɨnya dawaai dasa marɨdaakudengɨ. Pɨrɨ' gɨmɨnne', pɨrɨ' Ne Mozɨzarɨne', pɨrɨ' Ne Yɨlaajarɨne'.” 
MAT.17.5	Sai yagaalya' kuna dadaasɨ, yɨthaanyi, yɨraaya pɨrɨ' wanyɨwanya naanga yɨna yaka kumɨnyɨ bwaakɨna. Yɨthaanyi, yɨraaya savɨdaasɨ maanguraaya pɨrɨ' yagaala dara dɨna “Dai nɨmɨre Nyɨbwaalɨvaangelyɨ. Darɨ kurya wɨkadɨnyalyɨ. Yɨlaaya nyɨgaimanɨ'. Dahwarɨ kadɨka du'nyɨla!” 
MAT.17.6	Wɨdɨna kya' mɨdɨdɨvɨsara kadɨka wɨ'nyɨna yeva kwaakewɨnna walaruta'nyɨna, kumɨre sɨnnyɨ' kwaakevɨ tutawa'na yɨna yadɨvɨ' sahwara lɨka naanga yenayɨna. 
MAT.17.7	Lɨka naanga yɨna yadɨvɨ' Jizaazai kumɨnyawɨnna wɨlaabɨna yaka ata yɨme'nyɨna yaka wɨdɨna “Sahwaihi dɨthɨkaayɨla! Lɨka mipɨnera!” 
MAT.17.8	Wɨdɨna kya' tɨnna maradɨhaihɨranganna yeva aane pwai kwarɨ mamaranganyɨ. Aawa. Jizaazai yune gaverɨ maranganna.
MAT.17.9	Sagaa' mugunyavɨ yagalya'ma'na yeva kewɨnɨna kuna waidaawadɨvɨ' Jizaazai dɨragɨnna wɨdɨna “Sarɨmɨ tɨnna wangamwaata dazanna a'mwe pwaraavɨ nudɨpɨdɨka! A'mweraavɨne Kaimɨraayarɨ balojɨyarɨ yɨdɨkaavojɨyagaa'na duzideihɨlyɨra.” 
MAT.17.10	Wɨdɨna kya' mɨdɨdɨvɨsara yɨdaanganna “Kɨwɨja sɨdu'nakera dara gatha'dara dadɨvɨtavɨnaka? ‘Yɨlaajai mena kabozɨ dɨvidaa'nyɨ Kɨraazɨtɨyai Gotɨyai wɨdahɨlakyaakei walaabathelyɨ.’ ” 
MAT.17.11	Yɨdaanganna kye' sai ja'nawɨdɨna “Yo, nebulya'na wɨdadɨvɨsasɨ. Yɨlaajai sɨnnawɨ bɨna, yuya byavada'galawɨmwaaihya'nelyɨ. 
MAT.17.12	Kɨrɨ' yɨhɨthɨvanɨge. Yɨlaajai mena bake kwarɨ kɨrɨ' a'mwera myawɨranganyesalyɨ. Aawa. Yune kunnya saburɨna mɨdɨdɨvɨ' dala nabinabinyabwi wiesalyɨ. Wɨramakesalyɨ. Nabaai sasare sahɨrɨsavɨ A'mweraavɨne Kaimɨraayarɨ wana kayaa'na wipɨ'delyɨ.” 
MAT.17.13	Sara wɨdɨna kya' gamɨrera yawɨ'na “Jonɨ Bavɨtaazɨya Yaderɨna danedɨvanɨka! Sahwai Yɨlaajalyɨra.”
MAT.17.14	A'mwe kwala bwa'naanya naangeraayabanna yɨ'mavaawɨna kye' a'mwe pwai gamɨnyawɨnna bɨna yaka kwadaai bahina yaka 
MAT.17.15	wɨdɨna “Naangeigɨ, nɨmɨre kaimɨraayarɨna gɨmɨ kale'na dɨnyɨgaimwana! Yɨmaka wida gannya kɨlaakejɨ' yuna kayaa'na mwaaidelyɨra. Sare' dare'nesɨ. Kwalaalyagaa' dɨkevɨ wala'daawadelyɨ. Nabaai aalyavɨ wala'daawadelyɨ. 
MAT.17.16	Gɨmɨre gɨmɨdɨdɨvɨsaraayawɨnna makabɨwei tewaanya mi kiwaakɨra.” 
MAT.17.17	Wɨdɨna kya' Jizaazai ja'nawɨdɨna “Sarɨmɨ a'mwe dahaasaihi naangegaa' mwaaidɨ dɨragɨnna nyɨlɨmwadɨvɨsaihi mɨka. Nabaai sarɨmɨre sɨmunyasɨ tewaanya' mɨka! Nɨmɨnyɨna nayaa myawɨryaihi sarɨmɨjɨ kuna gatha'daregaa' yɨhye'mwannemwaalɨdehaa'nanaka! Gotɨyare dɨragɨnya yawɨramaarya'neihɨrɨna kuna gatha'daregaa' nyadehaa'nanaka! Kaimɨraaya sarɨ dava nɨmɨnyabanna dɨmakabila!” 
MAT.17.18	Wɨdɨna yaka Jizaazai yɨmaka sarɨ maiyagaala wɨdɨna kya' kaimɨraaya dazarɨ yagalya'makuna kya' sarevɨ yuna sagaasagaa'daasɨ tewaanya mwaalɨna. 
MAT.17.19	Tewaanya mwaalɨna kya' Jizaazaryawɨnna yune gamɨrerana bɨna yeva, pwara yagalya'mavesagaa' wɨdɨna “Nemɨ yɨmaka dazarɨ yɨnɨga wi'na mudaasɨya' gatha'dara yaannevɨnaka?” 
MAT.17.20	Wɨdɨna kye' sai wɨdɨna “Gotɨyarɨ yɨnɨga wi'na malɨmwagyɨvanɨgasa'nanyɨ. Sare' dare'nesɨ. Nebulya'na yɨhɨthɨvanɨge. Maazɨtetɨya savɨre yɨsɨlya' maalɨtaayasɨ. Maalɨke' gɨrinɨkabaaibɨ' dɨragɨnna lɨmwanga maalɨtaaya daza' kɨnɨnnakeihi mwaaibɨzaihi mugunya daza' kudapɨjɨ ‘Keibanna dɨwona!’ yɨ nabaai sa' kaanna wɨna yadesɨ. Nabaai aane pɨrɨ' kɨrɨ' mi jide' mɨ'. Yuyanna jideihɨlyɨ. 
MAT.17.21	Kɨrɨ' yɨmaka sasarera wɨdaasa'ne' davwi jɨla! Tɨka wapaaya kɨmaakɨya wakɨna yapɨjɨ, Gotɨyarɨ dɨragɨnna jɨthaanganyidevulyɨ. Sabwi gavebwi yapɨjɨ yɨmaka dazaraavɨ duthaasideihɨlyɨ.”
MAT.17.22	Anga Galɨli sabanna ye'mwannɨguna yesagaa' Jizaazai wɨdɨna “A'mweraavɨne Kaimɨraayainyɨ a'mwe pwai makabozɨ a'mwe naangeraavɨna kanyɨmarɨmwangojɨ 
MAT.17.23	nyɨramakɨpɨ'deinyɨ. Nɨmɨ mi'na balɨna kya'mujɨ yɨrɨka daryaai darɨkɨ ayɨna nyɨdɨkaavadeinyɨ.” Sara wɨdɨna kya' gamɨrera kale naanga wiadaa'nyɨ sɨmunya yawɨri'maa'na yɨna yeva sana mwaalɨna.
MAT.17.24	Dɨvi anga Kaapanɨyamɨna yɨ'mavaawɨna yɨna kye' Gotɨyare Angevɨne taakɨzɨya maa'dɨvɨsara Pitaryawɨnna buthɨna “Sarɨmɨre yɨhɨzɨwaakadei Gotɨyare Angevɨna taakɨzɨya wakadei midaaka?” 
MAT.17.25	Buthɨna kye' sai wɨdɨna “Yo.” Sara wɨdaka angevɨ wɨlɨna kya' sɨnnawɨ Jizaazai wɨdɨna “Saaimonɨgɨ dare'na gara yawɨ'manɨgɨna? Kingɨyara Kwaakevakɨyaraavɨ maremwaaidɨvɨsara nɨgwɨtaakɨzɨya saza aaihwaravaavɨ maa'dɨvɨtaraavaka? Kunnya jɨlɨkaimɨraayaraavɨ maa'dɨvɨsara dɨngaka? A'mwe pwaraavɨ maa'dɨvɨsara dɨngaka?” 
MAT.17.26	Wɨdɨna kya' Pitai wɨdɨna “A'mwe pwaraavɨre nɨgwia maa'dɨvɨsare.” Wɨdɨna kya' Jizaazai wɨdɨna “Sarevɨdaa'nyɨ sahwaraavɨre jɨlɨkaimɨraayara taakɨzɨya wakadɨvɨtara mɨ'. (Sabaaibɨ' Gotɨyare Kaimɨraayainyɨ Gotɨyare Angevɨna taakɨzɨya wakadɨnyainyɨ mɨ'.) 
MAT.17.27	Kɨrɨ' ‘Taakɨzɨya mwaki kyakwoihɨjɨ naarɨmɨnyɨna jɨkurya nyawɨpɨdɨka!’ dena gɨthɨma! Sare'na wawo'gɨzɨ aalɨbunyavɨ jawɨwɨkɨya' dasɨ'naawa! Sara wasɨ'na'gɨzɨ jawɨnya aaya mudɨ'na wɨravabwa'dɨzai maarɨna ya'gɨzɨ maange' galaraa'mwanna ya'gɨzɨ nɨgwia pu' kusawɨ wɨla'dozɨ dɨvɨramaa'deigɨnyɨ. Nɨgwia dazahu' maarɨna ya'gɨzɨ yuya kwainaarɨne taakɨzɨya' dumaarideigɨnyɨ.” Sara wɨdɨna ya'.
MAT.18.1	Dazagaa' mɨdɨdɨvɨsara Jizaazaryawɨnna bɨna yeva “Kwaaka davakɨ Jizaazai nemɨre Kingɨyai yarai yɨma'nadelyɨ,” deva wɨdɨna “Sɨgunyavɨya maremwaaidevɨne gɨmɨre mɨdɨdaanyainajɨyai yuna naangei aaihwalaka? Yuyainaavɨ wavɨla'manɨkei aaihwalaka?” 
MAT.18.2	Wɨdɨna kye' kaimale pwarɨ jaka jɨvwaramaa'na yaka tɨnnyaba marɨdaakuna yaka 
MAT.18.3	dara wɨdɨna “Nebulya'na yɨhɨthɨvanɨge. Sarɨmɨ kaimɨraaya maalɨkerabɨ' mima'nyɨ yɨpɨja' Sɨgunyavɨya maremwaaidevɨ dulyideihi mɨ'. Arɨkewɨnyɨra. 
MAT.18.4	Sarevɨdaa'nyɨ pwai yune gamɨ sai kwaakewɨ walamarakɨnojɨ kaimɨraaya dazaibɨ' yɨma'najai, yɨ Sɨgunyavɨya maremwaaidevɨne'na a'mwe dazai pwaraavɨ wavɨlavadelyɨ. 
MAT.18.5	Nabaai pwai kwai nɨmɨnyɨna yawɨrojɨ kaimɨraaya dareibɨsarɨ maarajai yɨ sarevɨ nɨmɨnyɨ nyɨmaaradelyɨ.
MAT.18.6	Pwara kaimɨraaya maalɨkera kwaamu' mwaaidɨvɨsarabɨtara nɨmɨnyɨna dɨragɨnna lɨmwabɨzarajɨya pwarɨ a'mwei walapapalakya'na wɨdɨna kyojɨ nɨmɨrei kayaa'nanyabwi yaja' yɨ a'mwe dazarɨna yɨhɨthɨma! Sahwai sara yajai Gotɨyarɨna yagaainakei kyɨma'nojɨ Gotɨyai kayaa'na dɨragɨnaanna wiadelyɨ. Sɨnnawɨ nɨmɨrerɨ kayaa'na mujahaa' sɨla naangei gamɨre tɨlɨnnyavɨ lɨvarɨdapɨjɨ kwajɨ saalaalyavɨ kewewɨnɨ maralɨvarabɨzɨ kwajɨ tewaanya' kwaradɨka! Gotɨyai kayaa'na dɨragɨnaanna wiade'ne'na sabwi tewaanya' kwaradɨka! 
MAT.18.7	We', a'mwe Kwaakevakɨyara pwaraavɨ kayaa'nanyabwi walapapalakyaraavɨna Gotɨyai taangebwi wɨrɨvɨkɨraderaavɨna kale nyɨwaka. Pwara nɨmɨnyɨ yagalya'mapɨja'na sahwaraavɨ Gotɨyai dɨragɨnaanna wiadelyɨ. We', sare'na sahwaraavɨna kale nyɨwa'. Sare' dare'nesɨ. Kayaa'nanya dazabwi yɨma'naabathevulyɨ. Nebulyasɨ. Kɨrɨ' a'mwe sasare sabwi makabade sarɨna, we', Gotɨyai kayaa'nanaanga wɨrɨvɨkɨrade'nanyɨ. 
MAT.18.8	Nabaai gɨmɨre asɨlyɨ kayaa'nanya yɨjaigɨ gɨmɨre sɨmunya' kayaaka kyɨgalojɨ ‘Kayaa'nanyaba namwaaimudɨka!’ dɨzaigɨ sasare gɨnnya asɨrɨ daku'nyɨna ya'gɨzɨ lɨvaranna ja! Ata gave pwina kɨnɨnnakeigɨ yuyagaa'ne gaalyabwina dɨmwaaideigɨnyɨne'na tewaanyasɨ. Ata puraai kɨnɨnnakeigɨ Dɨka myɨgaaya'nevɨ maragɨlɨvarabɨ'de'na kayaa'nanyasɨ. Sare'na sabwina minna! Nabaai gɨmɨre sɨvɨlyɨlyɨ wawa'gɨzɨ kayaa'nanya yɨjaigɨ sɨmunya' kayaaka kyɨgalojɨ ‘Kayaa'nanyaba nanyɨmwaaihadɨka!’ dɨzaigɨ sasare sɨvɨlyɨrɨ daku'nyɨna ya'gɨzɨ lɨvaranna ja! Sɨvɨla gave pwina kɨnɨnnakeigɨ yuyagaa'ne gaalyabwina dɨmwaaideigɨnyɨne'na tewaanyasɨ. Sɨvɨla puraai kɨnɨnnakeigɨ Dɨka myɨgaaya'nevɨ maragɨlɨvarabɨ'de'na kayaa'nanyasɨ. Sare'na ayɨna dɨragɨnna gɨthɨma! Sasarebwina minna! 
MAT.18.9	Nabaai gɨmɨre tɨnnyalyɨ kayaa'nanya wangadɨzaigɨ sɨmunya' kayaaka kyɨgalojɨ ‘Kayaa'nanyaba nanyɨmwaaihadɨka!’ dɨzaigɨ sasare tɨnnyarɨ jɨwa'mwanna ya'gɨzɨ lɨvaranna. Tɨnna gave pwaina kɨnɨnnakeigɨ yuyagaa'ne gaalyabwina dɨmwaaideigɨnyɨne'na tewaanyasɨ. Tɨnna pwaraai kɨnɨnnakeigɨnyɨ Dɨka Naangevɨ maragɨlɨvarabɨ'de'na kayaa'nanyasɨ. Dazasare'na sabwina minna!
MAT.18.10	Mala nayaa jɨwannyɨla! Sarɨmɨ sɨmunya kaimɨraaya daraavɨna dara nyawɨpɨdɨ'! ‘Dazarajɨya pɨmɨlɨ' wana yaasɨwa'nanyalyɨra.’ Sare' dare'nesɨ. Dara yɨhɨthɨvanɨge. Ejelɨyara kaimɨraayaraavɨ nayaa maremwaaidɨvɨsarera. Sahwaraavɨ daanga wina yadaa'nyɨ taanga maarɨna yɨpɨja yuyanna ejelɨyara Nɨmwai Sɨgunyavɨ mwaalɨkerɨ wɨjɨwaakadɨvɨsare. 
MAT.18.11	Sare' dare'nesɨ. A'mweraavɨne Kaimɨraayainyɨ tusavɨ yadakunɨkeraavɨ padaihasamaarya'neinyɨ bɨweinyɨ.
MAT.18.12	Sarɨmɨ dare'na gara yawɨ'manɨgava? A'mwe pwai sipɨzipɨya waanɨ aadɨretɨyara kɨnɨnnakei mwaalajai sipɨzipɨya pwai kyadaavojɨ bɨrɨbɨrya'nei wawadei midaaka! Sai mugunyangɨ sipɨzipɨyara 99 mwaaidapi yagalya'ma'na yojɨ sipɨzipɨya gave pwainanya yadaavaja dazaina bɨrɨbɨrya ya'nelyɨ. 
MAT.18.13	Nebulya'na yɨhɨthɨvanɨge. Sai mena bɨramaarajai sipɨzipɨya gave pwainanya dazarɨna yɨlaaya naanga yadelyɨ. Yɨ sipɨzipɨyara 99 myadaayɨ yadaapiyaraavɨna yɨlaaya maalɨka yadelyɨ. 
MAT.18.14	Sasare sabaaibɨ' Sɨrɨnɨmaanga Sɨgunyavɨ mwaalɨkei maalɨka dazarajɨyarɨna sɨmunya' dɨna ‘Kaimɨraaya dazai myadaavanna! Aala!’ dada bɨramaa'manɨ'.
MAT.18.15	Nabaai ja'mwei kayaa'nanya pɨbwi gyazaryawɨnna wɨna ya'gɨzɨ yune kɨrɨmɨnna mwaalɨna yakɨlyɨ gamɨre kayaa'nanyabwi jalɨkurakɨna. Nabaai sai kadɨka nayaa gu'najai yɨ tewaanna yavada'galamwaaida gɨmɨjɨ avaaizɨmunya je'mwannamwaalyideraaihɨlyɨ. 
MAT.18.16	Kɨrɨ' gɨmɨre yagaalya' kadɨka magu'nyajai yɨ a'mwe pwaina a'mwe kwaraaina maarɨna ya'gɨzɨ gɨmɨjɨ wɨna. Wɨna kyapɨjɨ a'mwe pwaraaihi daraai dala kwaihi gamɨre yagaala jalɨkurakya'neihi dɨthɨnyideihɨlyɨ. 
MAT.18.17	Kɨrɨ' sahwaraare yagaalya' kadɨka mu'nyɨ yajai nɨmɨre kusɨlaanyaraavɨ wɨdɨna. Nabaai kusɨlaanyaraavɨre yagaalya'na kadɨka mu'nyɨ yajai sarɨna dara jawɨ'delyɨ. Anga naanga pimagɨnyai menyai yɨma'nadei daaka! Taakɨzɨya maa'da kuka maa'dei daaka! Sareraavɨ yɨvanɨgevaaibɨ' sahwarɨ sara yɨdeinyɨ. 
MAT.18.18	Nebulya'na yɨhɨthɨvanɨge. Nɨmɨreihi sɨrya'mweraavɨna Kwaaka davakɨ dɨmaremwaalyideihɨlyɨ. Sahwaibɨsaraavɨna Kwaaka davakɨ ‘Sabwi kayaa'nanyabulyɨ. Kusɨlaanyainaayawɨ dɨwona!’ wɨdapɨjɨyagaa' yɨ Sɨgunyavɨ Gotɨyai ‘Sabwi kayaa'nanyabulyɨ,’ mena sara yawɨ'na. Nabaai Kwaaka davakɨ ‘Sabwi tewaanyabulyɨ,’ dapɨjɨyagaa' Sɨgunyavɨ ‘Sabwi tewaanyabulyɨ,’ mena sara yawɨ'na yadelyɨ. 
MAT.18.19	Nabaai yagaala ayɨna yɨhɨthɨvanɨge. Kwaaka davakɨ gazazangɨna sarɨmɨjɨyaraai avaaizɨmunya'na yakɨlyɨ Gotɨyarɨ yɨdaanganyɨkaja' yɨ sasare' Sɨgunyavɨ mwaalɨkei Nɨmaamaangei sahwaraarɨna yannelyɨ. 
MAT.18.20	Yo, nɨmɨnyɨna a'mwe pwaraaihi daraai dala kwaihi anga pɨba yɨ'bwa'nemwaaibɨzaihi sarɨmɨnyɨ tɨnnyaba mwaalɨde'na Nɨmwai sara yɨhɨgaimwagathe'nanyɨ.” Sara wɨdɨna ya'.
MAT.18.21	Dazagaa' Pitai gamɨnyawɨnna bɨna yɨna yaka wɨdɨna “Naangeigɨ, nya'mwei kayaa'nanya yɨya kanyojɨ gamɨre kayaa'nanya marasɨ'nya'neinyɨ kayaa'nanya sa gara gara nyadengaka? Yɨnɨga wi'na ata purɨdaa'nyɨ pwaraainanya'na dɨngaka?” 
MAT.18.22	Wɨdɨna kya' Jizaazai dara wɨdɨna “Ata purɨdaa'nyɨ yune pwaraainanya'na gɨthɨwe'na mɨ'. Aawa. Yɨnɨga wi'na kwala naanga naangenna gɨthɨwa.” 
MAT.18.23	Sara wɨdɨna yaka savɨna ke'ba'nanya' dara wɨdɨna “Sarevɨdaa'nyɨ Sɨgunyavɨya maremwaaidevɨ a'mweraavɨre kayaa'nanyanna marasɨ'nya'nebwi dare'bɨsabulyɨ. Pɨgaa' a'mwe pwai Kingɨyai maremwaaidei yawɨ'na ‘Nɨnnya nyɨdaayadɨvɨtaraavɨre nɨgwɨtɨvɨkɨta yavada'galamaarɨma!’ 
MAT.18.24	Sara yawɨ'na kya' nɨgwia gaai yamaasagaa' dinaaya naanga naange' (10 milɨyonɨ kinaaya) kɨnɨnnakerɨ makabɨna. 
MAT.18.25	Makabɨna kye' kɨrɨ' dinaaya yɨnɨga tɨvɨkɨrya'ne' sai nɨgwia maayalyɨ. Sarevɨdaa'nyɨ kingɨyai dɨragɨnna wɨdɨna ‘A'mwe dazalyɨ gamɨre a'mwesɨ kaimɨraayajɨ gannya gɨlyɨvɨta yuyajɨ marayaasɨpɨka! Sara mi'na yaasɨna yapɨjɨ nɨgwia daza nɨmɨnyɨne'na dinaaya tɨvɨkɨrya'ne maapɨka!’ 
MAT.18.26	Sara wɨdɨna yakevɨdaa'nyɨ wɨdaayade dazai kingɨyaryaba kwadaai bulagina yaka kɨnna dɨna yaka wɨdɨna ‘We', nɨmɨnyɨna kale kagyozɨ nɨmɨnyɨna yemwaala dɨnya! Nabaai dinaaya yuya' gɨrɨvɨkɨrɨdeinyɨra.’ 
MAT.18.27	Kadɨka sara wɨ'naka wɨdaayade dazare naangei sahwarɨna kale wina kya' wɨdɨna ‘Wikɨra. Gɨmɨre dinaaya' manyɨjaayɨ dɨnyɨdeigɨnyɨ. Wi'nanyɨra. Mi'na gɨmarasɨ'nyɨwana.’ Sara wɨdɨna yaka dinaaya sa' yɨnahu marasɨ'nyɨna. 
MAT.18.28	Sara kya' mwasawɨnna wɨdaayade dazai walyuna yaka gamɨjɨya wɨdaayade pwarɨ walyanganna. Sahwai sɨnnawɨnyarɨna dinaaya maalɨke' (100 kinaaya) kɨnɨnnakelyɨ. Yɨthaanyi, sɨnnawɨnyai avaaiwawɨnya dazarɨ walyanganna yaka galalɨmwanna yɨna yaka gamɨre tɨlɨnnyavɨ galagɨraa'dɨwanna yada wɨdɨna ‘Nɨmɨnyɨne' gɨmɨre dinaaya yuya yunebanna dɨrɨvɨkɨka!’ 
MAT.18.29	Sarevɨdaa'nyɨ gamɨre avaaiwawɨnyai kwadaai gɨlɨna yaka dɨragɨnna yɨdaanganna ‘Nɨmɨnyɨna kale kagyozɨ nɨmɨnyɨna yemwaala dɨnya! Nɨmɨre dinaaya gɨrɨvɨkɨrɨdeigɨnyɨ.’ 
MAT.18.30	Kɨrɨ' sai ‘Aala!’ dɨna. Aawa. Sarɨ kalavuzavɨ marɨmwaaihɨna yaka ‘Sahwai dinaaya sa' nɨmɨnyɨna tɨvɨkɨradehaa'na yagalya'mavadelyɨ.’ 
MAT.18.31	Sara wɨdɨna kya' sarevɨdaa'nyɨ gamɨre avaaiwawɨnyara sasare sabwi wanganeva kale naanga wiadaa'nyɨ kumɨre naangerɨ yagaala yuya daza wɨjɨwakaawɨna. 
MAT.18.32	Sara wɨjɨwakaawɨna kye' a'mwe naangei wɨdaayade dazarɨ jaka wɨdɨna yaka dara wɨdɨna ‘Yaasɨwa'wawɨnya kayaa'nanyaigɨ! Aayagaa' nɨmɨnyɨ kɨnna kanyɨdɨwaa sare'na gɨmɨre dinaaya yuya yaasɨwa'na gɨmarasɨ'nyɨweigɨnyɨ. 
MAT.18.33	Nɨmɨ kale gɨhaimwamwebaaibɨ' gɨmɨre avaaiwawɨnyarɨ kale kugaimwadɨka! Sara yɨjɨ kwajɨ sabwi nawɨ'nya' kwaradɨ'!’ 
MAT.18.34	Wɨdɨna yaka gamɨre naangei sɨnna tɨka wɨda'daa'nyɨ a'mwe daangita wɨjaavadɨvɨsaraayawɨ marɨmwangakɨna. Gamɨre dinaaya yɨnɨga wi'na yɨ'mwannya'nerɨ marɨmwangɨna yakelyɨ. 
MAT.18.35	Nabaai sarɨmɨre sɨmunyangɨ sarɨmɨ yuyaihi sɨrya'mwe gazarazaraavɨre kayaa'nanya mamarasɨpɨja' yɨ Nɨmaamaangei Sɨgunyavɨ mwaalɨkei avaaina sana yɨhyathelyɨ.” Sara wɨda'.
MAT.19.1	Jizaazai yagaala daza jɨ'mwannyɨna yakegaa' anga Galɨli yagalya'ma'na yɨna yaka Aalya Jothanɨ pimagɨnna anga naanga Juthɨyanna wɨna. 
MAT.19.2	Wɨna kya' kwala bwa'naanya naanga sahwarɨ mɨdɨnyɨna kye' dazɨmagɨ kumɨre nalaaya tewaanya yavada'gaina wia'.
MAT.19.3	Nabaai gamɨnyawɨnna Perɨzɨya pwara bɨna yeva “Kayaa'na ja'nanedazɨwaka?” yawɨ'na yadɨvɨ' yaamɨjɨ yɨjɨwaaina ya'nera wɨdɨna “Nemɨre kɨwɨnya dɨnɨkeburɨ gazannazanna a'mwei gannya a'mwevɨ yɨnahu wɨdaasa' tewaanya' dɨngaka?” 
MAT.19.4	Sara wɨdɨna kye' sai ja'nawɨdɨna “Gotɨyare bukuyavɨ dɨnɨka datha' madanganyadɨvɨsaihi daaka! Sɨnnawɨ kɨgaakuna Gotɨyai yuya wakyaakegaa' kwalyalyɨ balyasɨ sawaarɨ yavɨkarina yaakeyolyɨ. 
MAT.19.5	Sara yaka sai dɨna ‘Sarevɨdaa'nyɨ a'mwei ganɨmaangelyɨ ganaangesɨ sawaarɨ yagalya'mavojɨ gannya a'mwesɨ yɨraku'na yɨkadeyolyɨ. Nabaai sayoi kɨlaaka gave pɨjɨ'nanyayoi yɨma'nyɨkadeyolyɨ.’ Yagaala dazavɨ myawɨryadɨvɨsaihi daaka! 
MAT.19.6	Sarevɨdaa'nyɨ sayoi kɨlaaka pɨjɨkaaina ayawɨ yɨkadewaai mɨ'. Aawa. Sayoi yune kɨlaaka gave pɨjɨ'nanyɨ. Sarevɨdaa'nyɨ sasare sabwi Gotɨyai mena ye'mwannemwaaihɨnɨkelyɨ. A'mwera nadahaaibwapɨdɨka!” 
MAT.19.7	Wɨdɨna kya' sahwara wɨdɨna “Nedɨwaanya'na Ne Mozɨzai kɨwɨnya' dara be'na dɨnɨkavaka? ‘A'mwei gamɨre balaangevɨ wɨdaasa'nei pɨkarɨyɨkwiavɨ yɨda'na yojɨ a'mwevɨ wɨjaavojɨ yunakaanna wɨdaasadelyɨra.’ Be'na dɨnɨkevɨnaka!” 
MAT.19.8	Wɨdɨna kye' sai wɨdɨna “Sarɨmɨre sɨmunyangɨ galarɨlavɨmwaaihɨnyɨna kiwaakɨra. Sarevɨdaa'nyɨ Mozɨzai sarɨmɨre a'mwengɨ wɨdaasa'na baihana'na yɨhyaakelyɨ. Kɨrɨ' sɨnnawɨ kɨgaakuna sasare dazabwi waryaakebwi mɨ'. 
MAT.19.9	Nabaai dara yɨhɨthɨvanɨge. Pwai kwai gamɨre a'mwe' mudɨkerɨ maridaayɨ yaja' sahɨrɨvɨ yaasɨwa'na wɨdaasadevɨdaa'nyɨ a'mwe pɨrɨvɨ nayaa yɨdaanganojɨ kwala maarajai yɨ sahwarɨna Gotɨyai dɨna ‘A'mwe sai ata lɨmwangebwi kayaa'na yɨwakelyɨ.’”
MAT.19.10	Sagaa' gamɨre mɨdɨdɨvɨsara wɨdɨna “A'mwei gannya a'mwevɨ sara mudaasɨ yaja'na nemɨ kwala namaraadɨka! Nemɨ a'mwe maayaina mwalaadevwi nawɨ'nyasɨ.” 
MAT.19.11	Wɨdɨna kye' sai wɨdɨna “Yagaala daza' yɨnɨga wi'na yawɨramaarya'nera yuyaraavɨna mɨ'. Aawa. Gotɨyai kwala mamaarya sasareburɨne dɨragɨnya' wɨjaavojɨya pwaraavɨnanyɨ. 
MAT.19.12	Sare' dare'nesɨ. Yɨ kwala yɨnɨga mamaarya'nera a'mwe dala pwarana pwarananyavɨnyɨ. Pwara kuvɨnaange maarɨna yesagaa' kwala maarya'nera mamwaalyɨ yɨpɨnerera. Pwaraavɨ a'mwera munya da'nɨkera kwala yɨnɨga maapɨ'dera mɨ'. Pwara Sɨgunyavɨya maremwaaidevɨne wawɨnya' yawɨ'dɨvɨ' kumɨ sara kɨmaakɨya dakadɨvɨ' kwala mamaaryadɨvɨsare. A'mwei yagaala daza' yɨnɨga wi'na yawɨramaarannei sai yawɨramaa'na yana!”
MAT.19.13	Sagaa' gamɨnyawɨnna kaimɨraaya maalɨka pwaraavɨ makabɨna. “Kumɨre mɨnyagɨnyangɨ gamɨre asa' wɨdathɨwada Gotɨyarɨ sahwaraavɨna wɨdana!” deva makabɨna. Mi'na makabɨna kye' kɨrɨ' gamɨre mɨdɨdɨvɨsara kumɨnyɨ maanga wɨdɨna. 
MAT.19.14	Maanga wɨdɨna kye' Jizaazai wɨdɨna “Nɨmɨnyawɨnna kaimɨraayaraavɨ dɨmaryasaabila! Sarɨmɨ darihɨralɨmwagata mipɨnera! Sare' dare'nesɨ. Sɨgunyavɨya maremwaaidevɨnera maalɨka sasareraavɨna Gotɨyai yanga wɨjaavade'nanyɨ.” 
MAT.19.15	Sara wɨdɨna kya' gamɨnyawɨnna bɨna kye' asa' mɨnyagɨnyangɨ dathɨwanna wia'. Sara wiaka dɨvidaa'nyɨ dazɨmagɨ yagalya'ma'na yaka kaanna wɨna ya'.
MAT.19.16	Yɨthaanyi, a'mwe pwai gamɨnyawɨnna bi'ma'na yaka wɨdɨna “Wɨjɨwaakyaigɨ, ‘Yuyagaa' yuyagaa'ne gaalyabwi maarɨma!’ da'mujɨ tewaanya gare'na yɨdeinyaka?” 
MAT.19.17	Wɨdɨna kya' ja'nawɨdɨna “Tewaanya'na nɨmɨnyɨna be'na nyɨdaangamanɨgɨna? Tewaanyai yune gave sahwainanyalyɨra. Kɨrɨ' gɨmɨ ‘Gaala nebulyaburɨ mwaalya'neinyɨ,’ yawɨ'dɨza' kɨwɨnya dɨnɨkengɨ nayaa dɨmɨdɨna!” 
MAT.19.18	Sai wɨdɨna “Kɨwɨnya garengaka?” Jizaazai wɨdɨna “Datha'darenna ‘A'mwe maramakɨnnera! Pware a'mwevɨ ata malɨmwadɨnnera! Kuka minnera! A'mwe pwaraavɨna kwaasɨ yagaala majalɨkurakɨnnera! 
MAT.19.19	Gɨmɨre gɨmaamaangelyɨ gwaangesɨ sawaare yaya munyaba makidɨ duhaimwana! Gɨmɨnyɨna gɨvu'nadevaaibɨ' pwaraavɨna avaaina nawɨ'nya gɨvu'nana!’” 
MAT.19.20	Sara wɨdɨna kya' mɨgɨnya sai wɨdɨna “Kɨwɨnya yuya daza mena mɨdɨdɨnyangɨra. Nɨmɨnyɨ kuna gare' nyɨgainɨvanɨkevaka?” 
MAT.19.21	Wɨdɨna kya' Jizaazai wɨdɨna “Gɨmɨ ‘Yune nebulya'nanyainyɨ yɨma'nɨma!’ dɨzaigɨ gɨmɨre gɨlyɨvɨta yuya yasaawa'gɨzɨ a'mwe gɨlyɨvɨ'maayaraavɨ nɨgwia duzaama! Sarevɨdaa'nyɨ Sɨgunyavɨ gɨmɨ gɨlyɨvɨta kwalaalya kɨnɨnnakeigɨ jɨma'nadeigɨnyɨ. Nabaai nɨmɨnyɨ dɨnyɨmɨdɨnaama!” 
MAT.19.22	Wɨdɨna kya' mɨgɨnyai yagaala daza' kadɨka sara wɨ'nyɨna yaka kale wiadaa'nyɨ kaanna wɨna. Sare' dare'nesɨ. Sai gɨlyɨvɨta kwalaalya kɨnɨnnakelyɨ.
MAT.19.23	Sagaa' Jizaazai gamɨre mɨdɨdɨvɨsaraavɨ wɨdɨna “Nebulya'na yɨhɨthɨvanɨge. Sɨgunyavɨya maremwaaidevɨ a'mwe nɨgwɨhɨravɨnakei yagɨyagɨ wɨladelyɨ. Yaasɨwa'na mɨ'. 
MAT.19.24	Ayahi yɨhɨthɨvanɨge. Kaamelɨyai ‘Langa kwaabɨhannya gipwaidɨvɨta sarɨkɨre daibu'nyavɨ wɨlɨma!’ dozɨ sa' yagɨyagɨ wawɨnya maayasɨ. Nɨgwɨhɨravɨnakei ‘Gotɨyai maremwaaidevɨ wɨlɨma!’ dozɨ sa' yagɨyagɨ wawɨnyasɨ.” 
MAT.19.25	Wɨdɨna kya' mɨdɨdɨvɨsara kadɨka sara wɨ'nyɨna yeva lɨka yɨwainɨgulaawɨna yɨna yeva wɨdɨna “ ‘Nɨgwɨhɨravɨnakei aawa!’ daakajɨ aaihwarɨ padaihasamaarannelaka?” 
MAT.19.26	Wɨdɨna kye' Jizaazai tɨnna baihana'na wiaka wɨdɨna “A'mwera wi'na mɨka! Kumɨ sara Gotɨyaryawɨnna mabi yɨpɨnerera. Kɨrɨ' Gotɨyai yuyabwi yɨnɨga wi'na yannelyɨ.” 
MAT.19.27	Wɨdɨna kya' sagaa' Pitai ja'nawɨdɨna “Yɨthaa, nemɨ yuyangɨ yagalya'mavona gɨmɨdɨmwona. Sarevɨdaa'nyɨ nemɨ tɨvɨkɨrya'ne benɨ maraadengaka?” 
MAT.19.28	Wɨdɨna kya' Jizaazai kumɨnyɨ dara wɨdɨna “Nebulya'na dara yɨhɨthɨvanɨge. Yuya mudɨka yɨma'nadehaa' A'mweraavɨne Kaimɨraayai dɨragɨnyasɨ byaannyasɨ kɨnɨnnakei kingɨyarɨ namwaalyɨta nawɨ'nyavɨ mwaalade dazahɨgaa' sarɨmɨ nyɨmɨdɨdɨvɨsaihi kwaihɨlyɨ namwaalyɨta nawɨ'nya sɨvɨlɨrɨdaa'nyɨ pwaraala sangɨ dɨmwaalyideihɨlyɨ. Sara yadɨvɨ' yawɨbwarya'neihi Yɨzɨrelɨyaraavɨre yɨsavakaavɨ sɨvɨlɨrɨdaa'nyɨ pwaraala savakaavɨ dɨmaremwaalyideihɨlyɨ. 
MAT.19.29	Nabaai gazaizai nɨmɨnne yayavɨna yawɨ'da nɨmɨre wawɨnya yada yɨ sahwai gamɨre angevɨ yagalya'ma'na. Yɨ gya'mwe pwaraavɨ gya'mwe kɨnɨngɨ yagalya'ma'na. Yɨ ganɨmaanga pwarɨ ganaanga kɨrɨvɨ yagalya'ma'na. Yɨ gamɨre kaimɨraayangɨ yagalya'ma'na. Yɨ aawawɨnyangɨ yagalya'ma'na. Yɨ sarevɨdaa'nyɨ sahwai tewaanya kwalaalya naanga maaradelyɨ. Nabaai sara yojɨ Ganɨmaangere yuyagaa' yuyagaa'ne gaalyabwi maaradelyɨ. 
MAT.19.30	Kɨrɨ' dahaa' a'mwe kwalaalyara kumɨre yaya munyaba warɨkera dɨvi nɨmɨnyɨne'na kumɨre yaya kwaakeba waraderera. Nabaai dahaa' a'mwe kwalaalyara kumɨre yaya kwaakeba warɨkera dɨvi nɨmɨnyɨne'na kumɨre yaya munyaba waraderera.
MAT.20.1	Sare' da'daresɨ. Sɨgunyavɨya maremwaaide' a'mwe pwai aawawɨnya kɨnɨnnakei yɨnɨkabaaibɨsasɨ. Wana mwanyavɨ (6 kɨlokɨ) gamɨre gɨraipɨwiwawɨnyavɨ wɨdaaya'ne pwaraavɨ maarya'nei kaanna wɨna. 
MAT.20.2	Kaanna wɨna yaka a'mweraavɨ wɨdɨna ‘Nɨmɨre gɨraipɨwiwawɨnyavɨ nyɨdaaya'neihɨrɨ nemɨre sabwine'na pwarɨ dahaa'ne kinaaya' pwarɨ dahaa'ne kinaaya' yɨhɨzaavɨdeinyɨ.’ ‘Yo, wikɨra,’ ja'nawɨdɨna kye' gamɨre wawɨnyavɨna wɨdaasɨna. 
MAT.20.3	Wɨdaasɨna yaka mwanyɨzɨrɨgwajahaa' maaketɨyaba ayahi wɨna yaka a'mwe pwara yaasɨwa'na yadapiyaraavɨ tɨnna wanganna. 
MAT.20.4	Tɨnna wanganna yaka wɨdɨna ‘Sarɨmɨ kwaihɨlyɨ nɨmɨre wiwawɨnyavɨna kaanna wawopɨjɨ jaawila! Yɨ nabaai nɨgwia yɨda'nanya yɨhɨzaavɨdeinyɨra.’ Kuda' sarevɨdaa'nyɨ kaanna wɨna. 
MAT.20.5	Kaanna wɨna kye' dɨvidaa'nyɨ sɨrɨgwajahaasɨ sɨvɨraryagaasɨ gyakwai ayahi wɨna yaka avaaina sana yɨna. 
MAT.20.6	Nabaai sawɨsaburɨ (5 kɨlokɨ) ayahi kaanna wɨna yaka a'mwe pwara daa'dapiyaraavɨ tɨnna wanganna yaka wɨdɨna ‘Dava nyɨlaanga davɨ yaasɨwa' gatha'darevɨna daakava?’ 
MAT.20.7	Sahwara ja'nawɨdɨna ‘Nemɨnyɨ wawɨnya nejaaya'nei pwai midaakajɨnyɨra.’ Ja'nawɨdɨna kye' sai wɨdɨna ‘Sarɨmɨ kwaihɨlyɨ nɨmɨre wawɨnyavɨna dɨwila!’ 
MAT.20.8	Sara wɨdɨna kya' yuyara wawɨnya yɨna kye' nyɨla walakyagaa' mena kyɨma'na' wiwawɨnyavɨ gyakwalaangei gamɨre maredaasarɨ dara wɨdɨna ‘Wawɨnyavɨ nyɨdayɨwaasaraavɨ jaka wɨda'gɨzɨ nɨgwia duzaama! Wawɨnya aaya dɨvidaa'nyaraavɨ sahwaraavɨdaa'nyɨ duzaama! Nɨgwia sahwaraavɨ kuna kuna wɨjaava'gɨzɨ yune wawɨnya sɨnnawɨ wɨdaayaraayabanna jɨ'mwannadesɨra.’ 
MAT.20.9	Sara wɨdɨna kya' maredaasai sara yɨna yada a'mwera wawɨnya' yamaa'dɨvɨ' yune sawɨsaburɨ (5 kɨlokɨ) yesara bi'ma'na yɨna yeva pwai kinaaya pɨrɨ' pwai kinaaya pɨrɨ' maarɨna. Sagaa' yɨrɨka yunevɨna wawɨnyavɨ nɨgwia kinaaya pukɨra. 
MAT.20.10	Maarɨna kye' wawɨnya aayagaa'daa'nyɨ yamaa'nɨka sara tɨnna wanganna yeva yawɨ'na ‘Dɨvidaa'nyara pwai kinaaya pɨrɨ' pwai kinaaya pɨrɨ' ma'mwaasa'na nemɨ pɨnɨjɨ maraadeinera.’ Sara yawɨ'na kye' kɨrɨ' sara kwarajɨ pwai kinaaya pɨrɨ' pwai kinaaya pɨrɨ' maarɨna. 
MAT.20.11	Sara maarɨna yeva jɨkurya yɨna yeva wawɨnyavɨ gyakwalaangerɨ maanga wɨdɨna 
MAT.20.12	‘A'mwe dazara aaya dɨvidaa'nyɨ yɨma'naabadɨvɨ' wawɨnya' yune waanɨ aawaaya'na wavɨla'derera. Gɨmɨ nɨgwia saraavɨ wɨjawaanya' nemɨ maraanne' wɨjawaana! Kɨrɨ' nemɨ wawɨnya naanga yadaa mwanyavɨdaa'nyaina yune nyɨla walakyagaa'na yɨ'mwannɨvanɨgoinera. Sara yadaawori nyɨla naange' nebaihinɨvanɨkeinera.’ 
MAT.20.13	Maanga sara wɨdɨna kye' wawɨnyavɨ gyakwalaangei kumɨjɨya pwarɨ ja'nawɨdɨna ‘Nya'mweigɨ, gɨmɨnyɨna kayaa'na magivanɨge. Naarɨmɨ kinaaya pɨrɨ'na “Tewaanyasɨra,” myawɨrijɨhyɨwola? 
MAT.20.14	Sarevɨdaa'nyɨ gɨnnya nɨgwia' maarɨna ya'gɨzɨ kaanna wɨna jɨ! Nyɨvu'nɨvanɨka daresɨ. Gɨzaavanɨgevaaibɨ' a'mwe aaya dɨvidaa'nya dazarɨ avaala wɨjaawa. 
MAT.20.15	Sare' yune nɨmɨresɨ. Nɨnnya nɨgwia yune sangɨna yɨnɨga mi yɨwɨneinyɨ dɨngaka? Nɨmɨ tewaanyabwina yadɨnyainyɨne'na sɨmunyavɨ jɨkurya yawɨ'dɨ wabarɨnna yɨvanɨgɨnyaigɨ dɨngaka?’ wɨda'. 
MAT.20.16	Ke'ba'na yɨhɨthɨwe da'daresɨ. A'mwe dɨvidaa'nyara sɨnnawɨnyara yɨma'nɨpɨ'derera. Nabaai a'mwe sɨnnawɨnyara yune dɨvidaa'nyɨna yɨma'nɨpɨ'derera. (Gotɨyai gannya gaalyabwi aaya dɨvidaa'nyaraavɨna avaaina sɨnnawɨ wɨjaavaderera. Nabaai gannya gaalyabwi sɨnnawɨ aayagaa'daa'nyaraavɨna dɨvidaa'nyɨ wɨjaavaderera.)”
MAT.20.17	Jeruzaalemɨna kaanya yɨlaawia'nei woda gamɨre sɨvɨlɨrɨdaa'nyɨ pwaraalyara gavera gamɨnyabanna jɨ'bwaramakuna yaka tutaanyavɨ kavena wɨdɨna 
MAT.20.18	“Yɨthaanyi, dahaa' Jeruzaalemɨneina yimanaawɨgo. Sahɨba a'mwe pwai A'mweraavɨne Kaimɨraayainyɨ Gotɨyarɨna mubɨthɨka yɨra'dɨvɨta naangeraavɨnajɨ Kɨwɨjaraavɨnajɨ nyɨmarɨmwaaihadelyɨ. Marɨmwaaihɨna kanyojɨ kotɨyavɨ nɨmɨnyɨna wɨdɨna ‘Kayaa'nanyai balana!’ 
MAT.20.19	Sara wɨdɨna yapɨjɨ ajɨmya pɨnɨngɨyaraavɨna Menyaraavɨna nyɨmarɨmwangɨpɨ'deinyɨ. Wɨmarɨmwangɨna kanyapɨjɨ yagaaibɨraizɨka nyɨdanganapɨjɨ wɨla kayaa'nanyabaalyɨ mala naanga nyɨramapɨjɨ yɨsavɨri maranyɨramarɨmupɨ'deinyɨ. Sara kanyapɨjɨ yɨrɨka darɨkaai darɨkɨ ayɨna nyɨdɨkaavadeinyɨ.”
MAT.20.20	Dazagaa' Sevathiyare balaangesɨ gamɨre gawaalɨvaangeraalyɨ kɨnɨdaka ye'mwannɨguna yeva Jizaazaryawɨnna bɨna. Mi'na bɨna yeva kwaakevɨ kɨrɨnaange' walaruta'nyɨna yaka “Pɨrɨ'na githaanganɨjɨwana?” wɨdɨna. 
MAT.20.21	Wɨdɨna kya' wɨdɨna “Gɨvu'nɨvanɨke' berɨvaka?” Wɨdɨna kya' wɨdɨna “Gɨmɨre dɨmaremwaaidevɨ nɨmɨre kaimɨraaya datharaai, pwai gɨmɨre aangasɨmagɨ, pwai gɨmɨre kwanaamimagɨ mwaalyɨkade'na sara dɨnyɨdana! Sare'na nyɨvu'nɨvanɨkesɨ.” 
MAT.20.22	Wɨdɨna kya' ja'nawɨdɨna “Yɨdaangamanɨgata daza' nayaa myawɨranganyɨvanɨga'. Kaapɨvananyavɨ nɨdevaaibɨ' maalɨkegaa' taanga naanga nyadesɨ. Taanga naanga sa kyɨhyojɨ kɨrɨmɨ yɨnɨga wi'na yɨkaneraaihi daaka?” Sara wɨdɨna kya' kɨdaraai wɨdɨna “Naarɨmɨ wi'na yakaneinaalyɨra.” 
MAT.20.23	Wɨdɨna kyagi wɨdɨna “Nebulyasɨ. Nɨmɨre kaapɨvananyavɨ dɨnyideraaihɨlyɨ. Kɨrɨ' ‘Nɨmɨre aangasɨmagɨ sahwai mwaalana! Nɨmɨre kwanaamimagɨ sahwai mwaalana!’ wɨja'ne' nɨmɨre' mɨka! Aawa. Sahɨbanyaarɨ mwaalya'neraarɨna Nɨmaamaangei mena dahɨlakɨna, sara yawɨ'mwakelyɨ.”
MAT.20.24	Nabaai atɨraalyara yagaala daza' kadɨka wɨ'nyɨna yeva sadaraarɨna sɨnna tɨka davɨna. 
MAT.20.25	Sɨnna tɨka wɨda'daa'nyɨ kɨrɨ' Jizaazai gamɨnyawɨnna jaka jɨvwaramaa'na yaka wɨdɨna “Sarɨmɨ yawɨ'manɨga' ‘Kingɨyara ajɨmya yuyangɨyaraavɨrera kunnya a'mweraavɨ dathɨwanna yadɨvɨ' dɨragɨnya wɨmaremwaaidɨvɨsarera. Nabaai kumɨre a'mwe naangera dɨragɨnya yadɨvɨsare. A'mwera a'mwemɨlɨka kumɨre yagaalya mɨdɨnya'na dɨragɨnya yadɨvɨsare.’ 
MAT.20.26	Kɨrɨ' sasare dazabwi sarɨmɨnyɨ myɨhwarannera! Aawa. Pwai kwai sarɨmɨjɨyai ‘Naanga mwaalɨma! A'mwe naangeinyɨ yɨma'nɨma!’ wɨvu'najai sarɨmɨre yɨhɨthaayadei mwaalana! 
MAT.20.27	Nabaai pwai kwai sarɨmɨjɨyai ‘Aaya sɨnnawɨnyainyɨ mwaalɨma!’ wɨvu'najai yaasɨwa'wawɨnya yadeibɨ'nanyai mwaalana! 
MAT.20.28	Sabaaibɨ' A'mweraavɨne Kaimɨraayainyɨ ‘Nyɨdaayɨpɨ'de'nanyɨ,’ majɨ yena bɨweinyɨ. Aawa. ‘Yune kumɨnyɨ wɨdaayɨde'nanyɨ. A'mwe kwalaalyaraavɨneba ayɨna mubamaarya'neinyɨ balɨdeinyɨ,’ dena bɨweinyɨ. Nɨmɨ yadɨnyabaaibɨ' sarɨmɨ duthaayideihɨlyɨ.”
MAT.20.29	Sagaa' anga Jeriko yagalya'ma'na yɨna yeva kaanna wɨna. Kaanna wɨna yadaapi kwala bwa'naanya naange' mɨdɨnyɨna. 
MAT.20.30	Mɨdɨnyɨna yadaapi, yɨthaanyi, tu'maangebaarɨ a'mwe tɨbɨnyaraai mwaalɨna yadi' “Jizaazai bɨvanɨkerɨnera,” kadɨka wɨ'nyɨna yagɨla jaka dɨragɨnna dɨna “Naangeigɨ, Ne Devitɨmɨre Kaimɨraayaigɨ, naarɨmɨnyɨ kale'na dɨnehɨhaimwana!” 
MAT.20.31	Jaka sara kudahi kwala bwa'naanya' “Jaka sa' maku'nyɨka!” deva maanga wɨdɨna. Maanga wɨdɨna kye' kɨrɨ' saraai jaka naanga dɨragɨnna kuna wɨdɨna “Naangeigɨ, Ne Devitɨmɨre Kaimɨraayaigɨ naarɨmɨnyɨ kale'na dɨnehɨhaimwana!” 
MAT.20.32	Sara wɨdɨna kyagi Jizaazai muda'na yaka saraarɨ jaka wɨjɨvwaramaa'na yaka wɨdɨna “Kɨrɨmɨnyɨ gara yɨhide'nanaka? Berɨvɨna yɨhɨvu'nadevaka?” 
MAT.20.33	Wɨdɨna kya' “Naangeigɨ ‘Naarɨmɨre tɨnnyara tewaanya yavada'galana!’ kadakwoihɨjɨ dɨnehya! Sare'na yawɨ'manɨgoi.” 
MAT.20.34	Kadɨka sara wɨ'nyɨna yaka Jizaazai kale naanga wina kya' sagaa' kɨrɨmɨre tɨnnyaraavɨ asa dathɨwanna. Sarevɨ wana sagaasagaa' kɨrɨmɨre tɨnnyara nawɨ'nya wanganna. Nawɨ'nya wanganna yeva saraai gamɨnyɨ mɨdɨnna yɨna yagi.
MAT.21.1	Jeruzaalemɨnera wɨna yeva Jeruzaalemɨ kɨbaweba anga Bepaaza aya kɨbanna yɨ'mavaawɨna. Anga maalɨka sa' Mugunya Wolivɨ gidɨkusaba mannɨkebe. Aya kɨbanna yɨ'mavaawɨna kye' Jizaazai gamɨre mɨdɨdita pwaraarɨ wɨdaasɨna 
MAT.21.2	“Kɨrɨmɨ anga maalɨka dazaba sangihɨrɨ wɨlakɨlyɨ yɨme'nya'bɨ' dogiya pɨrɨsɨ gamɨre dɨwɨnyai kwalyɨ wɨlyabaalyɨ galyɨrakɨnɨkenaarɨ danganyideraaihɨlyɨ. Sanaarɨ wɨla yaramaa'na yakɨlyɨ nɨmɨnyawɨnna dɨmakabyideraaihɨlyɨ. 
MAT.21.3	Nabaai a'mwe pwai kwai yagaala pɨrɨ' yɨhɨthazai dara duzideraaihɨlyɨ ‘Naangerɨ wana kunerɨ kɨnaarɨna wɨgainɨvanɨke'nanyɨ.’ Sara kudakɨlyɨ yɨme'nya'bɨ' sanaarɨ marayɨhyasaabathelyɨra.” 
MAT.21.4	Sara yeta daza' Gotɨyai “Pɨropetɨyare yagaala dɨnɨka dazavɨ yunebanna ya'ne' yɨma'nana!” kada' sara ye'. Yagaala sa' dara dɨnɨkesɨ.
MAT.21.5	Mugunya Saayonɨ mwaalyaraavɨ dara duzɨla!
MAT.21.5	“Yɨthaanyi, sarɨmɨnyawɨnna sarɨmɨre kingɨyai bɨvanɨkelyɨ.
MAT.21.5	Sahwai kwaamu'nanyai nawɨ'nyabwi yɨna yadelyɨ.
MAT.21.5	Sagaa' dogiyarɨ a'ba yɨlamwaalaka bɨvanɨkelyɨ.
MAT.21.5	Sai dogiyavɨre dɨwɨnyarɨ a'ba yɨlamwaalɨkelyɨ.”
MAT.21.5	Pɨropetɨyare yagaalya' sara dɨnɨkesɨ.
MAT.21.6	Jizaazai gamɨre mɨdɨdisaraarɨ sara wɨdaasɨna kya' saraai sara yɨna. 
MAT.21.7	Dogiya ganaangesɨ dɨwɨnya kwalyɨ sanaarɨ makabɨna yagɨla kɨrɨnnya baazɨ'ma'nya dɨragɨnya dogiyarɨ a'ba yɨlakɨna kyagi sai munyaba yɨlamwaaina kya' makuna. 
MAT.21.8	Makuna yadaa'nyɨ kwala bwa'naanya naange' tutaanyavakɨ yɨlaaya'na kumɨre baazɨ'ma'nya yɨraipu'nyɨna yeva kwala pɨgɨlavajɨrɨ'bwarakɨwɨlaawɨna yɨna ye'. Nabaai pwara yɨtaanya paayɨna yadɨvɨ' tutaanyavɨ yɨlaaya'na wakɨwɨlɨna. 
MAT.21.9	Kwala bwa'naanya pɨnɨ Jizaazarɨ sɨnnawɨ yɨma'nyɨna yadɨvɨ' waanyɨna, kwala bwa'naanya pɨnɨ dɨvidaa'nyɨ mɨdɨnyɨna, yuyara jaka wɨdamɨdɨnna
MAT.21.9	“Ne Devitɨmɨre Kaimɨraayarɨ yɨlaaya maryaana!
MAT.21.9	Naangere yayavɨnei bɨvanɨkerɨ tewaanya wɨjaavana!
MAT.21.9	Sɨgunya ke'mwewɨ Gotɨyarɨne' munyabanna makɨlaana!”
MAT.21.9	Jaka sa' wɨdɨ wɨja yɨna yɨna ye'. 
MAT.21.10	Jaka wɨdɨna wɨdɨna wɨdɨna yadaapi Jeruzaalemɨna wɨlɨna yada a'mwe yuya angebanyara jaanga dɨki'nɨgulɨna yɨna yeva dɨna “A'mwe dazai aaihwalaka?” 
MAT.21.11	Sara dɨna kye' a'mwera kaanya wodɨvɨ' dɨna “Dazai pɨropetɨya Jizaazalyɨ. Naazaretɨ mwaalyai Galɨlidaa'nyalyɨ.”
MAT.21.12	Gotɨyare Anga Naangevɨ Jizaazai wɨlɨna yɨna yaka savɨ a'mwe yuyara nɨgwia maarya'nera mubadɨvɨsaraavɨ wɨlatamabwakɨraasɨna. Yɨ a'mwera nɨgwɨyadaihamaata yadaapiya yɨ'bɨnya yuya marapuratawakɨna. Yɨ kwaamɨrya Gotɨyarɨ wɨjaaya'neraavɨne a'mweraavɨre namwaalyɨsangɨ marapuratawakɨna. 
MAT.21.13	Sara yaka sai wɨdɨna “Gotɨyare bukuya' dara dɨnɨkesɨ. Nɨmɨre Ange' anga Gotɨyainyɨ nyɨdɨpɨ'devɨna dɨpɨ'desɨra. Sara dɨnɨka kɨrɨ' sarɨmɨ kayaa'na yadɨvɨ' a'mwe kukeraavɨre kɨma'nyawɨbɨsa' wakɨvanɨgasaihɨlyɨ,” sara wɨda'.
MAT.21.14	Gotɨyare Anga Naangevɨ mwaalɨna yadɨ'nyɨ a'mwe tɨbɨnya pwarajɨ sɨvɨla kayaa'nanyarajɨ gamɨnyawɨnna bɨna kye' nawɨ'nya yavada'gaina wia'. 
MAT.21.15	Kɨrɨ' nawɨ'nya yɨna yakengɨ Gotɨyarɨna mubɨthɨka yɨra'dɨvɨta naangerajɨ Kɨwɨjarajɨ sara tɨnna wanganna yeva nabaai Gotɨyare Angevɨ kaimɨraayamɨlɨka jaka wɨladadaapi “Ne Devitɨmɨre Kaimɨraayarɨna yɨlaaya yaana!” kadɨka wɨ'nyɨna kye' sahwaraavɨ sɨnna tɨka naanga davɨna. 
MAT.21.16	Sɨnna tɨka davɨna yadaa'nyɨ wɨdɨna “Dazamɨlɨka yagaala dɨwaata daza' du'nɨwaana!” Sara wɨdɨna kye' Jizaazai wɨdɨna “Yo, wɨ'nɨwana. Sare' dɨnɨke' madanganyadɨvɨtaihi daaka! Dara dɨnɨkesɨ.
MAT.21.16	Kaimɨraaya maalɨkemɨlɨkaavɨre maangevɨ
MAT.21.16	Aamunya nɨvanɨgasamɨlɨkaavɨre maangevɨ
MAT.21.16	Gɨmɨ yɨlaaya nawɨ'nya galawɨratayɨwaa.
MAT.21.16	Gɨmɨnyɨne yaya' munyabanna makimanɨgasamɨlɨke.
MAT.21.16	Sara dɨnɨke'na dɨvanɨga'.” 
MAT.21.17	Wɨdɨna yaka sahwaraavɨ yagalya'ma'na yaka anga naangeba mwasɨlaa walyuna yɨna yaka sawɨta sarɨkɨ Betaanina wa'mwaraawɨna.
MAT.21.18	Mwanyavɨ anga naangebanna ayɨna wɨna yadaa'nyɨ mɨjɨka wina. 
MAT.21.19	Mɨjɨka wina yadaa'nyɨ wodimagɨnna tu'maangebaarɨ yɨta pihɨya pɨrɨ' tɨnna maranganna yaka savɨna bi'ma'na yaka kɨrɨ' tɨka munne aane pɨrɨ' kɨrɨ' mwaryadɨ'nyɨ wanganna. Aawa. Yune kɨwasɨrana wa'dɨ'nyɨ wanganna. Yɨta savɨ dara wɨdɨna “Yuyagaa' tɨka munne aane pɨrɨ' kɨrɨ' myɨ'nyɨ jɨthe'gɨnyɨ.” Sagaa' yɨta pihɨya sa' yawaka balɨna. 
MAT.21.20	Mi'na yawaka balɨna kya' mɨdɨdɨvɨsara tɨnna wanganna yeva lɨka yɨwɨlɨna. Lɨka yɨwɨlɨna yeva wɨdɨna “Yɨta pihɨya sa' dahaa' yawaka yarai gatha'darevɨna baimwaka?” 
MAT.21.21	Wɨdɨna kye' Jizaazai ja'nawɨdɨna “Nebulya'na yɨhɨthɨvanɨge. Sarɨmɨ dɨragɨnna lɨmwabɨza' sarɨmɨ sɨmunya pɨrɨwaai maaya yɨpɨneihi yɨ yɨta pihɨyavɨ yɨwebaaibɨ' yɨnɨga wi'na yɨpɨneihɨlyɨ. Yune sahɨrɨ'na yanne' mɨ'. Aawa. Sarɨmɨ mugunya dazavɨ wɨdɨna ‘Mugunya'gɨ dɨkaava'gɨzɨ saalaalyavɨna dɨthɨkwosɨka!’ Wɨdɨna kyapɨjɨ sa' sasara yannesɨ. Pwara mi yɨpɨnebaaibɨ' sarɨmɨ sasare' yɨpɨneihɨlyɨra. 
MAT.21.22	Nabaai sarɨmɨ dɨragɨnna lɨmwaga'dɨvɨ' yuya sare ya'ne wɨjangɨ Gotɨyarɨ kidaanganapɨjɨ yɨ sa yadengɨ.”
MAT.21.23	Gotɨyare Angevɨ wɨlaawɨna yaka kusawɨ a'mweraavɨ wɨjɨwaakɨna yadaa'nyɨ Gotɨyarɨna mubɨthɨka yɨra'dɨvɨta naangerajɨ a'mweraavɨne a'mwe naangerajɨ gamɨnyawɨnna bɨna yeva wɨdɨna “Dazanna yɨvanɨgɨnya be dɨragɨnya' maaragɨna yɨvanɨgɨnyaigɨnaka? Nabaai dɨragɨnya daza' aaihwai gɨzaawakavaka?” 
MAT.21.24	Sara wɨdɨna kye' Jizaazai ja'nawɨdɨna “Nɨmɨ kwainyɨjɨ pɨrɨ'na yɨhiwaaravɨde'nanyɨ. Nɨmɨre yɨwaarata sa' nyɨrɨvɨkɨpɨja' nɨmɨ kwainyɨjɨ be dɨragɨnya' maarena daza yɨvanɨge'na yɨhɨthɨdeinyɨ. 
MAT.21.25	Jonɨmɨre bavɨtaazɨyabwi gawɨ yɨma'nakavaka? Sabwi Sɨgunyavɨdaasa' daaka? A'mweraavɨrennanya' daaka?” Sara wɨdɨna kya' sahwara yagaala dɨnyɨna “Nemɨ ‘Sabwi Sɨgunyavɨyasɨra,’ wɨdaaza' sai dara wɨdɨna ‘Nabaai nɨmɨnyɨne sahɨrɨ'na dɨragɨnna be'na malɨmwagiwa'daa'?’ 
MAT.21.26	Kɨrɨ' yawɨ'daanyavɨdaa'nyɨ ‘Sabwi a'mweraavɨresɨ,’ wɨdaaza' sarevɨ yuyara dara yawɨ'na ‘Jonɨ sai pɨropetɨyalyɨra.’ Yawɨ'na yadɨvɨsa'na ‘Naneramakɨpɨdɨka!’ yawɨ'daa lɨka yaanneinera.” 
MAT.21.27	Mi'na dɨnyɨna yeva sarevɨdaa'nyɨ sahwara Jizaazarɨ ja'nawɨdɨna “Nemɨ myawɨrivanɨgona.” Ja'nawɨdɨna kye' dara wɨdɨna “Nɨmɨ kwainyɨjɨ ‘Be dɨragɨnya' maarena daza yɨvanɨgevɨna,’ myɨhɨthɨwɨneinyɨra.
MAT.21.28	Nabaai sarɨmɨ gara yawɨ'manɨga'? A'mwe pwai kaimɨraaya pwaraai kɨnɨnnakei. Gamɨre sɨraangeryawɨnna wɨna yaka wɨdɨna ‘Kaimɨraayaigɨ, dahaasagaa' gɨraipɨwiwawɨnyavɨ jaawa!’ 
MAT.21.29	Kɨrɨ' sai ja'nawɨdɨna ‘Aala! Myɨwɨna!’ Sara wɨdɨna yaka dɨvidaa'nyɨ sɨmunya ayahi yawɨraka kaanna wɨna, wawɨnya yɨna. 
MAT.21.30	Nabaai ganɨmaangei kaimɨraaya pwaryawɨnna wɨna yaka avaaina sasara wɨdaawɨna kya' sai ja'nawɨdɨna ‘Yo, nɨmwai naangeigɨ nɨmɨ yɨdeinyɨ.’ Sara wɨdaka sai mwɨyɨna. 
MAT.21.31	Kaimɨraaya pwaraala saraarɨdaa'nyɨ ganɨmaangere sɨmunyabwi mɨdɨnakei aaihwalaka?” Sara yɨwaara'na kya' sahwara wɨdɨna “Aaya mudɨkei.” Wɨdɨna kye' Jizaazai dara wɨdɨna “Sarɨmɨnyɨ nebulya'na yɨhɨthɨvanɨge. A'mwe kayaa'nanya taakɨzɨya maa'dɨvɨsarajɨ yaasɨwa'na maradaakudɨvɨsajɨ sa sarɨmɨnyɨ wavɨla'na yeva Gotɨyai maremwaaidevɨ sɨnnawɨ waamanɨgasangɨ. 
MAT.21.32	Sare' dare'nesɨ. Sarɨmɨnyawɨnna Jonɨ tewaanya yɨdasabwi yɨhibwarɨdaakwia'nei bɨna kya' sarɨmɨ a'mwe naangeihi gamɨre yagaalya' dɨragɨnna lɨmwagetaihi mɨ'. Kɨrɨ' taakɨzɨya maa'dɨvɨsarajɨ yaasɨwa'na maradaakudɨvɨsajɨ gamɨre yagaalya' dɨragɨnna lɨmwanna yesare. Sarevɨ tɨnna mena wanganeva kɨrɨ' sarɨmɨre sɨmunyabwi mudɨkebwi myawɨramaari yeva dɨragɨnna malɨmwagyesaihɨlyɨ.
MAT.21.33	Ke'ba'nanya pɨrɨ' kadɨka du'nyɨla! A'mwei kwaaka naanga kɨnɨnnakei mwaala'. Sahwai gɨraipɨwiwawɨnya' yɨna. Kurɨta yagɨ'mawakɨna yaka gɨraipɨwɨlyabara dapalaburɨnna yaka wawɨnyavɨ kusɨlaa sɨlaanga gɨraipɨya mwa'mwagikya'ne lɨkayavɨkarina yaka anga maremwaalyarɨne pu' yɨlamanna. Sai wawɨnya sajɨ'na a'mwera wawɨnya yadɨvɨsaraavɨ wɨdɨna ‘Nɨmɨre wiwawɨnya' maarapɨjɨ nayaa maremwaalapɨjɨ dɨvi wizɨla mya kyojɨ wizɨla nɨmɨnyɨne wakapɨjɨ sarɨmɨnyɨne dɨmaaryideihɨlyɨ.’ Sara wɨdɨna, pɨwɨnna wɨna. 
MAT.21.34	Pɨwɨnna wɨna kya' dɨvidaa'nyɨ gɨraipɨwɨlyabaraavɨ sɨlya mari'bwarakyagaa' gamɨnne wizɨla pɨnɨ maarya'neraavɨ wɨdaayadɨvɨsaraavɨ wɨdaasɨna. 
MAT.21.35	Sara wɨdaasɨna kya' wawɨnya savɨ yadɨvɨsara gamɨre wɨdaayadɨvɨsaraavɨ mujaayeva galalɨmwanna. Yɨ pwarɨ wɨlyabaalyɨ mararanna, yɨ pwarɨ yɨnahu tamakɨna, nabaai pwarɨ sɨlyajɨ lɨvaranna. 
MAT.21.36	Sara yɨna kye' gyakwai gannya wɨdaayadɨvɨta pwaraavɨ ayahi maryasaabɨna. Kwalaalya kɨbaweraavɨ maryaasɨna, kɨgaa' maryaasaka sarabɨ'na mɨ'. Maryasaabɨna kya' wawɨnya savɨ yadɨvɨsara avaala sasare sabwi kayaa'na yɨna ye'. 
MAT.21.37	Nabaai dɨvidaa'nyɨ aayagaa' wawɨnya savɨ gyakwai dara yawɨ'na ‘Nyɨbwaalɨvaangerɨ sahwara dɨnɨpɨ'derera “Gawaalɨ' naangelyɨra.” Sara dɨnyɨna nayaa yɨpɨ'derera.’ Gyakwai sara yawɨ'na yaka gannya gawaalɨvaangerɨ maryaasɨna. 
MAT.21.38	Maryaasɨna kya' kɨrɨ' sahwai kuna kaanna wɨna yadaa'nyɨ wawɨnya savɨ yadɨvɨsara gawaalɨvaangerɨ tɨnna wanganna yɨna yeva kumɨ sara dara dɨna ‘A'mwe dathai ganɨmaangere yuya maaradelyɨra. Yarala! Nemɨ yarai tamakaana! Sara yawaajɨ gamɨre wawɨnya dava da' maraadeinera.’ 
MAT.21.39	Sarevɨdaa'nyɨ sahwara sarɨ galalɨmwanna yeva wawɨnyavɨ mwasɨlaanna maraasɨna yɨna yeva sarɨ yɨnahu tamakɨna. 
MAT.21.40	Sara tamakɨna yesavɨdaa'nyɨ wiwawɨnyavɨ gyakwalaangei bozɨ a'mwe wawɨnyavɨ yɨvanɨgata dazaraavɨ gatha'darebwi byathei dɨngaka?” 
MAT.21.41	Sara wɨdɨna kya' a'mwe naangera wɨdɨna “A'mwe kayaa'nanya dazaraavɨ wana kayaaka wigalakaderera. Sara yɨgalakojɨ sai gɨraipɨwiwawɨnya' a'mwe pwaraavɨ maremwaalya'neraavɨna wɨjaavaderera. Nabaai tɨka munne maarya'negasa sahwarɨna wizɨla wɨjaavɨpɨ'delyɨ.”
MAT.21.42	Jizaazai kumɨnyɨ wɨdɨna “Sarɨmɨ Gotɨyare bukuyavɨ yɨda'nɨka daza' madanganyadɨvɨ' daaka! Sa' dara dɨnɨkesɨ.
MAT.21.42	Sɨlaangerɨ sianga madɨvɨsara yawɨbwarasɨ'nesalyɨ.
MAT.21.42	Simɨjamaanga nawɨ'nyai yɨma'nyɨna yakelyɨ.
MAT.21.42	Naangei sasare' mena yakelyɨ.
MAT.21.42	Tɨnna yawɨranganona ‘Nawɨ'nyabulyɨ,’ dɨnolyɨ.
MAT.21.42	Nebwina sara dɨnɨkesɨ. 
MAT.21.43	Sarevɨ a'mwe naangeihɨrɨ yɨhɨthɨvanɨge. Gotɨyai maremwaaidevɨ sarɨmɨnyɨ yɨhɨmarasɨ'nojɨ a'mwe anga naanga pimagɨnya pwaraavɨna gamɨre maremwaaidevɨ nawɨ'nyabwina wizɨlyabɨsabwina yɨpɨ'deraavɨna yanga wɨjaavadelyɨ.” 
MAT.21.44	Wɨdɨna yaka gamɨ sarɨna wɨdɨna “Nabaai sɨlaangerɨna dɨma! Sɨlaanga dazarɨ a'ba walarannajai wana kayaaka wɨsɨ'nadelyɨ. Nabaai sɨlaanga dazai pwai kwarɨ a'badaa'nyɨ bwalaramajai sarɨ surɨnya yɨnahu bwalarɨngɨ'nyɨna yojɨ yɨhusa' tɨrya sa pwa'nyɨ makurasɨ'na yadelyɨ.” Jizaazai pwara malɨmwagyaraavɨna wɨda'.
MAT.21.45	Gotɨyarɨna yɨra'dɨvɨta naangerajɨ Perɨzɨyarajɨ gamɨre ke'ba'nanyangɨ kadɨka wɨ'nyɨna yeva dara yawɨresa' “O, nemɨ kwainaavɨna dathɨvanɨka!” 
MAT.21.46	Sara deva “Sahwarɨ galalɨmwagaana!” deva kɨrɨ' kwala bwa'naanyangɨna lɨka yɨna. Kwala bwa'naanya yawɨ'na “Jizaazai pɨropetɨyalyɨ.” Sara yawɨ'na yesa'na “Sɨla nalɨwakɨpɨdɨka!” deva navɨka mwaalɨna ye'.
MAT.22.1	Jizaazai kuna wɨdada ke'ba'nanya pɨrɨ' dara wɨdɨna 
MAT.22.2	“Sɨgunyavɨya maremwaaide' darebaaibɨsasɨ. A'mwe kingɨyai gannya gawaalɨvaangerɨne kwala maarya munne naange' yɨna. 
MAT.22.3	Tɨka wapaaya naanga yovɨrawakɨna yaka sɨnnawɨ a'mwe pwaraavɨ tɨka munne nya'neraavɨ yagaala mena wɨdɨthaakwakeraavɨna yagaala wɨdaasɨna. Gamɨre wɨdaayadɨvɨsaraavɨ, jaka wɨjɨvwaramaarya'neraavɨ sahwaraayawɨnna maryaasɨna. Maryaasɨna kya' wɨdaayadɨvɨsara sara wɨdɨna kye' sahwara sɨmunyangɨ muvu'nyakera ‘Aala! Mabi yɨdeinyɨ,’ dɨna. 
MAT.22.4	‘Mabi yɨdeinyɨ,’ desavɨdaa'nyɨ ganɨmaangei wɨdaayadɨvɨta pwaraavɨ wɨdɨna ‘A'mwe jaka wɨdɨweraayawɨnna wawopɨjɨ dara duzɨla! “Yɨthaanyi, nɨmɨre tɨka munne mena yovɨrawakɨvanɨge. Bulɨmakaawoya naangerajɨ dɨwɨnya mɨnarɨnakerajɨ mena tamapɨraayɨna. Nabaai yuya pɨnɨjɨ mena yovɨrawakɨwo warɨka. Kwala maarya'negaa' jɨkabila!” ’ 
MAT.22.5	Wɨdaayadɨvɨsara yagaala daza' wɨdaawɨna ye'. Kɨrɨ' sahwara kadɨka mu'nyɨna yeva kaanya yɨwɨnama'na. Pwai gannya wawɨnyawɨnna wɨna, pwai mubya'nei gannya sɨtɨwaayavɨna kaanna wɨna. 
MAT.22.6	Sara yɨna kye' kɨrɨ' pwara kingɨyare wɨdaayadɨvɨsaraavɨ galalɨmwanna yɨna yeva bɨrala yɨna, mala tamɨna, yɨnahu tamakɨna. 
MAT.22.7	Sarevɨdaa'nyɨ kingɨyarɨ sɨnna tɨka davɨna kwia' gannya aawɨlasaraavɨ maryaasɨna kya' aawɨlasara wɨdaayadɨvɨsaraavɨ tamaketa saraavɨ tamakya'nera wɨna yeva sara mena yeva sahwaraavɨre anga naange' dɨka yɨra'na. 
MAT.22.8	Sara kye' kingɨyai wɨdaayadɨvɨsaraavɨ wɨdɨna ‘Tɨka munne kwala maarya'ne mena yovɨrawakɨwaasa warɨka. Kɨrɨ' a'mwe nɨmɨ jaka wɨdɨwera sara galazekɨvaimwaasara yɨnɨga wi'na yɨpɨ'dera mɨka. 
MAT.22.9	Sarevɨdaa'nyɨ yuya tutaamaanga yalabɨnya yɨkebanya kaanya jamarila! Nabaai a'mwe yuyaraavɨ tɨnna wanganapɨjɨ tɨka munnenna jaka duzɨvwaramakabila!’ 
MAT.22.10	Sara wɨdɨna kya' wɨdaayadɨvɨta dazara tutaanya yuya sabanyana yɨwɨnama'na yɨna yeva a'mwe yuyaraavɨ mari'bwa'na. A'mwe kayaa'nanyarajɨ a'mwe tewaanyarajɨ mari'bwa'na. Mudɨkanga saba bamwaaina yeva yunebanna mɨlalɨmwaga'na.
MAT.22.11	A'mwera walamwaaina yadaapi kingɨyai tɨnna wanganya'nei wɨlaabɨna. Wɨlaabɨna yaka a'mwe pwarɨ kwala maarya'ne baazɨ'ma'nya' nawɨ'nya' mamarakyakerɨ tɨnna wanganna. 
MAT.22.12	Tɨnna wanganna yaka wɨdɨna ‘A'mweigɨ, kwala maarya'ne baazɨ'ma'nya mamarakyagɨna kuta dawɨnna gatha'dara bwimwaanyaigɨnaka?’ Sara wɨdɨna kya' kɨrɨ' sai yagaala maayai. 
MAT.22.13	Sarevɨdaa'nyɨ kingɨyai wɨdaayadɨvɨsaraavɨ dara wɨdɨna ‘Sarɨmɨ gamɨre sɨvɨla asangɨ wɨla galapwɨyapɨjɨ mwasɨlaa jɨhɨnyavɨ mwaalade'na dɨmaralɨvaramila! Jɨhɨnya dazavɨ a'mwera kɨnna dadɨvɨ' kunnya maangerɨka kɨjɨvainadɨvɨsarera.’” 
MAT.22.14	Sare' dare'nesɨ. Ke'ba'na sara wɨdɨna yaka wɨdɨna “Yo, Gotɨyai a'mwe kwalaalyaraavɨ jaka wɨdadelyɨra. Kɨrɨ' sai gave pwaraavɨna pwaraavɨna dahɨlakadelyɨ. A'mwe kwalaalyara kadɨka mu'nyɨ yadɨvɨ' gamɨnyawɨnna mabyadɨvɨsare.”
MAT.22.15	Perɨzɨyara Jizaazarɨna yagaalya' daawɨna “Sarɨ wɨla galapwɨya'nevɨ nemɨ yagaalya' gara jamungajakaajɨwona? Sai yagaala kayaa'nanya' kudozɨ yaawiai naanyavɨ lɨvapadevaaibɨ' pwɨyaana!” 
MAT.22.16	Dɨnyɨna yeva jamungajakɨna yeva kumɨre mɨdɨdɨvɨsaraavɨjɨ Kingɨya maalɨkei Erotɨyare kwaraavɨjɨ wɨdaasɨna kye' Jizaazaryawɨnna yɨ'mavaawɨna yɨna yeva “Kwaasɨyagaala kudawaajɨ sai navɨka mwaalojɨ yaasɨwa'na kanedozɨ wɨla yɨraana!” deva wɨdɨna “Wɨjɨwaakyaigɨ, nemɨ yawɨ'manɨgo ‘Gɨmɨ a'mwe yɨda'maraangeigɨnyɨra. Nabaai yagaala yune nebulya'nanyavɨ Gotɨyarebwi wɨjɨwaakadɨnyaigɨnyɨra. Gɨmɨ a'mwe pwarɨna sɨmunya kwalaalya yawɨ'dɨnyaigɨ mɨka. Aawa. A'mwe yuyaraavɨ yagaala avaainanya wɨjɨwaakadɨnyaigɨnyɨra.’ 
MAT.22.17	Sarevɨdaa'nyɨ dɨnedana! Gɨmɨ gara yawɨ'manɨgɨna? Yunebanne Kingɨyai Sizaarɨ taakɨzɨya wɨjaaya'nebwi tewaanyabwi dɨngaka? Gotɨyai ‘Kayaa'nanyabulyɨ,’ yawɨ'dei dɨngaka?” 
MAT.22.18	Kɨrɨ' Jizaazai kumɨre sɨmunya kayaa'nanya sabwi yawɨranganna yaka wɨdɨna “Kwaasɨyaihi, yaamɨjɨ be'na nyɨjɨwaaimanɨgava! 
MAT.22.19	Taakɨzɨya wakya'ne nɨgwia pu' dɨnyɨbwarɨdaakwila!” Wɨdɨna kya' sahwaryawɨnna nɨgwia sɨ' makabɨna. 
MAT.22.20	Nɨgwia sɨ' makabɨna kye' sai sɨkɨna yɨdaanganna “A'mabaala dathasɨ yaya dathasɨ sa' aarɨnevaka?” 
MAT.22.21	Yɨdaanganna kya' wɨdɨna “Sizaarɨnesɨra.” Wɨdɨna kye' wɨdɨna “Sare'na Sizaarɨne sa Sizaarɨna durɨvɨkɨryidengɨra. Nabaai Gotɨyare sa Gotɨyarɨna durɨvɨkɨryidengɨra.” 
MAT.22.22	Yagaala sa' kadɨka wɨ'neva lɨka yɨwaainyɨna. Lɨka yɨwaainyɨna yadɨvɨ' sarɨ yagalya'ma'na yɨna yeva kaanna wɨna.
MAT.22.23	Yɨrɨka dazarɨkɨ Sazuzɨyara gamɨnyawɨnna bɨna. Sazuzɨyara dara dadɨvɨsare “A'mwera balɨna yadɨvɨ' ayɨna dɨkaapɨ'dera mɨka. Aawa. Yɨnahu baidɨvɨsarera.” Gamɨnyawɨnna bɨna yeva dara yɨwaara'na 
MAT.22.24	“Wɨjɨwaakyaigɨ, Ne Mozɨzai kɨwɨnya dara dɨnɨkesɨ. A'mwe pwai kaimɨraavɨmaayai kabalojɨ gahwaalaangei gamɨre a'mwevɨ kwala maarojɨ gathaakaanga baryarɨne kaimɨraaya yɨmavɨdaakuna yana! 
MAT.22.25	Sara dɨnɨke'na kɨgaa' ata purɨdaa'nyɨ pwaraala kɨdaraka nemɨjɨyadaraka mwaalesare. Nabaai aaya mudɨkei kwala maaraka mwaalakegaa' mena balɨna. Sai kaimɨraaya maayai balakevɨdaa'nyɨ gamɨre a'mwe dazavɨ gahwaalaangei kwala maarɨna yaka nabaai sahwalyɨ kaimɨraaya maayai balɨna. 
MAT.22.26	Nabaai ayahidaa'nyai avaala sana yɨna, nabaai ayawɨdaasalyɨ. Sana sana yɨwɨna yeva aaya wɨryaakei yune ata purɨdaa'nyɨ pwaraala sai avaaina yɨna. 
MAT.22.27	Yuyara mena balɨna kye' aaya dɨvidaa'nyɨ a'mwe kɨrɨsɨ balɨna. 
MAT.22.28	Sarevɨdaa'nyɨ a'mwe bainɨkera ayɨna dɨkaasagaa' a'mwe daza' ata purɨdaa'nyɨ pwaraala saraavɨ a'mwe aaihware' mwaaladevaka? Sare' dare'nesɨ. Yuyara kwala maaresa'na aaihware' mwaaladevaka?”
MAT.22.29	Jizaazai ja'nawɨdɨna “Gotɨyare yagaala dɨnɨkengɨjɨ Gotɨyare dɨragɨnya kɨrɨvɨnajɨ myawɨrivanɨgata sarevɨdaa'nyɨ nayaa myawɨryadɨvɨ' dɨwaasaihɨlyɨ. 
MAT.22.30	Sare' dare'nesɨ. A'mwe bainɨkera ayɨna dɨkaasagaa' a'mwera kwala ayahi mamaaryɨ yɨpɨ'derera. Nabaai a'mwe kwala ayahi mamaa'nyɨ yɨpɨ'dengɨra. Aawa. Sɨgunyavɨ ejelɨyara kwala mamaaryarabɨsara mwaaibɨ'derera. 
MAT.22.31	Nabaai bainɨka sara ayɨna dɨkaasa'na Gotɨyai sarɨmɨre Ne sɨnnyawɨnyaraavɨ yɨhɨzaake yagaalya' madanganyadɨvɨsaihi daaka! Gotɨyai Ne Mozɨzarɨ wɨjaake' dara dɨnɨkesɨ. 
MAT.22.32	Dahaa' kuna nɨmɨ Evɨraamɨmɨre Gotɨyainyɨra. Aazakɨmɨre Gotɨyainyɨra. Jaikopɨmɨre Gotɨyainyɨra. Sara dɨnɨke'na sahwai a'mwe bainɨkeraavɨre Gotɨyai mɨka. Aawa. Gamɨre bainɨkeraavɨ kuna maremwaaidelyɨ. Gamɨnyɨne a'mwe gaala mwaaihasaraavɨre Gotɨyalyɨ.” 
MAT.22.33	Gamɨre yagaala sa' kwala bwa'naanya kadɨka wɨ'neva lɨka yɨwainɨgulaawɨna ye'.
MAT.22.34	Perɨzɨyara dara wɨ'nesa' “Yɨthaanyi, Sazuzɨyaraavɨ kumɨre yagaalyangɨ maange galabɨpaimwakei daaka!” Sara deva gamɨnyawɨnna yɨ'bwa'naabɨna. 
MAT.22.35	Yɨ'bwa'naabɨna yeva kumɨjɨya pwai kɨwɨnya sɨdu'nakei “Yɨwetawakya dana!” daka yɨjɨwaalya'na yɨwaara'na 
MAT.22.36	“Wɨjɨwaakyaigɨ, kɨwɨnya yuyangɨ wavɨlavaka naanga wavɨlavɨke' kɨwɨnya berɨvaka?” 
MAT.22.37	Yɨwaara'na kya' wɨdɨna “Gɨmɨre Naangei Gotɨyarɨna gɨnnya sɨmunyavɨ yunebanna tewaanya gɨvu'nana! Gɨnnya kuryai sahwarɨ yɨlaaya yɨnɨga wi'na wɨmaryana! Gɨnnya sɨdusavɨ yunebanna sahwarɨ jawɨrangana! Gɨnnya sɨmunyavɨ yunebanna, gɨnnya kuryarɨ yunebanna, gɨnnya sɨdusavɨ yunebanna gɨmɨre Naangei Gotɨyarɨna tewaanya gɨvu'nana! 
MAT.22.38	Kɨwɨnya daza' naangesɨ. Sa' gamɨ wana naanga nebulyasɨ. 
MAT.22.39	Nabaai ayawɨdaasa' dazahɨrɨ' sa'bɨsasɨ. Sa' daresɨ. Gɨmɨnyɨna kale gyadevaaibɨ' a'mwe pwaraavɨna kale tewaanya gyana! 
MAT.22.40	Kɨwɨnya pɨrɨwaala dazawaai kɨwɨnyangɨne yagaala yuya kaavɨlyawaai, nabaai Gotɨyarɨ wɨ'neva wɨjaata pɨropetɨyaraavɨre yagaala kaavɨlyawaalyɨ.”
MAT.22.41	Perɨzɨyara kuna yɨ'bwa'nemwaaidapi Jizaazai kumɨnyɨ yɨdaanganna 
MAT.22.42	“Sarɨmɨ Kɨraazɨtɨyarɨna Gotɨyai maryasaabyarɨna gara yawɨ'manɨgava? Sai kaimɨraaya aaihwarelaka?” Yɨdaanganna kya' sahwara wɨdɨna “Ne Devitɨmɨre Kaimɨraayalyɨra.” 
MAT.22.43	Wɨdɨna kye' wɨdɨna “Nabaai Kurya Tewaanyai Devitɨmɨ sɨmunya kujayaa' Devitɨ gatha'dare' wɨdɨna ‘Naangeigɨ!’ Dara dɨnɨkesɨ.
MAT.22.44	Naangei nɨmɨre Naangerɨ dara wɨda'
MAT.22.44	‘Gɨmɨ nɨmɨre aangasɨmagɨ dɨragɨnyaba dɨmwaala!
MAT.22.44	Nabaai dɨvidaa'nyɨ gɨmɨre yɨkamaangeraavɨ dathɨwagɨdeinyɨ.
MAT.22.44	Gɨmɨre sɨvɨlyɨraarɨ amwi dathɨwagɨderaavɨ marulawakɨdehaa'nanyɨ.’
MAT.22.45	Sara dɨnɨke'na yɨ Devitɨ wɨdakei ‘Naangeigɨna,’ sahwai ‘Devitɨmɨre kaimɨraayalyɨreva,’ gatha'darevaka?” 
MAT.22.46	Sara wɨdɨna kya' gamɨre yagaala sa' yɨnɨga wi'na ja'nawɨdakei a'mwe pwai kwai mɨ'. Sahwara dara myawɨryesa' “O, Kɨraazɨtɨyai Gotɨyare Gawaalɨvaangei daaka!” Majeva nabaai yɨrɨka dazarɨkɨ yɨdaanganya'nenna lɨka gaai ye'. Nabaai dɨvidaa'nyɨ maja'nawɨjɨ yɨpɨnera pɨnɨnna midaanganyɨ yɨna ye'.
MAT.23.1	Dɨvidaa'nyɨ Jizaazai kwala bwa'naanyangɨjɨ gamɨre mɨdɨdɨvɨsaraavɨjɨ wɨdɨna 
MAT.23.2	“Kɨgaakuna Ne Mozɨzai Kɨwɨnya' nejaavaka nemɨre sɨnnawɨnyaraavɨ wɨjɨwaakɨna neyaakelyɨ. Dahaa' Mozɨzai yaakabaaibɨ' Kɨwɨjarajɨ Perɨzɨyarajɨ Mozɨzare namwaalyɨsavɨ Kɨwɨnya yɨhɨzɨwaakɨvanɨgasarera. 
MAT.23.3	Sarevɨdaa'nyɨ Gotɨyare bukuyavɨne yagaala yuya sa yɨhɨzɨwaakɨvanɨgasa kadɨka nayaa wɨ'nadɨvɨ' sana sana dɨmɨdɨnyɨla! Kɨrɨ' kumɨre yadɨvɨta sabwi sarɨmɨ mamɨdɨbɨnera! Sare' dare'nesɨ. Sahwara kɨwɨnyanna dadɨvɨsa kɨrɨ' sabwi myadɨvɨsarera. 
MAT.23.4	A'mwera gɨlyɨvɨta ge ge wɨla maramurɨtaveva pwaraavɨre egwengɨ yɨlakeva ‘Sahwara taanga yuya sa makupɨka! Kɨrɨ' taanga sa nemɨre ata maalɨka kɨmɨlɨka mamakwawaanna!’ yawɨ'na yeva yɨvanɨgatabaaibɨ' Kɨwɨjarajɨ Perɨzɨyarajɨ taanginya kɨwɨnya taanginanya wɨjaavɨna yadɨvɨ' sazaburana myadɨvɨsarera. 
MAT.23.5	Yuyangɨ yadɨvɨsanna yawɨ'na ‘A'mwera nenganapɨjɨ “A'mwe sahwai tewaanyalyɨ,” yawɨrapɨjɨ nemɨre yaya munyaba makibɨka!’ Sara yawɨ'na yadɨvɨ' yuya yadɨvɨsare. Kumɨrebwi dare'nebulyɨ. Nemɨ Juyainaavɨrebwina kumɨre gɨlyɨka Gotɨyare yagaala pɨkarɨyɨkwia maalɨka mihya'nikaavɨ naanga yavɨkaryadɨvɨ' a'mwera tɨnna wanganya'nera yamengɨjɨ asangɨjɨ marapwɨyadɨvɨsare. Gotɨyarɨ wɨja'negaa'ne baazɨ'ma'nyangɨ maangebara saamɨnaangebara yavɨkaryadɨvɨ' a'mwera tɨnna wanganya'ne'nanyɨ. 
MAT.23.6	Tɨka munnengɨ namwaalyɨta aaya naangengɨ walamwaalya'nera nawɨ'nya wima'naderera. Nabaai lotuangengɨ walamwaala ya'ne aaya kekyɨrɨ'na ‘A'mwe naangeinyɨ sahɨba mwaalɨma!’ yawɨ'dɨvɨ' nawɨ'nya wima'naderera. 
MAT.23.7	A'mweraayaba yɨkabadɨvɨsaba ‘A'mwera nedɨpɨka! “A'mwe naangeigɨ! Tewaanyaigɨ!” Nabaai a'mwera nedɨpɨka! “Wɨjɨwaakyaigɨ!” Sazabwi tewaanya wɨvu'naderera. 
MAT.23.8	Kɨrɨ' nɨmɨreihɨrɨna a'mwera ‘Ravaai, Wɨjɨwaakyaigɨ!’ nyɨhɨthɨpɨdɨka! Sare' dare'nanyɨ. Sarɨmɨre wɨjɨwaakya yune gave pwainanyainyɨ mwaaiheinyɨ. Sarɨmɨ yuyaihi kwɨya'mweihɨlyɨ. (Avaalyaihɨlyɨ.) 
MAT.23.9	Nabaai Kwaaka davakɨ dava a'mwe pwarɨ ‘Nenɨmaangeigɨ!’ madɨpɨna! Sare' dare'nanyɨ. Sarɨmɨre sɨrɨnɨmaangei yune gave pwainanyalyɨ. Sahwai Sɨgunyavɨ mwaalɨkelyɨ. Sare'na a'mweraavɨ ‘Nenɨmaangeigɨ!’ madɨpɨna! 
MAT.23.10	Nabaai a'mwera ‘Nemaremwaaidɨnyaigɨ!’ nyɨhɨthɨpɨka! Sare' dare'nanyɨ. Sarɨmɨre maremwaalyai yune gave pwainanyalyɨ. Sahwarɨ Gotɨyai dahɨlakaka maryasaabakei Kɨraazɨtɨyalyɨ. 
MAT.23.11	Sarɨmɨjɨya pwai ‘A'mwe naangeinyɨ yɨma'nɨma!’ dazai wawɨnya yɨhɨthaayadei sarɨmɨre yagaala mɨdɨdei mwaaladelyɨ. 
MAT.23.12	A'mwei yaya yune gamɨnne'na makinajai gamɨnne yaya' kwaakewɨ waradesɨ. Nabaai a'mwei gamɨnne yaya' kwaakewɨ kamarakwojɨ yaya naange' maaradelyɨ.
MAT.23.13	We'! Kɨwɨjaihɨlyɨ Perɨzɨyaihɨlyɨ saihi maanga pɨrɨwaalyɨyaihi mala nayaa jɨwannyɨla! Sɨgunyavɨya maremwaaide kaadihɨsa' a'mweraavɨre sɨnnyɨkaavɨ maratihɨ'dɨvɨsaihɨlyɨ. Sare' dare'nesɨ. Sarɨmɨ kusawɨ widɨvɨtaihi mɨka. Nabaai a'mwera ‘Maremwaaidevɨ kusawɨ wɨlaana!’ dadɨvɨ' yadaapi sarɨmɨ tusavɨ kaanya wɨridɨvɨsaihɨlyɨ. Sare'na mala nayaa jɨwannyɨla! 
MAT.23.14	We'! Kɨwɨjaihɨlyɨ Perɨzɨyaihɨlyɨ saihi maanga pɨrɨwaalyɨyaihi mala nayaa jɨwannyɨla! Yaanyɨwaakemɨlɨkaavɨne angengɨna kwaasɨ dadɨvɨ' angengɨya yaasɨwa'na maa'dɨvɨ' sahɨmɨlɨka yune kunemɨlɨka wɨmwaaihadɨvɨsaihɨlyɨ. Sareihi sarɨmɨre kayaa'nanya dazangɨ lɨka yulyakya'neihi Gotɨyarɨ yagaala saamɨnya kwaasɨ wɨdadɨvɨsaihɨlyɨ. Sarevɨdaa'nyɨ kayaa'nanya sahɨbwina tɨvɨkɨrya'ne naanga dɨmaaryideihɨlyɨ. Pwara tɨvɨkɨrya'ne maalɨka maapɨ'derera. 
MAT.23.15	We'! Kɨwɨjaihɨlyɨ Perɨzɨyaihɨlyɨ saihi maanga pɨrɨwaalyɨyaihi mala nayaa jɨwannyɨla! Saalaalyavɨjɨ kwaakevakɨjɨ wavɨla'na yadɨvɨ' ‘A'mwe pwai nemɨre kɨwɨnya mɨdɨnana!’ yawɨ'dɨvɨ' bɨrɨkaanya yamaryadɨvɨsaihɨlyɨ. Mi'na bɨramaa'na yadɨvɨ' sahwai yɨhɨmɨdɨdaasɨ Dɨkevɨ naawia'nerɨ wɨmwaaihadɨvɨsaihɨlyɨ. Nabaai gamɨre kayaa'nanyabwi sarɨmɨre kayaa'nanyabwi wavɨla'na yadelyɨ.
MAT.23.16	We'! Tɨnna tɨbɨnyaihi ‘Tusarɨ' wibwarɨdakwaana!’ dadɨvɨsaihi mala nayaa jɨwannyɨla! Dara kwaasɨ dadɨvɨsaihɨlyɨra. Gazaizai Gotɨyare Angevɨna dozɨ gamɨre yagaalya' dɨragɨnna yɨvaimwagazai nabaai sara mi yaja' sa' yaasɨwa'nanyasɨra. Kɨrɨ' gazaizai Gotɨyare Angevɨne golɨyanna dozɨ gamɨre yagaalya' dɨragɨnna yɨvaimwagazai nabaai gamɨ dazabaaibɨ' sana yɨna yadelyɨra. 
MAT.23.17	Tɨnna tɨbɨnyara tusarɨ' mwanganyadɨvɨtabaaibɨ' sɨdu'maayaihi mwaaihasaihɨlyɨ. Dɨnyɨjɨla! Golɨya naange' daaka? Gotɨyare Ange' golɨya tewaanya' wakake anga sa' naange' daaka? Yɨ Gotɨyare Ange' naangesɨ. Golɨyavɨ wavɨla'nɨkesɨ. 
MAT.23.18	Nabaai kwaasɨ dara dadɨvɨsaihɨlyɨ. Gazaizai yagaala dɨragɨnya' ja'nei Gotɨyarɨne sipɨzipɨya sazangɨne kwaraanyabanna (taangejɨ marewɨja'nebanna) dozɨ dɨragɨnya sa' dazai sa' yaasɨwa'nanyasɨ. Kɨrɨ' kwaraanyaba Gotɨyarɨ wɨjaaya'ne sipɨzipɨya sazangɨna dozɨ yagaala dɨragɨnya sa' dazai nabaai gamɨ dazabaaina sana yɨna yadelyɨ. Sana myɨ yojɨ yagaainakei yɨma'nadelyɨ. 
MAT.23.19	Tɨnna tɨbɨnyaihɨlyɨra. Sare' dare'nesɨ. Sipɨzipɨya saza naange dɨngaka? Kwaraanya' sipɨzipɨya sazangɨ tewaanya yɨma'nade kwaraanya sa' naange' dɨngaka? Kwaraanya sa' naangesɨ. 
MAT.23.20	Sarevɨdaa'nyɨ a'mwei kwaraanya'na dozɨ yagaala dɨragɨnya' dazai kwaraanyabannajɨ kwaraanyabanne sipɨzipɨya saza yuyangɨnajɨ yagaala dɨragɨnya' dathelyɨra. 
MAT.23.21	Nabaai pwai Gotɨyare Angevɨna dozɨ yagaala dɨragɨnya' dazai yɨ Gotɨyare Angevɨnajɨ Gotɨyare Angevɨ mwaalɨkerɨnajɨ yagaala dɨragɨnya' dathelyɨra. 
MAT.23.22	Nabaai pwai Sɨgunyavɨna dozɨ yagaala dɨragɨnya' dazai Gotɨyare namwaalyɨsarɨnajɨ namwaalyɨsarɨ yɨlamwaalɨka dazarɨnajɨ yagaala dɨragɨnya' dathelyɨra. (Matɨyui 5:33-37) 
MAT.23.23	We'! Kɨwɨjaihɨlyɨ Perɨzɨyaihɨlyɨ maanga pɨrɨwaalyɨyaihi mala nayaa jɨwannyɨla! Sare' dare'nanyɨ. Wawɨnyavɨya maalɨka yuya jɨsa'bɨsasɨ yɨmaasa'bɨsasɨ saza yuya sarɨmɨ ata yuyɨraai marajaapaidɨvɨ' ata yuyɨraalya pimagɨnya yɨlaaya'na Gotɨyarɨ duzaayidengɨ. Kɨrɨ' sarɨmɨ Kɨwɨnyavɨya yagaala naanga pimagɨnya yagalya'ma'mwaa'. Yɨ a'mweraavɨ maryawɨbwata ya'ne yagaala yɨda'maraangebwi myɨvanɨga'. Yɨ kale gaimwange'nebwi myɨvanɨga'. Yɨ Gotɨyarɨ nayaa malɨmwagivanɨga'. Kɨwɨnya Gotɨyarɨne ata yuyɨraalya pimagɨnya' wɨjaaya'nebwi nyagalya'mapɨdɨka! Kɨrɨ' Kɨwɨnyavɨya yagaala naanga yɨhɨthɨwe nayaa nebulya'na jɨla! 
MAT.23.24	Tɨnna tɨbɨnyaihi ‘Tusarɨ' wibwarɨdakwaana!’ kwaasɨ dadɨvɨsaihɨlyɨ. Sarɨmɨre aalyavɨ kavagazerɨ lɨwasɨ'nadɨvɨ' kɨrɨ' sarɨmɨre aalyavɨ kaamelɨyarɨ tɨnna mwanganyɨna, yenɨgu'nadɨvɨtabaaibɨ' sarɨmɨ maalɨkebwina nayaa yadɨvɨ' kɨrɨ' Gotɨyare Kɨwɨnya naanga tɨnna mwanganyɨna, navɨka'na myadɨvɨsaihɨlyɨ. Sare'na tɨnna tɨbɨnyaihɨlyɨ.
MAT.23.25	We'! Kɨwɨjaihɨlyɨ Perɨzɨyaihɨlyɨ maanga pɨrɨwaalyɨyaihi mala nayaa jɨwannyɨla! A'mwera paletɨyangɨjɨ kaapɨyangɨjɨ mwasɨmagɨ gɨrɨka pu'ma'dɨvɨ' kɨrɨ' kusawɨ gɨrɨka wa'da aalya wapaaya sɨvya bu'nɨkabaaibɨ' sarɨmɨ a'mwera tɨnna wanganya'neraavɨna maalɨkebwina nayaa yadɨvɨ' kɨrɨ' kusawɨ sarɨmɨre sɨmunyangɨ kuka yɨpalamaasabulyɨ wabahɨlaaka yɨhyada naanna yabulyɨ maanga yɨhyeku'nɨkeihɨlyɨ. 
MAT.23.26	Perɨzɨyaigɨ tɨbɨnyaigɨ ‘Mwasɨmagɨ kimagɨjɨ tewaanya yɨma'nana!’ da'gɨzɨ sɨnnawɨ kaapɨvananyarɨ kusawɨ yune'na dɨvu'mawasɨ'nadesɨ. Kusɨmagɨ naangimagɨnyɨ. Mwasɨmagɨ maalɨkimagɨnyɨ.
MAT.23.27	We'! Kɨwɨjaihɨlyɨ Perɨzɨyaihɨlyɨ maanga pɨrɨwaalyɨyaihi mala nayaa jɨwannyɨla! Sarɨmɨ gɨlekavi'nɨnnyangɨ yaakesɨ pu'nɨkeibɨsa'nanyɨ. Mwasɨmagɨ tɨnna wanganya'nyɨmagɨ nawɨ'nyɨmagɨnyɨ. Kɨrɨ' kusawɨ a'mwe mena bainɨkeraavɨre yagɨnyajɨ bwia yuyajɨ gɨrɨkita'nanyajɨ yunebanna wɨlayɨhihunarɨ'. Sasarebɨsaihi mala nayaa jɨwannyɨla! 
MAT.23.28	Sabaaibɨ' sarɨmɨ kwaihi kwaasɨ yadɨvɨ' a'mwera tɨnna yɨhwangadɨvɨ' ‘A'mwe tewaanyarera,’ yawɨ'dɨvɨ' kɨrɨ' sarɨmɨnyɨ kusawɨ kwaasɨyabulyɨ Kɨwɨnyavɨ galazekɨvalyabulyɨ wɨlayɨhwarɨkeihɨlyɨ.
MAT.23.29	We'! Kɨwɨjaihɨlyɨ Perɨzɨyaihɨlyɨ maanga pɨrɨwaalyɨyaihi mala nayaa jɨwannyɨla! Sare' dare'nanyɨ. Ne pɨropetɨyaraavɨre gɨlekavi'nɨnnyangɨ gɨleange madɨvɨsaihɨlyɨ. A'mwe yɨda'maraangeraavɨre gɨleangengɨ yɨwaala yɨwadɨvɨsaihɨlyɨra. 
MAT.23.30	Yɨwaala yɨwadɨvɨ' nabaai dɨna ‘Nemɨre Ne sɨnnawɨnyaraavɨregaa' mwalaajɨ kwajɨ pɨropetɨyaraavɨre tawe' munya daya'na magaimwagi kyaadɨ'!’ 
MAT.23.31	‘Nemɨre Ne sɨnnawɨnyara,’ dadɨvɨta sarevɨdaa'nyɨ sarɨmɨ pɨropetɨyaraavɨ tamaketa saraavɨreihi mwaaihasa' jalɨkurakɨmanɨga'. Gotɨyare yagaalya' mamaarivanɨgasa'na avaaina yadɨvɨsaihɨlyɨ. 
MAT.23.32	Sareihi, yarala! Sarɨmɨre Ne sɨnnawɨnyaraavɨrebwi yunebanna jaawila! 
MAT.23.33	Kamaala kayaa'nanyaihi! Naawɨnaanyaraavɨre kaimɨraayaihi sarɨmɨnyɨ Gotɨyai kotɨya' yɨhɨmaryojɨ Dɨkevɨna yɨhɨmarasɨ'nadeihɨlyɨ. Lɨkaanya gatha'dara dɨwideihɨlaka! 
MAT.23.34	Sarevɨ, yɨthaanyi, sarɨmɨnyawɨnna nɨmɨ pɨropetɨya pwaraavɨjɨ a'mwe sɨmunnakeraavɨjɨ nɨmɨre Kɨwɨjaraavɨjɨ maryasaabɨdeinyɨ. Kamaryasaaba'mujɨ sahwaraavɨ pwaraavɨ dɨramakyideihɨlyɨ. Pwaraavɨ yɨsavɨri nilɨya jeramyideihɨlyɨ. Sarɨmɨre lotuangengɨ pwaraavɨ wɨla kayaa'nanyabaalyɨ lɨkurapɨjɨ taanga wɨjaaya'neihi anga naanga pɨbanna sara yapɨjɨ anga naanga pɨbanna dɨha'mɨjamakwideihɨlyɨ. 
MAT.23.35	Sara kyapɨjɨ Kwaaka davakɨ yɨda'maraanga yuyaraavɨre tawe' munya dayaasavɨne tɨvɨkɨta dɨmaaryideihɨlyɨ. Sa' yune sarɨnnyaburɨnyɨ. Sarɨmɨ yɨda'maraangeraavɨ mena tamakyaasaraavɨ Aivelɨ yɨda'maraangerɨdaa'nyɨ tamakɨna, kuna kuna yeva yune Sekaraayarɨ tamakɨna. Sekaraayai Berakaayare kaimɨraayarɨ Gotɨyare Angevɨjɨ Gotɨyarɨne sipɨzipɨya sazangɨne kwaraanyabajɨ tɨnnyaba sarɨmɨ mena tamakyaasalyɨ. Sa' yune sarɨnnyabulyɨ. 
MAT.23.36	Nebulya'na yɨhɨthɨvanɨge. Yuya kayaa'nanya dazanna a'mwe dahaa' mwaaihata dazaihɨrɨ tɨvɨkɨsa' yɨhima'nadesɨ. (Gamɨre yagaalya' bule wɨjaavesa'najɨ gamɨnyɨ tamakya'najɨ sara wɨdɨna ya'.)
MAT.23.37	Jeruzaalemɨ mwaalyaihi! Jeruzaalemɨ mwaalyaihi! Sarɨmɨ Ne pɨropetɨyaraavɨ tamakɨna, sarɨmɨnyawɨnna Gotɨyai wɨdaasakeraavɨ sɨla lɨwakɨna yaasaihɨlyɨ. Kukuraaya' gannya bwaranyangɨ jaka jɨvwaramaa'da gannya pɨyayawɨ marulakamaremwaaidevaaibɨ' sarɨmɨreraavɨ mari'bwarɨmwaaihya'neinyɨ gara garegaa' nyɨvu'naka kɨrɨ' sarɨmɨnyɨ mihɨvu'nyɨvanɨka! We'! 
MAT.23.38	Yɨthaanyi, sarɨmɨre anga davɨ mena yenadakupɨjava yɨma'nadesɨ. 
MAT.23.39	Sare' dare'nesɨ. Dara yɨhɨthɨvanɨge. Ayawɨdaasɨ tɨnna dɨnyanganyideinyɨ mɨka! Arɨkewɨnyɨ. Dɨvi nɨmɨnyɨna dara dɨzidehaa'nanyɨ.
MAT.23.39	‘Naangerɨne yayavɨ a'mwei bathelyɨra.
MAT.23.39	Sahwarɨ Gotɨyai tewaanya wiadelyɨra.’
MAT.23.39	Sara dapɨjɨ dɨnyanganyideihɨlyɨ.”
MAT.24.1	Gotɨyare Angevɨ Jizaazai yagalya'ma'na yaka kaanna wodaa'nyɨ gamɨre mɨdɨdɨvɨsara Gotɨyare Angevɨya angengɨ yɨbwarɨdaakwia'nera gamɨnyawɨnna bɨna yeva yɨbwarɨdaakuna. 
MAT.24.2	Yɨbwarɨdaakuna kye' ja'nawɨdɨna “Anga yuya da dangamanɨga'! Nebulya'na yɨhɨthɨvanɨge. Dava sɨla pwai sɨla pwarɨ yɨlarɨkerɨ wanganakɨpɨ'dei mɨ'. Arɨkewɨ. Yuya kayaaka wo'dalasɨ'na yapi kewɨnɨ pɨwɨ pɨwɨ maralɨvarabɨ'dengɨ.”
MAT.24.3	Mugunya Wolivɨyavɨ walamwaaidɨ'nyɨ mɨdɨdɨvɨsara gavera mwaaidɨvɨ' gamɨnyawɨnna gavera bɨna yeva wɨdɨna “Gotɨyare Ange' kayaaka yɨgaibɨ'de nedɨwaanya gathɨngaa' yɨma'nadengaka? Nabaai nemɨ tɨnna berɨ' wanganawaajɨ yawɨranganaadeinaavaka? ‘Naangei yarai walaabathehaa' aya kɨgaa' yɨma'nɨwa'. Nabaai aayagaa' Kwaaka davasɨ yuyajɨ yarai yɨwodengɨra.’” 
MAT.24.4	Sara wɨdɨna kye' Jizaazai dara ja'nawɨdɨna “Mala nayaa jɨwannyɨla! A'mwe pwai kwai kwaasɨ yagaala kihɨthozɨ sarɨmɨ kwaasɨya nyɨpɨdɨka! 
MAT.24.5	Sare' dare'nesɨ. A'mwe kwalaalyara nɨmɨnne yaya' bihɨthadɨvɨ' dara dɨpɨ'dere, “Nɨmɨ sahwainyɨ Kɨraazɨtɨyainyɨreva. Gotɨyai nyɨdahɨlakaka nyɨmaryasaabakeinyɨra.” Sara kyapɨjɨ a'mwe kwalaalyara kwaasɨ yagaala wɨ'napɨjɨ kwaasɨya mɨdɨbɨ'derera. 
MAT.24.6	Malyangɨjɨ malyavɨre yɨhukyagaalyangɨjɨ kadɨka du'nabalaryideihɨlyɨ. Mala nayaa jɨwannyɨla! Lɨka miwaainɨpɨnera! Sare' dare'nesɨ. Mala sajɨ maiyagaala sajɨ yɨma'nadengɨ. Kɨrɨ' aayagaa' yaraina mɨ'. 
MAT.24.7	Sare' dare'nesɨ. Anga naanga pimagɨnyara anga naanga pimagɨnya pwaraavɨ malya' bwa'nɨpɨ'derera. Nabaai kingɨya pware yɨta pɨvaa' kingɨya pware yɨta pɨvaasɨ malya' bwa'nɨpɨ'derera. Kingɨya kwalaalyara sana sana yɨpɨ'derera. Nabaai kwaaka pɨwɨ pɨwɨ mɨjɨka naange' wiaderera. Kwaakevakɨ pɨwɨ pɨwɨ wɨnɨnya yadevakɨra. 
MAT.24.8	Taanga yuya daza yɨma'nade a'mwe' mudangegaa' kaimɨraaya maarya'ne' sɨnnawɨ aayagaa' daanga wɨvɨdevaaibɨ' yɨma'nadengɨ. Dɨvi taanga naanga yɨma'nadengɨ.
MAT.24.9	Dazagaa' nɨmɨreihɨrɨ yɨhɨlɨmwagapɨjɨ daangejɨ taanginyajɨ yɨhɨzaaya'neraavɨna yɨhɨmarɨmwangɨpɨ'derera. Sara yɨhyadɨvɨ' daanga yɨhɨzaavapɨjɨ nabaai yɨhɨramakɨpɨ'derera. Nabaai ajɨmya yuyangɨyara sarɨmɨnyɨna sɨmɨlɨka wimwaaladerera. Nɨmɨnne yaya' yɨhwa'de'na nyɨmɨdɨdɨvɨsaihɨrɨna sɨmɨlɨka wimwaaladengɨra. 
MAT.24.10	Nabaai dazagaa' kwalaalyara nyɨlɨmwabɨzara nɨmɨnyɨ yagalya'mapɨ'derera. Yagalya'mavapɨjɨ kunnya kwɨya'mweraavɨ yɨkamaangeraavɨna yɨbwarɨdaakupɨ'derera. Nabaai kumɨ sara kunnya kwɨya'mweraavɨna sɨmɨlɨka wimwaaladerera. 
MAT.24.11	Kwaasɨya pɨropetɨya kwalaalyara yɨma'naabapɨjɨ ‘Gotɨyai kanyɨdɨwa' yɨhɨthɨvanɨgeinyɨ,’ kwaasɨ yɨhɨthɨpɨ'derera. Nabaai a'mwe kwalaalyara kwaasɨ yagaala wɨ'napɨjɨ kwaasɨya mɨdɨbɨ'derera. 
MAT.24.12	Kayaa'nanya sabwi naanga yɨma'nyɨna yadevulyɨ. Sarevɨdaa'nyɨ a'mwe kwalaalyaraavɨre kale yabwi yɨwodesɨ. Kale mwiaderera. 
MAT.24.13	Kɨrɨ' yune yɨrɨka aayagaa'na a'mwei dɨragɨnna daavajai sahwarɨ Gotɨyai padaihasamaaradelyɨra. 
MAT.24.14	Nabaai Gotɨyai maremwaaidevɨ yagaala tewaanya dazavɨna wɨjɨwaakɨpɨ'derera. Ajɨmya yuyangɨyaraavɨ jalɨkurakya'ne' Kwaaka yuyawɨ gazawɨzawɨ mwaalyaraavɨ wɨjɨwaakɨpɨ'dere. Sahɨrɨvɨ dɨvidaa'nyɨ yɨrɨka aayarɨ' yɨma'nadehaakɨ.
MAT.24.15	Ne Deniyalɨ, pɨropetɨyai Gotɨyarɨ wɨ'naka yavɨkaryaa'. Dara dɨnɨkesɨ, “Anga nawɨ'nyavɨ kayaa'nanaangei kayaaka yɨgaidei daavadelyɨ.” Pɨkarya daza' danganajai yagaala sa' sɨmunya nayaa yawɨrana! Nabaai dara wɨdɨna “Yɨ kayaa'nanaangei kayaaka yɨgaidei Gotɨyare Angevɨ daa'dozɨyarɨ tɨnna wanganapɨjɨ sarevɨdaa'nyɨ 
MAT.24.16	Juthɨya mwaalyara mwaaibɨzara ‘Naneramakadɨka!’ dapɨjɨ mugunyangɨna lɨkaanya yɨlaawɨpɨka! 
MAT.24.17	A'mwei angevɨ a'ba yɨlamwaalojɨyai gɨlyɨvɨta maarya'nei gannya angevɨ mwalaawanna! Aawa. Lɨkaanya wawana! 
MAT.24.18	Nabaai a'mwei wawɨnyawɨ mwaalojɨyai gannya yɨvɨsa' maarya'nei ayɨna mwawanna! Aawa. Lɨkaanya wawana! 
MAT.24.19	We'! Yɨrɨka saryaavɨ a'mwe kaimɨraavɨmunnakejɨ a'mwe bwaranyangɨ aamunya wɨmaaryadaapiyajɨ lɨkaanya yarai wɨpɨ'de mɨ'. We'! 
MAT.24.20	Gotɨyarɨ nayaa duzɨla! ‘Yɨrɨlyagaa'najɨ kwazaakegaa'najɨ kayaa'nanyagaa' lɨkaanya nawaadɨka! Sarevɨdaa'nyɨ tewaanyagaa' dɨthakɨdesɨ.’ 
MAT.24.21	Sare' dare'nanyɨ. Dazagaa' taanga naange' yɨma'nade'nanyɨ. Maalɨke'na mɨ'! Sɨnnawɨ Kwaaka dava' mudɨkeva' yɨma'nyaakevɨdaa'nyɨ dahaa' kuna wa'dɨ'nyɨyagaa' sasare taanginya sabwi mima'nyaaka taanginya sabulyɨ. Nabaai dɨvi kɨgaasɨ taanginya sasarebwi yɨma'nadevwi mɨ'. 
MAT.24.22	Gotɨyai yɨrɨka sagasa myesɨmayajɨ kwajɨ a'mwe yuyara yɨwɨna yɨpɨnere. Kɨrɨ' gannya a'mwe mena dahɨlakakeraavɨna Gotɨyai yawɨ'da sarevɨ yɨrɨka sagasa yesɨma'na yadehaakɨ. 
MAT.24.23	Dazagaa' pwai kwai kwaasɨ yɨhɨthazai ‘Yɨthaanyi, dava Gotɨyai dahɨlakaka maryasaabaka Kɨraazɨtɨyai mwaalɨka!’ nabaai yɨhɨthazai ‘Aagaiba mwaalɨ',’ sarɨmɨ dɨragɨnna nyawɨralɨmwabɨthɨka! 
MAT.24.24	Sare' dare'nesɨ. A'mwe pwara bɨna yapɨjɨ pwara kwaasɨ yagaala dara bihɨthɨpɨ'derera ‘Nɨmɨ Gotɨyai nyɨdahɨlakaka nyɨmaryasaabakeinyɨ Kɨraazɨtɨyainyɨ.’ Pwara dara bihɨthɨpɨ'derera ‘Nɨmɨ pɨropetɨya pwainyɨ. Gotɨyai kanyɨdɨwa' yɨhɨthɨvanɨgeinyɨ.’ Kwaasɨya sahwara yɨjɨwaainya naangejɨ atɨka maru'naryajɨ yɨpɨ'dengɨ. Gotɨyai gamɨnne mena dahɨlakakeraavɨna ‘Navɨka marayadangɨraana!’ dadɨvɨ' dahɨlakakera kwaasɨya kayaa'nanya mɨdɨnya'neraavɨ walapapalakya'na yaamɨjɨ wɨdɨpɨ'derera. 
MAT.24.25	Yɨthaanyi, sara myɨma'nyagaa' daza'na mena yɨhɨthɨwa. 
MAT.24.26	Sarevɨdaa'nyɨ kwaasɨ dara gɨthɨpɨja' ‘Yɨthaa! Kengimagɨ a'mwera maayɨmagɨ mwaalɨka!’ gɨmɨ sahimagɨnna mwɨyɨ jɨdimagɨnyɨ. Kwaasɨ dara gɨthɨpɨja' ‘Yɨthaa! Ku'dɨka lɨka yulyarɨkevɨ mwaalɨka!’ dɨragɨnna nyawɨralɨmwadɨka! 
MAT.24.27	Sare' dare'nesɨ. Nyɨlyai bilyɨrɨ'dimagɨdaa'nyɨ yune nyɨlyai walakadimagɨnna yɨnamɨraata yadevaaibɨ' A'mweraavɨne Kaimɨraayainyɨ yuyara sara nyangabɨ'deinyɨ. Walaabɨdehaa' lɨka yulya'na yɨdeinyɨ mɨ'. Ku'maayaba walaabɨdeinyɨ. 
MAT.24.28	Gazabazaba a'mwe bainɨkere kɨlaakejɨ' warɨkeba tɨka nya'nera kaamyaakera bi'bwa'nemwaaidɨvɨsabe.
MAT.24.29	Taanginya sagaasa davwi mena kabwawojɨ maalɨkegaa' nyɨlyai jɨhɨnya ya'na yadelyɨ. Sara yojɨ lawei baaka mavi yadelyɨ. Nabaai sɨgunyavɨdaa'nyɨ sɨlɨngaamɨnya bwalapɨ'dengɨ. Nabaai sɨgunyavɨya dɨragɨnaange yonyɨ yonyɨ yɨwainɨgulaawɨpɨ'dengɨ. 
MAT.24.30	Dazagaa' sɨgunyavɨ A'mweraavɨne Kaimɨraayainyɨre yɨjɨwaainya' yɨma'nadesɨ. Sara kyɨma'nojɨ Kwaaka davakɨya pɨvaka yuyavakɨ kɨnna naanga dɨpɨ'derera. Kɨnna dadɨvɨ' sahwara tɨnna nyangabɨ'dere. Sɨgunyavɨya yɨraayangɨ A'mweraavɨne Kaimɨraayainyɨ yɨlamwaala'mujɨ dɨragɨnya naangesɨ byaanna naangesɨ sawaalyɨyainyɨ walaabɨdeinyɨ tɨnna nyangabɨ'derera. 
MAT.24.31	Waidavadaa'muri gware' yagaala naange' kyɨnnojɨ nɨmɨre ejelɨyaraavɨ maryasaabɨdeinyɨ. Kamaryasaaba'mujɨ sahwara nɨnnya dahɨlakeraavɨ yuyɨmagɨdaa'nyɨ Kwaakevakɨ aaya tɨya kɨwɨjɨ yunewɨdaa'nyɨ makabɨpɨ'derera.
MAT.24.32	Ke'ba'nanya' yɨta pihɨyarɨne' sɨmunya jawɨramaarila! Gamɨre taanyabaraavɨ wɨvya naanga yada sedala pwa'nyɨna yada sarɨmɨ mena dara yawɨrangadɨvɨkɨ. Jarɨsagaa' yarai yɨma'nadesɨ. 
MAT.24.33	Sara yadevaaibɨ' yuya yɨhɨthɨwengɨ tɨnna wanganapɨri dara jawɨranganyideihɨlyɨ. Aya kɨgaa' mena jɨma'nɨwaka! Kaanyayaba bathaavadei daaka! 
MAT.24.34	Nebulya'na yɨhɨthɨvanɨge. Dazagaasa a'mwe dazara mabalyadapi yuya yɨhɨthɨwe daza yɨma'nadehaa'nanyɨ. Arɨkawɨ. 
MAT.24.35	Sɨgunyasɨ Kwaakesɨ yɨwawodesɨ. Kɨrɨ' nɨmɨre yagaalya yɨwawode mɨ'. Arɨkawɨ.
MAT.24.36	Yɨrɨka sarɨkɨna sagaa'na yawɨrangadei a'mwe pwai kwai mɨka. Aawa. Sɨgunyavɨya ejelɨyara kwarajɨ myawɨryare. Gawaalɨ' kwalyɨ myawɨranganyalyɨ. Aawa. Nɨmwai gave pwainanyai sagaa'na yawɨ'delyɨ. 
MAT.24.37	Sare' dare'nesɨ. Nowaaregaa' sabwi yaatabaaibɨ' yadaapɨjɨ A'mweraavɨne Kaimɨraayainyɨ ayɨna bamwaalɨdehaakɨ. 
MAT.24.38	Sare' dare'nesɨ. Aalyaaka naange' mima'nyagaa' sagaa' tɨka wapaaya nyɨna, aalya nyɨna, kwala maarɨna, kwala maa'nyɨna, dazabwi kuna yadaapi Nowaai sɨpɨyavɨ wɨlɨna yaka sagaa'na. 
MAT.24.39	Wɨlɨna yaka wɨlamwaaidɨ'nyɨ sɨmunya myawɨryara yaasɨwa' sana mwaalɨna yadapi aalyaaka naange' bathɨ'nɨgilɨna yaka a'mwe yuya dazaraavɨ maraminna. Navɨka mwaalɨna yaatabaaibɨ' a'mwera kuna yadɨvɨ' yadaapɨjɨ A'mweraavɨne Kaimɨraayainyɨ ayɨna bamwaalɨdehaakɨ. 
MAT.24.40	Dazagaa' wawɨnyawɨ a'mwe pwaraai yɨna, ejelɨyara pwarɨna maarɨna yapɨjɨ pwarɨ marivainyɨna. 
MAT.24.41	Witɨzɨla maalɨ'na lɨlɨwadɨvɨsavɨ a'mwe pɨrɨwaai lɨlɨwanna yadaakɨlyɨ ejelɨyara pɨrɨvɨ maarɨna yapɨjɨ pɨrɨvɨ marivainyɨna. 
MAT.24.42	Sarevɨdaa'nyɨ nayaa dɨvaihanaryɨla! Sarɨmɨre Naangeinyɨ walaabɨdehaa' myawɨri jide'na nayaa dɨvaihanarila! 
MAT.24.43	Nayaa dara jawɨrila! Angevɨ gyakwai mena yawɨrajɨ kwajɨ ‘Sawɨsavɨ sagaa' kukei wɨlaabathehaakɨra,’ nayaa pada'galamaremwaaina kyadɨka! Nabaai gamɨre angevɨ wo'dalamakulajarɨ kuka dazarɨ kwanganakadɨka! Kuka dazarɨ kavadaihɨrakadɨka! 
MAT.24.44	Sarevɨ dɨvada'galemwaalyɨla! A'mweraavɨne Kaimɨraayainyɨ walaabɨdevɨna myawɨryadaapiyagaa' walaabɨde'na sagaa'neihi nayaa dɨvada'galemwaalyɨla!
MAT.24.45	Kumɨregaa' angevɨ maremwaaidereraavɨna wapaaya wɨjaaya'nerɨ bewarɨ dahɨlakadelaka? Yɨ wɨdaayade sɨmunya' yawɨ'dei gamɨre wawɨnyavɨ nayaa pada'galamaremwaaide sahwarɨ dahɨlakadelyɨ. 
MAT.24.46	Mi'na dahɨlakojɨ pɨwɨnna wɨna. A'mwe naangei ayɨna bozɨ gannya wɨdaayaderɨ sara wɨdakabaaibɨ' sara yadaawojɨyarɨ tɨnna bwanganna yajai wɨdaayade dazai yɨlaaya yada tewaanaanga yɨnadelyɨra. 
MAT.24.47	Nebulya'na yɨhɨthɨvanɨge. Gamɨre gɨlyɨvɨta yuya sangɨne'na maremwaalya'nerɨ dahɨlakadelyɨra. 
MAT.24.48	Kɨrɨ' wɨdaayade dazai kayaa'nanyai mwaalajai gannya sɨmunyavɨ dara yawɨrajai ‘Nɨmɨre a'mwe naangei yarai bathei mɨka,’ 
MAT.24.49	gamɨre wɨgaimwadɨvɨsaraavɨ mala tamɨna yada munnejɨ tɨka nyɨna, yɨmaka widɨvɨsaraayaba ye'mwannanyɨna yajai 
MAT.24.50	‘Dahaa' ayɨna bathelyɨ,’ sɨmunya myawɨri yadaawojɨyagaa', yɨ sagaa'na sɨdu'maayai mwaaidozɨyagaa' wɨdaayade dazare naangei bathelyɨ. 
MAT.24.51	Mena bozɨ wɨdaayade dazarɨ yuna dakurakɨna yojɨ a'mwe kwaasɨyaraavɨjɨ marye'mwannamwaaihadelyɨ. Dazɨmagɨ sahwara kɨnna naanga dadɨvɨ' daange'na kunnya maangerɨka kɨjɨvainɨpɨ'derera.
MAT.25.1	Dazagaa' Sɨgunyavɨya maremwaaidevwi dare'bɨsasɨ. Sɨdɨraaya atɨraalya mwaaidɨvɨ' kunnya laamɨvananya maarɨna yeva a'mwe mɨgɨnyai kwala maarya'nerɨ lɨvawɨjɨmaa'nya'nemɨlɨka wɨna. 
MAT.25.2	Atɨlya sɨmunya kayaa'na yawɨ'na, atɨlya sɨmunya tewaanna yawɨ'na. 
MAT.25.3	Sɨmunya maayamɨlɨka kunnya laamɨvananya makabɨna. Sara yeva kɨrɨ' welivananyasɨ mamakabi ye'. 
MAT.25.4	Nabaai sɨmunnakemɨlɨka kunnya welivanadalyangɨ welivananya dɨngikɨna yeva kɨnɨjɨ tɨhu'na makabɨna yɨna ye'. 
MAT.25.5	A'mwei kwala maarya'nei yarai mabi. Yarai mabi kya' sarevɨ a'mwe yuyamɨlɨka se'na yɨdakuwɨlaawɨna yɨna yeva se wakulɨna. 
MAT.25.6	Se wakulɨna yadapi sawɨta kalawawegaa' jaka pɨrɨ' yɨnnɨgavɨna ‘Yɨthaanyi! Kwala maarya'nei kaanya yɨnɨka. Tutaanyavɨ wɨjɨma'naawapɨjɨ dɨmakabila!’ 
MAT.25.7	Jaka yɨnnɨgavɨna kya' sɨdɨraaya yuya sa dɨkaa'na yeva kumɨre laamɨvananya yovɨrawakɨna. 
MAT.25.8	Yovɨrawakɨna yadɨvɨ' sɨdu'maayamɨlɨka sɨdu'nakemɨlɨkaavɨ wɨdɨna ‘Nemɨre laamɨvananya mena yɨgaavade'na yɨwaka. Sare'na sarɨmɨre welivananya maalɨka pɨjɨ' dɨnejaayɨla!’ 
MAT.25.9	Kɨrɨ' sɨdu'nakemɨlɨka ja'nawɨdɨna ‘Nemɨre welivananya da' nemɨnyɨjɨ sarɨmɨnyɨjɨ yɨnɨga wi'na neyade' mɨka! Aawa. Mubangevɨna wawopɨjɨ yune sarɨnnya'ne' dɨmubaawila!’ 
MAT.25.10	Sara wɨdɨna kye' samɨlɨka welivananya' mubya'nemɨlɨka kaanna wɨna. Kaanna wɨna yadaapi a'mwei kwala maarya'nei kaanya bi'ma'na. Kaanya bi'ma'na kya' sahwarɨna yemwaaleta samɨlɨka kwala maarya munne naangevɨnemɨlɨka gamɨjɨ ye'mwannɨgwina. Sara kye' kaanya' maratihɨ'na. 
MAT.25.11	Kaanya' tihɨ'nɨke' dɨvidaa'nyɨ sɨdɨraaya pɨmɨlɨka bɨna yeva sahɨmɨlɨka wɨdɨna ‘Naangeigɨ, naangeigɨ, kaanya' dɨnebasamaraama!’ 
MAT.25.12	Kɨrɨ' ja'nawɨdɨna ‘Nebulya'na yɨhɨthɨvanɨge. Sarɨmɨnyɨ mihwanganyadɨnyainyɨ.’ 
MAT.25.13	Sarevɨdaa'nyɨ a'mwe kwala maarya'nei byahaa'na myawɨryetabaaibɨ' bɨde yɨrɨka sarɨkɨna sagaa'na myawɨrivanɨgasa'na nayaa dɨvaihanaryɨla!
MAT.25.14	Bɨdehaa'ne' dare'nesɨ. A'mwe pwai ‘Menyabanna kaanya wɨma!’ dakei gannya wɨdaayadɨvɨsaraavɨ jaka wɨdɨna yaka gannya gɨlyɨvɨsa wɨmaarina. 
MAT.25.15	‘Kumɨre sɨmunya genna gennanya warɨka. Sɨmunya nawɨ'nya yaderɨna naanga wɨjaavɨma! Sɨmunya kɨbawe yaderɨna kɨbawe wɨjaavɨma! Sɨmunya maalɨka yaderɨna maalɨka wɨjaavɨma!’ daka pwarɨna paaivɨ taawɨzanɨ kinaaya (K5000) wɨmaarina, nabaai pwarɨna tu taawɨzanɨ kinaaya (K2000) wɨmaarina, nabaai pwarɨna waanɨ taawɨzanɨ kinaaya (K1000) wɨmaarina. Yuya wɨmaarina yaka pɨwɨnna kaanna wɨna. 
MAT.25.16	Kaanna wɨna kya' paaivɨ taawɨzanɨ kinaaya maarakei yɨme'nya'bɨ' wɨna yaka mubɨmubya yaka paaivɨ taawɨzanɨya mudɨka pɨnɨjɨ ye'mwagakɨna yaka tenɨ taawɨzanɨ kinaaya lɨmwanna. 
MAT.25.17	Nabaai sabaaibɨ' a'mwe 2,000 kinaaya maarakei sai kwalyɨ mubɨmubya yaka 2,000 kinaaya pɨnɨjɨ ye'mwagakɨna. 
MAT.25.18	Kɨrɨ' a'mwe 1,000 kinaaya maarakei kwaakevɨ kavi'nɨnnya' lɨkaawɨna yaka nɨgwia sa gannya a'mwe naangere sa lɨkirakɨna.
MAT.25.19	Dɨvidaa'nyɨ saamɨnyagaa' mena buna kya' wɨdaayadɨvɨta sahwaraavɨre a'mwe naangei ayɨna bɨna yaka ‘Sahwarajɨ nɨmɨre nɨgwia wɨjaave sanna yagaalya' ye'mwannadɨma!’ dɨna. 
MAT.25.20	Dɨna yaka ye'mwannadɨna yada paaivɨ taawɨzanɨ kinaaya maarakei bɨna, sai nɨgwia 5,000 kinaaya pɨnɨjɨ makabɨna yaka 10,000 kinaaya wakɨna yaka wɨdɨna ‘A'mwe naangeigɨ, 5,000 kinaaya nyɨjaavagɨnya. Yɨthaa! Mubɨmubya maryena 5,000 kinaaya pɨnɨjɨ maa'mwengɨra.’ 
MAT.25.21	Sara wɨdɨna kya' gamɨre a'mwe naangei wɨdɨna ‘Tewaanyasɨ. Nyɨdaayadɨnya tewaanyaigɨnyɨra. Sara gɨthe wawɨnyavɨ tewaanna lɨmwadɨnyaigɨnyɨra. Wawɨnya pɨrɨ' pɨrɨvɨ tewaanna lɨmwadɨnyaigɨnyɨ. Sarevɨdaasɨ wawɨnya kwalaalyangɨ maremwaaidɨnyaigɨnyɨ gɨmwaaihɨma! A'mwe naangeinyɨre yɨlaaya naangevɨ dulamwaala!’ 
MAT.25.22	Sara wɨdɨna kya' tu taawɨzanɨ kinaaya maarakei kwalyɨ bɨna yaka wɨdɨna ‘A'mwe naangeigɨ, 2,000 kinaaya nyɨjaavagɨnyangɨ. Yɨthaa! Mubɨmubya maryena 2,000 kinaaya pɨnɨjɨ maa'mwengɨra.’ 
MAT.25.23	Sara wɨdɨna kya' gamɨre a'mwe naangei wɨdɨna ‘Tewaanyasɨ. Nyɨdaayadɨnya tewaanyaigɨnyɨra. Sara gɨthe wawɨnyavɨ lɨmwadɨnyaigɨnyɨra. Wawɨnya pɨrɨ' pɨrɨvɨ tewaanna lɨmwadɨnyaigɨnyɨ. Sarevɨdaasɨ wawɨnya kwalaalyangɨ maremwaaidɨnyaigɨnyɨ gɨmwaaihɨma! A'mwe naangeinyɨre yɨlaaya naangevɨ dulamwaala!’ 
MAT.25.24	Sara wɨdɨna kya' kɨrɨ' waanɨ taawɨzanɨ kinaaya maarakei kwalyɨ bɨna yaka kwaasɨ wɨdɨna ‘A'mwe naangeigɨ, mena dara yawɨ'manɨge. Gɨmɨ a'mwe kɨrɨ'mɨryaigɨnyɨ. Wawɨnyangɨ gɨmɨre gɨthaayadɨvɨsara burɨdɨvɨta tɨka munnengɨ midɨnyaigɨnyɨ. Pwara witɨzɨla pɨraihɨramaa'dɨvɨta witɨzɨla sa maarakadɨnyaigɨnyɨ. 
MAT.25.25	Sasareigɨnyɨne'na lɨka yena gɨmɨre nɨgwia 1,000 kinaaya kwaakevɨ lɨka yulya'mwagake. Gɨmɨre nɨgwia dathavaaka.’ 
MAT.25.26	Sara wɨdɨna kya' gamɨre a'mwe naangei ja'nawɨdɨna ‘Nyɨdaayadɨnya kayaa'nanyaigɨnyɨ. Maa'na gideigɨnyɨ. Nyɨdɨwaanya' yawɨ'manɨgɨnyaigɨ daa! Wawɨnyangɨ pwara burɨdɨvɨsangɨ tɨka munne yabwaryadaari pwara witɨzɨla pɨraihɨramaa'dɨvɨta maarakadɨnyainyɨ. 
MAT.25.27	Sara kwaasɨ yawɨ'na yɨjaigɨ bengɨyavɨ nɨnnya nɨgwia mwaki be'na yɨwaana! Sare' tewaanna nyakɨjɨ kwajɨ nɨnnya nɨgwiajɨ nɨgwia pɨnɨjɨ kabamaa'mudɨkeinyɨ.’ 
MAT.25.28	Sara wɨdɨna yaka pwaraavɨ wɨdɨna ‘Sarevɨdaa'nyɨ sarɨmɨ gamɨnyɨ 1,000 kinaaya daza' yɨpalamaarapɨjɨ tenɨ taawɨzanɨya kɨnɨnnaka dazarɨ duzaayɨla! 
MAT.25.29	Sare' dare'nesɨ. Gazaizai pɨnɨ kɨnɨnnakerɨ pɨnɨjɨ kujaava'mujɨ naanga naanga kɨnɨnnakei yɨma'nadelyɨ. Kɨrɨ' pɨnɨ maayarɨ maalɨkejɨ' navɨka lɨmwagarɨkevɨ maarɨdelyɨ. 
MAT.25.30	Nyɨdaayade waryaanya dazarɨ mwasɨlaanna jɨhɨnya aayawɨnna dɨmarasɨ'nyɨla! Dazɨmagɨ kɨnna naanga dadɨvɨ' daange'na kunnya maangerɨka kɨjɨvainya yɨpɨ'devanyɨra.’
MAT.25.31	Dɨvi sagaa' A'mweraavɨne Kaimɨraayai gannya byaannyavɨ maarojɨ ejelɨya yuyara kwarajɨ ayɨna bathelyɨ. Dazagaa' gannya maremwaaide namwaalyɨta byaannakevɨ walamwaaladelyɨ. 
MAT.25.32	Nabaai ejelɨyara nɨmɨnyawɨnna ajɨmya yuyangɨyaraavɨ maryɨ'bwaramakabɨna kyapɨjɨ sipɨzipɨyaraavɨ maremwaaidei pimagɨ sipɨzipɨyaraavɨ pimagɨ memeyaraavɨ maryawɨbwarɨdaakuna yadevaaibɨ' pimagɨnyaai marɨdaakwɨdere. 
MAT.25.33	Aangasɨmagɨ tewaanyara sipɨzipɨyaraavɨ marɨdaakuna, kwanaamimagɨ kayaa'nanyara memeyaraavɨ marɨdaakuna. 
MAT.25.34	Marɨdaakuna ya'mujɨ nɨmɨre aangasɨmagɨ mwaaidapiyaraavɨ Kingɨyainyɨ wɨdɨna ‘Nɨmaamaangei tewaanya yɨhɨzaavɨnɨkeihi bamaarideihɨlyɨ. Aaya Kwaakeva' mudɨka yɨma'nakegaa' Nɨmwai mena yovɨrawakɨnɨkeba sarɨmɨnyɨneba nayaa yɨhɨmaremwaaladeva sɨrɨnɨmaangereba yanga dɨvɨramaaryideihɨlyɨ. 
MAT.25.35	Sare' dare'nesɨ. Nɨmɨ mɨjɨka nyakeinyɨna sarɨmɨ wapaaya wɨjaavɨna nye'. Aalya'na mɨjɨka kanya' sarɨmɨ aalya' wɨjaavɨna nye'. Nɨmɨ angavaayainyɨ mwaaleinyɨ sarɨmɨre angengɨna makuna nye'. 
MAT.25.36	Nɨmɨ baazɨ'ma'nya maayainyɨ sarɨmɨ baazɨ'ma'nya' wɨjaavɨna kanye' baazɨ'ma'neinyɨ. Nɨmɨ nalaavɨnakeinyɨ mwaaideri sarɨmɨ maremwaaina nye'. Nɨmɨ kalavuzangevɨ mwaaideri sarɨmɨ banyanganesaihɨlyɨ.’ 
MAT.25.37	Sara wɨdɨna kya'mujɨ a'mwe yɨda'maraangera ja'nawɨdɨna ‘Naangeigɨ, nemɨ mɨjɨ'nanyaigɨnyɨ gathɨngaa' gwanganona wapaaya gɨzaavo? Aalya'na mɨjɨke' gathɨngaa' kagya' aalya' gɨzaavo? 
MAT.25.38	Gɨmɨ angavaayaigɨnyɨ gathɨngaa' gwanganona nemɨre angevɨna gɨmakwawo? Gɨmɨ baazɨ'ma'nya maayaigɨ gathɨngaa' yada'gi baazɨ'ma'nya gɨzaavo? 
MAT.25.39	Nalaavɨnakeigɨnyɨ gathɨngaa' gwanganona gɨmaremwaalo? Kalavuzangevɨ gathɨngaa' mwaaida'gi gɨmɨnyawɨnna bo?’ 
MAT.25.40	Sara kanyɨdapɨjɨ Kingɨyainyɨ ja'nawɨdɨna ‘Nebulya'na yɨhɨthɨvanɨge. Nya'mwera a'mwe darajɨya pwai a'mwe maalɨkei mwaaidɨ'nyɨ kɨrɨ' sahwarɨ sara yadɨvɨ' yɨ nɨmɨnyɨ sara nyesaihɨlyɨ.’ 
MAT.25.41	Sara wɨdɨna ya'mujɨ sagaa' kwanaamimagɨ mwaaidapiyaraavɨ wɨdɨna ‘Dɨkevɨ marasɨ'nya'neihi nɨmɨnyawɨdaa'nyɨ dɨwideihɨlyɨ. Gotɨyai Dɨka daza' Saataanɨmɨnajɨ gamɨre ejelɨyaraavɨnajɨ yovɨrawakɨnɨkesɨ. Sare kɨrɨ' Dɨka daza' myɨgaayɨ ya'nevɨ dɨwideihɨlyɨ. 
MAT.25.42	Sare' dare'nesɨ. Mɨjɨka mwaaideri nya'ne nyɨjaavetaihi mɨ'. Aalya'na mɨjɨka nyadaa'nyɨ aalya' nyɨjaavetaihi mɨ'. 
MAT.25.43	Angavaayainyɨ mwaaideri sarɨmɨre angengɨna nyɨmakwawetaihi mɨ'. Baazɨ'ma'nya maayainyɨ baazɨ'ma'nya' nyɨbaazɨ'makwetainyɨ mɨka! Nɨmɨ nalaavɨnakeinyɨ mwaaleinyɨ, kalavuzangevɨ mwaaideri sarɨmɨ nyɨmaremwaaletaihi mɨ'.’ 
MAT.25.44	Sara wɨdɨna kya'mujɨ nabaai kumɨ kwara ja'nawɨdɨna ‘Naangeigɨ, gɨmɨ mɨjɨka yadaa'gi gathɨngaa' gwanganoigɨnaka? Nabaai aalya'na baidaa'gi nabaai angavaayaigɨ nabaai baazɨ'ma'nya maayaigɨ nabaai nalaavɨnakeigɨ nabaai kalavuzangevɨ gathɨngaa' mwaaida'gi nemɨ nayaa magyavada'galyo?’ 
MAT.25.45	Sara kanyɨdapi ja'nawɨdɨna ‘Nebulya'na yɨhɨthɨvanɨge. A'mwe darajɨya pwai a'mwe maalɨkei mwaaidɨ'nyɨ kɨrɨ' sahwarɨ sara myadɨvɨ' yɨ nɨmɨnyɨ sara nyetaihi mɨ'.’ 
MAT.25.46	Sara wɨdɨna kya'mujɨ a'mwe dazara daangesɨ taangesɨ maraawɨpɨ'derera. Kɨrɨ' a'mwe yɨda'maraangera gaala yuyagaa' yuyagaa'ne mwaalya'nebwi maapɨ'derera.”
MAT.26.1	Jizaazai yagaala yuya daza mena jɨ'mwannaka dazagaa' gamɨre mɨdɨdɨvɨsaraavɨ wɨdɨna 
MAT.26.2	“Sarɨmɨ yawɨ'manɨga' ‘Yɨrɨka pɨrɨkaaina kwavɨlavojɨ Pari'ma'munne' yɨma'nadesɨ.’ Sagaa' A'mweraavɨne Kaimɨraayainyɨ yɨsavɨri nilɨya nyɨramarɨmudaakwia'neinyɨ nyɨmarɨmwangɨpɨ'deinyɨra.” (Pari'masa'negaa' Ne Mozɨzai mwaaidɨ'nyɨ Gotɨyai Yɨzɨrelɨya sɨnnawɨnyaraavɨ yɨvainyaakegaa'ne yawɨsa'nesɨ.)
MAT.26.3	Dazagaa' Gotɨyarɨne tamira'dɨvɨta naangerajɨ a'mweraavɨre a'mwe naangerajɨ sara Gotɨyarɨna mubɨthɨka Yɨra'de Naangere angevɨ yɨ'bwa'nyɨna. Gotɨyarɨna Yɨra'de Naangei Kaayapaazai wo'nɨkelyɨ. 
MAT.26.4	Yɨ'bwa'nyɨna yeva yagaaikɨwɨnya bathɨwɨna “Jizaazarɨna kwaasɨ yawaajɨ kɨma'nyawɨ galalɨmwagawaajɨ maratamaana!” deva jamungajake'. 
MAT.26.5	Kɨrɨ' sahwara dɨna “Tɨka Munnevɨ sasare sa myaannera! A'mwera mala narannɨpɨdɨka!”
MAT.26.6	Betaani anga Saaimonɨ Samatanakerevɨ Jizaazai mwaaidɨ'nyɨ 
MAT.26.7	gamɨnyawɨnna a'mwe pɨrɨ' bɨna, sitala nawɨ'nyavɨ welivananya' nɨgwia naanga mubya yɨnɨke' makabɨna. Makabɨna yaka yɨ'bɨnyavɨ mwaaidɨ'nyɨyagaa' gamɨre mɨnyagɨnyavɨ welivananya sa' dɨngɨna. 
MAT.26.8	Dɨngɨna yadaa'nyɨ mɨdɨdɨvɨsara tɨnna wanganna yɨna yeva sɨnna tɨka wɨda'daa'nyɨ dɨna “Welivananya sa' yaasɨwa'na be'na yɨwaka! 
MAT.26.9	Sare' dare'nesɨ. Nemɨ welivananya daza' a'mweraavɨna mubya'na wɨjavaaja' savɨna nɨgwia naanga marawaajɨ a'mwe gɨlyɨvɨta maayaraavɨ wɨjavaannengɨra.” 
MAT.26.10	Kɨrɨ' Jizaazai kumɨre yagaalya' yawɨranganna yɨna yaka sahwaraavɨ wɨdɨna “Ai, a'mwe davɨ taanginyabwi be'na wɨjaavanɨgava! Sare' dare'nesɨ. Sahɨrɨ' tewaanyabwi nyɨvanɨke'na kave mwaalana! 
MAT.26.11	Sare' dare'nesɨ. Yuyagaa' a'mwe gɨlyɨvɨ'maayara sarɨmɨjɨ ye'mwannemwaaidɨvɨsarera. Kɨrɨ' nɨmɨ sarɨmɨjɨ yuyagaa' ye'mwannemwaalɨdeinyɨ mɨ'. 
MAT.26.12	Nabaai sare' dare'nesɨ. A'mwe' nɨmɨre kɨlaakejɨkɨ welivananya daza' nyɨdɨngɨwake' sahɨrɨ' sasara yɨwaka daza' kavi'nɨnnyavɨ yavada'galayɨrakya'neinyɨ nyɨwake'nanyɨ. 
MAT.26.13	Nebulya'na yɨhɨthɨvanɨge. Kwaaka yuyavakɨ yagaala tewaanya daza' wɨjɨwakamaryadɨvɨ' a'mwe daza' dava nyɨwaka dazanna dɨpɨ'dengɨ. Sara kyapɨjɨ sarevɨdaa'nyɨ a'mwevɨna sɨmunya nayaa yawɨpɨ'de'nanyɨ.”
MAT.26.14	Dazagaa' sɨvɨlyɨrɨdaasɨ pwaraalyarajɨya pwai, Juthaazai Yɨzɨkerɨyotɨyai wo'nɨkei Gotɨyarɨne tamira'dɨvɨta naangeraayawɨnna kaanna wɨna yaka 
MAT.26.15	wɨdɨna “Sarɨmɨnyɨna gamɨnyɨ kyɨhibwarɨdaakwa'mujɨ nɨmɨnyɨ benɨ dɨnyɨjaayideihɨlaka?” Wɨdɨna kya' nɨgwia sɨlɨvaaya tetiya (30) ata gɨlɨna yeva wɨjaavɨna ye'. 
MAT.26.16	Wɨjaavɨna yesagaa'daa'nyɨ “Sahwarɨ kumɨnyɨna wibwarɨdaakwia'neinyɨ tewaanyagaa' yɨma!” daka yaamɨjɨ yɨna ya'.
MAT.26.17	Kave mwaalya'negaa'ne yɨrɨka sɨnnawɨnyarɨkɨ bɨretɨya yɨzɨya maayagaa' mɨdɨdisaraai Jizaazaryawɨnna bɨna yagɨla wɨdɨna “Pari'ma'munne' tɨka nya'neigɨnyɨna tɨka wapaaya gawɨ yovɨravawakakadeinaalaka?” 
MAT.26.18	Wɨdɨna kyagi gamɨ wɨdɨna “Kɨrɨmɨ anga naangewɨ wɨlaawakɨlyɨ a'mwe nyɨnagaawaryawɨnna wɨna yakɨlyɨ duzɨla! ‘Wɨjɨwaakyai dara gɨthɨwaka “Nɨmɨregaa' aya kɨgaakɨra. Gɨmɨre angevɨ nɨmɨrerari Pari'ma'munne' ye'mwannanaade'nanyɨ,” gɨthɨwa',’ duzɨla!” 
MAT.26.19	Jizaazai sara wɨdakabaaibɨ' mɨdɨdisaraai sara yagɨla Pari'ma'munne' yovɨrawakɨna yagi.
MAT.26.20	Sawɨsa' kajɨnna' yɨ'bɨnyavɨ sɨvɨlyɨrɨdaa'nyɨ pwaraalyarajɨ walamwaaina. 
MAT.26.21	Wapaaya kuna nadɨvɨ' sai wɨdɨna “Nebulya'na yɨhɨthɨvanɨge. Sarɨmɨnyɨdaa'nya pwai nɨmɨre yɨkamaangeraavɨna nɨmɨnyɨ nyɨbwarɨdaakwadelyɨ.” 
MAT.26.22	Sara wɨdɨna kya' kumɨre kale naanga wiadaa'nyɨ pwaidaasɨ pwaidaasɨ gaai yɨdaanganna “Naangeigɨ, nɨmɨ daaka!” 
MAT.26.23	Sara wɨdɨna kye' sahwai ja'nawɨdɨna “A'mwe dazai nɨmɨjɨ dɨzɨyavɨ ata ye'mwannamakwaimwaawola sai ku'maayaba nyɨmarima'naabathelyɨ. 
MAT.26.24	Yo, Gotɨyare bukuyavɨ mena dɨnɨkabaaibɨ' A'mweraavɨne Kaimɨraayainyɨ wɨdeinyɨ. Kɨrɨ' we'! a'mwe dazai A'mweraavɨne Kaimɨraayainyɨ yɨkamaangeraavɨna nyɨbwarɨdaakwaderɨ kayaaka wigaladelyɨ. A'mwe dazarɨ ganaange' gamɨnyɨ mamaaryajɨ kwajɨ gamɨnyɨna tewaanya' kwaradɨka!” 
MAT.26.25	Sara wɨdɨna kya' Juthaazai yɨkamaangeraavɨna wibwarɨdaakwia'nei ja'nawɨdɨna “Wɨjɨwaakyaigɨ nɨmɨ daaka?” Gamɨ wɨdɨna “Yɨ dɨwaanya kɨbaaibɨsasɨ.”
MAT.26.26	Tɨka munne kuna nadaapi Jizaazai bɨretɨya' maarɨna yaka Gotɨyarɨ “Su! Yɨlaaya gɨmariwa,” wɨdɨna yaka gunyɨna yaka mɨdɨdɨvɨsaraavɨna wɨjaavɨna yaka wɨdɨna “Maarapɨjɨ dɨnyɨla! Daza' nɨmɨre kɨlaakejɨkɨra.” 
MAT.26.27	Nabaai waainɨyavɨ kaapɨvananya' maarɨna yaka Gotɨyarɨ “Su! Su!” wɨdɨna yaka sahwaraavɨna wɨjaavɨna yaka wɨdɨna “Sarɨmɨ yuyaihi aalya daza' dɨnyɨla! 
MAT.26.28	Sare' dare'nesɨ. Daza' nɨmɨre tawe' wɨlɨmwagarɨkebwi ya'nesɨ. A'mwe kwalaalyaraavɨre wagɨlya marasɨ'nya'ne' nɨmɨre tawe' yadɨmwawakɨnadesɨ. Gotɨyai nɨmɨre tawe' bwalarade' tɨnna wanganojɨ wɨlɨmwagarɨkebwi nebulya' dakadesɨ. 
MAT.26.29	Yɨhɨthɨvanɨge. Gɨraipɨwɨlyabaarɨ yɨsi-aalya ayahi nɨdeinyɨ mɨ'. Arɨkawɨ. Dɨvi Nɨmaamaangei maremwaaladevɨ sarɨmɨjɨ ye'mwannemwaaina yaade yɨrɨka sagaa'na yɨsi-aalya mudɨke' ye'mwannanɨdesɨ.”
MAT.26.30	Daata pɨrɨ' mena dɨna yeva mwasawɨnna walyuna yɨna yeva Mugunya Wolivɨna kaanna wɨna. (Yɨledaata 118)
MAT.26.31	Sagaa' Jizaazai wɨdɨna “Dahaa' sawɨta davɨ sarɨmɨ yuyaihi lɨka yapɨjɨ dɨnyagalya'mayideihɨlyɨ. Sare' dara dɨnɨke'nanyɨ
MAT.26.31	‘Nɨmɨ sipɨzipɨyaraavɨ maremwaaiderɨ karama'mujɨ
MAT.26.31	Sipɨzipɨyavaakɨyara lɨkaanya yɨwɨnama'na yɨpɨ'derera.’
MAT.26.31	Sara dɨnɨkabaaibɨ' lɨkaanya yɨwɨnama'na jideihɨlyɨ. 
MAT.26.32	Kɨrɨ' ayɨna kyanyɨdɨkaavojɨ Galɨlina yɨhibwaramakwaanɨdeinyɨ sarɨmɨnyɨ waanɨdeinyɨ.” 
MAT.26.33	Sara wɨdɨna kya' Pitai ja'nawɨdɨna “Yɨ pwara yuyara lɨka yapɨjɨ lɨkaanya gyahalya'mapɨjara nɨmɨ sainyɨ yuyagaa' lɨka mi ya'mujɨ gyahalya'mavɨdeinyɨ mɨ'. Arɨkawɨ.” 
MAT.26.34	Wɨdɨna kya' Jizaazai wɨdɨna “Nebulya'na gɨthɨvanɨge. Dahaa' sawɨta dathavɨ kukuraayai jaka majadori dahasaai dahaa' dara dɨthatheigɨnyɨ ‘Sahwarɨ mwanganyɨvanɨgeinyɨ.’” 
MAT.26.35	Wɨdɨna kya' Pitai wɨdɨna “Arɨkewɨ. Gɨmɨjɨ ye'mwannabaimujainyɨ kɨrɨ' dɨdeinyɨ mɨ' ‘Sahwarɨ wangamanɨgeinyɨ mɨka!’ Aawa nebulyasɨ.” Nabaai Pitai sara wɨdakabaaibɨ' mɨdɨdɨvɨta yuya kwarajɨ avaaina sara dɨna ye'.
MAT.26.36	Sagaa' kwaaka pimagɨnya Gazamani Jizaazai kumɨjɨ ye'mwannɨguna yaka mɨdɨdɨvɨsaraavɨ wɨdɨna “Dava dalamwaalyɨla! Mwaaidapi kengimagɨnna wawa'mujɨ Gotɨyarɨ wɨdɨma!” 
MAT.26.37	Wɨdɨna yaka Pitarɨjɨ Sevathiyare kaimɨraayaraai kwaraarɨjɨ ye'mwannɨguna yaka kale naanga wiadaa'nyɨ naanga yɨbwakɨnna. 
MAT.26.38	Naanga yɨbwakɨnna yada kumɨnyɨ wɨdɨna “Nɨmɨre kuryai naanga kuna yɨbwakɨmanɨge. Sare'na nɨmɨ balɨde'na yɨwana. Dava mwaalapi se mwapɨna! Nɨmɨnyɨna nyemwaalapɨjɨ nɨmɨnyɨna Gotɨyarɨ duzɨla!” 
MAT.26.39	Wɨdɨna yaka kɨbaweba sangirɨ' wɨna yaka gamɨre sɨnnyɨ' kwaakeyɨna walaruta'nyɨna yaka Gotɨyarɨ wɨdɨna “Nɨmwai, ‘Wi'nanyɨra,’ dɨzaigɨ taanginya daza' dɨnyɨmarasɨka! Kɨrɨ' nɨmɨre yawɨsabwi manyɨmɨdɨdɨnnera! Aawa. Yune gɨmɨre yawɨsabwina dɨmɨdɨdeigɨnyɨra.” 
MAT.26.40	Wɨdɨna yaka mɨdɨdɨvɨsaraayawɨnna kaanna bɨna yaka se wa'dapi tɨnna wanganna. Tɨnna wanganna yaka Pitarɨ wɨdɨna “Gatha'darevaka? Maalɨka gavegaa'na nɨmɨjɨ mye'mwanneyemwaalyɨ yɨpɨneihi daaka! 
MAT.26.41	Sarɨmɨ yemwaala yapɨjɨ Gotɨyarɨ duzɨla! ‘Kayaa'na jɨla!’ Saataanɨ yɨhɨthaabya'nei nyɨhɨvɨramaaradɨka! Sare'na Gotɨyarɨ duzɨla! Nebulyasɨ. Sarɨmɨre sɨmunya' tewaanya yadaawori kɨrɨ' kɨlaakejɨ' dɨragɨnya maayajɨkɨra.” 
MAT.26.42	Sara wɨdɨna yaka ayahidaasɨ wɨna yaka Gotɨyarɨ wɨja' ayabaaibɨ'na wɨdɨna “Nɨmwai, taanginya daza' yɨnɨga manyavɨlayɨ yanne' sarevɨdaa'nyɨ taanga daza' nyana! Sara yaja' yune gɨmɨre sɨmunyabwina yɨma'nana!” 
MAT.26.43	Nabaai ayahi bɨna yaka se wa'dapi tɨnna bwanganna. Sare' dare'nesɨ. Kumɨre tɨmakɨrɨkɨryajɨ yadapiya'na se warɨna yesarera. 
MAT.26.44	Bwanganna yaka ayahi yagalya'makuna yaka dahasaai dahaa' Gotɨyarɨ wɨdɨna. Gotɨyarɨ wɨja' ayagaa' wɨdaka sabaaibɨ'na wɨdɨna. 
MAT.26.45	Wɨdɨna yaka dɨvidaa'nyɨ mɨdɨdɨvɨsaraayawɨnna bɨna yaka wɨdɨna “Sarɨmɨ se kuna wareva kave damwaaihava! Yɨthaanyi! Nɨmɨnyɨnegaa' mena yɨma'nɨwakegaakɨra. A'mwe kayaa'nanyaraavɨna A'mweraavɨne Kaimɨraayainyɨ nyɨbwarɨdaakuvanɨkeinyɨ. 
MAT.26.46	Sarɨmɨ dɨkaavapɨjɨ nemɨ kaanya wɨjɨma'nawaana! Yɨthaanyi! Kɨbawe maalɨkeba yɨkamaangeraavɨna nyɨbwarɨdaakuvanɨkei bɨwakelyɨ.”
MAT.26.47	Kuna wɨdadaa'nyɨ, yɨthaanyi, Juthaazai sɨvɨlɨrɨdaa'nyɨ pwaraalyarajɨyai bɨna. A'mwe kwala naange' kwaari'masɨramɨnyajɨ kɨlɨkejɨ lɨmwagevera salyɨ ye'mwannɨgavɨna. Sahwaraavɨ Gotɨyarɨna mubɨthɨka yɨra'dɨvɨta naangerajɨ a'mweraavɨne a'mwe naangerajɨ maryasaabɨna yesarera. 
MAT.26.48	Nabaai a'mwe yɨkamaangeraavɨna wibwarɨdaakwia'nei sɨnnawɨ wɨjɨwaainya'ne'na wɨdɨna “Nɨmɨ a'mwe pwarɨ maangwɨdaanyaba bu'buta yɨwɨjai sahwalyɨra. Sahwarɨ dɨhalalɨmwagyidelyɨra.” 
MAT.26.49	Sara wɨdakei yɨme'nya'bɨ' Jizaazaryawɨnna wɨlaabɨna yɨna yaka wɨdɨna “Nya'mwei! Wɨjɨwaakyaigɨ!” Wɨdɨna yaka gamɨnyɨ nayaa bu'buta yɨna. 
MAT.26.50	Bu'buta yɨna kya' Jizaazai wɨdɨna “A'mweigɨ, gɨmɨ ya'ne sanna bɨwaaigɨ ja!” Sagaa' gamɨnyawɨnna kaanna bɨna yeva Jizaazarɨ galalɨmwanna. 
MAT.26.51	Sara galalɨmwanna kye' a'mwe pwai Jizaazalyɨ ye'mwannemwaaina yakei gamɨrei gamɨre kwaari'masɨramɨnya' magalabwa'nyɨna yaka “Jizaazarɨ yavadaihasamaarɨma!” daka Mubɨthɨka Yɨra'de Naangere wɨdaayadere kadɨki' dakurasɨ'na. 
MAT.26.52	Dakurasɨ'na yakegaa' Jizaazai gamɨrerɨ wɨdɨna “Gɨmɨre kwaari'masɨramɨnya' ayaba dakya! A'mwe yuyara kwaari'masɨramɨnyajɨ maratabɨzaraavɨ kwaari'masɨramɨnyajɨ kayaaka yɨgaidɨvɨsarera. 
MAT.26.53	Gɨmɨ myawɨrijɨwaana! Nɨmaamaangerɨ yɨnɨga wi'na myɨdaanganyɨ yɨwɨneinyɨ daaka! Sara yɨdaangamwɨjai dahaasagaa' ejelɨya kwalaalya naangeraavɨ aamiya sɨvɨlɨrɨdaa'nyɨ pwaraalyarajɨ pwarajɨ saraavɨ nyɨjaavadeinyɨ midaaka! Sara myawɨrijɨwaana! 
MAT.26.54	Kɨrɨ' sara yɨwɨja' Gotɨyare pɨkarya' yuya sasara yɨma'nya'na dɨnɨke' yune' gara yɨma'nadevaka!”
MAT.26.55	Dazagaa' Jizaazai kwala bwa'naanya' wɨdɨna “Kwaari'masɨramɨnyajɨ kɨlɨkejɨ lɨmwanna yadɨvɨ' a'mwe kuka yɨpalamaa'derɨ galapwɨyadɨvɨtabaai ya'neihi beva daaka! Yɨrɨka gazagaasagaa' Gotɨyare Angevɨ wɨlamwaaidɨ a'mweraavɨ wɨjɨwaakadɨnyagaa' magalanyɨlɨmwagyadɨvɨsaihɨlyɨ. 
MAT.26.56	Kɨrɨ' pɨropetɨyaraavɨre pɨkarya dɨnɨkengɨ yunebanna yɨma'nya'nenna yuya daza nyɨvanɨgasannanyɨra.” Sara wɨdɨna kya' mɨdɨdɨvɨsara Jizaazarɨ yagalya'ma'na yevera lɨkaanya yɨwɨnama'na.
MAT.26.57	A'mwe Jizaazarɨ galalɨmwagevera Gotɨyarɨna Mubɨthɨka Yɨra'de Naangei Kaayapaazaryawɨnna makuna. Kaayapaazaryabanna Kɨwɨjarajɨ a'mwe naangerajɨ yɨ'bwa'nemwaaina yesarera. 
MAT.26.58	Makuna yɨna yadaapi Pitai menyaba mɨjamakuna yaka Gotɨyarɨna Yɨra'de Naangere angwaasabanna yɨ'ma'na yaka wɨlɨna yaka wɨdaayadɨvɨsarajɨ ye'mwannemwaaina. “Aaya' berɨ' yɨma'nade' dɨngaka? Yawɨranganɨma!” daka ye'mwannemwaaina yakelyɨ. 
MAT.26.59	Sai mwaaidɨ'nyɨ Gotɨyarɨna yɨra'dɨvɨta naangerajɨ kaajolɨya naanga yuyarajɨ a'mwera kwaasɨ jalɨkurakya'neraavɨna bɨrɨna bɨrɨna. Jizaazarɨna kwaasɨ yagaala ja'nera sara jalɨkurakya'na “Sahwarɨ tamakaana!” deva bɨrɨna bɨrɨna. 
MAT.26.60	Kɨrɨ' kwaasɨya nayaa jalɨkurakya'neraavɨ mabɨramaarina. Yɨ a'mwe kwalaalyara bɨna yeva kwaasɨ yagaala yaamɨjɨ buthɨna yeva kwaasɨ kwaasɨ kayaa'na jalɨkurakɨna yesa'na mabɨramaarina. Mabɨramaari kye' kɨrɨ' dɨvidaa'nyɨ a'mwe pwaraai bi'ma'na yagɨla 
MAT.26.61	wɨdɨna “A'mwe dazai dara dakelyɨ ‘Gotɨyare Ange' wo'daaimwɨneinyɨ. Sara ya'mujɨ dahasaai dahaa' ayɨna mamuneinyɨ.’ Sara dakerɨ naarɨmɨ nayaa wɨ'nolyarɨnera.” 
MAT.26.62	Sara kwaasɨ kudahi Gotɨyarɨna Yɨra'de Naangei daavɨna yaka gamɨnyɨ wɨdɨna “A'mwe dazaraai yagaala daza' githaangamanɨgɨlya'na yagaala aane pɨrɨ' kɨrɨ' maja'nawɨdɨzɨwaana?” 
MAT.26.63	Kɨrɨ' Jizaazai yagaala majai maadɨnna yɨna. Maadɨnna yɨna kya' Gotɨyarɨna Yɨra'de Naangei gamɨnyɨ wɨdɨna “Gotɨya gaala kɨnɨnnakerɨne'na dɨragɨnna githaanganɨma! ‘Naanga nebulya' dɨnedana! Gotɨyai gɨthahɨlakaka gɨmaryasaabakeigɨ Kɨraazɨtɨyaigɨ Gotɨyare Gawaalɨvaangeigɨ daaka?’” 
MAT.26.64	Sara wɨdɨna kya' Jizaazai wɨdɨna “Yɨ dɨwaanya kɨbaaibɨsasɨ. Sare' kɨrɨ' yɨhɨthɨvanɨge. Dahaa'daasɨ A'mweraavɨne Kaimɨraayai Gotɨyare aangasɨrɨ, yuya dɨragɨnya kɨnɨnnakere aangasɨrɨ mwaalojɨyarɨ danganyideihɨlyɨ. Nabaai sahwai sɨgunyavɨ yɨraayangɨ yɨlamwaalojɨ walaabathelyɨra.” 
MAT.26.65	Sagaa' sara wɨdɨna kya' Gotɨyarɨna Yɨra'de Naangei sɨnna tɨka wɨda'daa'nyɨ gannya baazɨ'ma'nya' lihɨvainyɨna yaka “Yune a'mwei mwaalɨkei kɨrɨ' ‘Gotɨyare dɨragɨnyaba mwaalɨdeinyɨ,’ dɨwake'na Gotɨya nawɨ'nyarɨna bɨrala yɨwakelyɨra,” daka wɨdɨna “Dazai Gotɨyarɨna bɨraiyagaala dɨvanɨka! Sare'na kusɨzɨkelyɨra. Ayahi a'mwe pwaraavɨ jalɨkurakya'neraavɨ jaka berɨ'na wɨdaatheinaavaka! Yɨthaanyi! Dahaasagaa' Gotɨyarɨna bɨraiyagaala dɨvanɨke' kadɨka mena wɨ'nɨvanɨgava. 
MAT.26.66	Sarɨmɨ gara yawɨ'mwaava?” Sara wɨdɨna kya' sahwara ja'nawɨdɨna “Kayaa'nanya kɨnɨnnakelyɨra. Balana!” 
MAT.26.67	Wɨdɨna yeva sagaa' gamɨre sɨnnyɨkɨ maagwala wopwakɨna yɨna yeva asa gwaamwanna tamɨna yeva pwara a'araraalyajɨ gamɨre maangwɨdaanyawaarɨ jɨrɨ'bwaratanna yeva 
MAT.26.68	wɨdɨna “Kɨraazɨtɨyaigɨ mwaaidɨzaigɨ nabaai Gotɨyai gɨthada nedadɨnyaigɨ mwaaidɨzaigɨ dɨnedana! Malya' aai gɨramwaka!” Bɨraiyagaala sa' wɨdɨna.
MAT.26.69	Mwasawɨ angwɨrɨsavɨ Pitai mwaaidɨ'nyɨ a'mwe' wɨdaayade pɨrɨ' gamɨnyawɨnna wɨlaabɨna yaka wɨdɨna “Jizaazai Galɨli mwaalyaryaba gɨmɨ kwaigɨjɨ ye'mwannemwaaidɨnyaigɨnyɨ.” 
MAT.26.70	Kɨrɨ' a'mwe yuyaraayaba yuna wɨdɨna “Aawana. Gɨmɨre dɨwaanya dazarɨ nɨmɨ mwanganyɨweinyɨra.” 
MAT.26.71	Wɨdɨna yaka mwasawɨnna walyuna yaka tɨkuryavɨ yɨhulɨvɨlɨyavɨ walyamwaaina. Walyamwaaina yadɨ'nyɨ a'mwe pɨrɨ' tɨnna wanganaka saba mwaaidapiyaraavɨ wɨdɨna “A'mwe dazai Jizaazai Naazaretɨ mwaalyalyɨ ye'mwannemwaaidelyɨ.” 
MAT.26.72	Wɨdɨna kya' sai ayɨna wɨdɨna “Gotɨyaryaba nebulya'na yɨhɨthɨma! A'mwe dazarɨ mwanganyɨweinyɨra.” 
MAT.26.73	Wɨdɨna kya' dɨvi maalɨkegaa' a'mwe pwara mwaaleva bathakulaawɨna yeva Pitarɨ buthɨna “Naanga nebulyasɨ. Gɨmɨ a'mwe sahwarajɨyaigɨnyɨ. Sare' dare'nesɨ. Gɨnnya maanguraaya' wo'dɨmwaaigɨnyɨ.” 
MAT.26.74	Wɨdɨna kye' sagaa' sai yagaala dɨragɨnna dɨna “Gotɨyai nyangamanɨke'na kwaasɨ yɨhɨthɨwɨjɨ kwajɨ bule'na nyɨjaavadeinyɨra! (Daaina!) A'mwe dazarɨ mwanganyɨweinyɨra. Aawa, nebulyasɨ.” Sai mena kada' yɨme'nya'bɨ' kukuraayai jaka dɨna ya'. 
MAT.26.75	Jaka dɨna kya' Pitai Jizaazare yagaalya' wɨdake' ayɨna yawɨ'na “ ‘Kukuraayai jaka majadozɨ dahasaai dahaa' dara dɨthatheigɨnyɨ “Sahwarɨ mwanganyɨvanɨgeinyɨ.” ’ ” Sara yawɨ'na yaka yune mwasawɨnna walyuna yaka kɨnna naanga walyadɨna.
MAT.27.1	Yɨrɨke' mena kavura' Gotɨyarɨna mubɨthɨka yɨra'dɨvɨta naangerajɨ a'mweraavɨre a'mwe naangerajɨ sara yagaaikɨwɨnya Jizaazarɨ tamakya'na jamungajakɨna. 
MAT.27.2	Mena jamungajakɨna yeva wɨla pwɨyɨna yeva Ga'maanɨya naangei Paailatɨmyawɨnna makuna yeva wɨjavaawɨna.
MAT.27.3	Sagaa' Juthaazai yɨkamaangeraavɨna Jizaazarɨ wibwarɨdaakwakei dara wanganake' “Kotɨyavɨ walamarakadɨvɨ' ‘Balana!’ dɨragɨnna dɨwaasai daaka!” Sara daka sɨmunya mudɨkebwi yawɨ'na yɨna yaka nɨgwia sɨlɨvaaya (30) daza ayɨna makabɨna yaka Gotɨyarɨna yɨra'dɨvɨta naangerajɨ a'mwe naangerajɨ saraavɨna yaamɨjɨ wɨjaavɨna. 
MAT.27.4	Sai wɨdɨna “Nɨmɨ kayaa'na yɨweinyɨra. A'mwei kayaa'nanya maayarɨ gamɨre yɨkamaangeraavɨna wibwarɨdaakuweinyɨra. Sarei tawesɨ balade'na nɨmɨre yɨwetawakyasɨ.” Kɨrɨ' sahwara wɨdɨna “Sasare sa' nemɨrevɨdaasɨ daaka! Aaya kaavɨlya' gɨmɨrevɨdaasɨnyɨra.” 
MAT.27.5	Sara wɨdɨna kye' Gotɨyare Angevɨ nɨgwia sɨlɨvaaya (30) wasɨ'na yaka gamɨ sai wɨla lɨvapwaraawɨna yɨna ya'. 
MAT.27.6	Kɨrɨ' Gotɨyarɨna yɨra'dɨvɨta naangera nɨgwia sɨlɨvaaya daza maarɨna yɨna yeva dɨna “Nɨgwia datha a'mwerɨ tamakya'nenna nɨgwiangɨra. Sare'na Gotɨyare Angevɨne nɨgwiangɨjɨ ye'mwagakya myaannera!” 
MAT.27.7	Yagaala pɨrɨ' jamungajakɨna yɨna yeva nɨgwia dazajɨ wawɨnya pɨjɨ' kwadɨka yavɨkaryaderejɨ' wo'nɨkejɨ' mubɨna. A'mwe anga menyabadaasaraavɨna gɨlekavi'nɨnnyaba lɨkyɨrakya'nera sajɨ' mubɨna. 
MAT.27.8	Sarevɨ wawɨnya dazajɨ' yaya dɨnɨke' “Wawɨnya Tawanakejɨkɨra.” Nabaai yaya daza' dahaa' kuna warɨ'. 
MAT.27.9	Sara kye' sagaa' yagaala pɨrɨ' sɨnnawɨ Gotɨyai Ne pɨropetɨya Jeremaayarɨ wɨjaake' yune'na yɨma'nakesɨ. Dara dɨnɨkesɨ. Nɨgwia sɨlɨvaaya (30) sa Yɨzɨrelɨyarajɨya pwarɨ mubya'ne sɨlɨvaaya dahɨlaketa daza maarɨna yeva 
MAT.27.10	Naangei nyɨdakabaaibɨ' kwadɨka yavɨkaryadere wawɨnyajɨ' mubya'nera wɨjaavesangɨra. Sara dɨnɨkesɨ.
MAT.27.11	Ga'maanɨya naangeryaba Jizaazai daavɨna yadɨ'nyɨ Ga'maanɨya naangei yɨdaanganna “Gɨmɨ Juyaraavɨre kingɨyaigɨ daaka?” Yɨdaanganna kya' Jizaazai wɨdɨna “Yɨ dɨwaanya kɨbaaibɨsasɨ.” 
MAT.27.12	Sagaa' Gotɨyarɨna mubɨthɨka yɨra'dɨvɨta naangerajɨ a'mwe naangerajɨ sahwarɨ kotɨya' marina. Kɨrɨ' sahwai maja'nawɨjɨna. 
MAT.27.13	Maja'nawɨjɨ kya' sagaa' Paailatɨ wɨdɨna “Yagaala yuya kotɨya gɨmarivanɨgata daza kadɨka mu'nyɨjɨvanɨgɨna!” 
MAT.27.14	Wɨdɨna kya' sahwai yagaala pɨrɨ' maja'nawɨjɨ. Sarevɨdaa'nyɨ Ga'maanɨya naangei atɨka naanga maru'na'na ya'.
MAT.27.15	Kwarame yuya sangɨ Munne savɨ Ga'maanɨya naangei a'mwe kalavuza pwarɨna yɨralawaasadelyɨ. Kwala bwa'naanya' a'mwe gave pwarɨna dɨna yadaapi Paailatɨ yune gave saina yɨralawaasɨna wiadelyɨ. 
MAT.27.16	Nabaai dazagaa' kalavuzangevɨ a'mwe kayaa'nanya pwarɨna kadɨka wɨ'nadɨvɨsai mwaalɨna. Sahwai Baravaazai wo'nɨkelyɨ. 
MAT.27.17	Sarevɨdaa'nyɨ kwala bwa'naanya' yɨ'bwa'naabɨna yɨna kye' Paailatɨ wɨdɨna “Sarɨmɨnyawɨnna yɨhiralawasaabɨde'na aaihwarɨna yawɨ'manɨgava? Baravaazarɨ yɨralawaasɨjɨwana? Jizaazarɨna sahwara dɨna ‘Kɨraazɨtɨyarɨnera,’ dadɨvɨsarɨ yɨralawaasɨjɨwana?” 
MAT.27.18	Sara wɨdake' dare'nesɨ. Sahwai yawɨ'na “Jizaazarɨna sɨmunya kayaa'na jawɨ'manɨgava! Tɨganaarya'na kotɨya marina yɨvanɨga'.” 
MAT.27.19	Paailatɨ yawɨbwa'dere namwaalyɨsarɨ yɨlamwaaina yɨna yadɨ'nyɨ gamɨre a'mwe' yagaalya' dara wɨdasaabɨna “A'mwe yɨda'maraanga dazarɨna minnera! Sawɨsavɨ nɨmɨ waja' ya'nena banganakelyɨra. Sara ya'nena taanga naanga nyɨmwake'nyɨra. Sare'na minnera!” 
MAT.27.20	Sara wɨdasaabɨna kya' kɨrɨ' Gotɨyarɨna yɨra'dɨvɨta naangerajɨ a'mwe naangerajɨ kwala bwa'naanyangɨre sɨmunyavɨ yɨdɨkavɨmwaaihɨna “Paailatɨmɨna jaka kadapi Baravaazarɨ kudaasojɨ Jizaazarɨ tamakɨpɨ'de'nana!” 
MAT.27.21	Yɨdɨkavɨmwaaihɨna kye' Ga'maanɨya naangei yaamɨjɨ wɨdɨna “A'mwe dazaraarɨdaa'nyɨ aaihwarɨ yɨralavɨjɨwana?” Wɨdɨna kya' sahwara dɨna “Baravaazai.” 
MAT.27.22	Dɨna kye' Paailatɨ wɨdɨna “Sarevɨdaa'nyɨ Jizaazarɨ sahwara ‘Kɨraazɨtɨyarɨnera,’ dadɨvɨsarɨ gara yɨjɨwana?” Wɨdɨna kya' yuyara wɨdɨna “Yɨsavɨri dɨmarayeramyɨla!” 
MAT.27.23	Kɨrɨ' Paailatɨ wɨdɨna “Be'nanaka! Be kayaa'nanya yɨwakalaka!” Kɨrɨ' jaka naanga dɨragɨnna danganna “Yɨsavɨri dɨmarayeramyɨla!”
MAT.27.24	Sagaa' Paailatɨ yɨbwakɨnna “Nɨmɨre yagaalya' yɨnɨga wi'na mi yade' daaka! Sarevɨ mala naange' dɨkaavajɨwaka!” Sarei aalya pɨrɨ' maarɨna yaka kwala bwa'naanyayaba gamɨre asɨraarɨ aalya yɨnyɨna. Sara yaka wɨdɨna “A'mwe dazai balaja' kayaa'nanya' nɨmɨre' mɨka! Yune sarɨnnyaburɨnyɨra. Sarevɨdaa'nyɨ nɨnnya ata aalya yɨmwana!” 
MAT.27.25	Wɨdɨna kya' a'mwe yuyara ja'nawɨdɨna “Gamɨre tawe'na yɨwetawakya daza' nemɨnyawɨnna nabaai nemɨre kaimɨraaya kwaraavɨjɨ bathesɨra.” 
MAT.27.26	Wɨdɨna kye' sagaa' Paailatɨ Baravaazarɨ yɨralawaasɨna yɨna. Yɨralawaasɨna yɨna yaka Jizaazarɨ wɨla kayaa'nanyabaalyɨ lɨ'bwa'na yɨna yaka “Yɨsavɨri nilɨya marayerabɨka!” daka aawɨlasaraavɨ wɨmaarina ya'.
MAT.27.27	Dazagaa' Ga'maanɨya naangere aawɨlasara Jizaazarɨ Ga'maanɨyare angevɨna makuna, sagaa' sahwaryabanna yuyavaakɨyara yɨ'bwa'naabɨna. 
MAT.27.28	Yɨ'bwa'naabɨna yɨna yeva gamɨre baazɨ'ma'nya saza galyɨraipu'na yɨna yeva baazɨ'ma'nya wayaaka nawɨ'nya pɨrɨ' baazɨ'makuna. Kingɨyara baazɨ'ma'nya sa' baazɨ'ma'nadɨvɨsa' sara baazɨ'makuna. 
MAT.27.29	Baazɨ'makuna yeva wɨla lannakebaarɨ kingɨyare nyɨlɨla pwaibɨsa' gɨtavagwavaaihɨ'na yeva gamɨre mɨnyagɨnyavɨ yɨlamwaaihɨ'na. Sara yeva suya pɨrɨ' kwaasɨya kingɨyare yɨsarɨ' gamɨre aangasɨmagɨ wɨmwangɨna yeva “Sahwai kwaasɨya kingɨyai yɨma'nɨwaka. Sarevɨ bɨrala yaana!” yawɨ'na yadɨvɨ' sahwarɨ kwadaai gɨlɨna yeva bɨraiyagaala wɨdanganna “Juyaraavɨre kingɨyaigɨ! Tewaanya dɨmwaala!” 
MAT.27.30	Bɨraiyagaala wɨdanganna yadɨvɨ' maagwalyajɨ wopamɨjɨrakɨna yadɨvɨ' suya sarɨ' maarɨna yeva gamɨre mɨnyagɨnyavɨ maratanna yadɨvɨ' sara yɨna. 
MAT.27.31	Sara yɨna yɨna yeva bɨrala mena yɨna yeva baazɨ'ma'nya sa' galyɨraipuramaa'na yɨna yeva gannya baazɨ'ma'nya aya' marabaazɨ'makuna. Aya' marabaazɨ'makuna yeva yɨsavɨri nilɨya maratamarɨmwia'nera gamɨnyɨ kaanna makuna.
MAT.27.32	Kaanya wodɨvɨsagaa' a'mwe Saairini mwaalya pwarɨ gamɨnne yaya' Saaimonɨ, yɨ sarɨ tɨnna wanganna. Tɨnna wanganna yeva sahwarɨna dɨragɨnna dɨna yeva Jizaazarɨne yɨta yovihɨrarannɨke' makwɨya'na. Dɨragɨnna kye' a'mwei yɨta makuna yada 
MAT.27.33	pɨba Golɨhota wo'nɨkebanna yɨ'mavaawɨna. Yaya savɨna aaya kaavɨlya' daresɨ. Pɨba Gɨlemɨnyagɨnyabanna. 
MAT.27.34	Yɨ'mavaawɨna yeva waainɨya marazɨnanya yɨrɨkesɨ yegɨnyɨwannɨke' daange'ne' maarɨna yeva “Sai nana!” deva wɨjaavɨna. Kɨrɨ' nagaanganna yaka “Aala!” dɨna. 
MAT.27.35	“Aala!” dɨna kya' yɨsavɨri nilɨya mena tameva “Gamɨre baazɨ'ma'nya saza yamaraana!” deva saatuyara maragɨrɨda'na. Saatuyara maragɨrɨda'na yeva baazɨ'ma'nya jaapaina yeva pwai pɨrɨ' pwai pɨrɨ' maarɨna. 
MAT.27.36	Maarɨna yeva sahɨba walamwaaina yɨna yeva sahwarɨ maremwaaina. 
MAT.27.37	Munyaba gamɨre mɨnyagɨnyavɨ munyaba gamɨnyɨne yagaala kotɨya maryesa' yɨlayɨdawakɨna yesasɨ. Dara yɨdavesa' “Dathai Jizaazalyɨ. Juyaraavɨre Kingɨyalyɨ.” 
MAT.27.38	Jizaazaryaba gidɨkusaba yɨsavɨri kuka yɨpalamaa'disaraarɨ nilɨya maratamarɨmuna. Aangasɨmagɨ pwarɨ kwanaamimagɨ pwarɨ maratamarɨmuna yesaraalyɨ. 
MAT.27.39	A'mwe kaanya yɨnadaa'dɨvɨsara sahwarɨ bɨraiyagaala danganna. Kumɨre mɨnyagɨnyarɨ wɨnaangɨwɨnaangɨta yadɨvɨ' 
MAT.27.40	bɨraiyagaala dara danganna “Gotɨyare Ange' wo'dalakadɨ ‘Dahasaai dahaa' ayɨna madɨdesɨra,’ jaigɨ gɨmɨ saigɨ dɨvadaihasamaa'nana! Gɨmɨ Gotɨyare Gawaalɨvaangeigɨ mwaaidɨzaigɨ yɨta yovihɨrarannɨka savɨ yagalya'mava'gɨzɨ dalaama!” 
MAT.27.41	Sasarebaaibɨ' Gotɨyarɨna mubɨthɨka yɨra'dɨvɨta naangera Kɨwɨjarajɨ a'mwe naangerajɨ sarajɨ bɨraiyagaala wɨdɨna 
MAT.27.42	“Gamɨ padaihasamaarya'nei a'mwe pwaraavɨ gaimwanna yaka gamɨ sai yɨnɨga gaimwannannei mɨka! Gamɨ Yɨzɨrelɨyaraavɨ kingɨyai midaaka! Yɨta yovihɨrarannɨkevɨ yagalya'mavojɨ kwalaabozɨ sahwarɨ dɨragɨnna yawɨralɨmwagaathe'nana! 
MAT.27.43	Gotɨyarɨna gannya sɨmunyavɨ dɨkavɨmwaaihɨnyɨna yakei midaaka! Gotɨyai sahwarɨna wɨvu'najai dahaasagaa' padaihasamaarana! Sare' dare'nesɨ. Sahwai dɨna ‘Gotɨyare Gawaalɨvaangeinyɨra.’ ” 
MAT.27.44	Bɨraiyagaala sara wɨdetabaaibɨ' kuka yɨpalamaa'disaraarɨ Jizaazaryaba yɨsavɨri maratamarɨmwesaraai bɨraiyagaala wɨdahɨlyaraalyɨ.
MAT.27.45	Sɨrɨgwajahaa'daa'nyɨ kwaaka yuneba jɨhɨnya' jɨnnadaa'nyɨyagaa' yune sɨvɨraryagaa'na mi'na yɨna. 
MAT.27.46	Sɨvɨraryagaa' aya kɨgaa' Jizaazai Yɨvɨruyagaala jaka dɨragɨnna dɨna “Yɨli, Yɨli, lama savakɨtaani?” Sa' daresɨ. Nɨmɨre Gotɨyaigɨ, nɨmɨre Gotɨyaigɨ, be'na nyagalya'ma'mwaana! 
MAT.27.47	Jaka sara dɨna kya' sahɨba daavesarajɨya pwara sa' kadɨka wɨ'nyɨna yeva dɨna “A'mwe dazai Ne Yɨlaajarɨ jaka wɨdɨvanɨka.” 
MAT.27.48	Sara dɨna kye' yɨme'nya'bɨ' kumɨjɨya pwai kaanyave'na wawaka saalaalyavɨya jɨ'mɨnya pɨrɨ' maraawɨna yɨna yaka yɨrɨkaalyavɨ marapaihɨna yaka aalɨnake' suya pɨrɨkɨ yɨlamarakɨna yaka “Nana!” daka wɨjaavɨna. 
MAT.27.49	Kɨrɨ' pwara dɨna “Kavaaya! Nemɨ tɨnna mena wanganawaajɨna. Yɨlaajai padaihasamaraabazarɨ tɨnna wanganaade'nanyɨ.” 
MAT.27.50	Sara dɨna kye' Jizaazai jaka naanga dɨragɨnna ayɨna dɨna yaka gamɨre kuryarɨ yaasɨna.
MAT.27.51	Yɨthaanyi, Gotɨyare Angevɨ kusawɨnya tɨkuryavɨ janne naange' majɨkɨnadaa'de' munya ke'ba lihɨ'na yake' yune kewɨnɨnna sara yaka pimagɨnyaai yɨma'nyɨna. Sara yaka Kwaakeva' wɨnɨnya yɨna yada sɨlaange tɨngɨra'na. 
MAT.27.52	Sara yaka gɨlekavi'nɨnnya basɨnadaa'na yaka tewaanyara sɨnnawɨ se mena bainɨkera kwalaalyaraavɨre kɨlaakejɨka ayɨna yɨdɨkaa'na. 
MAT.27.53	Yɨdɨkaa'na kya' kavi'nɨnnyangɨ yagalya'ma'na yeva Jizaazai ayɨna mena dɨkaavakegaa' anga naanga tewaanyabanna Jeruzaalemɨna wɨna. Wɨna yeva a'mwe kwalaalyaraayaba wɨjɨwaainyɨna kye' sahwaraavɨ tɨnna wanganna yesarera. 
MAT.27.54	Wɨnɨnya yakevɨ aawɨlasaraavɨ maremwaalyalyɨ aawɨlasarajɨ Jizaazarɨ dame maredaata yesara tɨnna wanganna yeva nabaai nabinabinya yɨma'nyɨna yadaapiyangɨ tɨnna wanganna yeva lɨka naanga yɨna. Lɨka naanga yɨna yadɨvɨ' dɨna “Naanga nebulyasɨ. A'mwe dazai Gotɨyare Gawaalɨvaangelyɨra.”
MAT.27.55	Dazaba a'mwe kwalaalya kɨbaweba keiba paa'bwa'na daavɨna yeva bangana'na yadɨvɨ' mwaalesangɨra. A'mwe daza Galɨli yagalya'maveva “Sahwarɨ wɨgaimwagaana!” devengɨra. 
MAT.27.56	Sajɨya a'mwe pɨrɨ' Maarɨyaa' Maahɨthaala mwaalyasɨ nabaai pɨrɨ' Jemɨzalyɨ Jozepɨyalyɨ saraarɨ ganaange' Maarɨyaasɨ, pɨrɨ' Sevathiyare gawaalɨvaangeraarɨ ganaangesɨ sa mwaalɨna.
MAT.27.57	Sawɨtɨrɨnyabwi kima'na' a'mwe pwai wɨna. Sai gɨlyɨvɨta naangejɨyai Aarɨmathɨya mwaalyai Jozepɨyai wo'nɨkelyɨ. Sahwai Jizaazarɨ mɨdɨdei mwaala'. 
MAT.27.58	Sai Paailatɨmyawɨnna wɨna yaka Jizaazare kɨlaakejɨ' maarya'na yɨdaanganna. Yɨdaanganna kya' sagaa' Paailatɨ aawɨlasaraavɨ dɨragɨnna wɨdɨna kya' Jozepɨyarɨ gɨlaayai wɨmaarina. 
MAT.27.59	Wɨmaarina kye' Jozepɨyai gɨlaayarɨ maarɨna yaka kwaabɨhannya yaaka nawɨ'nya' maarɨna yaka marayewaa'mwanna. 
MAT.27.60	Sara yɨna yaka gannya simaanga mudɨkevɨ gɨlaayarɨ kave wɨlakɨna. Simaanga sa' sɨlaanga pwarɨ lɨlɨsamakulaawɨnɨkesɨ. Kave wɨlakɨna yaka sɨla naanga sai maramwarangɨkulaawɨna yaka kavi'nɨmaangevɨ sɨlya' tihɨrakɨna yaka kaanna wɨna. 
MAT.27.61	Jozepɨyai kɨlaakejɨ' wakadaa'nyɨ dazaba simaangevɨ akyamwi a'mwewaai walamwaaina. A'mwe pɨrɨ' Maarɨyaa' Maahɨthaala mwaalya', yɨ pɨrɨ' Maarɨyaa pɨrɨ' gɨryawo'nya'. A'mwe sawaai keiba walamwaaina yagi.
MAT.27.62	Yɨrɨka dɨvidaa'nyarɨkɨ, kwazaakegaa'na yovɨrawakya'negaa' dɨvidaa'nyarɨkɨ Gotɨyarɨna mubɨthɨka yɨra'dɨvɨta naangerajɨ Perɨzɨyarajɨ Paailatɨmyawɨnna bi'bwa'nemwaaina. 
MAT.27.63	Bi'bwa'nemwaaina yeva wɨdɨna “Maremwaalyaigɨ! A'mwe kwaasɨya dazai kuna mwaalakegaa' nedake' mena yawɨ'mwo. Dara dɨna ‘Dɨvidaa'nyɨ yɨrɨka darɨkaai darɨkɨ ayɨna dɨkaavɨdeinyɨra.’ 
MAT.27.64	Sarevɨdaa'nyɨ gɨmɨ nayaa kada'gɨzɨ yune yɨrɨka darɨkaai darɨkɨnannevɨ simaanga dazavɨ nayaa tihɨpɨ'de'nanyɨ. Gamɨre mɨdɨdɨvɨsara kuka bulalɨvamaarapɨri a'mweraavɨ nudɨpɨdɨka! ‘Kavi'nɨnnyavɨdaa'nyai ayɨna mena dɨkaa'mwakerɨnera.’ Sara kudapɨri dɨvidaa'nyɨ kwaasɨyabwi kɨgaasa kwaasɨyaburɨ navɨlavadɨka!” 
MAT.27.65	Sara wɨdɨna kye' Paailatɨ wɨdɨna “Sarɨmɨ a'mwe dame daaya'ne pwaraavɨ dɨmaaryɨla! Sarɨmɨ wawapɨjɨ simaanga dazavɨ dameraavɨ dɨthaakwila! Sarɨmɨ nayaa mi'na yawɨ'na yɨpɨnebaaibɨ' dameraavɨ dɨthaakwila!” 
MAT.27.66	Sara wɨdɨna kya' sahwara kaanna wɨna yeva gɨlekavi'nɨnnyavɨ dame daakuna. Sɨla sarɨ baavesɨ wakɨna, kaanya tɨlɨna yeva saba dame daaya'neraavɨ wɨdɨmwaaihɨna ye'.
MAT.28.1	Kwazaakegaa' mena kabawo' wikɨyarɨkɨne yɨrɨka mudɨkerɨkɨ yɨrɨkunyagaa' Maarɨyaa' Maahɨthaala mwaalyasɨ Maarɨyaa pɨrɨsɨ gɨlekavi'nɨnnyabanna wanganya'newaai wɨna. 
MAT.28.2	Yɨthaanyi! Sagaa' wɨnɨnya naange' yɨna. Sare' dare'nesɨ. Sɨgunyavɨdaa'nyɨ Naangere ejelɨyai walaabɨna yaka sɨlyai birɨkwasamakulaawɨna yɨna yaka sɨlyarɨ a'ba yɨlamwaaina. 
MAT.28.3	Sahware sɨnnyɨ' yɨnamɨraasa'bɨ' wannyɨna, nabaai gamɨre baazɨ'ma'nya' sɨgujaakavɨre yaakebɨ' wannyɨna yakelyɨra. 
MAT.28.4	Gamɨnyɨna aawɨlasara lɨka naanga yɨna yeva bɨ'bɨta yɨna yeva a'mwe mena bainɨkerabɨ' yɨma'nyɨna. 
MAT.28.5	Yɨma'nyɨna kye' ejelɨyai a'mwe sawaarɨ wɨdɨna “Kɨrɨmɨ lɨka mɨkanera! Nɨmɨ yawɨ'na ‘Jizaazarɨ yɨsavɨri tamarɨmuwa'daasarɨna bɨrɨkaanyawaaihi bɨvanɨgɨla.’ Sare'na lɨka mɨkanera! 
MAT.28.6	Sai dava mamwaalyɨka! Sare' dare'nesɨ. Kɨgaa' dakabaaibɨ' mena yɨdɨkaa'mwakerɨna! Gamɨ wa'de adava bulanganyɨla! 
MAT.28.7	Nabaai yarai wawakɨlyɨ gamɨre mɨdɨdɨvɨsaraavɨ duthaawila! ‘Kavi'nɨnnyavɨdaa'nyɨ mena yɨdɨkaa'mwakelyɨ. Nabaai, yɨthaanyi, Galɨlinei sarɨmɨnyɨ sɨnnawɨ waanadelyɨ. Dazɨmagɨ sahwarɨ tɨnna danganyiderɨna.’ Yɨthaanyi, mena yɨhɨthɨwa.” 
MAT.28.8	Wɨdɨna kya' sawaai lɨka yadi' yɨlaaya kuna kuna yɨna yadi' simaangeyaba yarai yagalya'ma'na yagɨla gamɨre mɨdɨdɨvɨsaraavɨ wɨja'newaai kaanyave'na wɨna. 
MAT.28.9	Kaanyave'na wɨna yadaakɨlyɨ, yɨthaanyi, tusavɨ Jizaazai sawaaryabanna yɨma'nadavaabɨna yaka wɨdɨna “Nya'mwewaaihi! Tewaanya kwaamu'nanyabwi yɨhwarana!” Wɨdɨna kya' sawaai aya kɨbanna wɨlaabɨna yagɨla gamɨre sɨvɨlyaraarɨ lɨmwanna yagɨla lotuya wina. 
MAT.28.10	Dazagaa' Jizaazai sawaarɨ wɨdɨna “Lɨka mɨkanera! Wawakɨlyɨ nya'mweraavɨ Galɨlina wɨpɨ'de'na duthaawila! Nabaai dazahimagɨ nyangabɨ'deinyɨra.”
MAT.28.11	A'mwe sawaai kuna wodaakɨri, yɨthaanyi, dame pwara gɨlekavi'nɨnnyaba maredaavesara anga naangeba wɨlɨna yɨna yeva yuya yɨma'naka sanna Gotɨyarɨna yɨra'dɨvɨta naangeraavɨ wɨdɨna. Sara wɨdɨna kye' 
MAT.28.12	sahwara a'mwe naangerajɨ yɨ'bwa'nemwaaina yɨna yeva yagaala pɨrɨ' jamungajakɨna yeva dameraavɨ nɨgwia kwalaalya wɨjaavɨna yɨna yeva 
MAT.28.13	wɨdɨna “Nɨgwia dazanna maarapɨri dara dɨzideihɨlyɨ ‘Sawɨsavɨ nemɨ se wa'dori gamɨre mɨdɨdɨvɨsara lɨka yulya'na beva gɨlaayarɨ kuka bamaryawaaihasarera.’ Duzide'na yɨhɨmubɨwo. Sara kadapɨjɨ 
MAT.28.14	Ga'maanɨya naangei yagaala daza' kadɨka wɨ'najarɨ woyagaala wɨdawaajɨ sarɨmɨ sɨmunya kwalaalya myawɨrya'neihɨrɨ yɨhɨmwaihaadeihɨlyɨ.” 
MAT.28.15	Sara wɨdɨna kye' damera nɨgwia sa maarɨna yɨna yeva sara wɨdetabaaibɨ' sara yɨna. Sara yɨna yadɨvɨ' yagaala daza' Juyara gazabazaba wɨ'nyɨna ye'. Nabaai dahaasagaa' daza' Juyara kuna wɨdadɨvɨsasɨ.
MAT.28.16	Sɨvɨlɨrɨdaa'nyɨ pwainanyara Galɨlinera kaanna wɨna yeva mugunya Jizaazai sahɨbanna sara dakebanna yɨ'mavaawɨna. 
MAT.28.17	Yɨ'mavaawɨna yeva gamɨnyɨ tɨnna wanganna yeva lotuya wɨmarina. Lotuya sara wɨmarina yadɨvɨ' kɨrɨ' pwai pwai sɨmunya pɨrɨwaai yawɨ'na. 
MAT.28.18	Sara yadɨvɨ' yuyaraayawɨnna wɨlaabɨna yaka dara wɨdɨna “Sɨgunyavɨjɨ Kwaakevakɨjɨ sabanyaarɨ dɨragɨnya' Gotɨyai nyɨjaavakeinyɨ. Dɨragɨnya yuya pɨnɨngɨna wavɨla'dɨnyainyɨra. Wawɨnya yuya sabanyaai maremwaaidɨnyainyɨ. 
MAT.28.19	Sarevɨdaa'nyɨ sarɨmɨ Kwaaka davakɨya ajɨmya pɨnɨngɨyara nɨmɨre nyɨmɨdɨdɨvɨsara yɨma'nɨpɨ'de'na duthaawila! Nɨmwalyɨ Gawaalɨvaangeinyɨjɨ Kurya Tewaanyalyɨ sainaavɨre yayavɨ a'mweraavɨ aalyavɨ bavɨtaazɨya jideihɨlyɨ. 
MAT.28.20	Nabaai sara yapi yagaala yɨhɨzaave gazazanna mɨdɨnya'neraavɨ duziwakamaryideihɨlyɨra. Yɨthaanyi! Yuyagaa' yune aaya'ne dazagaa'na sarɨmɨjɨ ye'mwannamwalaadeinyɨra.”
MRK.1.1	Gotɨyare Gawaalɨvaangei Jizaazai Kɨraazɨtɨyai gamɨre yagaala tewaanya mudɨke' sɨnnawɨ yɨma'na'. 
MRK.1.2	Gotɨyare wɨ'nawɨjɨwaakakei Pɨropetɨya Aazaayai dara dɨnɨ' Jizaazarɨna,
MRK.1.2	“Yɨthaa, nɨmɨre wɨdaasadɨnyai gɨmɨnyɨna waamanɨ'.
MRK.1.2	‘Gɨmɨre tusavɨ nayaa yadera,’ gɨthɨwa.
MRK.1.3	Wawɨnya maayaba ja'maanguraaya' yɨmanɨ',
MRK.1.3	‘Naangei batherɨne tusa' javada'galyɨlo!
MRK.1.3	Gamɨre tusangɨ yɨda'na jamakwilo!’ ”
MRK.1.4	Sara dɨnɨke'na Jonɨ wawɨnya maayaba mwaalaka sɨnnawɨ sagaa' a'mweraavɨ aalyavɨ bavɨtaazɨya yada wɨdɨna “Sarɨmɨre sɨmunyabwi mudɨkebwi yawɨramaa'na kyapɨjɨ nɨmɨ bavɨtaazɨya yɨhyɨdeinyɨ. Gotɨyai sarɨmɨre kayaa'nanyabwi yɨhɨmarasɨ'nadelyɨra,” wɨdɨna Jonɨ. 
MRK.1.5	Sara wɨdɨna yadaa'nyɨ “Gamɨnyawɨnna wawaajɨ yagaala sa' kadɨka wɨ'naana!” deva Kwaaka Juthɨya mwaalyarajɨ Anga Jeruzaalemɨ mwaalyarajɨ yuyara wɨna. Mi'na wɨna yeva gamɨre yagaalya' wɨ'neva wɨjalɨkurakɨna “Nebulyasɨra. Nemɨ kayaa'nanyabwi sana sana yɨwosɨra.” Wɨdɨna kye' Aalya Jothanɨyavɨ bavɨtaazɨya ya' Jonɨ.
MRK.1.6	Jonɨ baazɨ'ma'nya kaamelɨyavɨre arɨlya' yavɨkarinɨke' marira'nyɨna yaka bulɨmakaawomunnaanya marida mwaalakelyɨ. Gannya wapaaya baarɨnnajɨ aakangɨre kwarakajɨ tɨka nada mwaalakei. 
MRK.1.7	Yagaala da' wɨdɨna “Nɨmɨ bɨweinyɨ. Dɨvi pwai bathelyɨra. Nɨmɨre dɨragɨnya' wa'dɨ'nyɨ kɨrɨ' gamɨre dɨragɨnya naange' nabaai wavɨla'na yadesɨ nɨmɨrevɨ. Naangere kwaari'masɨvɨlyavɨ wɨla pwɨyɨnɨke' kwadaai gɨla'mwi galyaa'mune' nɨmɨ naangeinyɨ mɨka. Myɨwɨneinyɨra. 
MRK.1.8	Nɨmɨ aalya gavevɨ bavɨtaazɨya yɨhyɨvanɨge sa' Naangei Kurya Tewaanyarɨ bavɨtaazɨya yɨhyadelyɨra,” wɨdɨna ya'.
MRK.1.9	Jonɨ sara wɨdadaasɨyagaa' Kwaaka Galɨli Anga Naazaretɨdaa'nyai Jizaazai bɨna kya' Aalya Jothanɨyavɨ Jonɨ bavɨtaazɨya yɨna. 
MRK.1.10	Mi'na bavɨtaazɨya yɨna kya' aalyavɨ sai bilaawaka yɨme'nya'bɨ' dara wanganake' “Sɨgunya' tɨvɨ damujaangɨka! Kekwai Kuryai kwaamɨryaibɨsai daimwaabɨka!” Mena kada' Kuryai walaabɨna yaka gamɨre munyɨkɨ kusawɨ bulamwaaina. 
MRK.1.11	Bulamwaaina kya' Sɨgunyavɨdaasɨ Gotɨyarebadaasɨ Gotɨyai yagaala wɨdɨna “Saigɨ, nɨmɨre Nyɨbwaalɨvaangeigɨnyɨ. Kurya tewaanya gukadɨnyaigɨnyɨ. Sahwaigɨ yɨlaaya nyɨgaimanɨgɨ,” wɨda'.
MRK.1.12	Yɨme'nya'bɨ' Kuryai “A'mwera maayabanna yarai dɨwo!” jɨrɨ'galaasa'. 
MRK.1.13	Jɨrɨ'galaasɨna kya' sahwai kaanna wɨna kya' yɨrɨka a'mweraare sɨvɨlatɨraai kwavɨlava' a'mwera maayaba mwaaidɨsɨ Saataanɨ “Kayaa'nanyabwi yana!” daka yaamɨjɨ yɨjɨwaala'. Yɨjɨwaaina yakegaa' malakayaawaryarana mwaaidapiyaba Jizaazai sarari ye'mwannamwaaina ya'. Sahwai saba mwaalakegaa' Gotɨyare mamaayara ejelɨyara wɨgaimwanna ye'.
MRK.1.14	Dɨvidaa'nyɨ Jonɨmɨ wɨla yɨrakɨna kye' Jizaazai Kwaaka Galɨlina wɨlaawɨna yaka saba Gotɨyare yagaala tewaanya' wɨjɨwakamarina. 
MRK.1.15	Wɨjɨwakamarina yakegaa' wɨda' “Dahaa' yemwaalyagaa' aayasɨra. Dahaa' yunegaa'nanyɨ. Gotɨyai a'mweraavɨ maremwaaidehaa' yɨma'nɨwa' dahaa'. Gotɨyarɨna sarɨmɨre sɨmunyabwi mudɨkebwi jawɨramaarila! Yagaala tewaanya' wɨ'napɨjɨ ‘Nebulyasɨra. Sara yaana!’ dɨthɨnyide'na yɨhɨthɨwa. Yagaala sa' nayaa dɨlɨmwagarila!” wɨjɨwaakɨna ya'.
MRK.1.16	Galɨli aalɨbumaangevɨ sahwai wodaa'nyɨ Saaimonɨjɨ Saaimonɨmɨre gahwaalaangei Edɨruyalyɨ sadaraai jawɨgɨlya' aalyavɨ marasɨ'na yadaakɨlyɨ wangamabɨna ya'. Marasɨ'nagɨle' dare'nesɨ. Jawɨnya mwagi'nagɨlyaraalyɨ. 
MRK.1.17	Wangamabɨna yaka wɨda' “Dɨnyɨmɨdɨnaabyɨla! Kanyɨmɨdɨnaabakɨlyɨ kihɨzɨwaaka'muri jawɨnya maa'ditabaaibɨ' Gotɨyarɨne a'mweraavɨ maarya'neraaihɨrɨ yɨhɨmwaaihɨderaaihɨlyɨra.” 
MRK.1.18	Mi'na kuda' yɨme'nya'bɨ' kɨrɨnnya jawɨgɨlya yagalya'ma'na yagɨla mɨdɨnna yagi. 
MRK.1.19	Mɨdɨnna kyagi Jizaazai pɨzɨ'gwa wawaka Sevathiyare gawaalɨ' kwaraai Jemɨzalyɨ Jonɨjɨ sadaraai wanganakeraai sɨpɨyavɨ mwaalagɨla jawɨgɨlya kayaaka yɨnɨke bɨ'nyɨna yagi. 
MRK.1.20	Bɨ'nadaakɨlyɨ yɨme'nya'bɨ' jaka wɨdɨna kya' “Yarai dulaabila!” kɨrɨnɨmaangei Sevathiyalyɨ gannya nɨgwɨwawɨnyarari sɨpɨyavɨ mwaalesaraavɨ yagalya'ma'na yagɨla kɨdaraai gamɨnyɨ mɨdɨnna yagi.
MRK.1.21	Kumɨ sara angeba Kaapanɨyamɨna wɨna kye' Juyaraavɨre Kwazaakegaa' yɨma'nyɨna kya' yɨme'nya'bɨ' gamɨ Juyaraavɨre Lotuangevɨ wɨlɨna yaka Gotɨyare yagaala wɨjɨwaakɨna. 
MRK.1.22	Wɨjɨwaakɨna kya' yuyara gamɨre yagaalya' wɨ'neva atɨka maru'na'muluna ye'. “Kɨwɨjaraavɨrebwi kwaasɨ kwaasɨya'bɨsabulyɨ. Jizaazai gannya sɨmunyavɨ yuya yawɨ'nɨkelyɨ,” dɨdaapi atɨka maru'na'na ye'. Sare' dare'nanyɨ. Jizaazai dɨragɨnya kɨnɨnnakei wɨjɨwaakake'nanyɨ.
MRK.1.23	Yɨme'nya'bɨ' a'mwei yɨmaka widei Lotuangevɨ wɨlɨna yaka 
MRK.1.24	jaka danganna “Jizaazai Naazaretɨ mwaalyaigɨ, nemɨnyɨ berɨ' dɨneyɨde'na bahɨneka? Nemɨ aa'neinaavɨ kayaaka dɨneyɨgaide'na daaka? Gɨmɨnyɨna yawɨ'mwa. Gotɨyare tewaanyaigɨnyɨna yawɨ'mwa.” 
MRK.1.25	Mi'na jaka kada' Jizaazai maanga wɨdɨna “Yagaala madɨnnera! A'mwe sarɨdaasɨ dɨwona!” 
MRK.1.26	Sara kuda' yɨmakei a'mwerɨ yɨkɨlaaka wɨlaka jaka naanga daka kaanna wɨna ya'. 
MRK.1.27	A'mwera yuyara tɨnna wanganeva atɨka maru'nakulɨna yadɨvɨ' kumɨ sara dɨne' “Ai, da' berɨvaka? Wɨjɨwaakya'ne' mudɨkesɨ. A'mwe sai yagaala dɨragɨnna wɨdɨvanɨkelyɨ. Nabaai yɨmakeraavɨ sara wɨdɨwake sara yɨvanɨgava!” 
MRK.1.28	Kadɨne' yɨme'nya'bɨ' Galɨli yuyabanyara Jizaazai yake'na maalɨkegaa' wɨ'nyɨna ye'.
MRK.1.29	Yɨme'nya'bɨ' Jizaazai Lotuangevɨdaa'nyai bwalyuna kya' Jizaazalyɨ Jemɨzalyɨ Jonɨjɨ pwarajɨ sara kaanna wɨna yeva Saaimonɨjɨ Edɨruyalyɨ saraare angevɨ bwina ye'. 
MRK.1.30	Bwina kye' mɨdɨka wɨda'daasɨ Saaimonɨmɨ ganyaalɨmaange' wa'dɨsɨ yɨme'nya'bɨ' kumɨ Jizaazarɨ wɨdɨna. 
MRK.1.31	Mi'na wɨdɨna kye' nabalɨnakeyabanna bɨna yaka maradɨhaa'bwa'na ya'. Jizaazai sara kya' nabalya' mena yɨwɨna kya' a'mwe' kumɨnyɨne wapaaya yovɨrawakɨna ya'.
MRK.1.32	Nyɨlyai mena walakyagaa' sabanyara nabalɨnakengɨjɨ yɨmaka widɨvɨsangɨjɨ sangɨ gamɨnyawɨnna makuna ye'. 
MRK.1.33	Makuna yeva saba mwaalyara yuyara tɨkuryaba davaabɨna ye'. 
MRK.1.34	Davaabɨna kye' Jizaazai a'mwe nabalya ge ge wa'dɨvɨsaraavɨ nabalya' wangadaa'nyɨ “Tewaanya jɨma'nana!” sana sana kuda' tewaanya yɨma'nɨgulɨna ye'. Nabaai aa'ne kwalaalyaraavɨ wɨdaasɨna ya'. Aa'nera gamɨnyɨna yawɨ'daapiya'na wangada “Yagaala madɨpɨnera! Kwaasɨ yadɨvɨsaihɨrɨ nayɨhu'nɨpɨdɨka!” wɨdaka wɨdaasɨna ya'.
MRK.1.35	Jizaazai se wa'mwarakei yɨrɨkunyagaa' dɨkaa'na yaka walyuna yaka a'mwera maaya kunebanna kaanna wɨna yaka Gotɨyarɨ yagaala wɨdɨna. 
MRK.1.36	Kuna wɨdɨna yadaa'nyɨ Saaimonɨjɨ gamɨnyaba mwaalesarajɨ bɨrɨbɨrɨkaanyara wɨna yeva 
MRK.1.37	yɨrɨ'maa'na yeva wɨde' “Yuyara gɨmɨnyɨna bɨramarivanɨgava a'mweraava.” 
MRK.1.38	Tɨvi'na kude' gamɨ wɨdɨna “Angeba pɨnɨ aya kɨbanna nemɨ kaanyaana! Anga saba Gotɨyare yagaala wɨjɨwaakɨde'na bwalyuwa.” 
MRK.1.39	Wɨdaka Galɨli yuyaba kumɨre Lotuangengɨ yagaala Gotɨyare wɨjɨwakamarya'. Sagaa' a'mwe yɨmaka widɨvɨsaraavɨdaasa yɨmakeraavɨ wɨdaasa'.
MRK.1.40	A'mwe samatanakei gamɨnyawɨnna bɨna yaka “Jizaazai naangelyɨ,” daka kwadaai gɨlɨna yaka yagaala naanga dɨragɨnna wɨda' “Nɨmɨre kɨlaakejɨ' ‘Tewaanya mwaalana!’ nyawɨ'dɨza' gɨmɨ sara dɨnyavada'gala! Sara yɨnneigɨnyɨ gɨmɨ.” 
MRK.1.41	Wɨdɨna kya' Jizaazai kale kwia' ata dathɨwanna yaka wɨdɨna “ ‘Sara yɨma!’ yawɨ'manɨge. Gɨmɨre kɨlaakejɨ' yɨhula dana!” 
MRK.1.42	Wɨdɨna kya' yɨme'nya'bɨ' samate sa' ya'ma'na yaka gamɨre kɨlaakejɨkɨ yarai yɨwɨna ya'. 
MRK.1.43	Kɨlaakejɨkɨ yɨwɨna kya' Jizaazai maanga wɨdɨna yaka 
MRK.1.44	wɨdɨna “Nayaa dɨnyu'nana! (Nɨmɨnyɨna najɨ'bwa'nemwaaibɨthɨka!) A'mwe aane pwai kwarɨ ‘Sara nyɨwaka,’ mudɨnna! Aane pɨrɨ' kɨrɨ' mujɨwaakɨnna! Aawa. Kaanna wawa'gɨzɨ sipɨzipɨya Gotɨyarɨna mubɨthɨka yɨra'derɨ pɨrizɨyarɨ duzɨwaainana! Dahaa' kɨlaake' tewaanya warɨke'na Mozɨzai dɨnɨke' Gotɨyarɨne' dumaaride'na a'mwera yawɨ'na ‘A'mwere samate' menanyɨra,’ gyawɨpɨ'dera.” Mi'na wɨdaka yɨme'nya'bɨ' wɨdaasɨna ya'. 
MRK.1.45	Sara kudaasa' a'mwei walyuna yaka yuyaba yagaala sa' wɨjɨwaakya'nei yuyaraavɨ wɨdɨvainadaa'na yɨkwaasa'. Gamɨ sara kya' “A'mwera nyanganapɨjɨ nɨmɨnyɨna nanyɨdahidɨwagamaremwaaibɨthɨka!” daka Jizaazai angeba mwɨyai yaayeba mwaalɨna yadɨsɨ gazabazabadaa'nyɨ gamɨnyawɨnna yɨkabɨna ye'.
MRK.2.1	Sawɨta pɨjaa' kajɨnna' sai Kaapanɨyamɨna ayɨna yagalaawaka bamwaaina ya'. Bamwaaidɨ'nyɨ dara wɨ'nesa' “Anga aya mwaaidevɨ damwaalɨ'!” 
MRK.2.2	Sara deva kwala yɨ'bwa'nyɨna ye'. Kwala yɨ'bwa'nyɨna yeva tɨkuryaba daavanneba kune pɨba madaayɨ yeva angavɨne' mwasabanne' bamwaihwodapi yagaalya' wɨjɨwaakɨna ya'. 
MRK.2.3	Wɨjɨwakadaa'nyɨ pwara makabɨna kye' a'mwe daraai daraalyara kɨlaaka yagɨnya bainɨkerɨ marikwavamakabɨna ye'. 
MRK.2.4	Marikwa'na yeva “A'mwe kwalaalyara damwaaihava!” deva kwala bwa'naanyavɨne'na Jizaazaryawɨnna mabamakulyara angevɨ a'ba bamaraga'nɨgilaawɨna yɨna yeva munyaba Jizaazai wɨlamwaaidɨsɨyaba kwavɨsa' daburaabɨna yeva yagɨnya bainɨkei yɨ'bɨnnakerɨ marala'mwagakɨna ye'. 
MRK.2.5	Marala'mwagakɨna kye' Jizaazai kumɨre lɨmwangebwi yawɨranganna “A'mwe dara ‘Jizaazai dɨragɨnaangei a'mwerɨ tewaanya negaimwagathelyɨra,’ yawɨreva makabɨwaava,” Jizaazai yawɨraka yagɨnya bainɨkerɨ wɨdɨna “Nyɨbwaalɨ', gɨmɨre kayaa'nanya gɨmarasɨ'mwa.” 
MRK.2.6	Sara wɨdɨna kya' Kɨwɨjara pwara saba mwaaleva kumɨre kunya yawɨ'na 
MRK.2.7	“A'mwe dai yagaala sa' baa'na dɨvanɨka! ‘Gotɨyarɨ wavɨla'mweinyɨ,’ dathɨvanɨka! Kayaa'nanya aai marasɨ'nadelaka! Gotɨyai gavei marasɨ'nadelyɨra. Sare' Gotɨyarɨ yagaaibɨraizɨka dɨwakei daaka!” yawɨranganna ye'. 
MRK.2.8	Yawɨrangadaapi yɨme'nya'bɨ' Jizaazai gannya sɨmunyavɨ yawɨ'na “A'mwe dara sara jawɨ'manɨgava!” daka wɨdɨna “Sarɨmɨre sɨmunyangɨ sare' baa'na yawɨ'manɨgava! 
MRK.2.9	Darewaai naangewaai midaaka! Pɨrɨ' dare'. Yagɨnya bainɨkerɨ wɨdɨde' ‘Gɨmɨre kayaa'nanya gɨmarasɨ'mwa.’ Pɨrɨ' dare'. Wɨdɨde' ‘Dɨthɨkaaka! Yɨ'bɨnya' maara'gɨzɨ dɨmakwalyona!’ Yagaala yuya sawaai naangewaai midaaka! Nɨmɨ kuda'muri ‘Dɨthɨkaaka! Yɨ'bɨnya' maara'gɨzɨ dɨmakwalyona!’ sara yade'na 
MRK.2.10	sarɨmɨ yawɨ'na ‘Ai, Kwaaka davakɨ a'mwe sai kayaa'nanya marasɨ'nya'nei dɨragɨnnakelyɨ,’ jawɨryideihɨlyɨ. Sara jawɨryide'na A'mweraavɨne Kaimɨraayai yagɨnya bainɨkerɨ sara wɨdana!” 
MRK.2.11	A'mwerɨ wɨdɨna “Gɨthɨwa, ‘Dɨthɨkaaka! Gɨnnya yɨ'bɨnya' marikwava'gɨzɨ gɨnnya angevɨna dɨmakwalyona!’ ” 
MRK.2.12	Sara wɨdɨna kya' daavaka yɨme'nya'bɨ' yɨ'bɨnya' marikwa'na yaka kaanya walyodaa'nyɨ sare'na a'mwe yuyara tɨnna wanganna yeva atɨka maru'nakulɨna yeva Gotɨyarɨ yɨlaaya yeva “Sabwi nemɨ sara mwanganyainera,” dɨnyɨna ye'.
MRK.2.13	Jizaazai ayɨna walyoka aalɨbumaangevɨ mwaaidɨsɨ a'mwera yuyara yɨ'bwa'nyɨna yeva mwaaidapi Jizaazai wɨjɨwaakɨna ya'.
MRK.2.14	Livaayai Alɨpɨyaazarei taakɨzɨya maa'dei taakɨzɨya maa'deva mwaaidɨ'nyɨ Jizaazai wangamabaka wɨdɨna “Nyɨmɨdɨnaama!” Mi'na wɨdɨna kya' daavɨna yaka mɨjɨwɨna ya'.
MRK.2.15	Livaayare angevɨ Jizaazai namwaaidɨsɨ taakɨzɨya maa'dɨvɨsarari a'mwe kɨwɨnya maalɨ'na yadɨvɨsarari sara Jizaazalyɨ gamɨrerari saraayaba mwaalɨna ye'. Sare' dare'nesɨ. Kumɨ sara kwalaalyara gamɨnyɨ mɨdɨnesara. 
MRK.2.16	Namwaaidapi Kɨwɨjara Perɨzɨyara “Gamɨ salyɨ kɨwɨnya maalɨ'na yadɨvɨsarari taakɨzɨya maa'dɨvɨsarari je'mwannanɨvanɨgava!” deva gamɨreraavɨ wɨdɨna “Taakɨzɨya maa'dɨvɨsarajɨ kɨwɨnya maalɨ'na wɨyadɨvɨsarajɨ saraayaba baa'na nɨvanɨka!” wɨdɨna. 
MRK.2.17	Yagaala sa' wɨdɨna kye' Jizaazai wɨ'nakei wɨdɨna “Dotarɨna nabalɨmaayara wɨgainadera mɨ'. Aawa. Nabalɨnakera wɨgainadere. Sare'na nɨmɨ sainyɨ a'mwe yɨda'maraangebulyɨyainajɨyaraavɨ jɨvwaramaarya'neinyɨ mabye. Aawa. Kɨwɨnya maalɨ'na yadɨvɨsaraavɨne'nanyɨ.”
MRK.2.18	Pɨgaa' Jonɨmɨrerajɨ Perɨzɨyarajɨ “Gotɨyarɨna wapaaya manaannera!” deva navɨka mwaaidapi pwara wɨlaabɨna yeva Jizaazarɨ wɨdɨna “Be'neka? Jonɨmɨrerari Perɨzɨyaraavɨrerari sara wapaaya manyara mwaalɨna yadapi kɨrɨ' gɨmɨrera wapaaya baa'na nɨvanɨgava!” 
MRK.2.19	Wɨdɨna kye' Jizaazai wɨdɨna ya' “Mudɨkangeyabanne munne yadɨvɨsagaa' a'mwe' maarade mɨgɨnyai mwaaidozɨ a'mwe a'mwera tɨka munne manɨpɨne yɨpɨjara daaka! 
MRK.2.20	Mɨgɨnyai mwaaidoriyagaa' wapaa nɨpɨ'dengɨra. Pɨgasa kima'nojɨ kumɨnyabadaasai a'mwe' maarade mɨgɨnyai yɨpalasɨ'na kyapi sagaa' kumɨ sa wapaa tɨka manyɨ yɨpɨ'dengɨra. Sare' kanyɨpalasɨ'napɨri nɨmɨrera wapaaya manyɨ yɨpɨ'dengɨra.”
MRK.2.21	Sare' Jizaazai gamɨre yagaala mudɨke'na wɨdɨna “Yɨvɨta gaalya' a'mwe pwai dakurojɨ ‘Yɨvɨta ayɨkɨ mɨwɨrɨma!’ myawɨryajai tewaanyalyɨra. Sara mɨwɨ'na yajɨ kwajɨ mɨwɨta'ne yɨvɨta yɨvɨsɨkɨ kayaaka kyadɨka! Yɨvɨta gaalyamɨlɨ' yɨvɨta ayɨkɨ kayaaka yade'na naanga lihɨ'na yadesɨra. 
MRK.2.22	Nabaai memekɨlaaka waainɨtalya' a'mwe aane pwai kwai waainɨtala ayavɨ waainɨya gaalya' mamaradɨngiki yadelyɨ. Sara maradɨngikaja' aalɨmaagwala bilamari'bwarakadaawori waainɨya' memekɨlaakevɨ kayaaka kyojɨ waainɨya' bwalaraawɨna yadesɨra kɨlaaka yuya tɨ'mɨwɨrojɨya. Sare' aawa. Waainɨya gaalya' memekɨlaaka mudɨkevɨ maradɨngikɨna yaja' tewaanya warɨna yadesɨra.”
MRK.2.23	Juyaraavɨre Kwazaaka pɨgaa' lɨlaajabɨta witɨziwawɨnyavɨ tɨnnyaba tusavɨ sai widavadaasɨ gamɨrera mɨdɨnaabɨna, mɨjɨka wiadaa'nyɨ witɨzɨla gimujɨna ye'. Sa'na kɨwɨnya dɨnɨke' “Kwaakaanya yamaryadɨvɨ' tusavɨ a'mwera witɨzɨla maapɨka!” dɨnɨkesɨra. 
MRK.2.24	Gimujɨna kye' Perɨzɨyara Jizaazarɨ wɨdɨna “Yɨthaa, Kwazaakegaa' dahaa' baa'na gimujɨvanɨgava! Kɨwɨnya sare'na warɨkesɨra. Sa pɨgaa' dɨhimujidengɨra. Kwazaakegaa' mipɨnera sabwi!” 
MRK.2.25	Sara wɨdɨna kye' Jizaazai wɨdɨna “Baa'na nyɨdɨwaava! Ne Devitɨ yaake pɨkarɨyɨkwiavɨ tɨnna mwanganyadɨvɨsaihi daaka? Devitɨjɨ gamɨjɨyarajɨ sara wapaaya kunera mɨjɨka wiadaa'nyɨ 
MRK.2.26	sipɨzipɨya Gotɨyarɨna Yɨra'de Naangei Avaayathai mwalyaakegaa' Devitɨ Gotɨyarɨna yɨra'de pwarɨ gɨrɨkulya'na wɨdaka Gotɨyare Angevɨ wɨlaabɨna kyaa' Gotɨyai tɨnna wanganya'ne gɨrɨkula wakyaasa kujayaa' maranyɨna yaa'. Gɨrɨkula sa mi'na kwaryaa' ‘Gotɨyare yɨra'dɨvɨsara gavera maranadɨvɨsarera,’ kɨwɨnya' sara dɨnɨkesɨra. Devitɨ Gotɨyarɨna yɨra'dei mamwalyaakei maranyɨna yaka nabaai gamɨjɨyaraavɨna wɨmaryaa'. Sare' Gotɨyai maiyagaala mujaa'.” 
MRK.2.27	Sara wɨdaka wɨdɨna ya' “Sɨnnawɨ Gotɨyai a'mweraavɨ yavɨkaryaka dɨvidaasɨ a'mweraavɨne'na Kwazaakegaa' wakyaa'. Sɨnnawɨ Kwazaakegaa' mwaryaka dɨvidaasɨ Kwazaakegaa'ne'na a'mweraavɨ myavɨkaryaa'. Arɨkewɨ. 
MRK.2.28	Sara yaake'na A'mweraavɨne Kaimɨraayai Kwazaakegaa'ne Naangei ‘A'mwera sara sara yɨpɨ'derera,’ wɨdadelyɨra,” wɨda' Jizaazai gamɨnyɨne'na.
MRK.3.1	Lotuangevɨ ata pimagɨnyi yaalɨka mena yɨnɨkei mwaaidɨ'nyɨ Jizaazai ayɨna wɨlamwaaina. 
MRK.3.2	Wɨlamwaaina kya' “Jizaazai Kwazaakegaa' a'mwere asa' tewaanya yavada'gaina yajɨwaka?” deva A'mwe Perɨzɨyara bangana'na ye'. “Asa' tewaanya yavada'gaina yaja' nemɨ kotɨya wɨmwaaihɨna yaadeinaava,” deva bangana'na ye'. 
MRK.3.3	Nayaa bangana'na yadapi Jizaazai ata kayaa'nanyarɨ wɨdɨna “Tɨnnyabanna dɨthaaka!” 
MRK.3.4	A'mweraavɨ wɨdɨna “Kwazaakegaa'na kɨwɨnya gara dɨvanɨka? Kwazaakegaa'na tewaanya yɨja'nebwi sara dathɨvanɨka? Kwazaakegaa'na kayaa'nanya yɨja'nebwi sara dathɨvanɨka? Nabaai ‘A'mweraavɨ tewaanya mwaaibɨ'de'na dɨhaimwana!’ dathɨvanɨka? ‘A'mweraavɨ dɨramakya!’ kɨwɨnya sara dathɨvanɨka?” wɨdɨna. Sara wɨdɨna kya' kumɨ sara yagaala mujɨ, maadɨnna mwaalɨna ye'. 
MRK.3.5	Maadɨnna mwaalɨna kye' kumɨre sɨmunyangɨ ata yaalɨka yɨnɨkerɨna kumɨnyɨ kale mwiadaa'nyɨ Jizaazai wangamabɨna. Wangamabɨna kya' saraavɨne'na kale wiadaasɨ avaalyagaa' maadɨnna mwaaidapiyaraavɨna gamɨre sɨnna tɨka wɨda'daasɨ a'mwerɨ wɨdɨna “Gɨnnya asa' jɨwɨbwaka!” Sara wɨdɨna kya' ata yɨna kya' ata kayaa'nanya' maamɨdarya' yɨma'nyɨna. 
MRK.3.6	Maamɨdarya' yɨma'nyɨna kya' yɨme'nya'bɨ' Lotuangevɨ Perɨzɨyara bwalyuna yeva Erotɨyarerajɨ yɨ'bwa'nyɨna kye' jamungaje' “Jizaazai balade'na nemɨ gara yaadelaka?”
MRK.3.7	Jizaazalyɨ gamɨrerajɨ saba yagalya'ma'na yeva Aalɨbunya Galɨlina wɨna. Nabaai kwala naanga kaanna wɨna. Kwaaka Galɨli mwaalyarajɨ Kwaaka Juthɨya mwaalyarajɨ 
MRK.3.8	Anga Jeruzaalemɨ mwaalyarajɨ Kwaaka Yɨthumɨya mwaalyarajɨ Aalya Jothanɨ pimagɨ mwaalyarajɨ Anga Taayaa Anga Saaithonɨ sabanyaai mwaalyarajɨ yuya sara “Jizaazai sana sana yɨvanɨkelyɨra,” deva gamɨnyawɨnna kaanna bɨna. 
MRK.3.9	Kaanna bɨna kye' kwala bwa'naanya naange'na gamɨreraavɨ wɨdɨna “Kwala bwa'naanya da' bule nanyɨnadɨka! Botɨya' nɨmɨnyɨne' jovɨrawakyɨla! Aalyavɨ wa'dɨ'nyɨ botɨyavɨdaa'nyɨ wɨjɨwaakɨdeinyɨ.” 
MRK.3.10	Sare' dare'nesɨ. Sara wɨdɨna yake'ne' Jizaazai a'mweraavɨ tewaanya yavada'gaina kya' nalaavɨnakera “Jizaazarɨ yɨmetavɨma!” dɨneva yɨmeta'na yesa'na wɨdɨna ya'. 
MRK.3.11	A'mwe pwara yɨmaka widɨvɨsara Jizaazarɨ tɨnna wanganeva gamɨnyawɨ wala'na yeva “Aakayɨ,” jaka dɨna “Gotɨyare Gawaalɨvaangeigɨnyɨra,” wɨdɨna. 
MRK.3.12	Sara wɨdɨna kye' Jizaazai yɨmakeraavɨ yagaala dɨragɨnɨnaanga wɨdɨna “Nɨmɨnyɨna ‘Gotɨyare Gawaalɨvaangelyɨ,’ madɨpɨnera!”
MRK.3.13	Jizaazai mugunyangɨ wɨlaawɨna yaka “A'mwera nɨmɨrera yɨma'nɨpɨ'dera,” dakeraavɨ jaka wɨdɨna kya' kumɨ wɨlaabɨna ye'. 
MRK.3.14	Wɨlaabɨna kye' a'mwe atɨraai sɨvɨlyɨrɨdaa'nyɨ pwaraalyaraavɨ dahɨlakɨna yaka “Nɨmɨnyaba dɨmwaalyɨla! Nabaai yagaala wɨjɨwakamarya'na yɨhɨthaasɨdera! 
MRK.3.15	Yɨmakeraavɨ wɨdaasa'ne dɨragɨnya' yɨhɨzaavɨdeinyɨ,” wɨdɨna ya'. 
MRK.3.16	A'mwe atɨraai sɨvɨlyɨrɨdaa'nyɨ pwaraala sareraavɨne yaya darengɨra. Yɨ pwai Saaimonɨ yaya pɨrɨ' Jizaazai wɨdake' Pitai, 
MRK.3.17	yɨ pwaraai Jemɨzai Sevathiyare gawaalɨvaangelyɨ Jonɨ Jemɨzare gahwaalaangelyɨ sadaraai yaya pɨrɨ' wɨdake Bawanezɨzɨ (aangyagaalya'na Yɨ'muyagaainakeraai), 
MRK.3.18	yɨ pwai Edɨruyai, pwai Pilipɨ, pwai Baatolomyui, pwai Matɨyui, pwai Tomaazai, pwai Jemɨzai Alɨpɨyaazarei, pwai Tathɨyaazai, pwai Saaimonɨ “Kumɨreba Romɨyara wɨpɨka!” dadei, 
MRK.3.19	pwai Juthaazai Yɨzɨkerɨyotɨyai dɨvidaasɨ Jizaazarɨ yɨkamaangeraavɨna wibwarɨdaakwia'nei.
MRK.3.20	Jizaazai gannya angevɨ wɨlaabɨna. Mi'na wɨlaabɨna kya' kwala bwa'naanya yɨ'bwa'namwaaina kye' Jizaazalyɨ gamɨrerajɨ sara yɨna yɨna yeva “Wapaaya warana! Gotɨyare wawɨnya yaana!” deva wapaaya manyɨ ye'. 
MRK.3.21	Wapaaya manyɨ kye' Jizaazai yake'na gamɨre jɨlɨkaimɨraaya sara wɨ'neva “Nemɨ gamɨnyɨ marawaana!” deva kaanna bɨna ye'. Sare' dare'nesɨ. “Sɨmunya maayai mwaalɨka,” desa'nanyɨ.
MRK.3.22	Kɨwɨjara Anga Jeruzaalemɨdaasara dɨna “Jizaazarɨ munyɨkɨ yɨmaka Biyelɨzɨvulɨ kɨnɨnnakelyɨra.” Nabaai dɨna “Yɨmakeraavɨ maremwaala naangei gannya dɨragɨnya' kujaava' Jizaazai yɨmakeraavɨ wɨdaasɨna yadelyɨ.” 
MRK.3.23	Sara dɨna kye' Jizaazai a'mweraavɨ “Kaajɨla!” wɨdaka ke'ba'na yagaala wɨdɨna “Saataanɨ Saataanɨmɨ gara yojɨ wɨdaasɨnannelaka? 
MRK.3.24	Kingɨyare a'mwera anga kɨba mwaalyara jaapaina yɨpɨja' mala bwa'nyɨna yɨpɨja' sahwara dɨragɨnya daapɨne' mɨka! 
MRK.3.25	A'mwe pɨnɨdaka kajapalemwalamaryapɨjɨ sanɨdaka dɨragɨnya daapɨne' mɨka! 
MRK.3.26	Savɨne'na Saataanɨjɨ gamɨrerajɨ jaapaina yɨpɨja' mala bwa'nyɨna kyapɨjɨ Saataanɨ maremwaaideva dɨragɨnya madaayɨ yannesɨ. Aawa. Savɨne'na Saataanɨ mi'nanyɨ. 
MRK.3.27	A'mwe aane pwai kwai a'mwe dɨragɨnyare gɨlyɨvɨsa kuka yɨpalamaasa'na gamɨre angevɨ mulaawi yannelyɨ. Arɨkewɨnyɨra. Sɨnnawɨ sai a'mwe dɨragɨnyarɨ wɨla pwɨyaja' dɨvi kuka yɨpalamaaradelyɨra. 
MRK.3.28	Yagaala da' jawɨka! Nebwina gɨthɨma! A'mwera kayaa'nanyabwi yɨvanɨgasabwi sabulyɨ Gotɨyarɨna yagaaibɨraizɨka ge ge dɨza yɨvanɨgasajɨ yɨvanɨgasara Gotɨyarɨ kudapɨjɨ Gotɨyai kayaa'nanya sa wɨmarasɨ'nadelyɨra. 
MRK.3.29	Sare kɨrɨ' Kuryai Tewaanyarɨna yagaaibɨraizɨka wɨdɨvanɨgasa yuyagaa' Gotɨyai mumarasɨ'nyɨ yadelyɨra. Aawa. Kurya Tewaanyarɨna bɨrala sabwina yɨwetawakya sabwi yuyagaa' yuyagaa' waragothevulyɨra. Sabwi Gotɨyai mamarasɨ'nyɨ yadelyɨra!” wɨdɨna ya'. 
MRK.3.30	Jizaazarɨna “Yɨmakei kɨnɨnnakelyɨ. Gotɨyare Kuryai kɨnɨnnakei mɨka,” dɨnesa'na Jizaazai sara wɨda'.
MRK.3.31	Sagaa' Jizaazarɨ ganaangesɨ gahwaalaangerajɨ bi'ma'na. Mi'na bi'ma'na yeva angevɨ mwasawɨ daaveva gamɨnyɨna pwaraavɨ wɨdɨna “ ‘Gɨmɨjɨyarajɨ gwaangesɨ mwaaihava,’ duthaawila!” 
MRK.3.32	Sara wɨdɨna kye' kwala bwa'naanya' gamɨnyaba wɨlamwaaleva wɨdɨna “Yɨthaa! Gwaangesɨ ja'mwerajɨ ja'mwejɨ sa mwasaba bamwaaleva gɨmɨnyɨna jaka dɨvanɨga'.” 
MRK.3.33	Jizaazai wɨ'naka ma'maa'na “Nɨnnya nɨwaa' berɨvaka? Nyɨgwaalaangera bewaraavaka?” 
MRK.3.34	Wɨdaka gamɨnyaba bamwaihwodapiyangɨ tɨnna wanganaka wɨdɨna “Yɨthaanyi! Dathara nɨwaasɨ nyɨgwaalaangerajɨ mwaaiha'. 
MRK.3.35	A'mwe pwara kwara Gotɨyai wɨdɨnɨke' sara yɨvanɨgasara sahwara nɨwaasɨ nyɨgwaalaangerajɨ nyɨnyaabulaangejɨ mwaaihava.”
MRK.4.1	Pɨgaa' Jizaazai aalɨbumaangebaarɨ gaai wɨjɨwaakɨna. Wɨjɨwaakɨna yadaasɨ kwala yɨ'bwa'nemwaalesa'na sɨpɨyavɨ wɨlamwaaina kya' sɨpɨya' aalyavɨ a'ba yɨla'na yadɨsɨ kwala bwa'naanya yuya aalɨbumaangebaarɨ mwaalɨna. 
MRK.4.2	Sara mwaalɨna yadapi Jizaazai wɨjɨwaakya kwalaalya kumɨnyɨne'na yagaala ke'ba'na wɨdɨna ya' 
MRK.4.3	“Dɨnyu'nyɨla! Yɨthaanyi, pɨgaa' a'mwe witɨzɨla pɨraihɨrakya'nei kaanna wɨna ya'. 
MRK.4.4	Wawaka gannya wawɨnyavɨ sɨla kavɨraihɨraka' sɨla pɨnɨ tu'maangeba bwalaraawɨna kya' yusara bamaranyɨna ye'. 
MRK.4.5	Pɨba amwi sɨla naangejɨ' wa'dɨ'nyɨ a'ba kwaaka maalɨkejɨ' wa'dɨ'nyɨyaba sɨla pɨnɨ pɨraihɨrakake witɨzɨla yarai yɨrɨ'na ya'. 
MRK.4.6	Yɨrɨ'na kya' gannya mɨwɨrinya naanga magɨri kya' nyɨla naanga wɨdɨna yakegaa' yawaka baihinyɨna yaka yuya balɨna ya'. 
MRK.4.7	Kwaakevɨ lannake wa'dɨsɨ a'ba sɨla pɨnɨ pɨraihɨrakake yɨrɨ'na kya' lannake kɨnɨjɨ yɨrɨ'na yaka naanga gɨrina yaka kayaaka galadathɨwanna kya' kurɨjɨrɨka dɨna yaka gamɨre sɨla mi'nyɨ ya'. 
MRK.4.8	Sɨla pɨnɨ kwaaka tewaanyavɨ kavɨraihɨraka' sɨla sa tewaanya yɨrɨ'na yaka naanga gɨrina, sɨla tewaanya yɨ'nyɨna ya'. Yɨ'nyɨna yake pɨnɨ sɨla pɨrɨvɨdaa'nyɨ kɨbawe (30) yɨ'nyɨna ya'. Sɨla pɨnɨ sɨla pɨrɨvɨdaa'nyɨ naanga kɨbawe (60) yɨ'nyɨna ya'. Sɨla pɨnɨ sɨla pɨrɨvɨdaa'nyɨ naanga (100) yɨ'nyɨna ya',” sara wɨdɨna ya' Jizaazai. 
MRK.4.9	Yagaala ke'ba'na mi'na wɨdaka Jizaazai wɨdɨna ya' “Kadɨ'nakeinyɨ daakajɨ nayaa dɨnyu'nana!”
MRK.4.10	A'mwe kwala bwa'naanya mena wɨna yesagaa' Jizaazare atɨraai yaka sɨvɨlyɨrɨdaasɨ pwaraai sarajɨ a'mwera gamɨjɨ mwaaidɨvɨsarajɨ sa Jizaazarɨ yɨwaara'na “Yagaala ke'ba'na dɨwaanya' dɨnejɨwaakya!” 
MRK.4.11	Sara yɨwaara'na kye' Jizaazai wɨdɨna “Yagaala nebulya' yoimavajalɨkurakya' Gotɨyai maremwaaide'ne' Gotɨyai yɨhɨzɨwaainɨwaka. A'mwe pwara mwasɨlaanyara yagaala yuya ke'ba'nanya gave pɨrɨvɨna wɨ'nɨvanɨga'. 
MRK.4.12	Sa'na yɨma'nya'ne' dɨnɨkesɨra.
MRK.4.12	Tɨnna sara wangadɨvɨ' kɨrɨ' sɨmunya myawɨranganyɨvanɨga'.
MRK.4.12	Kadɨka sara wɨ'nadɨvɨ' kɨrɨ' sɨmunya myawɨramaarivanɨga'.
MRK.4.12	Yawɨrapɨjɨ mudɨkebwi yawɨramaapɨjɨ kwajɨ
MRK.4.12	Gotɨyai kumɨre kayaa'nanyabwi kamarasɨ'nadɨka!
MRK.4.13	Sai wɨdɨna “Yagaala ke'ba'nanya sa' myawɨryijɨwaava? Yagaala sa' myawɨri yeva yagaala ke'ba'nanya pɨnɨ gara jawɨryideihɨlaka? 
MRK.4.14	A'mwei yɨhɨthɨwei yɨsɨla pɨraihɨrakakei Gotɨyare yagaala wɨjɨwaakadelyɨra. 
MRK.4.15	Sɨla pɨnɨ tu'maangevɨ pɨraihɨrakake bwalaraawɨna kya' yusara maranyɨna yeta pwara Gotɨyare yagaala ku'napɨjɨ yɨme'nya'bɨ' Saataanɨ yarai bɨna yojɨ yagaala wɨ'nɨpɨja' yarai marasɨ'na yadengɨra. 
MRK.4.16	Sɨla amwi wa'dɨsɨ kwaaka maalɨkejɨkɨ yɨsɨla pɨraihɨrakake pwara sabaaibɨ' Gotɨyare yagaala yɨme'nya'bɨ' yɨlaaya'na wɨ'nyɨna yapɨjɨ 
MRK.4.17	kumɨ sara dɨragɨnya' kɨnɨnnakera mamwaalyɨ. Aawa. Dɨvi maalɨkegaa' a'mwera Gotɨyare yagaalya'na maanga wɨdɨna, taanginya wina kyapɨjɨ yɨme'nya'bɨ' Gotɨyarɨna yagalya'ma'na yɨpɨ'dengɨra. 
MRK.4.18	Kwaakevɨ lannake wa'dɨsɨ sɨla pɨnɨ pɨraihɨrakake pwara Gotɨyare yagaala nayaa wɨ'nyɨna yɨpɨ'dengɨra. 
MRK.4.19	A'mwe sara Kwaaka davakɨna yawɨ'na, nɨgwɨlalaakenna yawɨ'na, gɨlyɨvɨta naangenna yawɨ'dɨvɨsara sara yɨpɨ'de'na Gotɨyare yagaalya' kayaaka galadathɨwanna kyojɨ a'mwera navɨka mwaaipɨjara Gotɨyare yagaala navɨka yɨpɨ'dere waryaanyara. 
MRK.4.20	Kwaaka tewaanyavɨ sɨla pɨnɨ pɨraihɨrakake pwara Gotɨyare yagaala nayaa wɨ'nyɨna, daapɨna yɨpɨ'dengɨra. A'mwe sara Gotɨyarɨne tewaanya yɨpɨ'derera. Pwara tewaanya kɨbawe (30) yɨpɨ'de, pwara tewaanya naanga kɨbawe (60) yɨpɨ'de. Pwara tewaanya naanga (100) yɨpɨ'desɨra.”
MRK.4.21	Sagaa' sai wɨdɨna “A'mwe pwai laamuyai maa'gulya' marirɨ'mwagakɨnɨkerɨ lɨka marulyakadei daaka! Nabaai se warya'ne yɨ'bɨnya dalaangevɨ laamuyai lɨka marulyakadei daaka! Aawa. Yɨ'bɨnyavɨ yɨlakade'nesɨra. 
MRK.4.22	Sare' dare'nesɨ. Nɨmɨre yagaala aane pɨrɨ' kɨrɨ' lɨka yulya'nɨke' dɨvi nayaa yɨbwarɨdaakwadesɨ. Dahaa' wɨjɨwaakɨyagaala wɨdadɨnya aane pɨrɨ' kɨrɨ' bwakakɨnɨke' a'mwera myawɨrivanɨgasa' ‘Dɨvi ku'maayaba yɨma'naabana!’ dena bwakake'nanyɨ. 
MRK.4.23	Kadɨ'nakeinyɨ daakajɨ nayaa du'nana!” 
MRK.4.24	Jizaazai wɨdɨna “Kadɨka wɨ'nɨvanɨgasa' nayaa jawɨrila! Yawɨbwasa' dɨrɨvɨkɨ'de' sa' gɨrɨvɨkɨradesɨ. Nabaai pɨrɨ' gye'mwagahɨzaavadesɨ. 
MRK.4.25	Sare' dara yɨhɨthɨvanɨge. A'mwe pwai ‘Jizaazare yagaala waburya nyɨwaka! Wɨ'nɨma!’ kadozɨ Gotɨyai yagaala pɨnɨ wɨjɨwaakadelyɨra. Pwai ‘Jizaazare yagaalya taanga nyɨwaka. Waramaryana!’ dazai Gotɨyare yagaalya myawɨri yajai nɨmɨre yagaalya' wasɨ'najarɨ Gotɨyai yagaala pɨnɨ mujɨwaaki yadelyɨra.”
MRK.4.26	Yagaala pɨrɨ' wɨdɨna “Gotɨyai a'mweraavɨ maremwaaide' naanga yɨma'nya'ne'na daresɨ. A'mwei wawɨnyavɨ sɨla pɨraihɨrakadevaaibɨsasɨ. 
MRK.4.27	Pɨraihɨrakadevɨ a'mwei sawɨsavɨ se wa'da yɨrɨka pu'daasɨyavɨ dɨkaa'na yada navɨka mwaaidɨ'nyɨ sɨla pɨraihɨrakadengɨdaa'nyɨ bilyɨrɨ'na. Bilyɨrɨ'na yadevɨ naanga sara bilyɨrɨ'daa'nyɨya'na myawɨri. 
MRK.4.28	Kwaaka gamɨ savɨdaasɨ yɨlaabɨna. Sɨnnawɨ witɨya maalɨke bilyɨrɨ'na, dɨvi purɨrya yɨ'nyɨna, dɨvi sɨla yawaka yɨna yadesɨ. 
MRK.4.29	A'mwei dara wangade' ‘Yawaka mi'na yɨwake' daaka!’ dada yɨme'nya'bɨ' kwaari'mata yadɨ'mwagakɨnɨkesɨ marawɨdɨlavamaa'na yade sɨla maaryagaa'nanyɨ. Gotɨyai a'mweraavɨ maremwaaide' naanga yɨma'nya'ne'na sahɨrɨsɨra. Sare'na a'mwera myawɨryarera.”
MRK.4.30	Jizaazai wɨdɨna “Gotɨyai a'mweraavɨ maremwaaide'na be yagaala yɨhɨzɨwaakɨjɨwana? Sa'na ke'ba'nanya berɨvɨ wakaadevaka? 
MRK.4.31	Darebaaibɨsasɨ. Gotɨyai maremwaaide' sɨnnawɨ maalɨka warɨna, dɨvi naanga yɨma'nya'ne'na yɨsɨ' maazɨtetɨ wo'nɨkikɨne sɨla maazɨtetɨ maalɨkesɨra. Yuya pɨnɨ Kwaakevakɨ naangengɨra. Yɨsɨ' maazɨtetɨ aranya naange'bɨsɨkɨra. 
MRK.4.32	Yɨsɨla maalɨka sa' pwai kwaakevɨ maraburɨnna yada yɨsɨla maalɨtaayamɨlɨkɨdaa'nyɨ yɨsɨ' yɨrɨ'na yada naanga gɨrina yada sɨgya naange' waayadɨ'nyɨ yutara sɨgunyavɨyara gamɨre taanyangɨ arɨta yɨlyalaanna yadɨvɨ' kɨma'nyawɨ mwaaidɨvɨsare. Gotɨyai maremwaaide' sahɨrɨsɨra.” 
MRK.4.33	Jizaazai yawɨ'na “Kumɨre yawɨsa navɨla'mudɨka! Nayaa yawɨpɨnebaaibɨ' wɨjɨwaakɨma!” daka ke'ba'nanya kwalaalyangɨ gamɨre yagaala wɨdɨna. 
MRK.4.34	Wɨdɨna yakevɨ a'mweraavɨ ke'ba'nanyanna wɨdɨna. Kɨrɨ' kɨma'nyawɨ gannya gaveraavɨ aangyagaala nayaa wɨjɨwaakɨna ya'.
MRK.4.35	Yɨrɨka savɨ nyɨla kabwalaawa' aalɨbumaangevɨ Jizaazai gamɨreraavɨ wɨdɨna “Aalɨbunya davɨ kengihɨrɨ ga'makwawaana!” 
MRK.4.36	Wɨdɨna kya' kwala naangengɨ yagalya'ma'na yeva gamɨrera sɨpɨyavɨ Jizaazai wɨlamwaaidɨ'nyɨyavɨ wɨlamwaaina kye' gamɨ kwarɨjɨ makuna ya'. Nabaai sɨpɨya pɨnɨ aalyavɨ yɨlarake wɨna ye'. 
MRK.4.37	Kaanna kaanna wodaapi yɨhu'maanarya' kya' aalɨmavajɨnaaka sɨpɨyavɨ yɨlawɨresɨ'naabɨna kya' sɨpɨyavɨ aalya buladɨ'nyɨna ya'. Aalya naange' buladɨ'nyɨna kya' gamɨrera dara wanganesa' “O, we', nemɨ balaajɨwona!” 
MRK.4.38	Deva Jizaazai sɨpɨyavɨ lɨkimagɨ mwaalakei dɨhaihɨsavɨ se warakerɨ. Deva dɨthɨkavɨmwaaihɨna yeva yarai wɨdɨna “Aaka, Nejɨwaakadɨnyaigɨ, nemɨ yarai nyɨwawaadɨka! Nemɨnyɨna ‘Nabaipɨka!’ myawɨrijɨvanɨgɨ?” 
MRK.4.39	Sara wɨdɨna kye' Jizaazai dɨkaa'na yaka yɨhusavɨ maanga wɨdaka “Mi'nanyɨra,” aalyavɨ wɨdɨna “Aalya'gɨ jaka madɨnna! Kave warɨna ja!” Wɨdɨna yakevɨ yɨhu'maanarya' mi'na muda'na kya' aalya' kave warɨna ya'. 
MRK.4.40	Aalya' kave warɨna kya' Jizaazai wɨdɨna “Lɨka baa'na yɨvanɨga'! Gotɨyarɨ malɨmwagyɨvanɨga' lɨka yɨwaasa'!” 
MRK.4.41	Gamɨrera sara wanganeva lɨka naanga yeva dɨne' “Yɨhusasɨ aalyasɨ sawaai gamɨre yagaalya' wɨ'nɨwaalya' be a'mwelaka!”
MRK.5.1	Aalɨbunya pimagɨnna A'mwe Geraaza mwaalyara mwaaidapɨjɨyabanna yɨ'mavaawɨna kye' 
MRK.5.2	sahwai sɨpɨyavɨdaa'nyɨ walamwaaina yadɨ'nyɨ yɨme'nya'bɨ' a'mwe pwai simaanga gɨlaaya wakesabadaa'nyai yɨmaka widei gamɨnyɨna wɨjɨma'naabɨna ya'. 
MRK.5.3	A'mwe sai yuyagaa' gɨlaaya wakesaba mwaalakelyɨ. A'mwe aane pwai kwai gamɨnyɨ senɨyabaalyɨ wɨla mavwɨyɨ yannei. 
MRK.5.4	Sare' darevɨnyɨ. Kwalaalyagaa' a'mwera senɨyabara maareva asɨraarɨ wɨla pwekɨpwekya sɨvɨlyɨraarɨ wɨla pwekɨpwekya kye' gamɨ sai asɨraarɨ wɨla pwekɨnɨke galayesɨwɨ'na yaka sɨvɨlyɨraarɨ wɨla pwɨyɨnɨke sɨlyalyɨ lɨvatamayesɨ'nyɨna ya'. Sare' aane pwai kwai dɨragɨnnakei sahwarɨ madathɨvalyɨ yannelyɨ. 
MRK.5.5	Yuyagaa' yɨrɨkevɨ sawɨsavɨ gɨlaaya wakadɨvɨsabajɨ mugunyabajɨ kaanya yamaryada jaka naanga dada gannya kɨlaakejɨkɨ sɨlyajɨ lɨvadaidaarivainyɨna ya' yɨmaka widei.
MRK.5.6	Sai saamɨnyabadaa'nyɨ daavakei Jizaazarɨ tɨnna wanganakegaa' yarai kaanyave'na walyaabɨna yaka “Sahwai naangelyɨ,” daka gamɨnyawɨ kwadaai gɨlaka 
MRK.5.7	jaka naanga wɨdɨna “Jizaazai, Gotɨyai Sɨgunyavɨ munya ke'mwɨ mwaaidereigɨ midaaka! Nɨmɨnyɨna berɨ' jɨzɨwaana? Gotɨyarɨne'na naange' gɨthɨvanɨge. Daanga manyɨjaavɨnnera! Mala manyɨradɨnnera!” 
MRK.5.8	Sare' dare'nesɨ, Jizaazai “Yɨmakaihi, a'mwere munyɨkɨdaa'nyɨ dɨwila!” wɨdake'na. 
MRK.5.9	Sai yɨwaara'na yawalyaadɨ' “Gɨmɨnyɨne yaya' berɨvaka?” Yɨwaara'na yawalyaadɨke' yɨmaka widei wɨdɨna “Nɨmɨnyɨne yaya' Kwala Naangeinyɨ. Sare' nemɨ kwala naangeina mwaaiho'nanyɨ.” 
MRK.5.10	Sara wɨdaka yagaala dɨragɨnna dɨza ya' “Kwaaka davɨdaasɨ yɨmakeraavɨ mudaasɨnna!” 
MRK.5.11	Mugunya sakyavɨ yaawaryara kwala naanga nɨdaa'nyɨna yadaapɨjɨ 
MRK.5.12	yɨmakera dɨragɨnna wɨdɨna “Yaawaryaraayabanna dɨnedaasa! Yaawaryaraavɨre munyɨkaavɨ wimɨlaade'na dɨnedaasa!” 
MRK.5.13	Yɨmakera sara wɨdɨna kye' Jizaazai “Yo, dɨwila!” Wɨdɨna kya' yɨmakera a'mwerɨdaa'nyɨ bwalyuna yeva yaawaryaraavɨ wɨlɨna kye' yaawaryara kwala naanga (2,000) mwaaidapiyara davaanyavɨ yarai walaawɨna yeva aalɨbunyavɨ wala'na yeva yuyara balɨna ye'.
MRK.5.14	Saba yaawaryaraavɨ yɨ'dɨvaidɨvɨsara dara wanganesa' “O, akai, nemɨre yaawaryara mena davaimwaava!” Deva yarai wɨna yɨna yeva angebajɨ wawɨnyangɨjɨ saraavɨ wɨde' yagaala sa'. Wɨdesa'na a'mwera dɨnyɨna “Sara yɨma'nɨwake' nemɨ walyanganaana!” dɨneva walyaabɨna. 
MRK.5.15	Jizaazaryawɨnna walyaabɨna yeva dara wanganesa' “A'mwei kwaabɨhannya marira'nakei sɨduta nayaa yawɨ'manɨkei kɨgaa' yɨmaka kwalaalyara mwaalesai tewaanyai damwaalɨka!” Deva lɨka naanga ye'. 
MRK.5.16	Lɨka kye' a'mwera yuya wanganesara mudɨkeraavɨ yɨmaka wɨlakerɨ sara yɨma'nakevɨnajɨ yaawaryaraavɨnajɨ wɨjɨwaakɨna. 
MRK.5.17	Sara wɨjɨwaakɨna kye' sabanyara sarɨ naanga wɨdɨna “Nemɨreba davɨ namwaaidɨka! Dɨwona!” 
MRK.5.18	Wɨdɨna yesavɨ sai sɨpɨyavɨ yɨladaa'dɨ'nyɨ yɨmaka wɨlakei naange' widaanganna “ ‘Gɨmɨjɨ mwaaimuneinyɨ wɨma!’ gɨthɨwa.” 
MRK.5.19	Sara wɨdɨna kya' Jizaazai wɨdɨna “Aawa. Sare kɨrɨ' gɨnnya angevɨna wawa'gɨzɨ gɨnnya jɨlɨkaimɨraayangɨ Gotɨyai sara nayaa gyɨwakenna gɨmɨnyɨna Gotɨyare kale yɨwake'na sara duzɨwaakya!” 
MRK.5.20	Wɨdɨna yake'na sai kaanna wɨna yaka Angaba Atɨraalyaba saba Jizaazai gamɨnyɨna sara yakenna sara kujɨwaaka' a'mwe yuyara atɨka maru'na'na yɨna ye'.
MRK.5.21	Jizaazai sɨpɨyavɨ wɨlamwaaidɨsɨ ayɨhɨrɨna sɨpɨya' ayɨna makuna yakegaa' gamɨnyawɨnna kwala bwa'naanya naange' yɨ'bwa'namwaaina yadapi sai aalɨbumaangevɨ mwaalɨna. 
MRK.5.22	Mwaalɨna yadɨ'nyɨ Lotuangevɨ maremwaaide pwai Jaarazai wo'nɨkei bwanganna yaka gamɨre sɨvɨlyaraaryaba kwadaai gɨlɨna yaka 
MRK.5.23	yagaala dɨragɨnna wɨdɨna “Nɨnnya taaya nabalɨnake' balade'na. ‘ “Tewaanya' yɨma'nana! Gaala mwaalana!” da'mujɨ “Nɨmɨre asɨraai dathɨwagaawɨma!” ’ da'gi dulaama!” 
MRK.5.24	A'mwei sara wɨdɨna kya' gamɨjɨ wawagi. Kaanya wodaakɨlyɨ kwala naange' wawesara gamɨnyawɨ galyɨtata ye'. 
MRK.5.25	Galyɨtata kye' a'mwe nalaavɨnake' mwaalake' baizaaka ma'nade' yuyagaa' kwarame atɨraai sɨvɨlyɨrɨdaa'nyɨ pɨrɨwaalya wavɨla'nɨke' mwaalakesɨra nalaavɨnake'. 
MRK.5.26	Nalaaya maalɨka wa'dɨ'nyɨ nalaavɨnakevɨ dotarava yaamɨjɨ yɨya kye' daanga naanga wɨvɨnake'. Gamɨre yuyajɨya mena wɨjaavɨna yake'. Tewaanya aane pɨrɨ' kɨrɨ' mi wiake'. Aawa. A'mwe nɨgwɨmaaya' sɨnnawɨ nalaaya maalɨke' kɨnɨnnake', sagaa' nalaaya naange' kɨnɨnnake'. 
MRK.5.27	Sare' Jizaazarɨne'na wɨ'naka kwala naangevɨ dusɨdaa'nyɨ lɨka yulyaraabɨna yaka gamɨre kwaabɨyɨvɨsavɨ yɨme'nyɨna. 
MRK.5.28	Sare' dare'nesɨ. “Gamɨre kwaabɨyɨvɨta gavevɨ yɨme'nɨwɨja' nɨmɨ tewaanya yɨma'nɨma!” dake'nanyɨ. 
MRK.5.29	Yɨme'nya'bɨ' kurabala yaalɨka mi'na yɨna. Mi'na yɨna yaka dara wanganake' “Nɨmɨre nabalya' mi'na daaka!” 
MRK.5.30	Sare' yɨlaaya kya' yɨme'nya'bɨ' Jizaazai sahwai dara wanganake' “Nɨmɨnyɨ dɨragɨnya' nyalyɨwake' daaka!” Dakegaa' kwala naangevɨ yarai gɨnyɨwannaka wɨdɨna “Nɨmɨre kwaabɨyɨvɨsavɨ aai yɨme'nɨwaka?” 
MRK.5.31	Sara wɨdɨna kya' “Kwala bwa'naanya datha' gɨmɨnyɨ galyɨtata yɨvanɨgasa'na gara nedɨwaa? ‘Aai yɨme'nɨwa'?’ ” wɨde' gamɨrera. 
MRK.5.32	Wɨdesa' sahwai sare' yake' tɨnna wanganya'nei tɨnna wanganaasɨna. 
MRK.5.33	Wanganasadaa'nyɨ a'mwe sa' “Nɨmɨre kɨlaakejɨ' tewaanya' yɨma'nɨwaka,” daka lɨka yɨna, bɨ'bɨta yaka gamɨnyabanna bula'na yaka yuya sanna wɨdɨna. 
MRK.5.34	Yuya sanna wɨdɨna kya' sai wɨdɨna “Nyɨraavɨ, nɨmɨnyɨna nayaa yawɨralɨmwamwaanya'na gɨmɨ maamɨdarya yɨma'nɨwaa. Gɨmɨre kɨlaake' kuna warade' kwaamu'na dɨmwaihwode'gɨnyɨ,” wɨdɨna ya'.
MRK.5.35	Kuna wɨdɨna yadaa'nyɨ Lotuangevɨ maremwaaiderera angevɨdaasɨ bwalyuna yeva kaanna bɨna yeva wɨdɨna “Gɨnnya taaya' mena baimwaka. Gotɨyare yagaala wɨjɨwaakaderɨ wawɨnya naanga kuna minna! Taanga wɨjaavanɨgɨnya' kabaimwakɨra.” 
MRK.5.36	Sahwara wɨdadaapi Jizaazai yagaala sa' kadɨka wɨ'nada Lotuangevɨ maremwaaiderɨ wɨdɨna “Lɨka minna! Nɨmɨnyɨna sɨmunyavɨ dɨragɨnna dɨlɨmwana!” 
MRK.5.37	Sara wɨdɨna yaka a'mwe pwaraavɨ wɨdɨna “Sarɨmɨ dɨmwaalyi! Nɨmɨjɨ Pitalyɨ Jemɨzalyɨ Jonɨ Jemɨzare gya'mwelyɨ gave saina wawaana! Aane pwaigɨ kwaigɨ aawa.” 
MRK.5.38	Wɨdɨna yaka kaanna wɨna yeva Lotuangevɨ maremwaaidere angevɨna yɨ'mavaawɨna kye' dara wanganake' “A'mwemɨlɨka yagaala naanga bazɨwodaapi pwara kɨnna dathɨvanɨgava! Jakɨnna dathɨvanɨgava!” 
MRK.5.39	Mi'na wanganaka angevɨ wɨlɨna yaka wɨdɨna “Yagaala naangesɨ jakɨnnyasɨ baa'na dɨvanɨgava! Taaya' balya myɨwa'. Aawa. Se warɨ'.” 
MRK.5.40	Sara wɨdɨna kya' gamɨnyɨna mayagaaijɨka kamaregye' kɨrɨ' sahwai yuyaraavɨ mwasawɨnna maratɨvatawaasɨna yaka taayavɨ ganaangesɨ ganɨmaangelyɨ gamɨnyawɨ mwaalesarajɨ sa makuna kya' taayayabanna wɨlɨna ye'. 
MRK.5.41	Mi'na wɨlɨna kye' gɨlaayavɨ ata lɨmwanna yaka kunnya yagaala wɨdɨna ya' “Talitha kumi!” aangyagaala dɨna “ ‘Taaya'gɨ dɨthɨkaaka!’ gɨthɨwa.” 
MRK.5.42	Sara wɨdɨna kya' yɨme'nya'bɨ' taaya' dɨkaa'na yaka kaanya dɨkavayamarina ya'. Sare' dare'nesɨ. Taaya sa' kwarame atɨraai sɨvɨlyɨrɨdaasɨ pwaraalya wavɨlavakesɨra. Kaanya dɨkavayamarina kya' yɨme'nya'bɨ' atɨka kamaru'nare' 
MRK.5.43	sai dɨragɨnna wɨdɨna ya' “Sarɨmɨ nayaa dɨnyu'nyɨla! Nɨmɨ yɨwe sa' a'mwe pwai kwai a'mwe pɨrɨ' kɨrɨ' nyu'nadɨka! Dahaa' taayavɨne wapaaya nya'ne dumaarila!”
MRK.6.1	Sabadaasɨ sai gannya angebanna wɨya'nei wɨna. Gamɨrera mɨdɨnna. 
MRK.6.2	Gamɨre angebanna kyɨ'mava' Juyaraavɨre Kwazaakegaa' yɨma'nakegaa' Lotuangevɨ buladaa'na yakegaa' wɨjɨwaakɨna. Sara wɨjɨwaakɨna yadaa'nyɨ a'mwe kwalaalyara wɨ'neva atɨka maru'nareva dɨnyɨna “Yagaala daza' a'mwe dai gawɨ maa'mwaka! Bewai yɨwɨrivanɨka! Dɨragɨnya yɨya wɨ'nɨwa'do gamɨre asɨraalyɨ gara yɨwaka! 
MRK.6.3	Kaa'madaayai midaaka! Maarɨyaa' gawaalɨ' midaaka! Jemɨzalyɨ Jozɨzalyɨ Juthaazalyɨ Saaimonɨjɨ saraavɨre kwɨya'mwei midaaka! Dava nemɨjɨya ganyaabulaanga damwaaihava! Nemɨjɨ avaalyalyɨ. A'mwe naangei mɨka,” dɨnyɨna ye'. Sara dɨnyɨna yeva Jizaazare sɨmunya myawɨri kye' sagaa' gamɨnyɨna sɨnna tɨka davɨna. 
MRK.6.4	Sɨnna tɨka wɨda'daa'nyɨ Jizaazai wɨdɨna “Pwara Gotɨyare wɨ'nawɨjɨwaakyarɨne yaya' yɨlaaya makimanɨga'. Kɨrɨ' gamɨre kwaakeba mwaalyarajɨ kwɨya'mwerajɨ gannya angevɨ mwaaihasajɨ sa gamɨre yaya' mamakɨlyɨvanɨga'.” 
MRK.6.5	Sara wɨdɨna yaka angeba saba dɨragɨnya ya'ne aane pɨnɨ kɨnɨ mya'. Kɨrɨ' nalaavɨnaka pwaina pwaina, pɨrɨ'na pɨrɨ'na ata kudathɨwaga' tewaanya mwaalɨna ye'. 
MRK.6.6	Sara yesa'na dɨna “A'mwe kwalaalyara nɨmɨnyɨna manyɨlɨmwagyɨwaava!” Sara yesa'na maru'na'na ya'.
MRK.6.6	Sabanne angebanna wɨjɨwakamarina ya'. 
MRK.6.7	Sara yakegaa' atɨraai sɨvɨlyɨrɨdaasɨ pwaraalyara bɨna kye' “Nɨmɨre yagaalya'na a'mwe pwaraaihi pimagɨnna dɨwila! A'mwe pwaraaihi pimagɨnna dɨwila! A'mwe yuyaihi sana sana jɨla! Nɨmɨre dɨragɨnyabwi kyɨhɨzaava'mujɨ a'mwe yɨmaka widɨvɨsaraavɨ wanganapɨjɨ yɨmakeraavɨ gɨrɨ'nakeraavɨ duthaasideihɨlyɨ. 
MRK.6.8	Tusavɨne gɨlyɨvɨta maayaihi yadisarɨkananyaihi dɨwila! Tɨka wapaaya, gɨlya', nɨgwɨgɨlyɨ' mamaapɨnera! 
MRK.6.9	Aawa. Kwaari'masɨvɨla dɨvaazɨ'ma'nyɨla! Baazɨ'ma'nya pɨrɨwaai mabaazɨ'ma'nɨpɨnera! Sare'na yarai dɨwideihɨlyɨra.” 
MRK.6.10	Nabaai gamɨreraavɨ wɨdɨna “Angebanna yɨ'mavaawapɨjɨ anga gave pɨrɨvɨ dɨmwaalyɨla! Wapaaya'na myɨrɨ'maranamaripɨnera! Anga gave saba se wapɨjavadaasɨ kaanna dɨwideihɨlyɨ. 
MRK.6.11	Anga pɨbanyara ‘A'mweraaihi kaajɨla!’ mihɨza pwara ‘Kɨrɨmɨre yagaalya' wɨ'naana!’ mihɨza kwara kamwaalapɨjɨ kaanna wɨyagaa' ‘Anga gɨrɨkita'nanyababɨsaba midaaka!’ dɨna yakɨlyɨ tɨrya saraaihɨre sɨvɨla warojɨya purakɨrasɨ'na yakɨlyɨ kaanna dɨwide'na angebanyara kunnyabwi yawɨpɨ'derera. Sare' jalɨkurakya'nesɨ.” 
MRK.6.12	Gamɨrera mi'na wɨ'neva pina pina yɨwɨnadaa'na yeva a'mweraavɨ wɨdɨna “Sarɨmɨre sɨmunyabwi mudɨkebwi jawɨramaarila!” 
MRK.6.13	Sara wɨdɨna yesagaa' yɨmaka kwalaalyaraavɨ wɨdaasɨna yeva a'mwe nabalɨnakeraavɨ yɨsiwelivananya' mɨnyagɨnyangɨ dɨngɨna yeva tewaanya wɨmwaaihɨna ye' gamɨrera.
MRK.6.14	Yuyaba a'mwera gamɨ yakengɨ dɨnyɨdɨnya yadɨvɨsa'na pɨba maremwaaidei Erotɨyai dara wɨ'nake' “Sahwai nawɨ'nya jɨvanɨka!” Wɨ'nake' daresɨ. Pwara Jizaazarɨna dɨnyɨna “Gamɨ sai Jonɨnyɨra. Jonɨ Bavɨtaazɨya Yadei balaka Gotɨyai yɨdɨkaavaka savɨna kwaihwaainakei dɨragɨnya dɨvanɨgɨnya' maaraka tewaanya saza yɨvanɨkelyɨra.” 
MRK.6.15	Sara dɨnyɨna kye' pwara dɨne' “Gamɨ sai Yɨlaajai kɨgaakuna balyaakelyɨra.” Dɨnesavɨ pwara dɨnyɨna “A'mwe sai wɨ'nawɨjɨwaakadei sɨnnawɨ Gotɨyarɨ wɨ'neva a'mweraavɨ wɨjɨwakyaasarabɨsalyɨ.” 
MRK.6.16	A'mwe pwara sana sana kadɨne' Erotɨyai wɨdɨna “Jonɨ sahwalyɨra. A'mwerɨ wɨde ‘A'mwe Jonɨmɨ tɨlɨnnya' doripuka!’ Kude balakei dahaa' tewaanya mwaalɨ',” wɨda'. 
MRK.6.17	Sare' dare'nesɨ. Sahwai Erotɨyaaza' gya'mwe Pilipɨmɨre balaanga' kwala maara'. 
MRK.6.18	Sare' dare'nesɨ. Jonɨ wɨdɨna “Ja'mwere a'mwe' baa'na ma'mwaana! Sabwina Gotɨyare Kɨwɨnyabwi galazekɨvaimwaa,” wɨdɨna. 
MRK.6.19	Sara wɨdɨna kya' Erotɨyaazavɨ sɨnna tɨka wɨda'daa'nyɨ Erotɨyai Erotɨyaazavɨ yɨlaaya maryaka yake'na Erotɨyai a'mweraavɨ kudaasa' Jonɨmɨ wɨla marirakɨna yeva kalavuzangevɨ wɨmwaaihɨna ye'. Jonɨ kalavuzangevɨ kamwaala' Erotɨyaazavɨ sɨnna tɨka kuna wɨda'daa'nyɨ “Jonɨmɨ tamakɨma!” dada Erotɨyarɨ kuda' “Aawa,” wɨdɨna. 
MRK.6.20	Sare' dare'nanyɨ. Sai dɨna “Jonɨ a'mwe naangelyɨra. Sahwai yɨda'maraangei. Tewaanyaburɨ mwaaidei,” daka “Erotɨyaaza' naramakadɨka!” daka Jonɨmɨ kalavuzangevɨ nayaa maremwaaina. Maremwaaina yakei Jonɨmɨre yagaalya' wɨ'nada sɨmunya kwalaalya yawɨ'na yada yɨlaaya ya'.
MRK.6.21	Pɨgaa' Erotɨyaazavɨnegaa' yɨma'nakegaa' Erotɨyai daka “Nɨwaa' nɨmɨnyɨ nyɨmaarakegaa' jɨma'nɨwaka!” daka gamɨre wɨdaayadɨvɨsaraavɨ wɨdɨna “Yarala, dahaa' Kwaaka maremwaaidɨvɨsarajɨ aawɨlasaraavɨ maremwaaidɨvɨta naangerajɨ Galɨli mwaalya naangerajɨ saraavɨna tɨka munne jovɨrayɨla dahaa' sagaaka!” Wɨdɨna kya' Erotɨyaaza' dara wanganake' “Dahaa' Jonɨmɨre balyagaa' daaka!” 
MRK.6.22	Sara kada' tɨka munne nadaapi Erotɨyaazavɨre garaavaanga' bulaawɨna yaka kwarame yɨna. Taaya' kwarame sara kya' Erotɨyalyɨ a'mwerari yɨlaaya yɨna. Yɨlaaya yɨna kye' Erotɨyai taayavɨ wɨdɨna “ ‘Sare nyɨjaama!’ kanyɨda'gɨzɨ gɨzaavɨdeinyɨra. 
MRK.6.23	Nebulya' gɨthɨwa ‘Nɨmɨre gɨlyɨvɨta naange warɨ'. Gɨlyɨvɨta sa Kingɨyainyɨreba yune tɨnnyabanna gɨzaapalyɨdeinyɨ,’ ” wɨdɨna. 
MRK.6.24	Sara wɨdake' walyuna yaka ganaangevɨ wɨdɨna “Nɨmɨ berɨ'na wɨdɨjɨwana?”
MRK.6.24	“ ‘Jonɨ Bavɨtaazɨya Yadere mɨnyagɨnya' dɨnyɨmaryaama!’ sara duthana!” 
MRK.6.25	Sara wɨdɨna kya' yɨme'nya'bɨ' taaya sa' yarai bulaawɨna yaka Erotɨyarɨ wɨdɨna “Dara yawɨ'manɨge. Jonɨ Bavɨtaazɨya Yadere mɨnyagɨnya' maara'gɨzɨ paletɨyavɨ waka'gɨzɨ yarai nyɨjaama!” 
MRK.6.26	Wɨdakevɨ Erotɨyai kale naanga wiadaa'nyɨ “Nebulya' gɨthɨwa,” wɨdake'na nabaai tɨka munne nesara sara wɨ'nesa'na “ ‘Aala,’ nudɨwɨdɨka!” daka 
MRK.6.27	yɨme'nya'bɨ' damerɨ wɨdaasa' “Jonɨ Bavɨtaazɨya Yadere mɨnyagɨnya' dalamaralɨngipuramaraawa!” Wɨdaasakei walyuna yaka kalavuzangevɨ Jonɨmɨre tɨlɨnnya' woripu'na yaka 
MRK.6.28	mɨnyagɨnya' paletɨyavɨ wakɨna yaka makulaabaka taayavɨna bulawɨjaava'. Kabulawɨjaava' taaya' ganaangevɨna wɨjaavɨna. 
MRK.6.29	Sagaa' Jonɨmɨrera dara wɨ'nesa' “We', Jonɨ mena davaimwaka!” Deva kaanna wɨna yeva kɨlaakejɨ' maarɨna yeva kaanna makwaweva simaangevɨ wakɨna ye'.
MRK.6.30	Jizaazai wɨdasaawakera yagalaaweva ayɨna beva gamɨnyɨ kumɨ yuya sara yesa'na nabaai wɨjɨwaakesa'na wɨdɨna. 
MRK.6.31	Wɨdɨna yesara mwaaidapi kwalaalyara bulawɨ'nyaagaidɨvɨ' wodaapi pwara bulawɨ'nyɨna yadaapi Jizaazalyɨ gamɨrerajɨ wapaaya nya'negaa' mwarina. 
MRK.6.32	Wapaaya nya'negaa' mwari yake'na gannyaraavɨ wɨdɨna “Gaveina a'mwera maayawɨnna kwawaajɨ pɨgaa' kwazaaka dɨmwaalyɨla!” Sara wɨdɨna kya' sahwara gavera sɨpɨyavɨ wɨlamwaaidapi pɨwɨ a'mwera maayawɨnna makuna ya'. 
MRK.6.33	Makuna yadaa'nyɨ a'mwe kwalaalyara tɨnna wanganeva “Jizaazai gamɨrerari damakuvanɨka!” deva anga yuyabanyara aalɨbumaangevɨ kaanyave'na kaanyave'na sahwaraavɨ wavɨlaveva a'mwera maayabanna yɨ'ma'na ye'. 
MRK.6.34	Yɨ'ma'na yevera aalɨbumaangevɨ mwaaidapi gamɨ kwaakevakɨ bwalamwaaina yaka dara wanganake' “Kwala bwa'naanya naange' daaka!” Daka “O, a'mwe dara a'mwe da jɨlɨkyaawarya sipɨzipɨya yɨ'dɨvaidei maaya yaasɨwa'na mwaaihava.” Sara dɨna yake'na gamɨre kale wiadaa'nyɨ yagaala kwalaalya gaai wɨjɨwaakɨna yɨna ya'. 
MRK.6.35	Wɨjɨwaakɨna yɨna kya' sawɨtɨrɨnyaburɨ gamɨrera bɨna yeva wɨdɨna “Sawɨsaburɨ menanyɨra. 
MRK.6.36	Dava anga mamannyɨka dava a'mweraavɨ duthana! ‘Davadaasaihi, angeburajɨ wawɨnyaba anga mannɨkebajɨ wawopɨjɨ sarɨmɨnne wapaaya nya'neihi dɨnyide dɨmubyɨla!’” 
MRK.6.37	Sara wɨdɨna kye' sai wɨdɨna “Sarɨmɨ saihi wapaaya dumaarila!” Wɨdɨna kya' “Nemɨ gara yaajɨwo? Nɨgwia kwalaalya (200 kinaaya) maraajɨ kwajɨ gɨrɨkula mubaawɨna yawaajɨ a'mwe yuyara wapaaya maalɨka kanɨpɨdɨka!” wɨdɨna gamɨrera. 
MRK.6.38	“Wapaaya gara gara warɨ'? Danganamarila!” wɨdɨna. Sai wɨdɨna yakera tɨnna wanganamaryaaweva ayawɨnna beva wɨdɨna “Gɨrɨkula dawaai dawaai da' jawɨnya pwaraalyɨ wa'dɨ'nyɨ wangamwona,” buthe' gamɨnyɨ. 
MRK.6.39	Buthɨna kye' a'mwe sahwaraavɨ wɨdɨna “Kurɨvaarɨyangɨ yuyaraavɨ nayaa geva geva jawɨbwaramwaaihila!” 
MRK.6.40	Sara wɨdɨna kya' pɨba kumɨ kwala naanga (100) mwaalɨna, pɨba kwala naanga (50) mwaalɨna, sana sana ye'. 
MRK.6.41	Sana sana mwaalɨna kye' Jizaazai gɨrɨkula atɨlya dazajɨ jawɨnya pwaraalyɨ maaraka sɨgunyavina maranganaka Gotɨyarɨna “Su! Wapaaya danna gɨmɨre yaya' makimwa,” wɨdaka gɨrɨkula gunyɨna gunyɨna yaka gamɨreraavɨna wɨmaarina a'mwe kwala naanga mwaaidapɨjɨyaraavɨna yanga wɨmuja'ne. Nabaai jawɨnya pwaraai mɨlɨkɨna mɨlɨkɨna yaka yuyaraavɨna yanga jaapalawɨmuda'. 
MRK.6.42	Kajaapalawɨmuda' tɨka nyɨna kye' munya yunebanna kwina' 
MRK.6.43	pɨnɨ warɨna nɨganakesa warɨna kya' gamɨrera maarɨna yeva jawɨnya sara nɨganaketa maarɨna yeva gɨlya atɨraai sɨvɨlyɨrɨdaa'nyɨ pukaalyangɨ maramihyeku'na ye'. 
MRK.6.44	Wapaaya nesamɨlɨkaavɨdaasara a'mwe gavera (5000) paaivɨ taawɨzanɨyara mwaaleva nyɨna ye' wapaaya.
MRK.6.45	Yɨme'nya'bɨ' gannyaraavɨ wɨdɨna “Yarala, sɨpɨyavɨ wɨlamwaalapɨjɨ angeba Betɨzaaitha aalɨbunyavɨ pimagɨ mannɨkebanna dɨwideihɨlyɨra. Wodaapɨjɨ kwala bwa'naanya davɨ wɨdɨdehaa'nanyɨ ‘Sarɨnnya angengɨ dɨwila!’ Dɨvi nɨmɨ wɨlaabɨdera.” 
MRK.6.46	Sara wɨdakera wɨna kye' kwala bwa'naanyavɨ “Tewaanya dɨwila!” wɨdaka “Gotɨyarɨ wɨdɨma!” daka mugunyangɨ yɨlaawɨna ya'. 
MRK.6.47	Yɨlaawɨna kya' sawɨsa' kajɨnna' gamɨrera sɨpɨyavɨ mwaaidapi aalɨbunyavɨ tɨnnyaba sɨpɨya' wɨla'dɨ'nyɨ gavei kwaakevakɨ mwaalɨna. 
MRK.6.48	Mwaalɨna yakei wanganake' “O, yɨhuta naange' tɨvaata'mwake'na nɨmɨrera aalyavɨ yɨsɨkari yarai yarai makwɨya yadaapi sɨpɨya' kavena damakuvanɨka!” Daka yɨrɨkunyagaa' aalɨbunyavɨ a'ba ga'nɨguna yaka sɨpɨya' wa'dɨsɨyaba “Nɨmɨreraavɨ wavɨlavɨma!” yawɨ'na. 
MRK.6.49	Yawɨ'na yakei aalyavɨ a'ba ga'nɨguna yakerɨ gamɨrera wanganeva “Ai, gɨlaayai daaka!” deva “Ewɨ,” jaka wɨdɨna. 
MRK.6.50	Sare' dare'nanyɨ. Yuyara gamɨnyɨna tɨnna wanganna yadɨvɨ' lɨka naanga yɨna. “Ewɨ,” jaka wɨdɨna kye' yɨme'nya'bɨ' wɨdɨna “Dɨragɨnna dɨmwaalyɨla! Nɨmɨnyɨra. Lɨka mipɨnera!” 
MRK.6.51	Sara wɨdɨna yakei sɨpɨyavɨ yɨlamwaaina kya' yɨhusa' mi. Yɨhusa' mi kya' gamɨrera kumɨ sara tɨnna banganakulɨna ye'. Atɨka naanga maru'na'na ye'. 
MRK.6.52	Sare' dare'nesɨ. Gamɨre dɨragɨnya'na myawɨri ye'. Sahwai wapaaya gunyadaa'nyɨ wapaaya kwalaalya yɨma'nyɨna yakevɨ wanganyawalyaadaasara myawɨri ye'. Aawa.
MRK.6.53	Aalɨbunyavɨ ga'makuna yeva Kwaaka Ganezaaretɨna yɨ'mavaaweva sɨpɨya' wɨla marirakɨna ye'. 
MRK.6.54	Marirakɨna yeva sɨpɨyavɨdaasara waidavadaapi yɨme'nya'bɨ' a'mwe a'mwera gamɨnyɨ tɨnna wanganeva 
MRK.6.55	kaanyave'na waweva anga yuya dangɨ a'mwe nabalɨnakeraavɨ maramarina. Sai mwaaidɨsɨyabanna yɨ'bɨnnakeraavɨ makabɨna “O sahɨbanna damwaalɨka!” deva sahɨbanna makabɨna. 
MRK.6.56	Sahwai anga naanga kɨba anga maalɨka pɨba gazabazaba wɨlyɨrɨ'maa'na kya' kumɨ wapemubya yadɨvɨsabanna nabalɨnakeraavɨ makabɨna ye'. Makabɨna yeva yagaala naanga wɨdɨna “Nabalɨnakera gɨmɨre kwaabɨhannyavɨ maangebaarɨ yɨme'nyɨna yɨpɨka!” deva wɨdɨna kye' nabalɨnakera gamɨre kwaabɨhannyavɨ yɨme'nyɨna yeva yuya sahwara tewaanya mwaalɨna ye' nabalɨnakera.
MRK.7.1	A'mwe Perɨzɨyarajɨ yagaaikɨwɨjara Jeruzaalemɨdaasara pwarajɨ sara gamɨnyawɨnna yɨbwaramakabɨna yeva 
MRK.7.2	dara bwanganesa' “Gamɨre pwara ata gɨrɨkita'nanyara asangɨ aalya minyara wapaaya danɨvanɨgava!” 
MRK.7.3	Sare' dare'nesɨ. Perɨzɨyarajɨ Juya yuyarajɨ sara dɨnyɨna “Ne sɨnnyawɨnyara sara dɨnɨke'na nemɨ sara yaana!” Dɨnyɨna yadɨvɨ' asangɨ aalya minyara wapaaya nadɨvɨtara mɨ'. 
MRK.7.4	Sara wapemubyasɨyara kunnya angevɨ wɨleva aalya minyevera wapaaya manyɨ ye'. Ne sɨnnawɨnyaraavɨrebwi kumɨre sɨmunyangɨdaasɨ maalɨkebwina mɨ'. Naangebulyɨ pɨburajɨ lɨmwadɨvɨ' “Nemɨre kuryara gɨrɨkita'nanya nyɨpɨdɨka!” deva kaapɨvananya maa'gula paletɨya aalya yɨna ye'.
MRK.7.5	Sara yadɨvɨsara Perɨzɨyarajɨ yagaaikɨwɨjarajɨ sara yɨkabɨna yeva yɨwaara'na “Gɨmɨrera ‘Ne sɨnnawɨnyaraavɨrebwi yaana!’ majara ata gɨrɨkita'nanyajɨ nɨvanɨga'. Ne sɨnnawɨnyaraavɨreburɨ kaanya myamarivanɨga'. Aawa. Ata gɨrɨki'nakera wapaaya nɨvanɨga'. Sabwi be'na yɨvanɨgava?” 
MRK.7.6	Tɨvi'na yɨwaara'na kye' wɨda' “Aazaayai Gotɨyarɨ wɨ'nawɨjɨwaakadei pɨropetɨyai sarɨmɨnyɨna kwaasɨyabwi yadɨvɨsaihɨrɨna nayaa dɨnɨkabaaibɨsasɨra.
MRK.7.6	A'mwera nayaa maangi'na nyɨdɨvanɨgasa'
MRK.7.6	Kumɨre sɨmunyabwi menyaba warɨ'.
MRK.7.7	Gazare yɨlaaya nyɨdɨvanɨgasangɨ mu'nyɨvanɨge.
MRK.7.7	A'mweraavɨrebwi yaasɨwa'na wɨjɨwakadaapɨri
MRK.7.7	‘Gotɨyarebulyɨra,’ yawɨ'na yɨvanɨga'.
MRK.7.7	Sara dɨnɨkesɨra. 
MRK.7.8	Sarɨmɨ Gotɨyare yagaaikɨwɨnya yagalya'ma'manɨgasa' a'mweraavɨrebwi nayaa lɨmwamanɨga'.” 
MRK.7.9	Nabaai wɨdɨna “Nawɨ'nyɨna Gotɨyare yagaaikɨwɨnya wasɨ'na yadɨvɨ' sarɨnnyabwi mɨdɨnya'neihi yɨvanɨgasaihɨlyɨra. Be'na yɨvanɨgava! 
MRK.7.10	Sare' dare'nesɨ. Mozɨzai wɨjaa' ‘Gɨmaamaangelyɨ gwaangesɨ sayorɨ nayaa kadɨka dɨvada'galawɨ'nana!’ Nabaai ‘Pwai yuyagaa' ganɨmaangerɨna ganaangevɨna bɨrala yadei yuna balana!’ 
MRK.7.11	Mozɨzai sara wɨdɨna yaaka kɨrɨ' sarɨmɨ dadɨvɨ' ‘Pwai wɨdaza' “Nɨmwai pwai nɨwaa' kɨrɨ' kamaaradɨke nɨmɨre Kovanɨya' warɨkengɨra.” ’ (Kovanɨya' yagaala sa' “Gotɨyarɨna wɨjaaya'neva dɨnɨke'.”) 
MRK.7.12	Sara kudozɨ ‘Kovanɨya' mi'na waka'gɨzɨ gɨmaamaanga pwarɨna gwaanga kɨrɨvɨna mujaavɨnna!’ sarɨmɨ sara dakadɨvɨ' a'mwe sai navɨka mwaaladelyɨ. Sara yadɨvɨ' ‘Nemɨrebura nemɨre kaimɨraayaraavɨ wɨjɨwakaana!’ 
MRK.7.13	Sara dadɨvɨsa'na ‘Gotɨyai wɨjaake' gesɨra,’ yawɨ'dɨvɨtabaaibɨsasɨ. Nabaai avaalyabɨta kwalaalya sana sana yadɨvɨsaihɨlyɨra.”
MRK.7.14	Sagaa' kwala bwa'naanyavɨ jaka ayɨna jɨvwaramaa'na yaka wɨdɨna “Yuyangihi, nyu'napi sɨmunya nayaa jawɨrila! 
MRK.7.15	Mwasɨmagɨnya aane pɨrɨ' kɨrɨ' a'mwe pwarɨ kulaabozɨ gɨrɨka yɨma'nannei mɨka. Aawa. Yuya a'mwe sare kusɨmagɨnyavɨdaasa kwalyaabozɨ gɨrɨka yɨma'nadengɨra. 
MRK.7.16	A'mwei kadɨ'nakei nayaa wɨ'nana!”
MRK.7.17	Kwala bwa'naanyavɨ yagalya'mavaka angevɨ wɨlɨna yakegaa' gamɨrera yagaala ke'ba'nanya'na wɨdɨna. 
MRK.7.18	Sara wɨdɨna kye' wɨdɨna “Nabaai pwarajɨ sarɨmɨjɨ sara myawɨrijɨwaava! ‘Yuya kamaranojɨ mwasɨmagɨnya a'mwerɨ kulaabozɨ gɨrɨka yɨma'nannei mɨka,’ myawɨrijɨwaava! 
MRK.7.19	Wapaaya sa sɨmunyavɨ mulyɨ yade'nanyɨ. Aawa. Gamɨre sɨngwalɨkerɨ bwalaawɨna kyojɨ lɨka wɨrasɨ'na yadengɨra.” Sara wɨdake' “Tɨka wapaaya yuya kɨmaaka mɨka.” 
MRK.7.20	Sai wɨdɨna “A'mwere kusawɨnyavɨdaasa' walyaabɨna kyojɨ sa' gɨrɨka yakadesɨra. 
MRK.7.21	Sare' dare'nanyɨ. A'mweraavɨre sɨmunyavɨdaasɨ yawɨta kayaa'na naanga yɨna, gamɨ marɨdaakunyɨna, kuka yɨna, a'mwerɨ tamakɨna, 
MRK.7.22	a'mwevɨ ata lɨmwanna, gɨlyɨvɨsangɨ wabarɨnna yɨna, yɨ sɨnna tɨka wɨdaya'nebwi yɨna, kwaasɨ yɨna, jɨlɨkera yadɨvɨsabaaibɨ' yɨna, tɨganaarya yɨna, pwarɨna kwaasɨ yagaala dɨna, bɨrala yɨna, pihadɨka yɨna, yɨ yaasɨwa'yamarya yɨna yadɨvɨsangɨra. 
MRK.7.23	Kayaa'nanya yuya davura kusawɨnyavɨdaa'nyɨ walyaabɨna, a'mwere sɨmunyavɨdaa'nyɨ walyaabɨna kyojɨ gɨrɨka yakɨna yadengɨra,” Jizaazai wɨdɨna ya'.
MRK.7.24	Sabadaasai angeba Taayaa sabannei wɨna. Anga saba Kwaaka Sɨrɨya mannɨkeba. Sai wɨna yakei “Aane pwai kwai aane pɨrɨ' kɨrɨ' nanyanganadɨka!” daka angevɨ kave mwaalɨna yada lɨka yulya'dɨ'nyɨ kɨrɨ' a'mwera dara wangane' “O, dava sahwai damwaalɨka!” Mi'na kade' lɨka myulyari yakelyɨ. 
MRK.7.25	Yɨme'nya'bɨ' taaya' yɨmaka widevɨ ganaange' “Sahwai mwaalɨka,” wɨ'naka bɨna yaka gamɨre sɨvɨlyɨraaryaba a'mwe sa' bularutawa'na ya'. 
MRK.7.26	A'mwe sa' Gɨrikɨyagaala dade' Kwaaka Sɨrɨya mwaalya Pɨnɨzɨyaraavɨre' a'mwe sa' naanga yɨwaara'na “Nyɨraavaangavɨre munyɨkɨ yɨmakerɨ duthasaawadeigɨ daaka?” 
MRK.7.27	Yɨwaara'na kya' Jizaazai Juyaraavɨ wɨgaimwadei wɨjɨwaakɨyagaala wɨdɨna “Sɨnnawɨ kaimɨraayangɨna wapaaya wɨjaavɨpɨka! Sare' dare'nesɨ. Sɨnnawɨ jɨlɨkeraavɨna kaimɨraayangɨre wapaaya namarasɨ'nɨpɨdɨka!” Sa'na wɨdake' sɨnnawɨ Juyaraavɨ wɨgaimwadelyɨra. 
MRK.7.28	Sara wɨdɨna kya' a'mwe sa' daka “Juya'nyɨ mɨka. Maave'nyɨra. Jɨlɨka sarabɨsa'nyɨ,” daka wɨdɨna “Yo, Naangeigɨ sa'na kaimɨraayangɨre wapepwaka kabwalaraawojɨ jɨlɨkera yɨ'bɨnyavɨ dalaangevɨ mwaalapɨjɨ maribwaranɨpɨ'derera.” 
MRK.7.29	“Gɨmɨ nyɨdɨwaanyavɨna gɨnnya angebanna wawo'gɨzɨ taayavɨ dangadera. Dahaa' yɨmakai taayavɨre munyɨkɨdaa'nyɨ mena wɨwaka.” 
MRK.7.30	A'mwe' wɨ'naka gannya angebanna wɨna kya' taaya' yɨ'bɨnyavɨ wa'dɨ'nyɨ dara wanganake' “Yɨmaka marawɨnaangɨ'dei mena davwalyuwaka!”
MRK.7.31	Anga Taayaa sabadaasai Saaithonɨ angeburɨna yɨ'mavaawɨna yaka pina lavɨta'na yaka Atɨraalyaba angeburaavɨ gɨ'mavamaryaka aalɨbunya Galɨlina yɨ'ma'na ya'. 
MRK.7.32	Yɨ'ma'na kya' gamɨnyawɨnna a'mwe pwara a'mwe kadɨkɨryai taalɨ'mabyarɨ jɨvwaramakabɨna yeva naanga wɨdɨna “Kadɨkɨryare mɨnyagɨnyavɨ ata dɨthathɨwana!” 
MRK.7.33	Sara wɨdɨna kye' sahwai kadɨkɨryarɨ sangineba makuna kya' gaveraai mwaaidakɨlyɨ Jizaazai gamɨre kadɨkikaarɨ asɨraai tɨlavalɨmwaga'nyɨna yaka asɨrɨ maagwala yɨnyɨna yaka kadɨkɨryare taalɨsarɨ dathakɨna yaka 
MRK.7.34	sɨgunyayɨna maranganaka sɨmudɨngwaimale yaka wɨdɨna Juyaraavɨre yagaalyavɨ “Epaata!” Yagaala sa' “Kadɨka dɨvaaso!” kadɨka tewaanya wɨ'nya'na dɨnɨkesɨ. 
MRK.7.35	Wɨdɨna kya' kadɨkɨryare kadɨka tewaanya wɨ'nyɨna yaka gannya taalɨsalyɨ yagaala tewaanya dɨna sagaa'. 
MRK.7.36	Kadɨkɨryai tewaanya mwaaidɨ'nyɨ Jizaazai a'mwe pwaraavɨ wɨdɨna “Nɨmɨ yɨwe'na aane pwarɨ kwarɨ yagaala mudɨpɨnera!” wɨda' yagaala naanga. Dɨragɨnna sara wɨdake sa'na wɨdɨwɨja yesara dɨragɨnaanga sara ye'. 
MRK.7.37	Pwara wɨ'neva atɨka maru'nareva “Sahwai yuyangɨ tewaanya yɨwakelyɨra. Kadɨkɨryara nayaa wɨ'nya'neraavɨ wɨmwaaihada taalɨ'mabyara nayaa wɨja'neraavɨ wɨmwaaihadei,” dɨne'.
MRK.8.1	Yɨrɨka sangɨ gamɨnyawɨnna kwala naange' yɨ'bwa'nyɨna yeva tɨka wapemaayara mwaaidapi Jizaazai gamɨreraavɨna jaka jɨvwaramaaraka wɨdɨna 
MRK.8.2	“Kwala bwa'naanya dasɨ nɨmɨjɨ yɨrɨka daryaai darɨ' mwaaidori ya'na dahaa' wapaaya maayaraavɨna kale nyɨwa'. 
MRK.8.3	Kumɨ mɨjɨka wiadaasɨ ‘Sarɨnnya angebanna dɨwila!’ wɨdɨwɨja' a'mwe pwara maave keiba mwaalyarajɨ a'mwe pwarajɨ tusavɨ mɨjɨka nabalapɨka!” 
MRK.8.4	Wɨdɨna yakevɨ gamɨrera yagaala ma'maa'na “Dava a'mwera mamwaalyadɨvɨsaba aane pwai kwai a'mweraavɨne wapaaya gawɨ maarajɨwa'!” 
MRK.8.5	Sai yɨdaangana' “Gɨrɨkula gara gara warɨka?” Sara kyɨdaangana' “Ati ata purɨdaa'nyɨ pwaraaina.” 
MRK.8.6	Sara wɨdɨna kye' kwala bwa'naanyavɨ wɨdɨna “Yuyangihi, kwaakevɨ dalamwaalyɨla!” Wɨdɨna yaka gɨrɨkula ata purɨdaa'nyɨ pwaraalyangɨ maaraka Gotɨyarɨ “Su! Su!” wɨdaka gunyɨna gunyɨna yaka a'mwengɨne wapaaya wɨjaaya'nera gamɨreraavɨ wɨjaavɨna kya' sara kwala bwa'naanyavɨna wɨjaavɨna. 
MRK.8.7	Mi'na wɨjaavɨna yesara jawɨnya pɨrɨ'na pɨrɨ'na wa'dɨsɨya wɨmaarina kye' Gotɨyarɨ “Su! Gɨmɨre yaya' makimwa,” wɨdaka gamɨreraavɨ wɨdɨna “Jawɨnya dajɨ a'mweyuraavɨna yanga dumaarila!” 
MRK.8.8	A'mwe yuya maranyɨna kye' munya yɨnyɨna kya' wapaa pɨnɨ nɨganakɨna yeta bwakuna wapaaya pɨnɨ gɨlya ati ata purɨdaa'nyɨ pukaalyangɨ maramihe' gamɨrera. 
MRK.8.9	Tɨka wapaaya neta kwala naanga naanga (4000) mwaalesare. Mwaalesaraavɨ sai wɨdɨna “A'mweihi, wapaa mi'na nɨvanɨgasaihi, sarɨnnya angebanna dɨwila!” 
MRK.8.10	Sara wɨdɨna yaka yɨme'nya'bɨ' wɨdaasɨna, gamɨrerari sɨpɨyavɨ wɨlamwaaina kya' Kwaaka Dalɨmaanutaneraavɨ makuna ya'.
MRK.8.11	Saba Perɨzɨya pwara gamɨnyawɨnna wɨlaabɨna yeva “Gamɨ sarɨ kayaa'nanya'na yaamɨjɨ wɨdaana!” yawɨreva “Yɨdakwasanganaana!” deva wɨdɨna “Gotɨyare dɨragɨnya' maara'gɨzɨ wɨjɨwaainya dɨragɨnya' ja! Wanganaade'na Gotɨyareigɨ dɨngaka?” 
MRK.8.12	Sara wɨdɨna kye' gamɨre sɨmunyavɨ kale wiadaa'nyɨ sɨmudɨngwaimale yaka wɨdɨna “Dahaa' mwaaihasara ‘Wɨjɨwaainya dɨragɨnya' ja!’ baa'na nyɨdɨwaava! Nebwi yɨhɨthɨvanɨge. Wɨjɨwaainya dɨragɨnya' mwanganyɨ jideihɨlyɨra dahaasaihi. Arɨkawɨnyɨra.” 
MRK.8.13	Sara wɨdɨna yakei kumɨ saraavɨ yarai yagalya'mavaka sɨpɨyavɨ wɨlamwaaina kya' aalɨbunyavɨ pimagɨnna makuna ya'.
MRK.8.14	Gamɨrera wapaayanna navɨka yɨna kye' kumɨjɨ sɨpɨyavɨ gɨrɨkula gave pɨrɨ'na wara'. 
MRK.8.15	Gɨrɨkula gave pɨrɨ'na wa'dɨ'nyɨyagaa' gamɨ “Dɨnyu'nyɨla! Mala nayaa jɨwannyɨla! Perɨzɨyaraavɨre lɨwɨnya pamidakya'nesɨ Erotɨyare lɨwɨnya pamidakya'nesɨ nayaa jawɨrila!” 
MRK.8.16	Wɨdɨna kya' gamɨrera dɨnyɨna “Wapaaya mamaariwo'na nedɨwaka.” 
MRK.8.17	Dɨnyɨna yesa'na Jizaazai yawɨraka wɨdɨna “ ‘Nemɨ wapemaayainere',’ baa'na dɨmanɨga'! Kunya' myawɨrijɨvanɨga'! Sɨdu'maayaihi daa! 
MRK.8.18	Tɨnnakeihi, tɨnna mwanganyɨjɨvanɨga'! Kadɨ'nakeihi, kadɨka mu'nyɨjɨvanɨga'! Nɨmɨ sɨnnawɨ ye'na nayaa myawɨrijɨvanɨga'! 
MRK.8.19	Sagaa' gɨrɨkula atina gunyɨna kye paaivɨ taawɨzanɨyara mi'na kane' wapaa bwakuna yake sarɨmɨ gɨlya gara garengɨ maramihe'?” Sara wɨdɨna kya' wɨdɨna ye' “Atɨraai sɨvɨlyɨrɨdaa'nyɨ pukaalyangɨ maramiho.” 
MRK.8.20	Wɨdɨna kye' wɨdɨna “Gɨrɨkula ati ata purɨdaa'nyɨ pwaraalyangɨ po taawɨzanɨyara kanɨwa'daa' wapaaya pɨnɨnna yunebanne gɨlya gara gara maramihɨwa'daa'?” Sara wɨdɨna kya' wɨdɨna “Ati ata purɨdaa'nyɨ pukaalyangɨnyɨ.” 
MRK.8.21	Wɨdɨna yesaraavɨ wɨdɨna ya' “Sa'na dahaa' kunya kuna myawɨrijɨvanɨga'?”
MRK.8.22	Kumɨ Anga Betɨzaaithana kyɨ'mave' gamɨnyawɨnna a'mwe pwara a'mwe tɨbɨnyarɨ jɨvwaramakuna yeva naanga wɨdɨna “A'mwe darɨ ata dɨthathɨwade'nanyɨ!” 
MRK.8.23	Sara wɨdɨna kye' Jizaazai tɨbɨnyare asavɨ maaraka angebadaasɨ jɨvwaramakuna yaka gamɨre tɨnnyaraarɨ maagwala wopɨna yaka gamɨre tɨnnyaraarɨ ata dathɨwagaka yɨdaanganna “Pɨrɨ' kɨrɨ' dangamwaana?” 
MRK.8.24	Yɨdaanganna kya' maranganamaryaka wɨdɨna “A'mweraavɨ dahawangamanɨge? Yɨsara kaanya yamaryɨvanɨkabaaibɨ' sahwaraavɨ wanganaasɨwana.” 
MRK.8.25	Sagaa' wɨdakere tɨnnyaraarɨ ata ayɨna dathɨwanna kya' a'mwei dɨragɨnna kwangana' gamɨre tɨnna tewaanya kyɨma'na' yuyangɨ tɨnna nayaa wangana'. 
MRK.8.26	Nayaa wangadaa'nyɨ sai wɨdaasɨna ya' “Gɨnnya angevɨna dɨwona! Anga dava ayɨna mulaawɨnnera!”
MRK.8.27	Jizaazalyɨ gamɨrerari sara Sizaarɨya Pilipaai angeburaavɨna gɨ'mavamarina yadaapi gamɨreraavɨ wɨdɨna “Nɨmɨnyɨna a'mwera aaihwala nyɨdɨvanɨgava?” 
MRK.8.28	Gamɨrera wɨdɨna “Gɨmɨnyɨna ‘Jonɨ aalyavɨ bavɨtaazɨya yakei dɨkaavakela,’ pwara dɨmanɨga'. ‘Ne Yɨlaajai dɨkaavakela,’ pwara dɨmanɨga'. ‘Gotɨyarɨ wɨ'nawɨjɨwakyaaka pwai dɨkaavakela,’ pwara dɨmanɨga'.” 
MRK.8.29	Sara wɨdɨna kye' yɨwaara'na “Sahwaihi, nɨmɨnyɨna baarɨva dɨmanɨgataihɨlaka?”
MRK.8.29	“Kɨraazɨtɨyaigɨnyɨra. Gotɨyai gɨthasaabakeigɨnyɨra.” 
MRK.8.30	Pitai sara wɨdɨna kya' sai “Naange' yɨhɨthɨwa. Sa'na nɨmɨnyɨna aane pwarɨ kɨrɨvɨ mudɨpɨnera!” wɨdɨna ya'.
MRK.8.31	Sai gamɨreraavɨ gaai wɨjɨwaakɨna “A'mweraavɨne Kaimɨraayainyɨ daanga naanga nyɨvɨnadeinyɨra. Juyaraavɨre a'mwe naangerajɨ sipɨzipɨya Gotɨyarɨna mubɨthɨka yɨra'dɨvɨta naangerajɨ Kɨwɨjarajɨ sara nɨmɨnyɨna ‘A'mwe kayaa'nanaangelyɨra,’ dɨnapɨri nyɨramakɨpɨ'deinyɨra. Kanyɨramakapi yɨrɨka daryaai darɨ' kanyavɨlavojɨ baryainyɨ ayɨna dɨkaavɨdeinyɨra.” 
MRK.8.32	Yagaala sa' ku'maayaba aangyagaala wɨdɨna kya' Pitai sahwarɨ sangyɨnebanna jɨvwaramakwoka maanga wɨdɨna “Naangeigɨ, sabwi myawɨ'dɨnna!” 
MRK.8.33	Sara maanga wɨdɨna kya' gɨnyɨma'naka gamɨreraavɨ tɨnna wanganaka Pitarɨ maanga wɨdɨna “Saataanɨgɨ, nɨmɨnyɨ dusɨmagɨnna dɨwona! Gotɨyai sara yawɨ'manɨkebura myawɨrivanɨgɨ. Aawa. A'mwera sara yawɨ'manɨgasabura yawɨ'manɨgɨnya'nanyɨ.” 
MRK.8.34	A'mwe kwala bwa'naanyavɨjɨ gamɨreraavɨjɨ jaka wɨjɨvwaramaa'na kya' gamɨnyawɨnna bɨna kye' wɨdɨna “A'mwe kɨrɨ' a'mwe kwai ‘Jizaazareinyɨ. Mɨdɨnɨma!’ yawɨraja' ‘Nɨmɨnyɨne'na myawɨ'munera!’ dathe'na pwara ‘A'mwerɨ yɨta yovihɨrarannɨkevɨri tamakaana!’ kadapɨri sai ‘Jizaazarɨna balɨdeinyɨra,’ dozɨ nɨmɨrebwi yawɨ'dei nyɨmɨdɨnadelyɨra. 
MRK.8.35	Sare' dare'nesɨ. Yɨ a'mwe pwai lɨka yojɨ ‘Nanyɨramakɨpɨka! Nɨmɨre gaalya' padaihasamaa'nɨma! Jizaazarɨ wasɨ'nɨdeinyɨra,’ dozɨ navɨka mwaalajai gamɨre kuryai kayaaka yadelyɨra. Kɨrɨ' pwai ‘Jizaazarɨna nyɨramakɨpɨ'deinyɨra. Nɨmɨre gaalya' kayaaka yana!’ yawɨ'da nɨmɨre yagaala tewaanya'na yawɨraja' yuyagaa' gamɨre kuryai nayaa padaihasamaa'delyɨra. 
MRK.8.36	Sare' dare'nesɨ. A'mwe pwai Kwaaka davakɨ gɨlyɨvɨsajɨ yuyajɨ sangɨ maarojɨ manyɨlɨmwagari kyojɨ gamɨre kuryai yɨwɨna yadelyɨ. Sa' tewaanya' daaka! Arɨkewɨnyɨra! 
MRK.8.37	Sare' dare'nesɨ. A'mwere kuryai kayaaka yɨma'nyɨna kyojɨ gannya kuryarɨna a'mwe sai Gotɨyarɨ berɨsɨ mubathelaka! Aawa. 
MRK.8.38	Sare' dare'nesɨ. Kwaaka davakɨ mwaaidɨvɨsara Gotɨyarɨna navɨka yadɨvɨ' a'mwe' a'mwe pwarɨ ata lɨmwanna yade'bɨsarera. Kayaa'nanaangera nɨmɨnyɨnajɨ nɨmɨre yagaalya'najɨ sangɨna ‘Wagɨla nanevwa'nadɨka! Sahwarɨ wasɨ'nɨma!’ deva yɨvanɨgasara. Nabaai dɨvi A'mweraavɨne Kaimɨraayai Ganɨmaangere byaanna dɨragɨnya' kamaarojɨ Gotɨyare mamaayara ejelɨya tewaanyarajɨ kwalaabori wagɨla wɨvwa'nɨvanɨkeraavɨna gamɨ sarɨ wagɨla wɨvwa'nadelyɨra. Saraavɨ wasɨ'nadelyɨra.”
MRK.9.1	Sai a'mweraavɨ wɨdɨna “Nebwi yɨhɨthɨwa. Dava mwaaihasarajɨya pwara dɨvi kwaihwaainakera kuna mwaalapɨjɨ mabalyɨ yapɨjɨ dara wangabɨ'de' ‘Ai, Gotɨyai dɨragɨnna damaremwaalɨka!’ Sara wangabɨ'dehaa'nanyɨ.”
MRK.9.2	Yɨrɨka daryaai daryaai daryaai kwavɨlava' Jizaazai Pitalyɨ Jemɨzalyɨ Jonɨjɨ saraavɨ maarɨna kya' mugunya naangevɨ yɨlaawɨna yɨlaawɨna yeva gavera daavɨna kye' pwara mamwaalyɨ kye' gamɨre kɨlaakejɨ' nawɨ'nyajɨ' gavinyajɨ' kyalɨngɨna' kumɨ tɨnna wanganna. 
MRK.9.3	Tɨnna wanganna yadaapɨjɨ gannya kwaabɨhannya yaaka naange' yɨma'nakevɨ Kwaakevakɨ mwaaidɨvɨsara yaaka sa' sara myalɨngɨnyadesɨra. 
MRK.9.4	Yaaka naange' kyɨma'na' Ne sɨnnawɨnyaraai Yɨlaajalyɨ Mozɨzalyɨ saraai Gotɨyarebadaasaraai yɨma'naabɨna, daavɨna yagɨla Jizaazarɨ wɨdɨna kyagi dɨnyɨna. 
MRK.9.5	Sara dɨnyɨna kye' gamɨrera tɨnna wanganna yeva Pitai Jizaazarɨ yaasɨwa' wɨdɨna “Nejɨwaakadɨnyaigɨ, nemɨ dava mwaaiho' tewaanyasɨra. Sɨmɨnya dawaai dasangɨ yarɨlaana! Pɨrɨ' gɨmɨnyɨne', pɨrɨ' Mozɨzarɨne', pɨrɨ' Yɨlaajarɨne' yarɨlaana!” 
MRK.9.6	Sare' dare'nesɨ. Pitai “Nɨmɨ gara dɨjɨwa?” dɨna yakelyɨ. Nabaai sare' dare'nesɨ. Sahwalyɨ gamɨreraalyɨ sara lɨka naanga yesa'nanyɨ. 
MRK.9.7	Sagaa' yɨraaya' kumɨnyɨ gɨ'dala yɨrɨna kya' yɨraayavɨdaasɨ maanguraaya' “Dathai nyɨbwaalɨvaangelyɨ. Yɨlaaya yadɨ kurya wɨkadɨnyalyɨra. Dahwarɨ nayaa du'nyɨla!” 
MRK.9.8	Yagaala sa' wɨ'neva yɨme'nya'bɨ' dara wanganesa' “Ai, aane pwai kwarɨ tɨnna mwanganyɨ, Jizaazai gavei nemɨjɨ damwaalɨka!”
MRK.9.9	Sɨlyarɨdaa'nyɨ gamɨrerari waidavadaapi sai naanga wɨdɨna “Wangamwaasa'na a'mweraavɨ mudɨpɨnera! Dɨvi A'mweraavɨne Kaimɨraayainyɨ bala'muri bainɨkeraayawɨdaa'nyɨ dɨkaa'mujahaa'na yɨ sagaa' duzideihɨlyɨra.” 
MRK.9.10	Sara wɨdɨna kya' kumɨ sara a'mweraavɨ yagaala sa' mujɨwaaki. Mujɨwaakya'nera dɨnyɨna “ ‘Bala'muri bainɨkeraayawɨdaa'nyɨ ayɨna dɨkaavɨdeinyɨra,’ nedɨwake'na be yagaalavaka?” 
MRK.9.11	Sara dɨnyɨna yeva gamɨnyɨ yɨwaara'na “Yagaaikɨwɨjara nedɨvanɨga' ‘Sɨnnawɨ Ne Yɨlaajai kabozɨ dɨvi Kɨraazɨtɨyai bathelyɨra.’ Savɨne'na baa'na nedɨvanɨga'?” 
MRK.9.12	Sara wɨ'naka wɨdɨna “Yo, dɨnɨke' sɨnnawɨ Yɨlaajai bozɨ yuyangɨ yavada'galadelyɨra. Nabaai A'mweraavɨne Kaimɨraayainyɨna dɨnɨke' ‘Yɨ Kwaaka davakɨ daanga naanga wɨvɨnadelyɨra. Yɨ yɨlaaya mamari yɨpɨ'delyɨra.’ Sare' gara yɨda'nɨkevaka? 
MRK.9.13	Kɨrɨ' nɨmɨ sainyɨ yɨhɨthɨvanɨge. Yɨlaajai mi'na bakelyɨra. Mi'na bakerɨ kayaa'nanaangenna wiesa' Gotɨyare bukuya' sara dɨnɨkabaaibɨsa'nesɨra.”
MRK.9.14	Gamɨre pwaraavɨ wɨjɨma'naaweva dara wanganesa' “Kwala bwa'naanya naange' kumɨnyaba mwaaidapi Yagaaikɨwɨjarajɨ nemɨrerajɨ maanga dathɨmanɨgava!” 
MRK.9.15	Dɨna kye' yɨme'nya'bɨ' bwa'naanya yuya' gamɨnyɨ tɨnna wanganesagaa' atɨka maru'nareva gamɨnyawɨnna kaanyave'na beva “Naangeigɨ,” wɨdɨna. 
MRK.9.16	Sara wɨdɨna kye' sai yɨwaara'na “Maanga be'na dɨmanɨgataihɨlaka?” 
MRK.9.17	Yɨwaara'na kya' bwa'naanyavɨdaa'nya pwai wɨdɨna “Nejɨwaakadɨnyaigɨ nyɨbwaalɨvaangei yɨmaka widei yagaala majarɨ gɨmɨnyawɨnna makabɨwa. 
MRK.9.18	Yɨmakei galalɨmwanna yada kaimalerɨ kwaakevɨna bwalamarakɨna yadehaa' gamɨre maangevɨ maagwaitala yɨma'nada maangerɨka maagɨlaku'gɨlakuta yadaasɨ gamɨre kɨlaaka yuneba dɨragɨnya yɨma'nade sagaa'. ‘Yɨmakei duthaasɨla!’ dena gɨmɨreraavɨ kudɨwa sahwara yɨna yɨna kyɨwaa' yɨmakei kuna widelyɨra. Myɨ yɨpɨnere.” 
MRK.9.19	Sara wɨdɨna kya' sai ma'maa'na “Dahaasaihi, malɨmwagyadɨvɨsaihi sarɨmɨnyaba mwaala'mujɨ yɨhɨzɨwaaka'mujɨ sarɨmɨnyɨne'na taanga kuna gathɨngaa' maarɨdeinyaka! Kaimale dai nɨmɨnyawɨnna dɨmakabyɨla!” 
MRK.9.20	Mi'na wɨdɨna kya' makabɨna kye' yɨmakei Jizaazarɨ wanganaka yɨme'nya'bɨ' kaimalerɨ yɨkɨlaaka galyɨma'na kya' kwaakewɨ bwala'na yaka gɨnyɨwannyɨ gɨnyɨwannya yɨna kya' gamɨre maangevɨ maagwaitala yɨma'nyɨna. 
MRK.9.21	Sara yɨma'nyɨna kya' sai ganɨmaangerɨ yɨwaara'na “Sa' garegaa' yɨma'nakavaka?” Yɨwaara'na kya' ganɨmaangei wɨdɨna “Kaimale maalɨkegaa' sara yɨma'na'. 
MRK.9.22	Kyɨma'na' yɨmakei kwalaalyagaa' kaimalerɨna ‘Tamakɨma!’ daka dɨkevɨ marasɨ'na yada avaala kwai aalyavɨ marapaihɨna yadei. Sare' kɨrɨ' ‘Nɨmɨre dɨragɨnya' darɨka!’ dɨza' naarɨmɨnyɨna kale kagyozɨ nehɨgaimwana!” 
MRK.9.23	Sara wɨdɨna kya' Jizaazai wɨdɨna “ ‘Nɨmɨre dɨragɨnya' darɨka!’ dɨza' pwai nayaa nyɨmɨdɨmanɨkei sahwai yuya yannelyɨra.” 
MRK.9.24	Dɨragɨnna sara kuda' yɨme'nya'bɨ' ganɨmaangai yarai wɨdɨna “Gɨmɨdɨmanɨgevwi maalɨka warɨke'na naanga yɨma'nya'ne' dɨnyɨgaimwana!” 
MRK.9.25	Jizaazai dara wanganake' “O, kwala bwa'naanya' kaanyave'na jɨkabɨvanɨgava!” Daka yɨmakerɨ maanga wɨdɨna “Yɨmakeigɨ kadɨkɨryaigɨ yagaala majaigɨ kaimalerɨ be'na wɨmwaaihɨna! Gamɨre munyɨkɨdaasɨ yunakaanna dɨwona! Ayɨna nabwidɨka!” 
MRK.9.26	Sara wɨdɨna kya' yɨmakei jaka dɨna yaka kaimalerɨ naanga galyɨma'na yaka bwalyuna. Sara bwalyuna kya' kaimalei baryaibɨ' warɨna kya' pwara dɨnyɨna “Mena baimwaka.” 
MRK.9.27	Sara dɨnyɨna kye' Jizaazai gamɨre asavɨ yɨrɨ'bwa'na kya' kaimalei sagaa' tewaanya dɨkaa'na yaka daavɨna ya'. 
MRK.9.28	Angevɨ mi'na wɨlamwaaina kya' gamɨjɨ gamɨrerari gavera mwaaidapi gamɨrera yɨdaanganna “Sahwaina yɨmakerɨ wɨdasaanne' gara yawaajɨ wɨdasaannekajɨnyɨra?” 
MRK.9.29	Yɨdaanganna kye' sai wɨdɨna “Yɨmaka darɨna Gotɨyarɨ tɨbarɨyagaala kadapɨri bwalyawodelyɨra. Aane pɨrɨ' kɨrɨ'na mɨka!”
MRK.9.30	Sabadaa'nyara Kwaaka Galɨli wavɨla'na. Wavɨla'na yadaapi “A'mwera nanyangabɨthɨka!” daka sai kave wɨna. 
MRK.9.31	Sare' dare'nanyɨ. “Nɨmɨreraavɨ wɨjɨwaakɨma!” daka wɨdɨna “A'mweraavɨne Kaimɨraayainyɨ pwai nɨmɨnyɨ yɨkamaangeraavɨna kwibwarɨdaakwojɨ yɨkamaangera kanyɨramakapɨri balɨdeinyɨra. Mi'na bala'mujɨ yɨrɨka daryaai darɨkɨ ayɨna dɨkaavɨdeinyɨra.” 
MRK.9.32	Sara wɨdɨna kya' yagaala sa'na myawɨryadɨvɨ' nabaai, yɨdaanganya'na lɨka yɨna ye'.
MRK.9.33	Angaba Kaapanɨyamɨna yɨ'maveva angevɨ ayɨna kabulamwaale' sai gamɨreraavɨ yɨwaara'na “Tusavɨ wɨvanɨgasaihi be yagaala dɨmanɨgatavaka?” 
MRK.9.34	Wɨdɨna kya' sahwara yagaala majara mwaalɨna. Sare' dare'nesɨ. Tusavɨ dɨnyɨna “Nemɨjɨyai a'mwe naangei aaihwalaka? Nɨmɨ dɨngaka?” 
MRK.9.35	Majara mwaalɨna kye' walamwaalaka gamɨre atɨraai sɨvɨlyɨrɨdaa'nyɨ pwaraalyaraavɨ jɨvwaramaa'na yaka wɨdɨna “Pwai gannya sɨmunyavɨ ‘Sɨnnawɨnyainyɨ yɨma'nɨma!’ yawɨrajai sai yuyaraavɨne aayaangei yɨma'nana! Yuya saraavɨna wɨdaayadei yɨma'nana! Sai yawɨ'na ‘Nɨmɨ maalɨkeinyɨra. Yuyaraavɨre wɨdaayɨdeinyɨ yɨma'nɨma!’ dozɨya sahwai naangei yɨma'nadelyɨra Gotɨyarɨna.” 
MRK.9.36	Wɨdɨna yaka kaimɨraayamɨlɨ' maaraka tɨnnyaba mwaaidapiyaba gannya tɨ'munyavɨ maramujɨ'na yaka wɨdɨna 
MRK.9.37	“Pwai kwai nɨmɨnyɨna yawɨrojɨ kaimɨraaya daibɨsamɨlɨ' maaraja' nɨmɨnyɨ nyɨmaaradeinyɨra. Nabaai sai sara nyɨmaarajai nɨmɨnyɨ gaveinyɨ nyɨmaaradeinyɨ mɨ'. Aawa. Nɨmaamaangei nyɨdasaabakerɨjɨ maaradelyɨra.”
MRK.9.38	Jonɨ wɨdɨna, “Nejɨwaakadɨnyaigɨ, nemɨ dara wangamwo' ‘A'mwei gɨmɨre yaya' wɨdaka yɨmakeraavɨ a'mweraavɨre munyɨkaavɨdaasɨ dathasɨvanaabɨka!’ Sai nemɨjɨyai mɨ'. Savɨdaasɨ nemɨ wɨdɨwo ‘Sabwi minnera maaveigɨ!’ ” 
MRK.9.39	Mi'na wɨdɨna kya' Jizaazai wɨdɨna “ ‘Sabwi minnera!’ mudɨpɨnera! Sare' dare'nesɨ. Aane pwai kwai nɨmɨre yaya' wɨdozɨ dɨragɨnaange' yojɨ maalɨkegaa' nɨmɨnyɨna kayaa'na wɨdathei mɨ'. 
MRK.9.40	Sare' dare'nesɨ. A'mwe nemɨre yɨkamaangei mamwaalyɨkei nemɨnyɨnelyɨ. 
MRK.9.41	Sare' dare'nesɨ. Pwai sarɨmɨnyɨna ‘Kɨraazɨtɨyarerɨ mɨjɨka'na aalya tɨka nya'ne' wɨjaavɨma!’ dozɨya'na nɨmɨnyɨna yɨhɨzaavajai. Yɨ sahwarɨna nebwi yɨhɨthɨwa. Gotɨyai gamɨnyɨne tɨvɨkɨta tewaanya mujaayɨ yadei mɨka! Arɨkewɨ.”
MRK.9.42	“Pwai kaimɨraaya damɨlɨ'bɨsamɨlɨ' nɨmɨnyɨ nyɨlɨmwaga'demɨlɨ' pwarebwi kujaawa' wala'mwaake' kayaa'nanaangesɨra. A'mwei sara yajarɨna Gotɨyarɨ sɨnna tɨka naanga wɨdavadelyɨra. Sɨnnawɨ sahwai pwarebwi mujaayadɨ'nyɨyagaa' a'mwe darɨ maapɨjɨ kwajɨ sɨla naange' gamɨre tɨlɨnnyavɨ tɨmupɨjɨ kwajɨ aalɨbunyavɨ wɨvaihɨna kyɨpɨke'na wabana yɨnɨkesɨra.” 
MRK.9.43	Jizaazai yawɨraka “Kayaa'nanya nyɨpɨdɨka! Dɨkevɨ nulaawɨpɨka!” daka ke'ba'na wɨdɨna “Nabaai gɨnnya asasɨ kayaa'nanyabwi yɨjɨ kwajɨ gɨnnya asavɨ woripu'na'gi ata gavesɨyaigɨ Gotɨyarebanna jɨlaawade'na tewaanyasɨra. 
MRK.9.44	Kayaa'nanyabwi yɨjɨ kwajɨ asawaalyɨyaigɨ yaayebanna gazagaasagaa' Dɨke' yɨda'nɨvanɨkevɨna dulaawade'na kayaa'nanaangesɨra. 
MRK.9.45	Nabaai gɨnnya sɨvɨlyasɨ kayaa'nanyabwi yɨjɨ kwajɨ woripu'na'gi sɨvɨla gavesɨyaigɨ Gotɨyarebanna dulaawade'na tewaanyasɨra. 
MRK.9.46	Kayaa'nanyabwi yɨjɨ kwajɨ sɨvɨlyawaalyɨyaigɨ Dɨkevɨna dulaawade'na kayaa'nanaangesɨra. 
MRK.9.47	Nabaai gɨnnya tɨnnyalyɨ kayaa'nanyabwi yɨjɨ kwajɨ gɨnnya tɨnnyai galajɨwa'mwanna'gɨzɨ tɨnna gavelyɨyaigɨ Gotɨyai maremwaaidevanna dulaawade'na tewaanyasɨra. Kayaa'nanyabwi yɨjɨ kwajɨ tɨnnyaraalyɨyaigɨ Dɨkevɨna dulaawade'na kayaa'nanaangesɨra. 
MRK.9.48	Dɨka savɨ yuyagaa' gumɨlɨka gɨlaayangɨ tɨka nadɨvɨsa mabalyɨ yɨpɨ'dengɨra. Dɨka myɨgaakuri yadesɨra.
MRK.9.49	Sare' dare'nesɨ. A'mwera Gotɨyare yagaalya' wɨ'nadɨvɨsara tewaanna mwaaibɨ'dere. Kayaa'nanyabwi dɨke'bɨsabwi kyɨma'nojɨ Gotɨyare dɨragɨnyabwi kujaavojɨ dɨragɨnya tewaanna mwaaibɨ'dere. 
MRK.9.50	Saalya' nawɨ'nyasɨra. Sa'na saalya' gɨrɨngwɨta yɨma'nojɨ nawɨ'nya ayɨna gara yadevaka? Aawa. Nawɨ'nya mima'nyɨ yadesɨra. ‘Nemɨ saala gɨrɨngwɨsa'bɨsaina nyɨma'naadɨka!’ dapɨjɨ nayaa dɨmwaalyidera. Gazaizai gamɨnyɨ pwarɨna kwaamu'na mwaalana!”
MRK.10.1	Sabadaasai sai Kwaaka Juthɨya wavɨlavaka Aalya Jothanɨ ga'mavaka kwaaka saba kamwaala' gamɨnyawɨ kwala bwa'naanya mwaaidapi wɨjɨwaakadevaaibɨ' aya kɨnɨ nayaa wɨjɨwaakɨna. 
MRK.10.2	Sara wɨjɨwaakɨna yadaa'nyɨ Perɨzɨya pwara wɨlaabeva “Sahwai kayaa'nanya' yana!” deva yaamɨjɨ yɨwaara'na “Pwai gannya balaangevɨ wasɨ'naja' sabwi tewaanna yadevwi daaka? Kayaa'na yadevwi daaka?” 
MRK.10.3	Sara yɨwaara'na kye' wɨdɨna 
MRK.10.4	“Savɨne' Ne Mozɨzai sɨrɨnɨmaangeraavɨ yagaala berɨvɨ wɨjaihɨlaka?” Sahwara wɨdɨna “Mozɨzai da' dɨnɨ' ‘A'mwe pwai yawɨrojɨ “Nɨnnya a'mwe' wasɨ'nɨma!” dozɨ pɨkarɨyɨkwiavɨ yagaala sa' yɨdavojɨ gannya balaange' yunakunyavɨ wasɨ'nadelyɨra.’ ” 
MRK.10.5	Sara wɨdɨna kye' Jizaazai wɨdɨna “Sarɨmɨre sɨmunyangɨ galarɨlavɨmwaaihɨnyɨna yɨwaata sabwina kɨwɨnya sa' Ne Mozɨzai dɨnɨkesɨra. 
MRK.10.6	Dɨnɨke' sɨnnawɨ sagaa' Gotɨyai yuya wakyaakegaa' Gotɨyare yagaala dɨnɨ' ‘Gotɨyai kwalyalyɨ gannya balyasɨ yavɨkaryaake'na 
MRK.10.7	a'mwe pwai ganɨmaangelyɨ ganaangesɨ sawaarɨ yagalya'makuna yojɨ a'mwe' maarɨna yojɨ 
MRK.10.8	gamɨre a'mwesɨ mwaalɨna yakɨriyagaa' kɨyoi avaalyawaalyɨ. Kɨlaaka gavejɨ' yɨma'nikadewaalyɨ.’ Sa' dɨnɨke'na a'mwe pwalyɨ a'mwe pɨrɨsɨ sawaai mɨka. Aawa. Kɨlaaka gavejɨsɨyawaalyɨ. 
MRK.10.9	Sarevɨdaa'nyɨ Gotɨyai kɨlaaka gavejɨsɨyawaarɨ wakake'na kwalaangei gannya balaangevɨ mwasɨ'nannesɨra.”
MRK.10.10	Salyɨ gamɨrerari angevɨ bulamwaaina kye' gamɨrera a'mwevɨ wasɨ'nya'na yɨwaara'na. 
MRK.10.11	Savɨne' yɨwaara'na kye' wɨdɨna “Pwai kwai gannya balaangevɨ wasɨ'nojɨ a'mwe mudɨkevɨ kamaarojɨ Gotɨyai wanganojɨ ‘Gannya balaanga ayavɨna a'mwe mudɨkevɨ ata lɨmwamwakelyɨra,’ dathelyɨra Gotɨyai. 
MRK.10.12	Nabaai a'mwe' gannya kwalaangerɨ byenɨda'makwalyuna yaja' a'mwe pwarɨ kamaa'nojɨ ‘Gannya kwalaangerɨna a'mwe mudɨkerɨ ata lɨmwamwakesɨra,’ dathelyɨra Gotɨyai.”
MRK.10.13	A'mweyura “Sahwai ata yɨmetavana!” deva gamɨnyawɨnna kunnya kaimɨraayaraavɨ makabɨna kye' gamɨrera maanga wɨdɨna “Mipɨnera!” 
MRK.10.14	Jizaazai dara wanganake' “Ai, nɨmɨrera maanga duthɨvanɨgava!” Daka sɨnna tɨka kudava' wɨdɨna “Nɨmɨnyawɨnna kaimɨraaya bɨpɨka! Kumɨnyɨna kaanya maribɨnera! Sare' dare'nesɨ. Gotɨyai maremwaaideva pwara kaimɨraaya darabɨsara Gotɨyarɨ lɨmwadɨvɨsara mwaaibɨ'dengɨra. 
MRK.10.15	Nebwi yɨhɨthɨwa. Pwai kwai ‘Gotɨyareba mwaalɨma!’ dazai ‘Kaimɨraayai Gotɨyarɨ yɨlaaya yadeibɨsainyɨ yɨma'nɨwɨjainyɨ,’ majɨ kyori Gotɨyare maremwaaide nawɨ'nyaba mulaabi yadelyɨra. Arɨkawɨnyɨra.” 
MRK.10.16	Sara wɨdaka kaimɨraaya gannya asawaalyɨ mujɨ'na yaka ata yɨmeta'na yaka “Gotɨyai gɨmɨnyɨ tewaanna gyathelyɨra,” wɨdɨna wɨdɨna ya'.
MRK.10.17	Angebadaasai kwaakaanya wodaa'nyɨ a'mwei gamɨnyawɨnna kaanyave'na wawaka “Naangelyɨra,” daka kwadaai gɨlaka yɨwaara'na “Nejɨwaakadɨnya tewaanyaigɨ, ‘Gotɨyare yuyagaa' yuyagaa'ne gaalyabwi maarɨma!’ da'mujɨ gara yɨdeinyaka?” 
MRK.10.18	Sara wɨdɨna kya' Jizaazai wɨdɨna “ ‘Tewaanyaigɨ,’ nyɨdɨwaanya' baa'na nyɨdɨwaa? Pwara kayaa'nanyara, Gotɨyai gavei tewaanyalyɨra. 
MRK.10.19	Yagaaikɨwɨnya dara yawɨ'mwaa. A'mwe maramakɨnna! A'mwengɨ ata malɨmwadɨnna! Kuka minna! Kwaasɨ yagaala majalɨkurakɨnna! Kwaasɨya ya'gɨzɨ pwarengɨ kuka mamaa'dɨnna! Gɨmaamaangelyɨ gwaangesɨ gɨzɨkaja sara jɨthengɨra. Kɨrɨmɨre yaya' dɨmakɨla!” 
MRK.10.20	A'mwei sare wɨ'naka wɨdɨna “Nejɨwaakadɨnyaigɨ, yagaaikɨwɨnya sangɨ kawe'nyagaa'daa'nyɨ sara mɨdɨdɨnyainyɨ.” 
MRK.10.21	Wɨdɨna kya' Jizaazai wanganaka gamɨnyɨna wɨvu'nakerɨ wɨdɨna “Gave pɨrɨ'na gɨhainɨvanɨ'. Wawa'gɨzɨ gɨnnya gɨlyɨvɨsa yaasa'gɨzɨ nɨgwia maara'gɨzɨ gɨlyɨvɨ'maayaraavɨ yanga wɨjaava'gɨzɨ Gotɨyareba warade gɨlyɨvɨsajɨyaigɨ nyɨmɨdɨnaadeigɨnyɨra.” 
MRK.10.22	Sara wɨdake'na a'mwere kale wiadaa'nyɨ “Aala,” dɨna jɨkurya yaka kavena wɨna ya'. Sare' dare'nesɨ. Gamɨre gɨlyɨvɨta kwalaalya kɨnɨnnakelyɨ. 
MRK.10.23	Mi'na wɨna kya' Jizaazai a'mweraavɨ maranganaka gamɨreraavɨ wɨdɨna “Gɨlyɨvɨkɨraya naangejɨyara wawɨnya naanga yɨna yɨna yɨpɨjara kwajɨ Gotɨyai maremwaaideva tewaanyaba kupɨdɨkerera.” 
MRK.10.24	Sara wɨdɨna kya' gamɨrera atɨka maru'nakulɨna. Atɨka maru'nakulɨna kye' Jizaazai ayɨna ma'maa'na “Kaimɨraayaihi, Gotɨyai maremwaaidevanna wɨlya'na wawɨnya naangesɨra. 
MRK.10.25	Langa lɨlɨtavalo'ma'nɨkerɨkɨ jɨlɨkyaawarya kaamelɨyai wɨlaawade'na wawɨnya maalɨkesɨ. Gotɨyai maremwaaideva gɨlyɨvɨta naangejɨyai wɨlaawade'na wawɨnya naangesɨra.” 
MRK.10.26	Sara kuda' atɨka maru'na'muluna yeva dɨnyɨna “Gotɨyarebanna aai yɨlaawadevanaka? Aarɨ padaihasamaaradelaka?” 
MRK.10.27	Dɨnyɨna kye' Jizaazai kumɨnyɨ tɨnna wanganaka wɨdɨna “A'mwera yapi mulaawi yɨpɨ'dera. Aawa. Gotɨya gavei kyojɨ wɨlaawɨpɨ'derera. Sare' dare'nesɨ. Gotɨyai yuyanna yadelyɨra.” 
MRK.10.28	Pitai sarɨ gaai wɨdɨna “Yɨthaa, nemɨ yuyangɨ ya'mawakona gɨmɨdɨnaabɨho.” 
MRK.10.29	Sara wɨdɨna kya' Jizaazai wɨdɨna “Nebwi yɨhɨthɨwa. Aane pwai kwai nɨmɨnyɨne'najɨ yagaala tewaanya'najɨ gannya ange' gya'mwera gya'mwe ganaange' ganɨmaangei gannya kaimɨraaya gannya wawɨnya ya'mawakojɨ 
MRK.10.30	kɨrɨ' dahaasagaa' anga kwalaalya, gya'mwe kwala naange, ganaanga kwalaalya, kaimɨraaya kwala naanga naanga, wawɨnya naangeva' mamaari yadei midaaka! Kwaaka davakɨ naanga naanga maarade kɨrɨ' nɨmɨnyɨne'na pwara taanginya wɨjaavɨpɨ'de dɨvi yɨma'nadehaa' Gotɨyare nawɨ'nyaba yuyagaa' yuyagaa'ne gaalyabwi maaradelyɨra. 
MRK.10.31	Sa'na Kwaaka davakɨ pwarɨna ‘A'mwe sɨnnawɨnyalyɨra,’ dɨmanɨgasarɨna Gotɨyareba ‘O, aayaangemɨlɨkɨra,’ dɨnɨpɨ'delyɨra. Yɨ pwarɨna ‘A'mwe aayaangemɨlɨkɨ,’ dɨmanɨgasarɨna Gotɨyareba ‘O, sɨnnawɨnyalyɨra,’ dɨnɨpɨ'delyɨra. Yɨ kwalaalyaraavɨna sara dɨnɨpɨ'derera.”
MRK.10.32	Jeruzaalemɨnera tusavɨ kaanya widawadaapi Jizaazai kaanya wodaa'nyɨ pwara “Sabannei lɨka myɨwaka,” deva atɨka maru'nakulɨna yeva mɨdɨnna yesara lɨka yɨna. Lɨka yɨna kye' sai gamɨreraavɨ pɨba wɨmwaaihaka gamɨnyɨna yɨma'nya'ne'na wɨdɨna 
MRK.10.33	“Yɨthaanyi! Jeruzaalemɨneina yimanaawɨgo. Saba A'mweraavɨne Kaimɨraayainyɨ maarapi sipɨzipɨya Gotɨyarɨna yɨra'dɨvɨta naangerajɨ yagaaikɨwɨjarajɨ saraavɨ kanyɨmarɨmwaaihori a'mwe sara nɨmɨnyɨna ‘Sai baladelyɨra,’ jɨdavapi anga naanga pimagɨnyaraavɨ (Romɨ mwaalyaraavɨ) nyɨmarɨmwaaihɨpɨ'derera. 
MRK.10.34	Kanyɨmarɨmwaaihapi bɨrala nyapɨri maagwala nyopwasɨ'napɨri lannaka wɨlyabaalyɨ mala nyɨramapɨri nyɨramakɨpɨ'deinyɨ. Kabala'muri yɨrɨka daryaai darɨ' kwavɨlavojɨ kwaihwaainakeinyɨ ayɨna dɨkaavɨdeinyɨra.”
MRK.10.35	Sagaa' Jemɨzalyɨ Jonɨjɨ kɨdaraai Sevathiyare gawaalɨ' kwaraai saryawɨnna wɨlaabahɨla wɨdɨna “Nejɨwaakadɨnyaigɨ, gɨthakade' naarɨmɨnyɨne'na sara jɨtheinaalyɨra. Sara yawɨ'mwoi.” 
MRK.10.36	Mi'na wɨdɨna kyagi wɨdɨna “Kɨrɨmɨnyɨna baarɨ' yɨjɨwa?” wɨdɨna ya'.
MRK.10.37	“Naarɨmɨnyɨna tewaanyaba maremwaala'gɨzɨ gɨmɨre byaannakevɨ ‘Pwaigɨ aangasavɨ pwaigɨ kwanaamevɨ namwaalyɨta nawɨ'nyawaarɨ kwalamwaalakɨlyɨ nemɨ maremwalaadeinera,’ sara nehɨthana!” 
MRK.10.38	Sa' wɨdɨna kyagi Jizaazai wɨdɨna “Nyɨdaangamanɨgɨlya' myawɨriwaai. Daanga nyɨvɨnade'na kaapɨya sa' dɨnyideraaihi daaka? Nabaai daanga kihɨvɨnojɨ dɨragɨnyaraaihi daa'? Nɨmɨre kɨlaaka yuyajɨkɨ daanga nyɨvɨnade'na nɨmɨre bavɨtaazɨya' nyɨma'nadesɨreva nabaai kɨrɨmɨre kɨlaaka yuyajɨkɨ daanga kihɨvɨnojɨ kɨrɨmɨ dɨragɨnna dɨmwaalyideraaihi daaka?” 
MRK.10.39	Sara wɨdɨna kya' wɨdɨna “Naarɨmɨ dɨragɨnyainaai wikɨra. Wi'na yakaneinaalyɨ.” Jizaazai wɨda' “Kaapɨyavɨ aalya nɨde' savɨ aalya dɨnyideraaihɨlyɨ. Nɨmɨnyɨ bavɨtaazɨya' nya'de' kɨrɨmɨnyɨ yɨhwaradesɨ. 
MRK.10.40	Sare kɨrɨ' nɨmɨre aangasavɨjɨ nɨmɨre kwanaamevɨjɨ walamwaalya'na nɨnnya wawɨnya' daaka! Aawa. Gotɨyai yawɨrojɨ gamɨ sahwai namwaalyɨta nawɨ'nyawaai yovɨrawakyaakewaarɨna pwaraarɨ wɨmwaaihadelyɨra.”
MRK.10.41	Gamɨrera pwara atɨraalyara sadaraai wɨdahɨlya' wɨ'nyɨna kye' Jemɨzalyɨ Jonɨjɨ sadaraarɨna sɨnna tɨka wɨdavɨna. 
MRK.10.42	Sɨnna tɨka wɨda'daa'nyɨ Jizaazai wɨjɨvwaramaa'na “Yuyaihi, kaajɨla!” wɨdɨna “Ajɨmya yuyangɨyaraavɨrebwi yawɨ'mwaa'. Ajɨmya yuyangɨyaraavɨ maremwaaidɨvɨsara ‘Nemɨ a'mwe naangeinera,’ dɨdɨvɨ' a'mweraavɨ marulawakɨna yadɨvɨ' mwaaiha'. Nabaai kumɨre a'mwe naangera kumɨnyɨ dɨragɨnna yadɨvɨsarera. 
MRK.10.43	Sabwi mipɨnera! Sarɨmɨjɨyai pwai ‘Nɨmɨ a'mwe naangeinyɨ yɨma'nɨma!’ yawɨrojɨ pwaraavɨ wɨdaayojɨ a'mwe naangei yɨma'nadelyɨra. 
MRK.10.44	Pwai kwai ‘Pwaraavɨne sɨnnawɨnyainyɨ yɨma'nɨma!’ yawɨrojɨ pwaraavɨre yaasɨwa'wawɨnyai yɨma'nojɨ sɨnnawɨnyai yɨma'nadelyɨra. 
MRK.10.45	Sare' dare'nesɨ. Sahwainyɨ A'mweraavɨne Kaimɨraayainyɨ pwara nyɨdaayɨpɨ'de'na mabyɨwa. Aawa. Pwaraavɨre wɨdaayɨde'na bɨweinyɨ. A'mweraavɨre kayaa'nanyabwina mubya'na kabala'mujɨ a'mwera tewaanna mwaaibɨ'de'na bɨweinyɨ. Kwalaalyaraavɨna a'mwamɨnɨgwiainyɨra.”
MRK.10.46	Anga Jeriko yɨ'mavaaweva sahwalyɨ gamɨrerari kwala bwa'naanyasɨ sara Jeriko ya'ma'daapi Baatɨmayaazai, Tɨmayaazare gawaalɨ', tɨbɨnyai a'mweraavɨ “Nɨgwia nyɨjaama! Tɨbɨnyainyɨ,” dadei tu'maangebaarɨ mwaalɨna. 
MRK.10.47	Mwaalɨna yaka dara wɨ'nake' “Jizaazai Naazaretɨ mwaalyai daaka!” Daka jaka wɨdɨna “Ne Devitɨmɨreigɨ, Jizaazai, nɨmɨnyɨ kale dɨnyɨgaimwana!” 
MRK.10.48	Sara jaka wɨdɨna kya' pwara maanga wɨdɨna “Madɨnna! Kave dɨmwaala!” Maanga wɨdɨna kye' kɨrɨ' jaka naanga naanga wɨdɨna “Ne Devitɨmɨreigɨ, nɨmɨnyɨ kale dɨnyɨgaimwana!” 
MRK.10.49	Jizaazai sara wɨ'naka mudaraka pwaraavɨ wɨdɨna “Nɨmɨnyawɨnna duzɨvwaramaarila!” Mi'na wɨdɨna kya' sahwara tɨbɨnyarɨ jaka jɨvwaramaa'na, wɨdɨna “Wikɨra. Jɨvaimwanna! Gɨzɨvwaramaa'mwake' yarai dɨthɨkaaka!” 
MRK.10.50	Wɨdɨna kye' gannya yɨvɨta tapalasɨ'naka yarai dɨkwosɨ'nadaavaka Jizaazaryawɨnna wɨlaabɨna. 
MRK.10.51	Wɨlaabɨna kya' Jizaazai wɨdɨna “Gɨmɨnyɨna berɨ' yɨjɨwa? Gara yawɨ'mwaa?” Tɨbɨnyai wɨdɨna “Naangeigɨ (Ravuni), ‘Nɨmɨ tɨnna wanganɨma!’ dena gɨthɨwa.” 
MRK.10.52	Sara wɨdɨna kya' Jizaazai wɨdɨna “Nɨmɨnyɨ nyɨlɨmwamwaanya'na gɨmɨre tɨnnyaraai tewaanya yana! Kaanya dɨwona!” Sara wɨdɨna kya' gamɨre tɨnnyaraai tewaanya kyɨma'na' tusavɨ Jizaazai kwawa' a'mwei mɨdɨnna ya'.
MRK.11.1	Jeruzaalemɨ adaihɨsaba Anga Bepaaza Anga Betaani mannɨkeba Mugunya Wolivɨ yɨ'ma'na kye' gamɨre pwaraarɨ wɨdaasɨna 
MRK.11.2	“Angeba sakyɨrɨ' sakyaba wɨlaawakɨlyɨ yɨme'nya'bɨ' dogiya naanga saadɨwɨnyai wɨla pwekɨnɨkerɨ wanganakɨlyɨ dogiyarɨ a'mwe aane pwai kwai milamwaalyarɨ wɨla yaarakɨlyɨ nɨmɨnyawɨnna dɨmakabyɨla! 
MRK.11.3	A'mwe pwai kwai ‘Sabwi baa'na yɨvanɨgi?’ yɨhɨthaza' dara duzɨla! ‘Naangei sarɨna kugainɨvanɨkɨra. Nabaai mi'na kyojɨ sagaa' yɨme'nya'bɨ' dogiyarɨ ayɨna maryasaabathelyɨ.’ ” 
MRK.11.4	Mi'na wɨdaasɨna kya' saraai kaanya wawagɨla adusavɨ dogiya naanga saanyai tɨkuryaba mwasawɨ wɨla pwekɨnɨkerɨ wanganagɨla wɨla yaarɨna. 
MRK.11.5	Wɨla yaarɨna kyagi saba pwara daavɨna yeva wɨdɨna “Baarɨ' yɨvanɨgi? Dɨwɨnya sarɨ baa'na yaa'manɨgi?” 
MRK.11.6	Sara wɨdɨna kye' saraai Jizaazai wɨdake' kudahi “Wikɨra. Dɨmakwila!” 
MRK.11.7	Sara wɨdɨna kye' Jizaazaryawɨnna dogiya saanyarɨ makabɨna kyagi yɨvɨta mararaapaleva dogiyarɨ yɨlakɨna kye' sahwai yɨvɨsɨkaavɨ a'ba yɨlamwaaina. 
MRK.11.8	Sara yɨlamwaaina kya' a'mwe kwalaalyara “Sahwai naangerɨ yɨlaaya yaana!” dɨnyɨna yeva kunnya yɨvɨsa tusavɨ marakɨna kye' pwara “Tɨnna tewaanya wanganya'nengɨ,” deva taanya kɨwa'nake peda'na yeva tusavɨ nayaa marakɨna. 
MRK.11.9	Nayaa marakɨna kye' sai yɨlamwaaidɨ'nyɨ sɨnnawɨnyarajɨ dɨviyarajɨ sara yɨlaaya yeva jaka wɨdanganna “Naangeigɨ, Gotɨyai padaihasamaarana! Gotɨyai Naangei gɨthasaabake'na gamɨnyɨne yayavɨ bɨwaanyaigɨnyɨ tewaanna gɨzaavana! 
MRK.11.10	Sɨnnawɨ Ne Devitɨ tewaanya nemaremwalyaakabaaibɨ' Gotɨyarɨna dɨnemaremwaala! Maremwaala savɨ Gotɨyai tewaanna wiana! Menya ke'mwewɨnyaigɨ dɨnevadaihasamaaka! Su! Su!”
MRK.11.11	Sai Anga Jeruzaalemɨ wɨlaawɨna yaka Gotɨyare angevɨ wɨlaawaka saba yuyangɨ tɨnna wangamabɨna yaka sagaa' sawɨsɨrɨna mena yɨma'nakegaa' Betaani anga maalɨkevɨna gamɨrera atɨraai sɨvɨlyɨrɨdaa'nyɨ pwaraalyarajɨ kaanna wɨna ya'.
MRK.11.12	Mwanyavɨ dɨkaaveva Betaanidaasara wodaapi gamɨnyɨ mɨjɨka wina. 
MRK.11.13	Mɨjɨka wina yadaa'nyɨ keiba yɨta pihɨyai kɨwa'nakerɨ tɨnna wanganaka “Yɨsɨlya daaka?” daka kaanna wɨna. Yɨsaryabanna baka sagaa' dara wanganake' “O, kɨwata gave daaka?” Sare' dare'nesɨ. Yɨta yuya yɨsɨla mya mɨlyadɨ'nyɨ. 
MRK.11.14	Daka yɨsarɨ wɨdɨna “Yɨsimaayaigɨ yuyagaa' aane pwai kwai gɨmɨre yɨsɨla manyɨ gyatheigɨnyɨ.” Sara wɨdadaasɨ gamɨrera wɨ'nyɨna ye'.
MRK.11.15	Jeruzaalemɨna yɨ'mavaawɨna kye' Gotɨyare angevɨ saba Jizaazai wɨlaabɨna yaka yaasaraavɨ marirɨgalaasɨna ya'. Nɨgwia yanga yɨnya'neraavɨre yɨ'bɨnyangɨjɨ kwaamɨrya yaasadɨvɨsaraavɨre namwaalɨsangɨjɨ marapuratawasɨ'na yaka 
MRK.11.16	a'mweraavɨ wɨdɨna “Gotɨyare anga davɨ aane pwaigɨ kwaigɨ gɨlyɨvɨsa mamwa'nalota'dɨnnera!” 
MRK.11.17	Sara wɨdɨna yaka wɨjɨwaakɨna “Gotɨyare bukuya' dɨnɨke' ‘Gotɨyai dara wɨdake'na daaka! “Nɨmɨre ange' tɨbarɨyagaala ja'nesɨra. A'mwe ajɨmya yuyangɨyara angevɨ wɨlaabapi tɨbarɨyagaala nyɨdɨpɨ'desɨra.” ’ Sara dɨnɨke' pwara wɨlaabɨna kyɨwaa' sahwaraavɨre nɨgwia mwagi'nya'neba daa dava!”
MRK.11.18	Sipɨzipɨya Gotɨyarɨna mubɨthɨka yɨra'dɨvɨta naangerajɨ yagaaikɨwɨjarajɨ sara wɨ'nadɨvɨ' Juya naangera gamɨnyɨna “Balade'na gara yaadeinaavaka?” dɨnyɨna. Sare' dare'nesɨ. Sahwarɨna lɨka naanga yesa'nanyɨ. Sare' dare'nesɨ. Kwala bwa'naanya' wɨjɨwaakɨyagaalya'na atɨka maru'na'muluna ye'. 
MRK.11.19	Sara dɨnyɨna kye' sawɨsa' kajɨnna' angebadaa'nyɨ salyɨ gamɨrerajɨ bwalaawɨna ye'.
MRK.11.20	Mwanyavɨ tusavɨ kaanya wodaapi yɨta pihɨya' pwipulyajɨ taanyajɨ yuya yawaka balake' tɨnna wanganna. 
MRK.11.21	Tɨnna wanganna kye' Pitai mi'na yawɨraka sarɨ wɨdɨna “Nejɨwaakyaigɨ, dangana! Yɨta pihɨyai yagaala dɨragɨnya' wɨdɨwa'dɨnyai mena baimwaka.” 
MRK.11.22	Wɨdɨna kya' kumɨnyɨ wɨdɨna “Gotɨyarɨ dɨlɨmwagarila! 
MRK.11.23	Nebwi yɨhɨthɨwa. Pwai mugunya' wɨdozɨ ‘Mugunyaigɨ dɨkaava'gɨzɨ saalaalyavɨ dɨvaihɨnana!’ Nabaai gamɨre sɨmunyavɨ ‘Mugunyai sara yadelyɨra,’ kalɨmwagarojɨ Gotɨyai gamɨnyɨna sara yadelyɨra. 
MRK.11.24	Savɨne'na yɨhɨthɨwa. Tɨbarɨyagaala duthathe gɨnnya sɨmunyavɨ ‘Gotɨyai mena sara nyɨjaawa',’ kada'gɨzɨ gɨzaavadengɨra. 
MRK.11.25	Tɨbarɨyagaalya'na daava'gɨzɨ yawɨ'dɨza' ‘Ai, pwai kwai kayaa'na nyɨwaka! Sɨnna tɨka nyɨda'mwa',’ sagaa' ‘Gamɨre kayaa'nanya' mi'na marasɨ'nɨwa,’ jawɨka! Nabaai Gɨmaamaangei Sɨgunyavɨ mwaalɨkei gɨmɨre kayaa'nanya marasɨ'nade'na sara ja! 
MRK.11.26	Kɨrɨ' pwara kayaa'na gyɨwaasa'na kumɨre yɨwetawakya mamarasɨ'nyɨ yɨja', yɨ gɨmɨre yɨwetawakyanna Gɨmaamaangei Sɨgunyavɨ mwaalɨkei mamarasɨ'nyɨ yadelyɨra.”
MRK.11.27	Jeruzaalemɨna ayɨna wɨlaabɨna. Mi'na wɨlaabɨna kye' sahwai Gotɨyare angevɨ kaanya bulayamaryadaa'nyɨ gamɨnyawɨnna sipɨzipɨya Gotɨyarɨna yɨra'dɨvɨta naangerajɨ yagaaikɨwɨjarajɨ a'mwe naangerajɨ wɨlaabeva 
MRK.11.28	wɨdɨna “Sa be dɨragɨnya yawaaihɨnyavaka? Yawaaihɨnya'na sa ya'neigɨnyɨ dɨragɨnya' aai gɨzaavakasɨyaka?”
MRK.11.29	Jizaazai sahwaraavɨ wɨdɨna “Yagaala pɨrɨ' yɨhiwaaravɨma! Savɨ kaja'nanyɨdapi sara yawaaihe'ne dɨragɨnya' yɨhɨzɨwaakɨdeinyɨra. 
MRK.11.30	Jonɨ aalya bavɨtaazɨyabwina Sɨgunyavɨdaasɨ Gotɨyai duzɨwaakaka? Kwaakevakɨ a'mwera duzɨwaakeva? Dɨza'nanyɨjɨla!” 
MRK.11.31	Sara wɨdɨna kya' yagaala dɨnyɨna “ ‘Sɨgunyavɨdaasasɨra,’ kudawaajɨ ‘Jonɨ nɨmɨnyɨna wɨjɨwaaka'. Baa'na mu'nyetaihɨlaka!’ nanedathɨka! 
MRK.11.32	Sare' kɨrɨ' ‘A'mweraavɨdaasasɨ,’ madaanna! Kwala bwa'naanya' nanerabɨka! Sahwaraavɨna lɨka yadaa mwaaiho.” Sare' dare'nesɨ. A'mwe yuyara yawɨ'na “Nebulyasɨ. Jonɨ Gotɨyarɨ wɨ'nanejɨwaakadelyɨ.” 
MRK.11.33	Sara dɨnyɨna yeva Jizaazarɨ ma'maa'na “Sa'na myawɨrivanɨgo.” Jizaazai wɨdɨna “Nabaai manyɨjɨvanɨgasa'na nɨmɨ yawaaihe'ne dɨragɨnya'na mihɨzɨwaakɨwɨnesɨ.”
MRK.12.1	Sahwai ke'ba'na wɨdɨna “A'mwe pwai wawɨnyavɨ gɨraipɨzɨla maarya'na burɨnna ya'. Sai kurɨta yavɨkaryaka gɨraipɨwɨla burɨdaka kavi'nɨnnyavɨ gɨraipɨzɨla mwa'mwagikya'ne' lɨkaka anga maalɨki' wawɨnyaba banganarya'ni' madɨna. Mi'na madɨna yaka pwaraavɨ wɨda' ‘Nɨmɨre wawɨnya' maremwaalapi gɨraipɨzɨla pɨnɨ yɨhɨzaavɨde.’ Sahwara wawɨnya' kamaremwaale' a'mwe sai kwaaka pɨbanna kaanna wɨna. 
MRK.12.2	Kaanna wɨna kya' gɨraipɨzɨla mya yakegaa' sai gannya wawɨnyawɨnna wɨdaayaderɨ wawɨnyavɨne sɨla pɨnɨnna wɨdaasɨna. 
MRK.12.3	A'mwe wɨdaasɨna yakei kaanna wɨna kya' wawɨnya' maremwaaidɨvɨsara wɨdaayade sarɨ galalɨmwanna yeva mala wɨrameva ayɨna wawɨnya' gyakwaryawɨnna simaayarɨ wɨdaasɨna. 
MRK.12.4	Sara wɨdaasɨna kye' gyakwai wɨdaayade pwarɨ wɨdaasɨna kya' gamɨre mɨnyagɨnyavɨ kayaaka yeva bɨrala yɨna. 
MRK.12.5	Sara kye' wɨdaayade pwarɨ wɨdaasɨna kya' sarɨ mena tamakeva wɨdaayade pwaraavɨ wɨdaasakeraavɨ pwaraavɨ mala tamɨna yeva pwaraavɨ mena tamakɨna ye'. 
MRK.12.6	Sara kye' wawɨnya gyakware pwai gawaalɨvaangei yɨlaaya wɨmaryadei kuna mwaala'. Ganɨmaangei daka ‘Nyɨbwaalɨvaangerɨna tewaanna yawɨpɨ'derera,’ daka wɨdaasɨna. 
MRK.12.7	Wɨdaasɨna kya' widavadaa'nyɨ wawɨnya' maremwaaidɨvɨsara tɨnna wanganeva dɨne' ‘Sai gawaalɨ' dɨvi ganɨmaangere yuya maaradelyɨra. Yarala, tamakawaajɨ gamɨre wawɨnya' namaaradɨ'de'na maraadeinera.’ 
MRK.12.8	Sara dɨnyɨna yeva galalɨmwanna yeva tamakɨna yeva gɨraipɨziwawɨnyavɨdaa'nyɨ marasɨ'na ye'.
MRK.12.9	Gɨraipɨwawɨnyavɨ naangei berɨ' yadelaka? Sahwai wɨlaabozɨ a'mwe saraavɨ kayaaka wigalakojɨ a'mwe pwaraavɨ ‘Sarɨmɨ nɨmɨre wawɨnya' dɨmaremwaalyideihɨlyɨra,’ wɨdathelyɨ. 
MRK.12.10	Gotɨyai dɨnɨke' pɨkarɨyɨkwia tɨnna mwanganyɨ yadɨvɨsa' daaka?” wɨdɨna ya'. Wɨdɨna yaka sahwai yawɨ'na “Sɨlaangeinyɨra,” yawɨraka wɨdɨna “Dara dɨnɨke'
MRK.12.10	‘Anga madɨvɨsara sɨlaangerɨ wanganeva
MRK.12.10	“Kayaa'nanyai,” dɨneva marasɨ'na yesai
MRK.12.10	Simɨjamaanga nawɨ'nyai yɨma'nyɨna ya'.
MRK.12.11	Gotɨyare sara wakɨna yake'
MRK.12.11	Tɨnna wanganona “Tewaanya',” dɨno.’
MRK.12.11	Gotɨyare bukuya' sara dɨnɨkesɨ.” 
MRK.12.12	Juya naangera dara wangane' “O, nemɨnyɨna ke'ba'nanya' duthɨwaka!” Deve'na “Jizaazarɨ wɨla yɨrakaana!” dɨneva kwala bwa'naanyavɨna lɨka yeva gamɨnyawɨ yagalya'mavaawɨna ye'.
MRK.12.13	A'mwe naanga sara Perɨzɨya pwarajɨ Erotɨyare pwarajɨ saraavɨ wɨdaasɨna “Jizaazai kayaa'na wɨdathe'na dɨwila! ‘Kayaa'na kudozɨ kalavuzavɨ wɨmwaihaana!’ dapɨri dɨwila!” 
MRK.12.14	Sara wɨdaasɨna yesara kaanna bɨna yeva wɨdɨna “Nejɨwaakadɨnyaigɨ, ‘Nebulya' dade' midaaka!’ gyawɨ'mwo. A'mwe aane pwai kwai gɨmɨnyɨna dɨvanɨke'na lɨka myɨvanɨgɨ. Sare' dare'nesɨ. A'mweraavɨre sɨnna gavevɨ tɨnna mwanganyadɨnyaigɨnyɨ. Aawa. A'mwe naangeraavɨjɨ a'mweraavɨjɨ avaaina wɨdadɨ Gotɨyarebwi gavebwi nayaa wɨjɨwaakadɨnyaigɨnyɨra. Romɨ maremwaaidei Sizaarɨ taakɨzɨya wɨjaaya'na nemɨre yagaaikɨwɨnya berɨ' dɨnɨkavaka? Tewaanya' daaka? Aawa daaka? Taakɨzɨya wɨjavaadeina daaka? Mujavaanneina daaka?” 
MRK.12.15	Sara wɨdesara kwaasɨ yagaala wɨdesaraavɨna yawɨraka wɨdɨna “ ‘Sahwai kayaa'nanyabwi yana!’ yawɨreva yaamɨjɨ baa'na nyɨdɨwaava! Mone' tɨnna wanganya'neinyɨ dɨnyɨmaryaama!” 
MRK.12.16	Wɨdɨna kya' mi'na makabɨna kye' wɨdɨna “Pikɨzaaya dasɨ pɨkarya dajɨ aaihwarengaka?”
MRK.12.17	“Maremwaaidei Sizaarengɨra,” wɨde' sahwara. Sara wɨdɨna kye' Jizaazai wɨdɨna “Sizaarɨ Sizaare ayɨna duzaayɨla! Gotɨyarɨ Gotɨyare ayɨna duzaayɨla!” Sara wɨdɨna kya' gamɨnyɨna “Nawɨ'nyabwina dadele!” dɨnyɨna ye'.
MRK.12.18	A'mwe Sazuzɨyara, “A'mwera kabalapi yuna madɨkaayɨ yɨpɨ'dera,” yawɨresarajɨya pwara gamɨnyawɨnna beva yɨwaara'na 
MRK.12.19	“Nejɨwaakadɨnyaigɨ, Ne Mozɨzai nedɨnɨke' ‘A'mwe pwai kware gya'mwei balajai kaimɨraavɨmaayai a'mwevɨ bwasɨkwoja' a'mwei a'mwe savɨ maarojɨ kaimɨraaya maryawakɨnna, yaya' baryarɨne' wɨdɨna yadengɨra.’ 
MRK.12.20	Sa'na dɨnɨke' a'mwe ata purɨdaasɨ pwaraalyadaraka mwaale'. Kamwaale' sɨraangai a'mwevɨ maaraka kaimɨraavɨmaayai gamɨre sɨvigwa'jɨkerɨnei kunei bala'. 
MRK.12.21	Kabala' dɨviyai a'mwe savɨ maaraka kaimɨraavɨmaayai bala'. Kabala' dɨviya pwai avaaina ya'. 
MRK.12.22	Sana sana yuyara ata purɨdaasɨ pwaraalyadaraka a'mwe savɨ maareva kaimɨraavɨmaayadaraka bale'. Kabale' aayagaa' a'mwe sa' bala'. 
MRK.12.23	Dɨkaasagaa' sahwaraavɨ kyɨdɨkaavojɨ a'mwe gaware' mwaaladevaka? Sare' dare'nesɨ. Ata purɨdaasɨ daraalyara yuya sadaraka balaanga sa' maaresa'nanyɨ.” 
MRK.12.24	Sara yɨwaara'na kye' Jizaazai wɨdɨna “Sarɨmɨre sɨmunya kayaa'na yawɨ'manɨga'. Gotɨyare bukuyasɨ Gotɨyare dɨragɨnyasɨ myawɨrivanɨgasavɨ kayaa'na yawɨ'manɨgasa'na midaaka! 
MRK.12.25	Sare' dare'nesɨ. Baryara dɨkaapɨ'dehaa' a'mwera a'mwengɨ mamaarina, a'mwe a'mweraavɨ mamaa'nyɨ yɨpɨ'dengɨ. Aawa. Sɨgunyavɨ balaangengɨ mamaaryadɨvɨsara mamaayara mwaaihatabaaibɨsarera. 
MRK.12.26	Nabaai baryara dɨkaapɨ'de'na Ne Mozɨzai yɨdayaake' yɨsɨ' dɨka nyaake' yagaalyavɨ mwanganyɨjeva! Yɨsɨkɨdaasɨ Gotɨyai Mozɨzarɨ wɨjaa' ‘Dahaa' Evɨraamɨmɨre Gotɨyainyɨ. Dahaa' Aazakɨmɨre Gotɨyainyɨ. Dahaa' Jaikopɨmɨre Gotɨyainyɨ.’ 
MRK.12.27	Mozɨzai sara yɨdayaake' a'mwera baleva Gotɨyareba mwaaihasa'na Gotɨyai wɨdɨna ‘Kumɨre Gotɨyainyɨ.’ A'mwera yawɨ'na ‘O, a'mwe bainɨkera.’ Kɨrɨ' Gotɨyai yawɨ'na ‘Nɨmɨnyɨne'na gaala mwaaihasara.’ Sarɨmɨre yagaala kwaasɨ yagaalyasɨra,” wɨdɨna ya'.
MRK.12.28	Yagaaikɨwɨja pwai baka dɨnyɨna yesa' wɨ'naka dara wanganake' “Sahwai nayaa duthɨvanɨka!” Daka yɨwaara'na “Yagaaikɨwɨnya kwalaalya warɨ'. Yagaaikɨwɨnya aaya sɨnnawɨnya' berɨvaka?” 
MRK.12.29	Jizaazai ja'nawɨdɨna “Yagaaikɨwɨnya sɨnnawɨnya' dara dɨnɨke' ‘Yɨzɨrelɨyaihi du'nyi! Naangei nemɨre Gotɨyai Naanga gave pwainanyalyɨra. 
MRK.12.30	Naangei gɨmɨre Gotɨyarɨna naanga gɨvu'nana! Gɨmɨre sɨmunya yuyavɨjɨ gɨmɨre kurya naangeinajɨ gɨmɨre yawɨta yuyangɨjɨ, gɨmɨre dɨragɨnya yuyangɨjɨ Gotɨyarɨna naanga gɨvu'nana!’ 
MRK.12.31	Yagaaikɨwɨnya aya kɨrɨ' dara dɨnɨke' ‘Gɨmɨ saigɨ gɨmɨnyɨna kale gyɨvanɨke' a'mwe gɨmɨre angeba mwaalɨkerɨna sara kale gyana!’ Yagaaikɨwɨnya dawaai naangewaalyɨra. Yagaaikɨwɨnya aane pɨrɨ' kɨrɨ' yuya sawaarɨ wavɨla'manɨka pɨrɨ' mɨ'.” 
MRK.12.32	Sara wɨdɨna kya' Yagaaikɨwɨjai wɨdɨna “Nejɨwaakadɨnyaigɨ, tewaanya dɨwaana. Nayaa dɨwaa ‘Gamɨ gave pwainanyalyɨ. Gotɨya aane pwai kwai mamwaalyɨ'.’ 
MRK.12.33	Gamɨnyɨna sɨmunya yuyasɨ, munyɨ' yuyɨsɨ, yawɨta yuyasɨ, dɨragɨnya yuyajɨ, naanga nevu'nade'na tewaanyasɨra. Nabaai nemɨnyɨna kale neyɨvanɨke' a'mwe nemɨre angeba mwaalɨkerɨna kale sara neyana! Sa' tewaanyasɨra. Sawaai naangewaalyɨra. Gotɨyarɨne sipɨzipɨya bulɨmakaawoya yuyara dɨka nasɨ'na yadejɨ yuya yanga wɨmaarina yadaanyajɨ sa maalɨkengɨra.” 
MRK.12.34	Sara wɨdɨna kya' Jizaazai dara wanganake' “Gamɨ sai tewaanya dathɨvanɨka!” Daka wɨdɨna “Gotɨyai maremwaaideva maavewɨ mamwaalyɨgɨ.” Sara wɨdɨna kya' a'mwe aane pwai kwai myawɨramaari “Nɨmɨ lɨka myɨvanɨge. Yagaala pɨnɨ yɨwaaravɨdeinyɨra,” myawɨramaari ya'.
MRK.12.35	Gotɨyare Angevɨ Jizaazai wɨjɨwaakakei wɨdɨna “ ‘Kɨraazɨtɨyai, Gotɨyai wɨdasaabathei Ne Devitɨmɨ Gawaalɨkɨra,’ Yagaaikɨwɨjara sara be'na wɨdɨvanɨgava? 
MRK.12.36	Gotɨyare Kuryarɨ Devitɨ sahwai pɨkarya yɨdayaa'
MRK.12.36	‘Nemɨre Naangei nɨmɨre Naangerɨ wɨda'
MRK.12.36	“Naarɨmɨ yuyaraavɨ maremwaalakadeinaalyɨ.
MRK.12.36	Nɨmɨre aangasabanna dɨmwaaideigɨnyɨ.
MRK.12.36	Gɨmɨre sɨvɨlyɨraarɨ yɨkamaangeraavɨ marulawakɨdehaa'nanyɨ.” ’
MRK.12.37	Devitɨ sahwai Kɨraazɨtɨyarɨna ‘Naangelyɨra,’ sara dɨnɨke'na gamɨre gawaalɨvaangei gara mwaalɨka!” Sara wɨdɨna kya' kwala bwa'naanya wɨ'neva yɨlaaya ye'.
MRK.12.38	Sara wɨjɨwaakɨna “Yagaaikɨwɨja pwaraavɨrebwi mipɨnera! Mala nayaa jɨwannyɨla! Kumɨ sara yɨlaayabwi ‘A'mwera yawɨpɨka! “Sara sɨdu'nakera mwaaihava!” ’ deva yɨvɨta gaala saamɨnya' marabwaayeva kaanya yamaryɨvanɨgasabwi. Mubyabanna a'mwera ‘Naangeigɨ. Tewaanyaigɨ,’ wɨdɨvanɨgasabwi. 
MRK.12.39	Lotuangevɨ naangeraavɨre namwaalyɨsangɨ mwaaimanɨgasabwi. Tɨka munnegaa' nawɨ'nyaba gaveba nɨvanɨgasabwi. Sabwina yɨlaaya marivanɨga'. 
MRK.12.40	Sara yɨvanɨgasara yaanyɨwaakengɨre angengɨ kuka yuna maa'manɨgasara. A'mwera ‘Kumɨ sara tewaanyarera,’ yawɨrya'nera tɨbarɨyagaala naanga kwaasɨ wɨdɨvanɨga'. Sara yɨvanɨgasaraavɨ Gotɨyai naanna jɨdavadera daanga naanga wɨvɨnaderera,” wɨdɨna ya'.
MRK.12.41	Gotɨyare angevɨ nɨgwia wakya'neba aya kɨba Jizaazai mwaalaka a'mwera nɨgwia wakesangɨ tɨnna wanganna. Tɨnna wangadaa'nyɨ a'mwera gɨlyɨvɨta naangejɨyara nɨgwia naanga kwake' 
MRK.12.42	yaanyɨwaake' gɨlyɨvɨ'maaya' baka nɨgwia maalɨkikaai wakɨna. 
MRK.12.43	Sara wakɨna kya' sai gamɨreraavɨ jɨvwaramaa'na yaka wɨdɨna “Nyu'nyɨla! Nebwi yɨhɨthɨwa. Yaanyɨwaaka gɨlyɨvɨ'maaya da' Gotɨyarɨna naanga wɨjaawaka. Pwara maalɨ'na wɨjawaava. 
MRK.12.44	Sare' dare'nesɨ. Sahwara nɨgwia naange wakɨwaasa Gotɨyai wanganaka nabaai nɨgwia naanga naanga kumɨre angengɨ kuna warɨke wanganaka dɨvanɨ' ‘Yanga maalɨkesɨra.’ A'mwe' nɨgwia maalɨkikaai wakɨwakevɨ Gotɨyai wanganaka dara wangamwake' ‘Ai, a'mwe sa' wɨgainɨwake' gannya yuya dakɨwaka! Nɨgwia pɨnɨ wapaaya mubya'na mwarijɨka!’ Daka dɨvanɨ' ‘Yanga naangesɨra.’ ”
MRK.13.1	Sai Gotɨyare angevɨ bwalyodaa'nyɨ gamɨre pwai wɨdɨna “Nejɨwaakadɨnyaigɨ, dangana! Sɨla anga tewaanya sangɨ dangana!” 
MRK.13.2	Jizaazai wɨdɨna “Anga tewaanya dangɨ mwanganyɨjɨvanɨgɨna? Sɨlaanga a'ba yɨla'dɨ'nyɨya' kunewɨ mwari yadesɨ. Arɨkewɨ. Yuya wo'dalayɨwɨnasɨpɨ'dengɨ.”
MRK.13.3	Dɨvi sagaa' Mugunya Wolivɨ sai mwaaidɨ'nyɨ Gotɨyare Ange' pihɨrɨ mannadɨsɨ wangadaa'nyɨ a'mwera mamwaalyaba Pitalyɨ Jemɨzalyɨ Jonɨjɨ Edɨruyalyɨ sara yɨwaara'na 
MRK.13.4	“Dɨnedana! Dɨwaanya sa' Gotɨyare angevɨna gathɨhaa' yɨma'nadevaka? ‘Jizaazai sara nedake' yarai yɨma'naabazɨ!’ be wɨjɨwaainya' wanganawaajɨ yawɨraadevaka?” 
MRK.13.5	Mi'na yɨwaara'na kye' Jizaazai gaai wɨdɨna “Sarɨmɨ mala nayaa jɨwannyɨla! Pwai kwai kwaasɨ yagaala nayɨhɨthathɨka! 
MRK.13.6	A'mwe kwalaalyara nɨmɨnyɨne yaya' maarapɨjɨ wɨdɨpɨ'dera ‘Nɨmɨ sahwainyɨra. Kɨraazɨtɨyainyɨra.’ Sara kadapɨjɨ a'mwe kwalaalyara ‘Nebulyasɨra,’ dapi kumɨnyɨ a'mwe kwaasɨyaraavɨ mɨdɨbɨ'derera. 
MRK.13.7	Nabaai malyangɨnajɨ malyangɨne yɨhukyagaalyangɨnajɨ wɨ'napɨjɨ yawɨta kwalaalya mipɨnera! Aawa. Sa yɨma'nanne'na kɨrɨ' Kwaakevakɨ aaya' yarai yade' mɨ'. 
MRK.13.8	Sare' dare'nesɨ. Anga naanga pimagɨnyara anga naanga pimagɨnya pwarajɨ mala bwa'nɨpɨ'derera. A'mwe naanga kingɨya pwarera a'mwe naangai kingɨya pwarerari mala bwa'nɨpɨ'derera. Kwalaalyaba wɨnɨnya yadengɨra. Mɨjɨka naanga yɨma'nadengɨra. Yuya yuya sa yɨbwasɨnapi dɨvidaasɨ kayaa'nanya yɨma'nadehaakɨra. 
MRK.13.9	Kayaa'nanyara kayaaka nayɨhigaibɨ'de'na nayaa jawɨrila sarɨmɨ saihi! Pwara sarɨmɨnyɨ wɨla yɨrakapɨjɨ kaajolɨyaraavɨ yɨhɨmaaripɨ'dere. Lotuangengɨ yɨhɨrabɨ'deihɨlyɨ. Nɨmɨnyɨna Ga'maanɨyaraavɨjɨ a'mwe naangeraavɨ kingɨyaraavɨjɨ kihɨmwangapɨjɨ sarɨmɨ yagaala tewaanya' nebulya'na dɨzalɨkurakyide'nanyɨ! 
MRK.13.10	Gotɨyai yawɨrake'na a'mwe ajɨmya yuyangɨyara gazabazaba mwaaihasaraavɨ Gotɨyare yagaala tewaanya' sɨnnawɨ kujɨwaakapɨjɨ dɨvi aaya'na yɨma'nadehaakɨra. 
MRK.13.11	Wɨla yɨhirapɨjɨ kotɨya yadɨvɨta angevɨna yɨhɨmarɨmwaaihya'nera kihɨmakabapɨjɨ sarɨmɨ yawɨta kwalaalya mipɨnera! ‘Nɨmɨ gara wɨdɨdeinyaka?’ myawɨpɨnera! Aawana. Sagaa' Gotɨyai yagaalya' sara kyɨhɨzaavojɨ dathaza' sara duzideihɨlyɨra. Sare' dare'nesɨ. Sagaa' sarɨmɨ duzideihi mɨka. Aawa. Kurya Tewaanyai sara wɨdathelyɨra. 
MRK.13.12	A'mwe pwai dɨna ‘Nya'mwerɨ tamakɨpɨ'de'nanyɨ,’ dozɨ gya'mwerɨ kotɨya yadɨvɨsabanna wɨmarɨmwaaihadelyɨ. Nabaai ganɨmaanga pwai gannya kaimɨraayarɨ wɨmarɨmwaaihadelyɨ. Kaimɨraaya pwara kuvɨnɨmaangeyuraavɨ kotɨyabanna makuna yɨpɨ'de yuya baibɨ'dengɨra. 
MRK.13.13	Nɨmɨre yayavɨna yɨhyawɨ'dɨvɨ' saihɨrɨna a'mwe yuyaraavɨ sɨnna tɨka wɨdavaderera. Kɨrɨ' a'mwe pwai nɨmɨnyɨna dɨragɨnna daavajarɨ aayagaa' gannya barya'negaa' Gotɨyai padaihasamaaradelyɨra.”
MRK.13.14	Yagaala da' yɨdavɨde'na nayaa jawɨrila! Sahwai wɨdɨna “Kayaa'nanaangei kayaaka yɨgaidei saba madaayɨ yajava kadaavojɨ danganyideihɨlyɨ.” Pɨkarya savɨ wangana'gɨzɨ Jizaazare yagaala sa' jawɨramaaka! “Daa'dɨsɨ Juthɨya mwaalyara mugunyangɨna yarai lɨkaanya wɨpɨka! 
MRK.13.15	A'mwe pwai namwaalɨkwaasavɨ mwaalojɨyai ‘Angevɨ gɨlyɨvɨta kɨnɨ wɨlamaarɨma!’ majai yarai lɨkaanya wɨna yana!. 
MRK.13.16	A'mwe pwai wawɨnya yɨvanɨkei gannya angevɨna yɨvɨta maarya'nei ayɨna mabannelyɨ. 
MRK.13.17	Dazagaasagaa', we', a'mwe kaimɨraavɨmunnakenge! We', aamunya wɨjaavanɨgave sagaake! 
MRK.13.18	‘Burɨke' nabwalaradɨka! Yɨrɨlya' nanedathɨka!’ dapɨjɨ tɨbarɨyagaala duzɨla! 
MRK.13.19	Sare' dare'nesɨ. Sagaa'na a'mweraavɨ daanga naanga wɨvɨnadehaakɨra. Daanga naanga nevɨnaja sagaa' kayaa'nanyagaakɨra. Sɨnnawɨ Gotɨyai wakyaakegaasɨ kɨgaasɨ dahaa' kɨgaasɨ wɨla dɨvi kɨgaasɨ daanga sabwi aawano. Arɨkewɨ. 
MRK.13.20	‘Yɨrɨka sa daanga naangegaa' yesɨmavadɨma!’ Gotɨyai yagaala sara majɨ yaja' a'mwe yuya kɨlaa'nake mamwaalyɨ yɨpɨ'dengɨra. Aawa. ‘ “Nɨmɨre dahɨlakɨwera nabaibɨthɨka!” dena nɨmɨ yesɨmavadɨma!’ Gotɨyai dɨna ya'. 
MRK.13.21	Sagaa' pwai kwai gɨthaza' ‘Dangana! Dava Kɨraazɨtɨyai mwaalɨ',’ nabaai gɨthaza' ‘Dangana! Keiba mwaalɨ',’ sarɨmɨ mu'nɨpɨnera! 
MRK.13.22	Dɨvi kwaasɨ kwaasɨ Kɨraazɨtɨyara, Gotɨyarɨ wɨ'nawɨjɨwaakadɨvɨta kwaasɨ kwaasɨyara kumɨ sara kwaasɨ yawɨradɨdɨvɨ' wɨlaabapɨjɨ dapɨjɨ ‘Gotɨyai dahɨlakakera yawɨpɨ'de' dɨngaka? Kwaasɨ yagaala wɨ'nɨpɨka! Kayaa'na yɨpɨka!’ wɨjɨwaainyajɨ atɨka maru'natajɨ kwaasɨ yɨpɨ'derera. 
MRK.13.23	Sara yɨpɨ'de'na sarɨmɨ saihi tewaanna nayaa dɨvaihanaryɨla! Mala nayaa jɨwannyɨla! Dɨvi yuya sa yɨma'nyɨna yadengɨna sɨnnawɨ sagaa' yɨhɨthɨvanɨge.
MRK.13.24	Sare' kɨrɨ' sagaa' daanga naanga wɨvɨnade sasa' tɨvi'na kyojɨ yɨrɨka sangɨ nyɨlyai mujɨ kyojɨ jɨhɨnya yɨma'nyɨna, nabaai lawei mujɨ yadelyɨ. 
MRK.13.25	Sɨgunyavɨdaasɨ sɨlɨngaamɨnyarɨka pɨrɨ' bwala'na, pɨrɨ' bwala'na, sɨgunyavɨ dɨragɨnya warɨkevɨ wɨnɨnya naange'na yɨma'nadesɨ. 
MRK.13.26	Wɨnɨnya kyojɨ A'mweraavɨne Kaimɨraayai yɨraayavɨ dɨragɨnya naange', tewaanya naange', byaanna naange' wa'dozɨyavɨ kwalaabozɨ wangabɨ'delyɨra. 
MRK.13.27	Sahwai ejelɨyaraavɨ wɨdaasɨna ‘Nɨmɨre dahɨlakengɨ Kwaakevakɨ yuneba pimagɨ pimagɨ akyamwidaa'nyɨ akyamwidaa'nyɨ kwala dalamari'bwaraawila!’ wɨdasaabɨna yadelyɨra.”
MRK.13.28	“Yɨta pihɨya wanganapɨjɨ ke'ba'nanya sa' jawɨrila! Pihɨtaanyavɨ wɨvya naanga kyojɨ sedala pwa'nyɨna yojɨyagaa' sarɨmɨ yawɨ'dɨvɨ' ‘Pihɨya' lɨ'mwa'. Nyɨlyagaa' aya kɨgaa' yɨma'nadehaakɨ.’ 
MRK.13.29	Sara yawɨ'dɨvɨtabaaibɨ' sarɨmɨ dɨwe sangɨ yɨpɨ'dengɨ wanganapɨjɨ dara jawɨrila! ‘Gamɨ mi'na yarai walaabathei. Tɨkuryavɨ daavɨ'.’ 
MRK.13.30	Nebulya'na yɨhɨthɨwa. A'mwe sagaa' mwaalyara kuna myɨmanɨgwiadapi yuya dɨwe sa yɨma'nadehaa'nanyɨ. 
MRK.13.31	Sɨgunyasɨ Kwaakevasɨ savakaai dɨvi sagaa' kiwawojɨ kɨrɨ' nɨmɨre yagaalya' yɨwawode' mɨ'. Waragothesɨra.”
MRK.13.32	“Yɨrɨka walaabɨde sagaa'na aane pwai kwai yawɨradehaa' mɨ'. Ejelɨyara Gotɨyareba mwaaihasara myawɨrivanɨga'. Gotɨyarɨ Gawaalɨvaangai myawɨrivanɨ'. Nɨmwai gavei yawɨ'manɨ'. 
MRK.13.33	Sarɨmɨ mala nayaa jɨwannyɨla! Sare' dare'nesɨ. ‘Sagaa' gathɨhaa' yɨma'nade' dɨngaka?’ myawɨrivanɨgo. Sare'na dɨvaihanaryɨla! 
MRK.13.34	A'mwe daibɨsainyɨra. A'mwe sai pɨwɨnnei gannya wawɨnyangɨ wɨdaayadɨvɨsaraavɨ maramwaaihɨna kumɨre wawɨnya'na, pwai gannya wawɨnya wɨjɨwaakɨna, pwai gannya wawɨnya wɨjɨwaakɨna sana sana yaka tɨkuryaba mwaaidei damerɨ wɨdɨna ‘Nayaa dɨvaihana'!’ wɨdɨwakelyɨ. Sahɨbaaibɨ' yɨhɨthɨma! 
MRK.13.35	‘Sarevɨdaa'nyɨ nɨmɨreihi, nabaai nayaa dɨvaihanaryɨla!’ Sare' dare'nesɨ. Angevɨne naangerɨna yawɨ'na ‘Gamɨ gathɨngaa' bathei dɨnga'!’ myawɨrivanɨgo. ‘Sawɨsavɨ bathei dɨngaka? Kalawawegaa' bathei dɨngaka? Yɨrɨkunyagaa' bathei dɨngaka? Yɨrɨke byaaka gaai yadaaworiyagaa' bathei dɨngaka? Nemɨ myawɨrivanɨgo,’ dapi nayaa dɨvaihanaryɨla! 
MRK.13.36	‘Nɨmɨ yɨme'nyabɨ' yɨma'naaba'mujɨ yarai walaabɨde'na se wa'dapi nayɨhwangamudɨ'! 
MRK.13.37	Nabaai nɨmɨrerajɨ kayaa'na nabaibɨthɨka!’ dena yɨhɨthɨvanɨge sa'na a'mweraavɨ wɨdɨvanɨge ‘Nayaa dɨvaihanaryɨla!’ ” wɨdɨna ya' Jizaazai.
MRK.14.1	“Sawɨta daryaai kajɨnnojɨ tɨka Pari'ma'munne'najɨ tɨka munne Gɨrɨkula lɨwɨnya pamidakɨna myade'najɨ naadengɨra,” Juyara dɨnyɨna. Sara dɨnyɨna kye' sagaa' sipɨzipɨya Gotɨyarɨna mubɨthɨka yɨra'dɨvɨta naangerajɨ Juyaraavɨre Yagaaikɨwɨjarajɨ dɨnyɨna “Nemɨ lɨka gavabɨ' yulyarawaajɨ wɨla yɨrawaajɨ tamakaade'na sahwarɨ?” dɨnyɨna ye'. 
MRK.14.2	Sare' dare'nesɨ. Sahwara dɨna “Tɨka munne sagaa' a'mwera mala nanerabɨka! Sagaa' sarɨna mwaalana!”
MRK.14.3	Sai Anga Betaani mwaalaka Saaimonɨ Samatanakere angevɨ wɨlɨna wapaaya nya'nei walyamwaaidɨsɨ a'mwe' wɨlaabɨna. A'mwe' simaa'gula nawɨ'nya wabatɨrɨnya naathɨ tɨrɨnya winya'ne mubya naange yake' yɨ'nɨkesɨ makulaabɨna. Makulaabɨna yaka simaa'gulya' tɨngɨ'na yaka gamɨre mɨnyagɨnyavɨ dɨngɨna ya'. 
MRK.14.4	Tɨvi'na dɨngɨna kya' pwara sɨmunyangɨ sɨnna tɨka wɨda'daa'nyɨ dɨnyɨna “Wabatɨrɨnya winya'ne' be'na wasɨ'nɨwaka! 
MRK.14.5	Sare' dare'nesɨ. Wabatɨrɨnya sa' kinaaya kwala naanga naanga (yɨrɨka 300 wawɨnya'ne nɨgwia) mubazɨ kwajɨ a'mwe nɨgwɨmaayaraavɨ nɨgwia kujaavadɨka!” Dɨnyɨna yeva “A'mwemɨlɨ'gɨ baa'na yɨwaa!” maanga wɨdɨna. 
MRK.14.6	Maanga mi'na wɨdɨna kye' Jizaazai wɨdɨna “A'mwe' mwaalana! Sara baa'na wɨdɨvanɨgava! Nɨmɨnyɨna tewaanya nawɨ'nya' nyɨwakesɨra. 
MRK.14.7	Sare' dare'nesɨ. Sarɨmɨnyaba yuyagaa' a'mwe nɨgwɨmaayara mwaaidɨvɨ' ‘Wawɨnya maayaraavɨ tewaanya wideinyɨ,’ yawɨrapiyagaa' tewaanya jideihɨlyɨra. Wawɨmaayara yuna mwaaidɨvɨ' kɨrɨ' nɨmɨ sarɨmɨnyaba yuyagaa' mamwaalyɨ yɨdeinyɨra. 
MRK.14.8	A'mwe sa' yanne'na yɨwa'. Dahaa' nɨmɨre kɨlaakejɨkɨ kanyɨdɨngɨwa' dɨvidaasɨ wabatɨrɨnakeinyɨ balɨdeinyɨra. 
MRK.14.9	Nebulya'na yɨhɨthɨwa. Kwaaka yuyavakaavɨ yagaala tewaanya' wɨdɨpɨ'devakaavɨ a'mwe' nyɨnɨke' gamɨnyɨ yawɨpɨ'de'na wɨjɨwaakɨpɨ'desɨra.”
MRK.14.10	Sagaa' gamɨre a'mwe ata yuyɨraai sɨvɨlyɨrɨdaasɨ pwaraalyara mwaaidɨvɨ' a'mwe gavei Yɨzɨkerɨyotɨyai Juthaazai wo'nɨkei mwaaida “Kumɨ wɨla yɨrakɨpɨ'de'na wɨdɨma!” daka sipɨzipɨya Gotɨyarɨne tamira'dɨvɨta naangeraayawɨnna wɨna. 
MRK.14.11	Mi'na wawaka yagaala wɨdɨna kya' kumɨ yɨlaaya marina yeva “Gɨmɨnyɨna nɨgwia gɨzavaana!” wɨdɨna ye'. Mi'na wɨdɨna kye' yawɨ'na “Kumɨ Jizaazarɨ wɨla yɨrakɨpɨ'de'na nɨmɨ gara yɨdeinyaka?” Yawɨraka kuna yawɨ'na ya'.
MRK.14.12	Munne Gɨrɨkula lɨwɨnya mamɨlyade' gaai yɨma'nyɨna kya' sagaa' Pari'ma'munne sipɨzipɨya dɨwɨnyarɨ Juyara tadɨvɨsagaa' gamɨrera wɨdɨna “Nemɨ kwawaajɨ gɨmɨ Pari'ma'munne sipɨzipɨyarɨ dɨnade'na gava yovɨrawakaajɨwona?” 
MRK.14.13	Sara wɨdɨna kye' gamɨreraarɨ wɨdaasɨna ya' “Angeba wɨlakɨri a'mwe pwai aalɨtalya' kinya marina yɨwakerɨ duzɨma'naawila! Wɨjɨma'naawakɨri angevɨ wɨlaawadevanyarɨ dɨmɨdɨnyɨla! 
MRK.14.14	Saba angesɨyarɨ duzɨla! ‘Gotɨyare yagaala wɨjɨwaakadei gɨthɨvanɨ' “Gavi ku'dɨka yarinɨkevɨ se wa'deva gavanaka? Pari'ma'munnevɨ nɨmɨjɨ nɨmɨrerari naadevanyɨra.” ’ 
MRK.14.15	Kɨrɨmɨ sara kudakɨri gavi ku'dɨka naanga munyaba yarinɨkevɨ nemɨnyɨne namwaalyɨtajɨ taivolɨyajɨ warɨkevɨ yɨhibwarɨdaakwadevɨ nemɨnyɨna wapaaya jovɨrawakyɨla!” 
MRK.14.16	Tɨvi'na wɨdaasɨna kya' gamɨreraai wawagɨla angeba wɨlaawɨna yagɨla dara wanganagɨlya' “Jizaazai sara nehɨthɨwake darɨ'!” Mi'na yawɨragɨla Pari'ma'munne yuya yovɨrawakɨna yagi. 
MRK.14.17	Sawɨsa' mena kajɨnna' sahwai gamɨrerari bɨna ya'. 
MRK.14.18	Bɨna kya' wapewakamaranyavɨna asɨrajɨ dɨhaihɨ'na yadɨvɨ' namwaaidapi Jizaazai wɨdɨna “Nebulya'na yɨhɨthɨwa. Sarɨmɨjɨya pwai nɨmɨnyɨna yɨkamaangera wɨla nyɨrakɨpɨ'de'na nyɨmarɨmwaaihadei nɨmɨjɨ wapaa nɨvanɨgolyai nɨmɨnyɨna yɨkamaangeraavɨ wɨdathelyɨ.” 
MRK.14.19	Sara wɨdɨna kya' kumɨnyɨ kale wiadaa'nyɨ pwai wɨdɨna “Nɨmɨ daaka? Nɨmɨ dɨngaka?” pwai wɨdɨna “Nɨmɨ daaka?” yuyara sana sana wɨdɨna. 
MRK.14.20	Mi'na wɨdɨna kye' sahwai wɨdɨna “Atɨraai sɨvɨlyɨrɨdaasɨ pwaraalyaihɨlyɨya pwalyɨ gɨrɨkula maa'gula gavevɨ dɨwɨlavanɨvanɨgolyalyɨra. 
MRK.14.21	Gotɨyare bukuya' dɨnɨkabaaibɨsa'na ‘A'mweraavɨne Kaimɨraayai barya'nei wawadelyɨra.’ We', a'mwei A'mweraavɨne Kaimɨraayarɨna yɨkamaangeraavɨ wɨdathele! Sara kyojɨ a'mwe sarɨ ganaange' mamaari yajɨ kwajɨ tewaanya kyadɨ'!”
MRK.14.22	Kumɨ nadaapi Jizaazai gɨrɨkula maaraka Gotɨyarɨ wɨda' “Gɨmɨre yaya' makimwa. Su! Su!” Mi'na wɨdaka gunyɨna gunyɨna yaka wɨjaavaka wɨdɨna “Dɨmaaryɨla! Da' nɨmɨre kɨlaakejɨkɨra.” 
MRK.14.23	Wɨdaka kaapɨvananya' maaraka Gotɨyarɨ “Su!” wɨdaka wɨjaavɨna kya' kumɨ sara yuyara pwai nyɨna pwai nyɨna ye'. 
MRK.14.24	Mi'na nyɨna kye' wɨdɨna “Waainɨya' mi'na nɨwaasa' yɨ, wɨlɨmwagarɨkeburɨne nɨmɨre tawe' nɨwaasasɨ. Nɨmɨre tawe sa' gɨragɨre a'mwe kwalaalyaraavɨna bwalaravadesɨ. 
MRK.14.25	Nebulya'na yɨhɨthɨvanɨge. Aalya waainɨya' gɨraipɨwɨlyavɨdaasa' ayɨna manya'mujɨ Gotɨyai maremwaaideva waainɨya mudɨke' nɨdehaa'nanyɨ. Arɨkewɨnyɨ.” 
MRK.14.26	Tɨvi'na wɨdɨna kya' yɨledaata pɨrɨ'na deva Mugunya Wolivɨna kaanna wɨna ye'.
MRK.14.27	Jizaazai wɨdɨna “Sarɨmɨ lɨka yapi nɨmɨnyɨ dɨnyagalya'makwideihɨlyɨra. Gotɨyai dara dɨnɨkesɨ. Sipɨzipɨya yɨ'dɨvaiderɨ karamaka'mujɨ sipɨzipɨyara lɨkaanya yɨwɨnadaapɨ'derera. 
MRK.14.28	Sara jide kɨrɨ' nɨmɨ kabala'mujɨ kanyadɨkaavojɨ Galɨlineinyɨ sɨnnawɨ yɨhibwaramakwaanɨdeinyɨ waanɨdera.” 
MRK.14.29	Sara wɨdɨna kya' Pitai wɨdɨna “A'mwe yuyara kyagɨhalya'makwopi nɨmɨ aawa!” 
MRK.14.30	Jizaazai wɨdɨna “Nebulya'na gɨthɨwa. Sawɨta dahaasagaa' nɨmɨnyɨna ‘A'mwe sarɨ mwanganyainyɨra,’ duthatheigɨnyɨra. Dahasaai dahaa' kada'gɨzɨ kukuraayai yagaala pɨgasaai dathelyɨra.” 
MRK.14.31	Sara wɨdɨna kya' yagaala dɨragɨnna bazɨwɨna “Gɨmɨnyɨna ‘A'mwe sarɨ mwanganyainyɨ,’ majɨ yɨwɨja' nehɨramakɨpɨ'deinaalyɨra. Arɨkawɨ.” Gamɨ sara wɨdake' yuyara sara wɨdɨna ye'.
MRK.14.32	Yaayeba Gazamani wo'nɨkebanna wɨna kye' sai gamɨreraavɨ wɨdɨna “Nɨmɨ tɨbarɨyagaala wɨdadaa'mujɨ dava dalamwaalyɨla!” 
MRK.14.33	Pitalyɨ Jemɨzalyɨ Jonɨjɨ saraavɨ pɨbanna makuna yaka lɨka kya' gamɨre kale dusɨna gɨnyɨwanna'na kya' 
MRK.14.34	kumɨnyɨ wɨdɨna “Nɨmɨre kale dusɨna nyɨgɨnyɨwanna'mwake' balɨdeinyɨ dɨngaka? Dava mwaalapɨjɨ dɨvaihanaryi!” 
MRK.14.35	Sara wɨdɨna yaka sangirɨ'na wawaka kwaakevɨna wala'na yaka tɨbarɨyagaala wɨdɨna “Daanga nyɨvɨnadehaa'na gɨthɨwa. Nɨmɨnyɨna ‘Daanga mavɨnannera!’ dɨza' daanga nyɨvɨnya'ne' myɨma'nyɨ yana! 
MRK.14.36	Tataai, Nɨmwai, dɨragɨnaangeigɨ, yuya nayaa yɨnneigɨnyɨra. ‘Daanga nuvɨnadɨka! Sabwi marasɨ'nɨma!’ dɨza' dɨmarasɨ'na! Kɨrɨ' sɨmunya nɨmɨreburɨdaasɨ minnera! Aawa. Gɨnnyaburɨdaasɨ ja!” 
MRK.14.37	Ayɨna baka dara wanganake' “Se dakava!” Daka Pitarɨ wɨdɨna “Saaimonɨ, se dakɨ? Maalɨkegaa' mabaihanarijɨwaa? 
MRK.14.38	Sarɨmɨ tɨbarɨyagaala dɨthavaihanarila! ‘Saataanɨ kayaa'na naneyadɨka!’ majaihi ‘Nemɨ nayaa baihanaraana!’ kuryaraavɨ yawɨ'manɨga'. Sarɨmɨre kɨlaakejɨkɨ maa'na naanga yɨhimanɨke'na se wa'mwaa'.” 
MRK.14.39	Sara wɨdaka ayɨna wawaka tɨbarɨyagaala wɨdake' ayawɨdaasɨ wɨdɨna. 
MRK.14.40	Mi'na wɨdɨna yaka ayɨna baka dara wanganake' “Se dakava!” Sare' dare'nesɨ. Kumɨre tɨnnya se'na yɨdaakwe'. Sara kada' kumɨ dɨna “Nemɨ berɨ' wɨdaazɨwona?” deva navɨka mwaalɨna ye'.
MRK.14.41	Dahasaai dahaa' yagalaawaka wɨdɨna “Kwazaaka se wa'manɨgasaihi daaka? Mi'nanyɨra. Yɨthaanyi, dahaa' kyɨma'nɨwa' A'mweraavɨne Kaimɨraayainyɨ tamakya'na pwai kayaa'nanyaraavɨ malya'neraavɨ mena wibwarɨdaakuwaka! 
MRK.14.42	Dɨthaayɨla! Nemɨ wɨrata'naana! Yɨthaanyi, nɨmɨnyɨna yɨkamaangeraavɨ wibwarɨdaakwakei yɨnɨ'.”
MRK.14.43	Sagaa' wɨdadaa'nyɨ yɨme'nya'bɨ' Juthaazai a'mwe atɨraai sɨvɨlyɨrɨdaasɨ pwaraalyarajɨya pwai bɨna. Gotɨyarɨna mubɨthɨka yɨra'dɨvɨta naangerajɨ Juyaraavɨre Kɨwɨjarajɨ Juya naangerajɨ sara wɨdaasɨna kye' kwala naanga mwaalevera kwaari'masɨramɨnya, kɨlɨyɨ'gwahaalya lɨmwanna yevera Juthaazalyɨ bɨna ye'. 
MRK.14.44	Sɨnnawɨ sagaa' yɨkamaangeraavɨ wibwarɨdaakwakei wɨjɨwaakakei “Nɨmɨ yɨlaaya mariwɨjai sahwalyɨ. Nayaa lɨmwagapɨjɨ nayaa baihana'dɨvɨ' dɨmakwila!” 
MRK.14.45	Sara wɨjɨwaakakei baka yɨme'nya'bɨ' gamɨnyawɨnna wɨjɨmaatavaka wɨdɨna “Naangeigɨ!” Tɨvi'na wɨdaka yɨlaaya marina ya'. 
MRK.14.46	Yɨlaaya marina kya' aawɨlasara ata galalɨmwanna yeva wɨla yɨrɨna. 
MRK.14.47	Wɨla yɨrɨna kye' daavesarajɨya Jizaazarei akwai, kwaari'masɨramɨnya' maaraka sipɨzipɨya Gotɨyarɨna Yɨra'de Naangere yaasɨwa'wawɨnyarɨ yɨrɨ'gainyɨna yaka gamɨre kadɨkikɨ lihɨwɨ'na ya'. 
MRK.14.48	Sara kya' Jizaazai malya'neraavɨ wɨdɨna “Kuka yɨpalamaa'dɨnyainyɨ daaka! Kwaari'masɨramɨnyajɨ kɨlɨyɨ'gwahaalyajɨ lɨmwanna yeva ‘Yɨpalamaa'deibɨsarɨ wɨla yɨraana!’ deva davɨvanɨga'! 
MRK.14.49	Gazagaasagaa' yɨrɨkeryaavɨ Gotɨyare Angevɨ sarɨmɨjɨ mwaaidɨ yɨhɨzɨwaakadɨnyagaa' wɨla manyɨryadɨvɨsaihɨlyɨ. Aawa. Sa'na kɨgaakuna Gotɨyai dɨnɨke' yune'na yɨma'nana!” 
MRK.14.50	Tɨvi'na wɨdɨna kya' gamɨrera yagalya'ma'na yeva lɨkaanya wɨna ye'.
MRK.14.51	Mɨgɨnya akwai kwaabɨhannya pɨrɨ'na yewaa'bwa'nakei mɨdɨnna kya' pwara kwaabɨhannya' galamwagi'nyɨna kye' 
MRK.14.52	kamagaduyɨvale' kannyɨmaayai kaanyave'na wɨna ya'.
MRK.14.53	Jizaazarɨ Gotɨyarɨna Yɨra'de Naangeryawɨnna makuna yadaapɨjɨ Gotɨyarɨna yɨra'dɨvɨta naangerajɨ Juya naangerajɨ Juyaraavɨre Kɨwɨjarajɨ yɨ'bwa'nɨgavɨna. 
MRK.14.54	Yɨ'bwa'nɨgavɨna yadaapi Pitai menyaba mɨdɨnaawɨna yaka Gotɨyarɨna Yɨra'de Naangere angwaasavɨ wɨna kya' damerari mwaaleva dɨka yimwannyɨna. 
MRK.14.55	Dɨka yɨmwannyɨna yadaapi Gotɨyarɨna Yɨra'dɨvɨta naangerajɨ kaajolɨya yuyarari sara dɨnyɨna “Nemɨ tamakaade'na a'mwera dɨna ‘Jizaazai kayaa'na yakevɨ wanganena,’ dɨpɨ'dera gawɨ mwaaihava?” Dɨnyɨna kye' kɨrɨ' a'mwe sahwara mamwaalyɨna. 
MRK.14.56	Sare' dare'nesɨ. A'mwe pɨjaakuna gamɨnyɨna kwaasɨ yagaala jalɨkurakesa' kɨrɨ' kumɨre yagaala avaainanya' majasɨ.
MRK.14.57	Pwara daavɨna yeva kwaasɨ yagaala dara wɨjalɨkurakɨna 
MRK.14.58	“Gamɨ dake' nemɨ wɨ'no. Dara da' ‘Gotɨyare anga da' a'mwera yavɨkaryaasa' kayaaka yɨgala'mujɨ yɨrɨka daryaai darɨkɨ anga pɨrɨ' a'mwera mamajɨ yɨpɨ'de' madɨdeinyɨra,’ sara wɨ'no.” 
MRK.14.59	Sare kɨrɨ' kumɨre yagaala ge' ge' dɨna yesa' avaainanya' mɨka.
MRK.14.60	Gotɨyarɨna Yɨra'de Naangei tɨnnyaba daavaka Jizaazarɨ yɨwaara'na “Yagaala pɨrɨ' mama'maa'dɨnneigɨ daaka? A'mwe dara jalɨkurakya aane pɨbwi kɨbwi mama'maarijɨwaana?” 
MRK.14.61	Sara yɨwaara'na kya' sahwai yagaala majai aane pɨrɨ' kɨrɨ' marɨvɨkɨri ya'. Pɨgasaai Sipɨzipɨya Gotɨyarɨna Yɨra'de Naangei yɨwaara'na “Kɨraazɨtɨyaigɨ daaka? Gotɨyai tewaanaanga yɨnɨkere kaimɨraayaigɨ daaka?” 
MRK.14.62	Sara yɨwaara'na kya' Jizaazai wɨdɨna “Sahwainyɨra. A'mweraavɨne Kaimɨraayai Gotɨyai dɨragɨnnakere aangasɨmagɨ kamwaalojɨ Gotɨyalyɨ maremwaalyɨkaderaarɨ danganyidelyɨra. Nabaai yɨraaya sɨgunyavɨ wa'dengɨ gamɨ walaabathelyɨra.” 
MRK.14.63	Mi'na wɨdɨna kya' Gotɨyarɨna Yɨra'de Naangerɨ sɨnna tɨka kudava' baazɨ'ma'nya' maralihɨvainyɨna yaka yuyaraavɨ wɨdɨna “Nemɨ tɨvi'na wɨ'nɨwo' gamɨnyɨna yagaala jalɨkurakya'ne pwaraavɨna nemudaasɨwakeina daaka! 
MRK.14.64	Gotɨyarɨna yagaaibɨraizɨka dɨwake' sarɨmɨ mi'na wɨ'nɨwaava. Berɨ' dɨzijɨwaa'?” Sara wɨdɨna kya' yuyara jɨda'na “Kayaa'nanyabwi yɨwake'na balana!” 
MRK.14.65	Pwara gamɨnyɨ maagwala wopwakɨna yeva gamɨre sɨnnyavɨ bwakakɨna yeva asɨlyɨ gwamwagaranna yeva wɨdɨna “Gotɨyarɨ wɨ'na'gɨzɨ dɨnejɨwaakya! ‘Aai gɨramwaka?’ ” Mi'na wɨdɨna kye' damera gamɨnyɨ araraalyajɨ tamamakuna ye'.
MRK.14.66	Kwaakeba angwaasaba Pitai mwaaidɨ'nyɨ Gotɨyarɨna Yɨra'de Naangere wawɨnya wɨdaayade' baka 
MRK.14.67	Pitai dɨka yimwannakerɨ tɨnna wanganaka baihana'na ya'. Baihana'na yaka wɨdɨna “Gɨmɨjɨ Naazaretɨ mwaalyai Jizaazaryaba mwaaidɨnyaigɨnyɨra.” 
MRK.14.68	Sa' wɨdɨna kya' Pitai “Nanyɨrabɨka!” daka kwaasɨ wɨdɨna “Arɨkawɨnyɨ. Gɨmɨ nyɨdɨwaanya' myawɨryadɨnyainyɨra.” Mi'na wɨdaka adɨkurya savɨna mwalaawɨna. 
MRK.14.69	Mwalaawɨna kya' wɨdaayade' wanganaka a'mwe yaasɨwa'mwaalyaraavɨ ayahi wɨdɨna “A'mwe dai kumɨjɨyalyɨra.” 
MRK.14.70	Pitai nabaai wɨdɨna “Arɨkawɨnyɨ.” Dɨvi sagaa' kɨbawegaa' a'mwe yaasɨwa'mwaalyara Pitarɨ ayahi wɨdɨna “Nebulya'na gɨthɨwaka. Kumɨjɨyaigɨnyɨ. Sare' dare'nesɨ. Galɨli mwaalyaigɨnyɨra.” 
MRK.14.71	Sara wɨdɨna kye' yagaala dɨragɨnya wɨdɨna “(Daaina!) Gotɨyaryaba nebulya'nanyasɨra. Kwaasɨya'na mɨka! Sarɨmɨ dɨwaata a'mwe sarɨ mwanganyadɨnyainyɨra.” 
MRK.14.72	Mi'na wɨdɨna kya' yɨme'nya'bɨ' kukuraayai yarai pɨgasaai dɨna ya'. Dɨna kya' Pitai yawɨ'na ya' “Jizaazai sara nyɨdɨwa' ‘Kukuraayai pɨgasaai jaka majɨ kyojɨ nɨmɨnyɨna dahasaai dahaa' julyakɨdeigɨnyɨ.’ ” Pitai sara yawɨraka “ ‘Jizaazareinyɨ mɨka,’ be'na wɨdɨweinyaka!” kale kwia' kɨnna bazɨwɨlaawɨna ya'.
MRK.15.1	Mwanyagaa' yɨrɨke' gaai pu'daa'nyɨ yɨme'nya'bɨ' Gotɨyarɨne tamira'dɨvɨsarajɨ a'mwe naangerajɨ Juyaraavɨre Kɨwɨjarajɨ kaajolɨya pwarajɨ sara gamɨnyɨna jamungajɨna. Mi'na jamungajɨna yeva Jizaazarɨ wɨla pwɨyɨna, Ga'maanɨyai Kwaaka Juthɨya maremwaaide Paailatɨmyawɨnna makuna yeva sarɨ marɨmwaaihɨna. 
MRK.15.2	Marɨmwaaihɨna kye' Paailatɨ gamɨnyɨ yɨwaara'na “Juyaraavɨ maremwaaidɨnyaigɨ kingɨyaigɨ daaka?” Yɨwaara'na kya' Jizaazai wɨdɨna “Gɨmɨ nyɨdɨwaanya' nebulyasɨ.” 
MRK.15.3	Sara wɨdɨna kya' Gotɨyarɨna yɨra'dɨvɨta naangera “Gamɨre kayaa'na yade sanna Paailatɨmɨ wɨjɨwakaana!” deva kwaasɨ yagaala kwalaalya wɨjɨwaakɨna. 
MRK.15.4	Mi'na wɨjɨwaakɨna kye' Paailatɨ ayɨna yɨwaara'na “Tɨvɨkɨta pɨrɨ' kɨrɨ' ja'nadɨna jɨtheigɨ midaaka? Yɨthaa, gɨmɨnyɨna kayaa'nanya kwalaalya nyɨjɨwakɨwaasange!” 
MRK.15.5	Yɨwaara'na kya' Jizaazai yagaala aane pɨrɨ' kɨrɨ' majai mwaalake'na Paailatɨ atɨka maru'na'na ya'.
MRK.15.6	Kwazaaka naanga munne yanyagaa' yuyagaa' Juyara Paailatɨmɨ wɨdadɨvɨsare “Ayabaaibɨ' kalavuzarɨ yunakaanya duthaasa!” Sara dɨnɨke'na Paailatɨ sara yakelyɨ. 
MRK.15.7	Sagaa' a'mwera kwaakevakɨ maremwaaidɨvɨsaraavɨ mala bwa'daaveva a'mweraavɨ karamake' naangera kalavuzangevɨ wɨmwaaihɨna. Kalavuzangevɨ wɨmwaaiheta pwai Baaravaazai wo'nɨkei mwaalɨna. 
MRK.15.8	Mwaalɨna kya' kwala naange' beva Paailatɨmɨ gaai wɨdɨna “Dahaa'na nemɨnyɨna ayɨna yɨyabwi yagɨnya' sara ja!” 
MRK.15.9	Wɨdɨna kye' Paailatɨ wɨdɨna “A'mweihi, Juyaraavɨ maremwaaiderɨ wɨla yaarɨjɨwa?” 
MRK.15.10	Sare' dare'nesɨ. Paailatɨ dara yawɨrakelyɨ “A'mwe kwalaalyara Jizaazarɨ yɨlaaya wɨmariwaasa'nanyɨ. Gotɨyarɨna yɨra'dɨvɨta naangera tɨganaarya yadɨvɨ' kotɨyavɨ marɨwɨmwaaihɨna yɨwaava.” 
MRK.15.11	Mi'na wɨdɨna kya' Gotɨyarɨna yɨra'dɨvɨta naangera kwala naangevɨ wɨjɨwɨrina “ ‘Jizaazai waramaryana! A'mwe Baravaazarɨ nejaavana!’ yarai duzɨla!” Sara wɨjɨwaakɨna kye' sara yɨna. 
MRK.15.12	Mi'na yɨna kye' Paailatɨ ja'nawɨdɨna “Nyɨdɨwaasa'na ‘A'mwe sai Juyaraavɨ maremwaaidela,’ dadɨvɨsarɨna gara yɨjɨwa?” 
MRK.15.13	Wɨdɨna kya' ayɨna jaka danganna “Yɨsavɨri tamakya'na nilɨya dɨramo!”
MRK.15.14	“Baa'nevaka? Be kayaa'nanya yɨwakalaka?” Sa'na wɨdɨna kya' kwala bwa'naanya' jaka naanga danganna “Tamakya'na yɨsavɨri nilɨya dɨramo!” 
MRK.15.15	Sara danganna kye' Paailatɨ “Kwala bwa'naanya nɨmɨnyɨna yɨlaaya yɨpɨka!” daka Baravaazarɨ wɨla yaaraka dameraavɨ wɨdɨna “Jizaazarɨ wɨla nilɨnakebaalyɨ tamapɨjɨ yɨsavɨ nilɨya jeramyɨla!”
MRK.15.16	Kwaaka Juthɨya maremwaaide angwaata Pɨraitorɨyamɨ (kotɨ ange') wo'nɨkewɨnna damera Jizaazarɨ jɨvwaramakwaweva aawɨlata yuya pwaraavɨ jaka jɨvwaramaa'na. 
MRK.15.17	Jaka jɨvwaramaa'na kye' yuyara yɨkabeva “Jizaazai kwaasɨkingɨyai yɨma'nana! Bɨrala yaana!” deva kingɨyɨvɨta wayaake' egwevɨ marajɨkɨreva wɨla lannakesɨ gɨhɨpaleva gamɨre mɨnyagɨnyavɨ maramwaaihɨ'na. 
MRK.15.18	Maramwaaihɨ'na yeva bɨralya'na wɨdɨna “Naangeigɨ, Juyaraavɨ maremwaaidɨnyaigɨ yuyagaa' dɨmwaaideigɨne!” 
MRK.15.19	Sara wɨdɨna yeva yɨsarɨsɨ mɨnyagɨnyavɨ tamɨna yeva gamɨnyɨ maagwala wopwakɨna yeva “Naangelyɨra,” kwaasɨya' deva kwadaai gɨle'. 
MRK.15.20	Bɨralya' sara yɨna yeva yɨvɨta wayaake' mararaakurasɨ'neva gamɨre baazɨ'ma'nya' marajɨkɨreva “Yɨsavɨ nilɨya wɨramaana!” deva jɨvwaramakuna ye'.
MRK.15.21	Tusavɨ Saaimonɨ Anga Saairini mwaalyai, Alekɨzaadalyɨ Rupaazalyɨ saraarɨ kɨrɨnɨmaangei wawɨnyabadaa'nyai Jeruzaalemɨnei wɨrata'nyɨna yeva aawɨlasara naanga wɨdɨna “A'mwe sare yɨsa' dɨmakɨlaawa!” Mi'na naanga wɨdɨna kye' Saaimonɨ yɨsa' makɨlaawɨna. 
MRK.15.22	Makɨlaawɨna yadaa'nyɨ Mugunya Golɨhotabanna Jizaazarɨ wɨjɨvwaramakuna. Golɨhota “Gɨlemɨnyagɨnyabanna,” dɨnɨkesɨ. 
MRK.15.23	Saba “Daanga naanga nuvɨnadɨka!” deva aalya waainɨyavɨ kɨwata mɨrɨya wo'nɨke yɨkeva “Da' dɨnana!” wɨdɨna kye' “Aala!” wɨdɨna. 
MRK.15.24	“Aala!” wɨdɨna kya' aawɨlasara Jizaazarɨ maareva yɨsavɨ nilɨya wɨrameva “Gamɨre yɨvɨta baazɨ'ma'nya saza japalaana! Saatuya yawaajɨ ata gɨlyavɨ wanganawaajɨ japalamakwawaana!” deva saatuya yeva gamɨre baazɨ'ma'nya jaapaina. 
MRK.15.25	Sagaa' yɨsavɨ nilɨya wɨramesagaa' mwanyavɨ naainɨ kɨlokɨyagaakɨra. 
MRK.15.26	Tamakya'ne pɨkarya “Kingɨyai Juyaraavɨre maremwaaidei,” yɨdaveva yɨsavɨ munyaba yɨlakɨna. 
MRK.15.27	Yɨlakɨna yeva gamɨre aangasɨmagɨ a'mwe pwarɨ kwanaamimagɨ pwarɨ nilɨya wɨrame' kuka yɨpalamaa'disaraarɨ. 
MRK.15.28	Sa'na wɨramɨna kye' sagaa' Gotɨyare bukuya' dɨnɨke' yuneba yɨma'na'. Yagaala sa' “Kayaa'nanyaraavɨ sara yɨpɨ'de' gamɨnyɨjɨ sara yɨpɨ'delyɨra,” dɨnɨkesɨra.
MRK.15.29	A'mwe a'mwera wavɨlavesa kunnya mɨnyagɨnyara wɨnaangɨ'nyɨ wɨnaangɨ'nya yadaapi bɨrala dara wina. “A'a! ‘Gotɨyare Angevɨ kayaaka yɨgala'mwi yɨrɨka dawaai dasangɨ mamwɨneinyɨ,’ nedahɨnyaigɨ, 
MRK.15.30	sahwaigɨ gɨmɨ saigɨ gaimwanna'gɨzɨ nilɨya lawasɨ'na'gɨzɨ yɨsavɨdaa'nyɨ dalaama! Dɨvadaihasamaa'nana!” 
MRK.15.31	Sara bɨrala wɨdɨna kye' nabaai sabaaibɨ' Gotɨyarɨna yɨra'dɨvɨta naangera Juya yagaaikɨwɨjarajɨ Jizaazarɨna bɨrala dɨne' “Pwaraavɨna dɨragɨnna padaihasamaarakele! Gamɨ sahwai padaihasamaa'nannele! 
MRK.15.32	Kɨraazɨtɨyai Yɨzɨrelɨyaraavɨ maremwaaidei kingɨyai yɨsavɨdaasɨ kwalaabozɨ wanganawaajɨ gamɨnyɨ nayaa lɨmwagaraade'nanyɨ.” Bɨrala sara dɨnyɨna kye' gamɨnyawɨ pwaraai nilɨya wɨramesaraai bɨrala wɨdɨna yagi.
MRK.15.33	Sɨrɨgwajahaa' kyɨma'na' kwaakeva' yuyava' yɨrɨka kɨgaa' jɨhɨnya' jɨnnaka tɨri kɨlokɨyagaa' jɨhɨnya' mi'na jɨnnakegaa'nanyɨ. 
MRK.15.34	Sagaa' tɨri kɨlokɨyagaa' Jizaazai jaka naanga gannya yagaalya' danganna “Eloi, Eloi lama savakɨtaani.” Yagaala sa' aangyagaala “Nɨmɨre Gotɨyaigɨ, nɨmɨre Gotɨyaigɨ be'na nyagalya'ma'mwaana?” 
MRK.15.35	Jaka sara danganna kya' saba daaveta pwara wɨ'neva dɨnyɨna “Yɨthaanyi, Yɨlaajarɨ jaka wɨdɨwaka.” 
MRK.15.36	Dɨnyɨna kye' pɨbanna pwai kaanyave'na wawaka aalya waainɨya yɨrɨkevɨ saalaalyavɨya jɨ'mɨnya' marapaihaka aalɨnake' yɨsarɨkɨre sɨnnyarɨkɨ wakaka “Aalya' nana! Pɨzɨ'gwa mwaalana!” daka makɨlaawaka pwaraavɨ wɨdɨna “Kavaayɨla! Yɨlaajai bozɨ yɨsavɨdaasɨ makwalaabaza' wanganaadera.” 
MRK.15.37	Wɨdɨna kya' Jizaazai jaka naange' wɨdaka sɨmudɨnya yɨnahu yekɨ'na ya'.
MRK.15.38	Gotɨyai Gotɨyare Angevɨ janne naange' jɨkɨ'nɨke' munyabadaasɨ kwaakewɨnna kayaaka dabura' yuneba. 
MRK.15.39	Jizaazarɨ nilɨya tameta yɨsavɨ aawɨlata naangei Anga Romɨ mwaalyai maredaavakei dara wanganake' “Sara davaimwaka!” Daka wɨdɨna “Nebulyasɨra. A'mwe dai Gotɨyarɨ gawaalɨvaangelyɨra.” 
MRK.15.40	Wɨdadaa'nyɨ keiba a'mwe daaveva tɨnna wanganna. A'mwe sa, Maarɨyaa' Maahɨthaala mwaalyasɨ Maarɨyaa' Jemɨzai dɨviyalyɨ Jozɨzalyɨ kɨdaraarɨ kɨrɨnaangesɨ Saalomiyasɨ sa 
MRK.15.41	Jizaazai Kwaaka Galɨli mwaalakegaa' kaanya ye'mwannayamaryeva wapaaya aalya wɨjaavesajɨ a'mwe pɨnɨjɨ Jizaazalyɨ Anga Jeruzaalemɨna yɨlaabeta a'mwe pɨnɨjɨ sangyɨneba mwaalɨna yeva tɨnna wanganna ye'.
MRK.15.42	Sawɨsaburɨ kyɨma'na' Jozepɨyai Aarɨmathɨya mwaalyai bɨna. 
MRK.15.43	Bɨna yakei a'mwe tewaanyai Kaajolɨyai sagaa' Gotɨyai Kwaaka yuyavakɨ maremwaaidehaa'na kave yemwaalakelyɨ. Jizaazai balakegaa' Pɨraaidehaa' Jozepɨyai “Kwazaakegaa' gɨlaayai enana narɨbainadɨka!” daka Juyaraavɨre Kwazaakegaa' yovɨra'daapiyagaa'na dɨragɨnna yɨvaimwanna yaka Paailatɨmyawɨnna baka Jizaazare kɨlaakejɨkɨna wɨdɨna “Gɨlaayai walyamarirakɨma! Nyɨmaryaama!” 
MRK.15.44	Sara wɨdɨna kya' Paailatɨ maru'na'na “Ai, dahaa' mi'na davalɨka?” daka aawɨlata naangerɨna jɨvwaramaa'na. Sara jɨvwaramaa'na kya' naangei kulaaba' yɨdaanganna “Jizaazai mena baimwakei daa'?” 
MRK.15.45	Yɨdaanganna kya' sai “Yo. Mena baimwa',” wɨdɨna kya' Jozepɨyarɨ wɨdɨna “Wikɨra. Gɨlaayarɨ dulamaraawa!” 
MRK.15.46	Sara wɨdɨna kya' Jozepɨyai wawaka kwaabɨyɨvɨta saamɨnya yaake' mubyawalyaadɨkei yɨsayabanna baka gamɨnyɨ makwalaabaka yaakesɨ yewa'mwagapwɨyaka makulaawaka kavi'nɨnnyavɨ simaangevɨ lɨlɨvɨdaakunɨkevɨ wɨlakaka sɨla naangei simaangevɨ tihɨrakɨna ya'. 
MRK.15.47	Jozepɨyai sara yadaa'nyɨ Maarɨyaa' Maahɨthaala mwaalyasɨ Maarɨyaa' Jozɨzarɨ ganaangesɨ gamɨre wakya'neba tɨnna wanganna yagi.
MRK.16.1	Kwazaakegaa' mi'na kwavɨlava' Maarɨyaa' Maahɨthaala mwaalyasɨ Maarɨyaa' Jemɨzarɨ ganaangesɨ Saalomiyasɨ sa “Nemɨ Jizaazare kɨlaakejɨkɨ puraana!” deva marazɨnanya wabatɨrɨnnake' mubɨna. 
MRK.16.2	Mena mubɨna kye' Saadehaa' mwanyavɨ yɨrɨke' gaai pu'daa'nyɨyagaa' simaangevɨne a'mwe kaanna wɨna. 
MRK.16.3	Kaanna kuna wɨna yesa dɨnyɨna “Sɨlaangei kavi'nɨmaangevɨ warɨkerɨ nemɨnyɨna aai baasadelaka?” 
MRK.16.4	Sara dɨneva maranganna yadɨvɨ' dara wanganesa' “Ai, sɨlyai mena davaasɨnɨka!” Sare' dare'nesɨ. Sɨla sai wapemɨnnakei warakelyɨ. 
MRK.16.5	Mi'na deva simaangevɨ wɨlaawɨna yeva kumɨnyɨ aangasɨmagɨ mɨgɨnyai kwaabɨhannya yaaka nawɨ'nya' yɨra'nakerɨ tɨnna wanganna. Tɨnna wanganna yeva lɨka yɨna yeva atɨka maru'na'na. 
MRK.16.6	Atɨka maru'na'na yadaapi mɨgɨnyai wɨdɨna “Lɨka mipɨnera! Jizaazai Naazaretɨ mwaalyarɨ yɨsavɨri nilɨya wɨramwa'daasarɨna bɨ'manɨgava. Sara yawɨ'mwa. Kyɨdɨkaa'mwa' dava mamwaalyɨka. Yɨthaanyi! Wakɨwa'daasaba danganyɨla! 
MRK.16.7	Sare kɨrɨ' wawopɨri gamɨrerajɨ Pitalyɨ saraavɨ duthaawila! ‘Sɨnnawɨ Kwaaka Galɨli kwaana'mujɨ sarɨmɨ nyɨmɨdɨnaabyidera! Mi'na yɨhɨthevaaibɨ' saba dɨnyanganyideinyɨra,’ sahwai sara nyɨdɨwa'.” 
MRK.16.8	Sara wɨdɨna kya' simaangeyabadaa'nya kaanyave'na walyaweva lɨkaanya wɨna. Sare' dare'nesɨ. Bɨ'bɨta yadɨvɨ' lɨka yeva sɨmunya nayaa myawɨri. Lɨkaanya wɨna yeva aane pwarɨ kwarɨ aane pɨrɨvɨ kɨrɨvɨ mujɨ ye'. Sare' dare'nesɨ. Lɨka naanga wiake'na sahɨnɨ kunna marinaawɨna yesangɨ.
MRK.16.9	Saadehaa' yɨrɨkunyagaa' Jizaazai dɨkaavaka sɨnnawɨ Maarɨyaa' Maahɨthaala mwaalyavɨdaasɨ yɨmaka ati ata purɨdaa'nyɨ pwaraalyaraavɨ marasɨ'nakevɨ gamɨnyɨna wɨjɨwaaina'.
MRK.16.10	Wɨjɨwaainakegaa' a'mwe sa' wawaka gamɨjɨyara yɨkwaraamaya dadaapiyaraavɨ buthɨna “Jizaazai kwaihwaainakei mwaaidɨ'nyɨ wangamwerɨnera.” 
MRK.16.11	Sara kadɨka wɨ'neva “Kwaasɨ yagaala nedɨwaka,” dɨnyɨna yeva sa'na malɨmwagi ye'.
MRK.16.12	Sara yɨna yesagaa'daasɨ a'mweraai wawɨnyanneba kaanya kyamaryagi sahwai mudɨkeibɨsai wɨlaabaka pɨgasaai wɨjɨwaaina'. 
MRK.16.13	“Jizaazalyɨ,” sara yawɨragɨla ayɨna wawagɨla gamɨre pwaraavɨ wɨdɨna kyagi sahwaraare yagaalya'na “Kwaasɨya',” dɨnyɨna yeva sa'na malɨmwagi ye'.
MRK.16.14	Dɨvidaa'nyɨ angevɨ gamɨrera atɨraai yaka sɨvɨlyɨrɨdaasɨ pwaina sarera wapaaya tɨka nadaapi sahwai wɨlaabaka gamɨ mena dɨkaavakerɨ pwara tɨnna wanganeva gamɨre pwaraavɨ wɨdesa' malɨmwagyesa'najɨ sɨmunya myawɨryesa'najɨ maanga wɨdɨna. 
MRK.16.15	Maanga mi'na wɨdaka wɨdɨna “Yuyabanna Kwaaka yuyavakɨna wawopɨjɨ yagaala tewaanya' Gotɨyai wakyaaka yuyaraavɨ duzɨwaakyideihɨlyɨra. 
MRK.16.16	Savɨne'na pwai kanyɨlɨmwagarojɨ aalyavɨ bavɨtaazɨya kyapi Gotɨyai kayaa'nanya marasɨ'nada padaihasamaaradelyɨ. A'mwe pwai manyɨlɨmwagaryojɨ gannya kayaa'nanya yɨnahu waragothengɨra. Sahwarɨ jɨdavadelyɨ. 
MRK.16.17	A'mwera kanyɨlɨmwagarapi wɨjɨwaainya dara yɨma'nade. Nɨmɨre dɨragɨnya' maarapɨjɨ nɨmɨnyɨne yayavɨ yɨmakeraavɨ a'mweraavɨre munyɨkaavɨdaasɨ wɨdaasɨpɨ'de. Nabaai Maaveraavɨre yagaala wɨdɨpɨ'de. 
MRK.16.18	Naawɨnaanyarɨ maarapɨjɨ aalya nabaidɨvɨsa' napɨjɨ mabalyɨ yɨpɨ'de. Arɨkawɨnyɨra. Nabalɨnakengɨre mɨnyagɨnyangɨ ata kadathɨwagapɨjɨ nabalɨnake tewaanya mwaaibɨ'de. Sara yɨma'nɨpɨ'dengɨra,” wɨdɨna ya'.
MRK.16.19	Sarevɨdaa'nyɨ mi'na wɨdɨna yakegaa' Gotɨyai Naanga Jizaazarɨ makɨlaawɨna. Sara makɨlaawɨna kya' Gotɨyareba Sɨgunyavɨna Jizaazai yɨlaawaka Gotɨyare aangasɨmagɨ walamwaaina. 
MRK.16.20	Mi'na walamwaaina kya' gamɨrera waweva yuyaba wɨjɨwakadaapɨjɨ Naangei wɨgaimwaga'. Kugaimwaga' gamɨjɨ nawɨ'nya kye' a'mwera tɨnna wanganya'nera dara wɨja'na “Yagaala sa' Gotɨyaresɨra,” sahwai wɨjɨwaainya ya'.
LUK.1.1	A'mwe naanga Tɨyopɨlaazaigɨ, yagaala davɨ du'nana!
LUK.1.1	Kɨgaa' a'mwe kwalaalyara Kɨraazɨtɨyarɨna nayaa yɨdavesa' nemɨnyawɨ Gotɨyai sara yake'na yɨdavesasɨ. 
LUK.1.2	Sɨnnawɨ sagaa' a'mwe pwara yuya sa tɨnna nayaa wangadɨvɨ' nayaa jalɨkuraketabaaibɨta yɨdave'. A'mwe kwaraavɨre tɨnnyasɨ wanganɨkeraavɨ mɨdɨdɨvɨ' yɨdave'. A'mwe sara Gotɨyare yagaalyasɨyara sahwaraavɨre maangikɨ mɨdɨne'. 
LUK.1.3	Tɨyopilaazaigɨ, dɨragɨnyaigɨ, nɨmɨ sara yɨdavesavɨjɨ sara nyɨdesavɨjɨ yawɨramaarena Naangerɨne yagaala aaya kaavɨlyangɨ sabura bɨramaarena “Sare'na yavɨkaride'na tewaanyasɨ,” yawɨrena yagaala da yavɨkarivanɨgeinyɨ. Sɨnnawɨnyasɨ tɨnnyabanyasɨ dɨviyasɨ yagaala yuya sa yavada'galakena gɨmɨnyɨne nayaa yavɨkarivanɨge. 
LUK.1.4	Savɨdaa'nyɨ tɨnna wangana'gɨzɨ jawɨka! “Yagaala sa' nɨmɨ kadɨka mi'na wɨ'ne' naanga nebulya'na yawɨramaarɨma!” da'gi jawɨka! Sare'na gyavɨkarivanɨge.
LUK.1.5	Naanga Erotɨyai Kwaaka Juthɨya maremwaalakelyɨyagaa' Sekaraayai mwaalɨna. Sai Gotɨyarɨna mubɨthɨka yɨra'delyɨ pɨrizɨyai sahwai. Gamɨjɨyara pɨrizɨyara yɨta pɨvaakɨya Avaazarera. Nabaai gamɨre balaange' Yɨlɨzavetɨya' Eronɨmɨ yɨsavaakɨdaasasɨ kɨrɨsɨ. Eronɨ sai Gotɨyarɨna Yɨra'de Naangei aaya sɨnnawɨnyalyɨ. 
LUK.1.6	Sayorɨna Gotɨyai yawɨ'na “Tewaanna mwaaidisawaalyɨ. Nɨmɨre kɨwɨnyajɨ yagaalyajɨ nayaa mɨdɨdisawaai,” yawɨ'na yakeyolyɨ. 
LUK.1.7	Sayoi kaimɨraaya kunewaai. Yɨlɨzavetɨya' kwazɨka mwaaidɨ'nyɨya'na kunewaai. Nabaai kɨrɨmɨ sawaai newaai.
LUK.1.8	Pɨgaa' Sekaraayalyɨyara Gotɨyare Angevɨ yadaapiyagaa' Sekaraayai sai Gotɨyarɨna yɨna. 
LUK.1.9	Pɨrizɨyara kunnya wawɨnyanna dɨnyɨna yadɨvɨ' Sekaraayai dahɨlakesai “Wabatɨrɨnya'ne yɨkunaabɨthɨka mariravɨma!” daka Gotɨyare Angevɨ wɨlɨna. 
LUK.1.10	Sagaa' pɨrizɨyai yɨkunaabɨthɨka yɨra'na yadehaa' Juya pwara mwasawɨ yɨ'bwa'nemwaaidɨvɨ' Gotɨyarɨ wɨdadɨvɨsabulyɨ. 
LUK.1.11	Gotɨyare Angevɨ wɨlɨna kya' yɨkunaabɨthɨka yɨra'nɨke dɨ'bɨnyavɨ Gotɨyare mamaayai ejelɨyai yɨma'naabɨna yaka dɨ'bɨnyavɨ tewaanyaba aangasɨmagɨnna daavɨna. 
LUK.1.12	Daavɨna yadɨsɨ Sekaraayai tɨnna wanganaka sɨmunya kwalaalya yawɨraka lɨka naanga yɨna. 
LUK.1.13	Lɨka naanga yɨna kya' sagaa' mamaayai wɨda' “Sekaraayai lɨka minnera! Gotɨyai gɨmɨre yɨdaanganya' gu'nɨwake'nanyɨ. Gɨmɨre a'mwe' Yɨlɨzavetɨya' gɨmɨre kaimalei maaradesɨ. Gamɨre yaya' ‘Jonɨma,’ duthathelyɨ. 
LUK.1.14	Sai kima'nojɨ yɨlaaya naanga jɨtheigɨnyɨ. A'mwera a'mwe yɨlaaya yɨpɨ'dengɨ sahwarɨna. 
LUK.1.15	Sare' dare'nesɨ. Gotɨyai tɨnna wangada sarɨna dathe ‘A'mwe naangelyɨ.’ Sai aalya waainɨyasɨ bɨyaaya'bɨsasɨ aawa, manyɨ yadelyɨra. Ganaangevɨre munyɨkɨ mwaaidori aayawɨdaasɨ Gotɨyare Kuryai yune'na wɨlamwaaladelyɨ. 
LUK.1.16	A'mwei yɨma'nojɨ Gotɨyarɨna wɨjɨwaakɨna kyojɨ Yɨzɨrelɨya kwala naanga sɨmunya mudɨka maarapɨri kunnya Gotɨyai Naangerɨ yɨlaaya ayɨna yɨpɨ'dengɨra. 
LUK.1.17	Kɨgaa' Gotɨyarɨ wɨ'nawɨjɨwaakadei pɨropetɨyai Yɨlaajai dɨragɨnna yaakabaaibɨ' sai waanyɨna, wɨdɨna kyojɨ dɨvi Naangei bathelyɨ. Dɨragɨnna wɨjɨwakamaryadaawori kuvɨnɨmaangera kumɨre kaimɨraayangɨ tewaanya yɨpɨ'derera. Nabaai Gotɨyarebwi myawɨryaraavɨ mwagi'namaarojɨyara yɨda'maraangeraavɨre sɨmunyaburɨ mɨdɨbɨ'de'nanyɨ. Sara jovɨrawakɨna kyojɨ Naangerɨna yemwaaibɨ'dere.”
LUK.1.18	Sekaraayai ejelɨyarɨ wɨda' “Nyɨdɨwaanya' gara yojɨ nyɨdɨwaanya sare' yawɨramaarɨdeinyaka! Sare' dare'nesɨ. Nɨmɨ neinyɨ. Nɨmɨre a'mwevɨ kwarame naanga naanga wavɨla'nɨkesɨ.”
LUK.1.19	Ejelɨyai ja'nawɨdɨna “Nɨmɨ Gevɨrɨyelɨnyɨ. Gotɨyare sɨnnyɨkɨ daa'dɨnyainyɨ. Gotɨyai kanyɨdasɨwaabɨ' walaabena yagaala tewaanya' gɨmɨnyɨ gɨza'neinyɨ makwalaabeneinyɨ. 
LUK.1.20	Sara yɨwe' kɨrɨ' nɨmɨre yagaalya' malɨmwagiwaa. Dɨwe sa, nebulya yɨma'nadengɨ kumɨregaa'. Yɨthaa, nɨmɨre yagaalya' manyu'nyɨwaanya'na yagaala majɨ yɨnneigɨnyɨ. Yagaala majaigɨ kuna mwaala'gɨri gɨthɨwe kima'naabozɨyagaa'na dɨthatheigɨnyɨra.”
LUK.1.21	Sara dɨdaakɨlyɨyagaa' mwasawɨ a'mwera Sekaraayarɨ yemwaaidɨvɨ' yawɨ'dɨvɨ' “Gotɨyare Angevɨ naangegaa' be'na wɨlamwaalɨ'?” yawɨ'dɨvɨ' atɨka maru'na'na yadɨvɨ' mwaalɨna. 
LUK.1.22	Mwaalɨna yadapi walyuna yaka yagaala majɨ yannei kamwaala' dara wanganesa' “O, Gotɨyare Angevɨ a'mabaaitɨnna wanganakei daaka!” Mi'na kade' yagaala majai asa'na yɨna yakelyɨ.
LUK.1.23	Gotɨyare Angevɨ Sekaraayai gannya wawɨnya' mi'na yakegaa' gamɨre angevɨna wɨna. 
LUK.1.24	Angevɨna wɨna kya' dɨvi gamɨre a'mwe' Yɨlɨzavetɨya' kaimɨraavɨmunnake' mwaalɨna. Kaimɨraavɨmunnake' mwaalɨna yada gannya angevɨ lawe atina kave wɨlamwaaina. 
LUK.1.25	Wɨlamwaaina yada dakesɨ “Naangei nɨmɨnyɨna kale wiadaa'nyɨ tewaanna dara nyaka a'mweraayawɨnna nɨmɨre wagɨla maare sa' nyɨmarasɨ'mwa'.”
LUK.1.26	Lawe ati ata purɨdaa'nyɨ pukɨ Yɨlɨzavetɨya' kaimɨraavɨmunnake' mwaaidɨ'nyɨyagaa' Gotɨyai Ejelɨya Gevɨrɨyelɨmɨ wɨdasaaba' “Kwaaka Galɨli Anga Naazaretɨna dalaawa! 
LUK.1.27	Nɨmɨre yagaalya' sɨdɨraayavɨ duthana! Sɨdɨraaya Ne Devitɨ yɨta savaakɨdaa'nyai Jozepɨyarɨna dakɨnɨkesɨ. Sɨdɨraaya sa' Maarɨyaasɨ.” 
LUK.1.28	Gotɨyai kudasaaba' ejelɨyai taayayawɨ wɨlaabɨna yaka wɨda' “Kwaamu'nanyabwi gwarana! Gotɨyai gɨmɨjɨ mwaalɨ'. Gotɨyai tewaanya naanga gyɨwake'gɨnyɨ.” 
LUK.1.29	Ejelɨyai sara wɨdake'na Maarɨyaa' sɨmunya kwalaalya yawɨ'da dɨna “Sa' be yagaala nyɨdɨwake'nyaka?” 
LUK.1.30	Dɨna yaka ejelɨyai wɨda' “Maarɨyaa', lɨka minnera! Sare' dare'nesɨ. Gotɨyai tewaanya gyɨvanɨ'. 
LUK.1.31	Yɨthaa, kaimɨraavɨmunnake'gɨ mwaala'gɨzɨ kaimɨraayai mɨla'gi gamɨre yaya' ‘Jizaazala,’ dɨthathelyɨ. 
LUK.1.32	Sai naangei yɨma'nadelyɨ. A'mwera gamɨnyɨna dɨna ‘Gotɨyai munya ke'mwewɨnyare Gawaalɨvaangelyɨreva.’ Naangei Gotɨyai kingɨyarɨ wɨmwaaihadelyɨ. Kɨgaa' Ne sɨnnawɨnyai Devitɨ gamɨre gyakwalaangei kingɨyai mwalyaakabaaibɨ' mwaaladelyɨ. 
LUK.1.33	Yuyagaa' yuyagaa' Jaikopɨjɨyaraavɨ maremwaaladelyɨ. Sai a'mweraavɨ maremwaalagwothe' kayaaka mi yadesɨ.”
LUK.1.34	Maarɨyaa' ejelɨyarɨ yɨdaangana' “Kwala manyɨmaarya'nyɨ mwaaihevɨ gara yɨma'nade'na dɨwaana?”
LUK.1.35	Mamaayai ja'nawɨdɨna “Kuryai Tewaanyai gɨmɨnyawɨ walaabathelyɨ. Nabaai Gotɨyare dɨragɨnya' gɨvwakalɨmwagarade'gɨnyɨ. Gotɨyai sara kyojɨ kaimɨraaya tewaanyarɨna ‘Gotɨyare Gawaalɨvaangelyɨ,’ dɨpɨ'delyɨ. 
LUK.1.36	Yɨthaa, gɨmɨnyɨ jɨnyɨwanaanga Yɨlɨzavetɨya' ne' mwaaida ‘Kaimɨraaya mamaaryadesɨ,’ deta kɨrɨ' dahaa' kaimɨraavɨmunnake' mwaaidɨ'nyɨ lawe ati wavɨla'mwakesɨ. 
LUK.1.37	Gotɨyai mi yade pɨnɨ aawa; mwarika! Sare'na gamɨre yagaala gazasa' sara yɨma'nadesɨ.”
LUK.1.38	Maarɨyaa' wɨda' “Gotɨyare wɨdaayadɨnya'nyɨ. Gotɨyare yagaalya' sara nyɨdɨwaanyabaaibɨ' nyɨma'nade'nyɨ.” Mi'na kuda' mamaayai kaanna wɨna ya'.
LUK.1.39	Yɨrɨka sangɨ Maarɨyaa' yarai kaanna wɨna. Kwaaka Juthɨya sabanne mugunyangɨna kaanna wɨna. 
LUK.1.40	Kaanna wɨna yaka angebanna yɨ'mavaawɨna yaka Sekaraayare angevɨ wɨlɨna yaka Yɨlɨzavetɨyavɨ wɨda' “Aama!” 
LUK.1.41	Mi'na kuda' sagaa' Yɨlɨzavetɨya' kadɨka ku'na' gamɨre munyavɨ bwaranyai yarai yɨta'na. Bwaranyai yarai yɨta'na kya' Kuryai Tewaanyai Yɨlɨzavetɨyavɨ sɨmunyavɨ yunebanna wɨlamwaaina kya' 
LUK.1.42	jaka naanga wɨdɨna “Gotɨyai gamɨre bwaranyarɨ maarya'ne'gɨnyɨ dahɨlakake'na a'mwe yuya pɨnɨngɨna Gotɨyai tewaanya naanga yanga gyade'nanyɨ. Nabaai bwaranyai gɨmɨre munyavɨ minɨkerɨ Gotɨyai tewaanya naanga yanga yadelyɨ. 
LUK.1.43	Nɨmɨre Naangerɨ ganaange'gɨ nɨmɨnyɨ angyɨrɨ'maata nyɨwaa. Nɨmɨ a'mwe naange'nyɨ daaka! Maalɨke'nyɨ. 
LUK.1.44	Sare' dare'nesɨ. Yɨthaa, ‘Aama,’ kanyɨdɨwaa nɨmɨre munyɨkɨ bwaranyai yɨlaaya yada yarai nyɨta'mwake'nyɨ. 
LUK.1.45	Gɨmɨ dahɨna ‘Naangei nyɨdɨwake' nebulya' yɨma'nadesɨ,’ dahɨna yɨlaaya yadɨ tewaanaanga yɨnɨke'gɨnyɨra.” Wɨda' Yɨlɨzavetɨya'.
LUK.1.46	Maarɨyaa' wɨda'
LUK.1.46	“Nɨmɨre sɨmunyavɨ Naangerɨ yɨledaata dɨvanɨge.
LUK.1.47	Gotɨyai nɨmɨre padaihasamaarya'nerɨ sahwarɨ
LUK.1.47	Nɨmɨre kuryai yɨlaaya yɨwa'.
LUK.1.48	Gotɨyare wɨdaayadɨnya' nyɨ maalɨke'nyɨ nyawɨ'mwake'na
LUK.1.48	Nɨmɨ sa'nyɨ yɨlaaya naanga yɨvanɨge.
LUK.1.48	Sare' dare'nesɨ. Dɨragɨnyai nawɨ'nyabwina nyɨwa'.
LUK.1.48	Mɨjayɨma'nɨgwɨyara ‘Maarɨyaa' tewaanaanga yɨnɨkesɨra,’ maredɨmwɨpɨ'de'nanyɨ.
LUK.1.49	Dɨragɨnya Naangei naangenna nyɨwakenne' dɨwɨpɨ'desɨ.
LUK.1.49	Gotɨyarɨna yaya' tewaanya' makɨlaana!
LUK.1.50	Gotɨyarɨna ‘Naangelyɨra,’ dadaanyainaavɨnajɨ
LUK.1.50	Dɨvi mɨjayɨma'nɨgwɨyara mɨjayɨma'nɨgwɨpɨ'deraavɨnajɨ dɨwɨpɨ'deraavɨnajɨ
LUK.1.50	Yuyainaavɨna Gotɨyai kale'na negaimwadelyɨ.
LUK.1.51	Gamɨre atasɨ dɨragɨnna yɨna yada
LUK.1.51	Pihadɨkeraavɨre sɨmunyavɨ ‘Tewaanyainyɨ,’ yawɨ'dɨvɨsaraavɨ,
LUK.1.51	Sara yɨpɨ'dera dɨngakajɨ
LUK.1.51	Gazawɨzawɨ marasɨ'namarina yadelyɨ.
LUK.1.52	Gotɨyai maremwaaidɨvɨsaraavɨ kwaakeba marulawakadelyɨ.
LUK.1.52	A'mwe kwaamu'nanyaraavɨ munyaba makɨladelyɨ.
LUK.1.53	A'mwe gɨlyɨvɨ' maaya kuneraavɨ yanga wɨjaavade
LUK.1.53	A'mwe kwalaalyajɨyaraavɨ mujaayɨ yojɨ
LUK.1.53	Kuneraavɨ wɨdaasɨna yadere gɨlyɨvɨ'nakeraavɨ.
LUK.1.54	Nemɨre Ne sɨnnawɨnyaraavɨ wɨjaake' yawɨ'da
LUK.1.54	Yɨzɨrelɨyaina wɨdayadaanyainaavɨ kale'na negaimwamwa'.
LUK.1.55	Evɨraamɨmɨnajɨ neyakwalaangeraavɨnajɨ kale wiada
LUK.1.55	Gotɨyai sahwaraavɨ nayaa wɨjaakabaaibɨ'
LUK.1.55	Yuyagaa' Evɨraamɨmɨrevaakɨdaa'nyainaavɨ tewaanna negaimwadelyɨ.”
LUK.1.56	Maarɨyaa' sara daka Yɨlɨzavetɨyayaba lawe dɨkaai dɨ' mwaalɨna yaka gannya angebanna ayɨna wɨna ya'.
LUK.1.57	Yɨlɨzavetɨya' kaimɨraaya maarya yunegaa' yɨbwakɨnaka kaimɨraayai maarɨna. 
LUK.1.58	Kaimɨraayai maarɨna kya' anga avaalyabanyarajɨ gamɨjɨyarajɨ dara wɨ'nesa' “Ai, sare'na Naangei Yɨlɨzavetɨyavɨna kale naanga wiwakei daaka!” Mi'na deva gamɨjɨ yɨlaaya yɨna ye'. 
LUK.1.59	Sawɨta ati ata purɨdaa'nyɨ dawaai kwavɨlava' bwaranyare kɨlaaka pimagɨnyajɨ' dawasɨ'nya'na beva yawɨ'dɨvɨ' “Ganɨmaangere yaya Sekaraayai wɨdaana!” 
LUK.1.60	deva sa' ganaange' ja'nawɨdɨna “Aawa, gamɨre yaya' Jonɨ.” 
LUK.1.61	Kumɨ wɨde' “Gɨmɨjɨya aane pwai kwai yaya savɨ mamwaalyɨka.” 
LUK.1.62	Sara wɨdeva ganɨmaangerɨ yaya'na asa'na yɨna ye'.
LUK.1.63	Sekaraayai yagaala majai pɨkarɨyɨkwiasɨ pɨkarɨyɨsarɨsɨ makabya'neraavɨ ata akwebwata kya' mi'na wɨjaavɨna kye' pɨkarya yɨdava' “Gannya yaya' Jonɨ.” Sara kidava' atɨka maru'na'na. 
LUK.1.64	Atɨka maru'na'na kye' sagaa' Sekaraayai maanga tavadɨna, Gotɨyarɨ yɨlaaya wiada yɨleyagaala wɨdɨna. 
LUK.1.65	Yɨleyagaala wɨdɨna kya' anga avaalyabanyara lɨka yɨna yeva dɨvi Kwaaka Juthɨya mugunya yunebanna dɨwɨna yagaala sa'. 
LUK.1.66	Dɨwɨna yeva yuyara savɨ wɨ'neva sɨmunyavɨ nayaa yawɨrakɨna yeva dɨnyɨna “Kaimɨraaya sai bewaibɨtai yɨma'nadelaka?” Sare' dare'nesɨ. Tɨnna dara wanganesa' “Gotɨyare dɨragɨnyabwi gamɨjɨ damwaaimwaka!” Deva sara dɨnyɨna ye'.
LUK.1.67	Jonɨmɨ ganɨmaangei Sekaraayare sɨmunyavɨ Kuryai Tewaanyai yune'na wɨlamwaaina yadɨ'nyɨ Sekaraayai Gotɨyarɨ wɨ'nawɨjɨwaakɨna yada wɨda'
LUK.1.68	“Naangerɨ yɨlaaya wiaana!
LUK.1.68	Naangerɨ yɨledaata wɨdaana!
LUK.1.68	Yɨzɨrelɨyainaavɨre Gotɨyarɨ wɨdaana!
LUK.1.68	Gamɨreinaavɨ negaimwamwake'na
LUK.1.68	Wiwawɨnyabwi neyɨpalasɨ'naka
LUK.1.68	Nemaa'mwake'na yɨlaaya yaano!
LUK.1.69	Wɨdaayadei Devitɨmɨre yɨsavaakɨdaasarɨ wɨmwaaihadelyɨ.
LUK.1.69	Ayawɨ nevadaihasamaaraderɨ Dɨragɨnyarɨ wɨmwaaihadelyɨ.
LUK.1.70	Aayawɨdaasɨ Gotɨyarɨ wɨ'nawɨjɨwaakadɨvɨsaraavɨ wɨjaakabaaibɨ'
LUK.1.70	Sahwara tewaanyara nemɨnyɨna yɨdayaasa'
LUK.1.71	Naange'nanya' yɨhɨthɨwa'
LUK.1.71	‘Yɨkamaangeraavɨ yɨhɨvadaihasamaarɨde
LUK.1.71	Sarɨmɨnyɨna sɨmɨlɨka wimwaaiderera.
LUK.1.71	Sahwaraavɨre dɨragɨnya marasɨ'nɨderera.’
LUK.1.72	Nemɨre Ne sɨnnawɨnyaraavɨna wɨda'
LUK.1.72	‘Nɨmɨre lɨmwagaka tewaanya' yawɨ'dɨ
LUK.1.72	Sarɨmɨnyɨ kale yɨhɨgaimwamanɨge Gotɨyainyɨ.
LUK.1.73+LUK.1.74	Ne Evɨraamɨmɨ dɨragɨnya' wɨdena
LUK.1.73+LUK.1.74	Yune naanga nebulya' wɨde
LUK.1.73+LUK.1.74	“Yɨkamaangeraavɨ yɨhɨvadaihasamarɨde
LUK.1.73+LUK.1.74	Lɨka myadɨvɨsaihi dɨnyɨdaayideihɨlyɨ.
LUK.1.75	Yuyagaa' mwaaibɨzagaa' tewaanyaihi
LUK.1.75	Nɨmɨnyɨna yɨda'maraangebwi yawɨ'dɨvɨsaihi
LUK.1.75	Nɨmɨnyaba tewaanna dɨmwaalyideihɨlyɨ.” ’ ”
LUK.1.76	Sekaraayai daka gawaalɨ' Jonɨmɨ wɨda'
LUK.1.76	“Nyɨbwaalɨ', gɨmɨnyɨna pwara dɨpɨ'de'
LUK.1.76	‘Gotɨyai munya ke'mwewɨ mwaalɨka
LUK.1.76	Sahwarɨ wɨ'nawɨjɨwaakadelyɨ pɨropetɨyai.’
LUK.1.76	Gɨthɨwe sare' da'dare'nesɨ.
LUK.1.76	Dɨvidaa'nyɨ Naangei bathevɨna
LUK.1.76	Sɨnnawɨ waanyɨna ya'gɨzɨ
LUK.1.76	Tusa' javada'galakya jɨthesɨra.
LUK.1.77	Sarevɨna gamɨreraavɨ duthathe'nanyɨ,
LUK.1.77	‘Naangei sarɨmɨre kayaa'nanyabwi yɨhɨmarasɨ'nojɨ
LUK.1.77	Yɨhɨvadaihasamaarojɨyai gannya tewaanyabwi yɨhyadelyɨ.’
LUK.1.78	Nemɨre Gotɨyai kale'na negaimwadelyɨ;
LUK.1.78	Nawɨ'nya tewaanyabwi nemaremwaaidelyɨ.
LUK.1.78	Sɨgunyavɨya yɨrɨkerɨ nemɨnyɨna yasaabathe.
LUK.1.79	Baakei walaabozɨ jɨhɨnyawɨ mwaidaanyaina
LUK.1.79	Balya'na lɨka yadaanyabwi marasɨ'nojɨ
LUK.1.79	Kwaamusagaa' tewaanya mwalaadevwi nejaavadelyɨ.”
LUK.1.79	Sekaraayai sara wɨda'.
LUK.1.80	Kaimɨraaya sai gɨrina yada gamɨre kɨlaakejɨsɨ kuryalyɨ naanga ya'. A'mwera mamwaalyaba mwaalaka dɨvidaa'nyɨ a'mwe Yɨzɨrelɨyaraayawɨ ku'maayaba gamɨre wawɨnya' yakegaa'nanyɨ.
LUK.2.1	Yɨrɨka sangɨ Romɨ Ga'maanɨya Maremwaaidei Sizaa Wohazɨtaazai wɨda' “Kwaaka yuyavakaavɨ mwaalyaraavɨre yaya bukuyavɨ maapɨka!” 
LUK.2.2	Sagaa' yaya mudɨ'na maaryagaa' Kwirɨnɨyaazai Kwaaka Sɨrɨya maremwaaidehaakɨ. 
LUK.2.3	“Yaya maapɨka!” kuda' sare'na kuvɨnɨmaangeraavɨre angewɨnna yuyara kaanna wɨna ye'. Gazaizai gannya abwaibwalaasavɨna wɨna.
LUK.2.4	Ne Devitɨmɨre yɨsavaakɨdaasai Jozepɨyai mwaalakelyɨ. Ne Devitɨmɨrei Kwaaka Galɨli Anga Naazaretɨdaa'nyai Kwaaka Juthɨya Anga Betɨlemɨna kaanna wɨna. Anga savɨ kɨgaakuna Kingɨya Devitɨmɨre angebanyɨ. Saba Devitɨmɨ ganaange' maryaakebanyɨ. 
LUK.2.5	Jozepɨyarɨne taaya' dakɨnɨke' Maarɨyaa' kaimɨraavɨmunnake' kɨrɨsɨ “Naarɨmɨre yaya maapɨka!” dahɨla kaanna wɨna. 
LUK.2.6	Kaanna wɨna yagɨla Betɨlemɨ mwaaidakɨlyɨ Maarɨyaa' kaimɨraaya maaryagaa' yɨbwakɨna'. 
LUK.2.7	Sara yaka gannya sɨraangei maarɨna. Maarɨna yaka kwaabɨhannya maryewaa'mwanna yaka bulɨmakaawoyaraavɨre wapaaya nadɨvɨsavɨ maradɨ'gwalakɨna ya'. Anga pwara waraawia'nevɨ yuneba gɨrasɨ'nake'na bulɨmakaawoyaraavɨrevɨ maradɨ'gwalakɨna yakelyɨ.
LUK.2.8	Saba angeba mwasɨlaa sipɨzipɨyangɨ maremwaaidɨvɨsara mwaaidɨvɨ' sawɨta savɨ kaabidaryawɨ sipɨzipɨyangɨ maremwaaina ye'. 
LUK.2.9	Sipɨzipɨyangɨ maremwaaina yadapi Naangere ejelɨyai yɨma'naabɨna kya' Naangere byaanna dɨragɨnya' wannyɨna yakesɨ kumɨnyaba. Wannyɨna kya' lɨka naanga kye' 
LUK.2.10	mamaayai wɨda' “Lɨka mipɨna! Sare' dare'nesɨ. Yɨthaanyi, yagaala tewaanya' makwaimanaabɨhe. Yagaala sa' yuyara wɨ'napɨjɨ yɨlaaya naanga yɨpɨ'de' makwaimwaabe. 
LUK.2.11	Dahaasagaa' Ne Devitɨmɨre angeba kaimalerɨ maa'mwakei. Sai sarɨmɨre kayaa'nanyaburɨjɨ pwaraavɨre kayaa'nanyaburɨjɨ yɨhɨvadaihasamaaradelyɨ. Sarɨ Gotɨyai dahɨlakaka maryasaabɨwakei Kɨraazɨtɨyalyɨ. Naangelyɨ. Sare'na kwalaalyara yɨlaaya naanga yɨpɨ'de'nanyɨ. 
LUK.2.12	Sarɨmɨ wawapɨjɨ sarɨmɨnyɨ wɨjɨwaainya'ne' dara wangabɨza' ‘Ai! Bulɨmakaawoyaraavɨre wapaaya nadɨvɨsavɨ kwaabɨhannya yewaa'mwannɨkei daaka!’ Tɨnna mi'na wanganapɨjɨ jawɨryide ‘Nebulyasɨ. Sai nemaaradelyɨ.’”
LUK.2.13	Ejelɨyaryaba ejelɨya kwala naange' yarai yɨma'naabɨna yeva Gotɨyare aamiyara Gotɨyarɨ yɨlaaya yadɨvɨ' yɨledaata pɨrɨ' naanna de'
LUK.2.14	“Gotɨyai Sɨgunyavɨ munya ke'mwewɨ mwaalɨ'.
LUK.2.14	Sarɨna nemɨ yɨlaaya naanga yaana! Su!
LUK.2.14	Kwaakewɨnyaraavɨna Gotɨyarɨ kale wiada
LUK.2.14	‘Kwaamu'nanyabwi wɨwakɨma!’ dɨna yadelyɨ.”
LUK.2.15	Mamaayara Sɨgunyavɨnera ayɨna yɨlaawɨna kye' sipɨzipɨyangɨ maremwaaidɨvɨsara dɨnyɨna ye' “Betɨlemɨna kaanyaana! Sara yɨma'nɨwakevɨna Gotɨyai sara nedɨwake'na tɨnna wanganaade'na kaanyaana!” 
LUK.2.16	Dɨnyɨna yeva yarai kaanna wɨna yeva wanganna ye'. Maarɨyaasɨ Jozepɨyalyɨ bulɨmakaawoyaraavɨre wapaaya nadɨvɨsavɨ kaimɨraayai wɨla'dɨsɨyaba tɨnna wangane'. 
LUK.2.17	Gamɨnyɨ tɨnna wanganeva yagaala mamaayai wɨdake' wɨde' kaimɨraaya bwaranyarɨna. 
LUK.2.18	Kumɨ sara yagaala kade' pwara wɨ'nyɨna yeva atɨka wɨ'nare'. 
LUK.2.19	Maarɨyaa' gannya sɨmunyavɨ yagaala sa wakɨna yaka yawɨramaremwaaina yadesɨ. 
LUK.2.20	Sipɨzipɨyangɨ maremwaaidɨvɨsara ayɨna wodɨvɨ' “Ejelɨyai sara nedɨwake' nebulyasɨra. Nemɨ kadɨka wɨ'nona tɨnna wangamwo naange'nanyasɨ,” dɨwɨna yadɨvɨ' Gotɨyarɨ yaya' byaannake' munyaba makina yeva Gotɨyarɨ yɨlaaya naanga yɨwɨna ye'.
LUK.2.21	Dɨvi sawɨta ati ata purɨdaa'nyɨ pɨrɨwaai mi'na kajɨnna' kɨlaaka pimagɨnyajɨ' dawasɨ'na yadɨvɨsagaa' kaimɨraayare kɨlaaka dawasɨ'na yeva “Jizaazala,” wɨdɨna ye'. Kɨgaa' Maarɨyaa' kaimɨraavɨmunya kune' mwaaidɨ'nyɨ mamaayai yaya sa' wɨdake' “Jizaazala,” wɨdɨna ye'.
LUK.2.22	Ne Mozɨzare Kɨwɨnya dɨnɨke'na (yɨrɨka 40) Jozepɨyalyɨ Maarɨyaasɨ sayoi mudange'ne gɨrɨkita'nanya' wasɨ'nya'ne'na Angeba Jeruzaalemɨna kaanna wɨna. 
LUK.2.23	Nabaai Naangere Kɨwɨnya dɨnɨkabaaibɨsasɨ. Bwaranya sɨnnawɨnyai Naangerɨnelyɨ. Sara dɨnɨke'na Jeruzaalemɨna kaimɨraayarɨ wɨjɨwaainya'na kaanna makuna. 
LUK.2.24	Nabaai Naangere Kɨwɨnya' dɨnɨ' “ ‘Kwaamɨryawaai dahamwaaihi? Gulɨkwaamɨrya tihɨnyawaai dahamwaaihi?’ da'gɨzɨ dɨka yɨra'na yɨja' dɨka nasɨ'na yadesɨ Gotɨyarɨne'. Mudange'ne gɨrɨkita'nanya marasɨ'nya'nebwinanyɨ.” 
LUK.2.25	Yɨthaa, Angeba Jeruzaalemɨ a'mwei Sɨmɨyonɨ wo'nɨkei mwaalɨna ya'. Sai a'mwe tewaanyai Gotɨyare yagaala dɨragɨnna lɨmwaga'dei Sɨmɨyonɨ Yɨzɨrelɨyaraavɨ tewaanya yɨvaimwaderɨna yemwaaina yakelyɨ. Gotɨyare Kuryai Tewaanyai gamɨnyɨ mwaaida yagaala naanga wɨda' 
LUK.2.26	“Sɨnnawɨ Naangere wɨdahɨlakyai Kɨraazɨtɨyarɨ tɨnna wangana'gɨzɨ dɨvi dɨvaideigɨnyɨ. Sɨnnawɨ dɨvaide' mɨka!” 
LUK.2.27	Sarei mwaalɨna kya' Kuryai Tewaanyai Gotɨyare Angevɨ wibwarɨdaakuna kya' sai kaanna wɨlaabɨna. Kaanna wɨlaabɨna yaka Gotɨyare Angevɨ mwaaidɨ'nyɨ ganɨmaangelyɨ ganaangesɨ sayoi kaimɨraaya Jizaazarɨ makabɨna. “Gotɨyare kɨwɨnya' dɨnɨke'na sara wɨjɨwainaawɨna yaka!” dahɨla makabɨna. 
LUK.2.28	Mi'na makabɨna kyagi Sɨmɨyonɨ kaimɨraayarɨ asɨrɨ yɨlamarayagalakɨna yaka Gotɨyarɨna yɨlaaya yada wɨdɨna
LUK.2.29	“Naangeigɨ, dahaa' naanga nyɨdahɨnya' yɨwaa.
LUK.2.29	Gɨthaayadɨnyainyɨ nɨmɨre munya tewaanya wa'deinyɨ
LUK.2.29	Tewaanna yawɨ'na yadɨnyainyɨ nayaa balɨdeinyɨ.
LUK.2.30	Nayaa balɨde sare' dare'nanyɨ.
LUK.2.30	Nɨnnya tɨnnyaraai dara wangamanɨge'
LUK.2.30	‘Gotɨyare nemɨnyɨ Nevadaihasamaaraderɨ dangamanɨge!’
LUK.2.31	Sai tewaanyarɨ dahɨlakagɨna wɨmwaihɨwaa.
LUK.2.31	A'mwe yuyara wanganya'nerɨ wɨmwaihɨwaa.
LUK.2.32	Sai baakei ajɨmya yuyangɨyaraavɨ wɨjɨwaakada
LUK.2.32	Gɨmɨreburɨ mudɨkera nayaa tɨnna wangabɨ'dere.
LUK.2.32	Gɨmɨreina Yɨzɨrelɨyaina byaanna dɨragɨnyavɨ mwalaadeine.”
LUK.2.33	Sɨmɨyonɨ kaimɨraayarɨna wɨdake'na kaimɨraayare ganɨmaangelyɨ ganaangesɨ sawaai atɨka maru'na'na yagi. 
LUK.2.34	Atɨka maru'na'na yadaakɨlyɨ Sɨmɨyonɨ wɨda' “Gotɨyai tewaanya yanga yɨhyadelyɨ.” Wɨdaka ganaanga Maarɨyaavɨ wɨda'
LUK.2.34	“Gotɨyai kaimɨraaya darɨ dahɨlakakelyɨ.
LUK.2.34	Yɨzɨrelɨya pwara ku'napɨjɨ munyaba makɨladerera.
LUK.2.34	Pwara mu'nyɨ yɨpɨjara kwaakeba marulawakaderera.
LUK.2.34	Sai Gotɨyare sɨmunya' wɨjɨwaainada
LUK.2.34	Kwalaalyara sahwarɨ maanga wɨdɨpɨ'devɨne'na
LUK.2.35	Yawɨta kayaa'nanya lɨka yulya'dɨvɨsaraavɨna
LUK.2.35	A'mwe yuyara nayaa yawɨrangabɨ'de'nanyɨ.
LUK.2.35	Kale naanga gyade'na
LUK.2.35	Kwaari'masɨramɨnya sɨnnake' gɨthavadevaaibɨsa'na
LUK.2.35	Kɨnna naanga dɨthathe'gɨnyɨ.”
LUK.2.36	Gotɨyarɨ wɨ'nawɨjɨwaakade' pɨropetɨya' Ana' mwaala'. Sa' Panyɨwelɨmɨre garaavaanga', Ne sɨnnawɨnyai Aazarevaakɨdaa'nyasɨ. A'mwe sa' nesɨ. A'mwerɨ maa'naka a'mwelyɨyagaa' kwarame ati ata purɨdaa'nyɨ pɨrɨwaai mwaalaka 
LUK.2.37	yaanyɨwaake' kwarame 84 (a'mwe daraai daraalyaraavɨre atɨzɨvɨlɨraai yaka dawaai dawaai) wavɨla'nɨke' a'mwe ne' mwaala'. Gotɨyare Angevɨ yagalya'mata mi, yuyagaa' Gotɨyarɨ dɨragɨnna yɨdaangade' wapaayajɨ manyɨ, kɨmaaka mwaaida Gotɨyarɨ wɨdada mwaalakesɨ. 
LUK.2.38	Sɨmɨyonɨ kuna wɨdadaa'nyɨyagaa' a'mwe sa' bɨna yaka Gotɨyarɨ “Su! Su!” wɨdaka kaimɨraayarɨna pwaraavɨ wɨdɨna. Gotɨyai Anga Jeruzaalemɨ mwaalyaraavɨ wiwawɨnyabwi yɨpalasɨ'nya'na yemwaalesara sahwaraavɨ wɨdɨna ya' a'mwe sa'.
LUK.2.39	Naangere Kɨwɨnya dɨnɨka yuya mi'na yeva Kwaaka Galɨli kunnya Anga Naazaretɨna ayɨna wɨna yeva mwaalɨna ye'. 
LUK.2.40	Kaimɨraayai naanga gɨrina yaka dɨragɨnya yakelyɨ. Sai sɨmunya nayaa yawɨrakei Gotɨyare yanga wɨgaimwangebwi wa'delyɨ.
LUK.2.41	Kwarame yuyagaa' Angeba Jeruzaalemɨna Jizaazare ganɨmaangelyɨ ganaangesɨ kaanna wɨna. Kɨgaakuna Gotɨyai Yɨzɨrelɨyaraavɨ maramyɨ yaka pari'ma'na yaake'na Juyara Pari'ma'munne' nyɨna yadɨvɨsa'na sawaai kaanna wɨna yagɨlyawaalyɨ. 
LUK.2.42	Jizaazarɨ kwarame atɨraai sɨvɨlyɨrɨdaa'nyɨ pɨrɨwaai kwavɨlava' sagaa' ayabaaibɨ' munne tɨka nya'na Jeruzaalemɨna wɨna yadi' Jizaazarɨ makilaawɨna. 
LUK.2.43	Mi'na makilaawɨna yagɨla munne nyɨna yagɨla kɨrɨnnya angevɨna kaanna wɨna. Kaanna wɨna yadaakɨlyɨ Anga Jeruzaalemɨ kaimale Jizaazai mwaalɨna. Sa'na ganɨmaangelyɨ ganaangesɨ myawɨri yagɨla 
LUK.2.44	“Pwarajɨ wɨwaka,” dahɨla yɨrɨka sari kaanna wɨna. Kaanna wɨna yagɨla sawɨsɨrɨ “Gawɨ mwaalɨka?” dahɨla kɨrɨmɨjɨyaraayaba kɨrya'mweraayaba bɨrɨna bɨrɨna. 
LUK.2.45	Aawa. Kunewɨ wanganagɨla Jeruzaalemɨna ayɨna wɨna yagɨla 
LUK.2.46	yɨrɨka daryaai darɨkɨ Jizaazarɨ bɨramaa'na. Gotɨyare Angevɨ Gotɨyare kɨwɨnya wɨjɨwaakadɨvɨsara Juyaraayaba bɨramaa'na yagi. Saba Jizaazai walamwaaina yada wɨjɨwaakadɨvɨsaraavɨre yagaala wɨ'naka kumɨnyɨ yɨwaara'na ya'. 
LUK.2.47	Sai sɨmunya nayaa yawɨ'da yagaala nayaa wɨdake'na a'mwera wɨ'nyɨna yeva atɨka maru'na'na ye'. 
LUK.2.48	Nabaai ganɨmaangelyɨ ganaangesɨ tɨnna wanganagɨla atɨka maru'na'na yagɨla ganaange' wɨdɨna “Kaimɨraayaigɨ, naarɨmɨnyɨna baa'na yɨwaa? Yɨthaa, gɨmaamaangelyɨ nɨmɨjɨ sa'naarɨ taanga nehyadaa'nyɨ gɨmɨnyɨna bɨ'manɨgoi.”
LUK.2.49	Sai wɨda' “Nɨmɨnyɨna be'na bɨ'manɨgɨla? Nɨmware angevɨ mwaaimuja'na be'na bɨramarivanɨgɨla? Kɨrɨmɨ myawɨrijɨwaai?” 
LUK.2.50	Sara kuda' kɨrɨ' sawaai myawɨramaaryagi wɨdake'.
LUK.2.51	Anga Naazaretɨna kɨrɨmɨjɨ walaawaka mwaalaka kɨrɨmɨ sawaarɨ kwaakewɨ nayaa mwaala'. Jizaazai yuya yake'na ganaange' gannya sɨmunyavɨ nayaa wakaka kave maremwaala'. 
LUK.2.52	Sɨmunya dɨragɨnna yawɨ'daa'nyɨ Jizaazare kɨlaakejɨsɨ sɨmunyasɨ tewaanna yada Gotɨyalyɨ a'mwerajɨ tɨnna wanganeva yɨlaaya yadaapɨjɨ mwaala'.
LUK.3.1	Taaivɨrɨyaazai Sizaai yuyaraavɨ maremwaaidɨ'nyɨ kwarame potinɨya (14) wavɨla'daa'nyɨyavɨ Anga Juthɨya sɨmagɨ Podɨyaazai Paailatɨ Ga'maanɨya naangei mwaaidɨ'nyɨ Galɨli saba Erotɨyai maremwaalaka maalɨkei mwaaidɨ'nyɨ Yɨturɨyanajɨ Tɨrakonaaitazɨnajɨ sabanyaai Erotɨyarɨ gya'mwei Pilipɨ maremwaalaka maalɨkei mwaaidɨ'nyɨ Aavɨlinɨ saba Laazanɨyaazai maremwaalaka maalɨkei mwaaidɨ'nyɨ 
LUK.3.2	nabaai Anaazalyɨ Kaayapaazalyɨ sanyalɨdaai Gotɨyarɨna Mubɨthɨka Yɨra'dita Naangeraai mwaaidakɨlyɨ yɨ dazagaa' a'mwera mamwaalyɨgasaba Jonɨ Sekaraayare gawaalɨvaangei sahwaryawɨ Gotɨyare yagaalya' bi'ma'na. 
LUK.3.3	Sarevɨdaa'nyɨ sai Aalya Jothanɨyavɨ yunewɨ yuyaba yamaryada “Gotɨyai a'mweihɨre kayaa'nanya marasɨ'nya'na sɨmunya mudɨkebwi yawɨramaa'na kyapɨjɨ bavɨtaazɨya' yɨhide'nanyɨ,” sara wɨdamaryakelyɨ. 
LUK.3.4	Sare' kɨgaakuna Aazaayarɨ Gotɨyai kujaa' bukuyavɨ pɨkarya yavɨkarinɨkabaaibɨsasɨ. Dara dɨnɨ'
LUK.3.4	“Wawɨmaayaba pware maanguraaya' jaka yɨmanɨ'
LUK.3.4	‘Naangerɨne tusa' nayaa yavada'galakɨna jɨlo!
LUK.3.4	Gamɨre tusangɨ yɨda'na nayaa jamakwilo!
LUK.3.5	Taawala yuyangɨ yunebanna nayaa marajɨngɨrapɨjɨ
LUK.3.5	Mugunya naangejɨ maalɨkejɨ sa dɨthavapɨraalayɨlo!
LUK.3.5	Tuta kayaa'na naadɨya yɨda'na javada'galyɨlo!
LUK.3.5	Tutaanya sɨla yaasɨwa'na waramarike dɨmarasɨ'nyɨlo!
LUK.3.6	Sarevɨ Gotɨyai padaihasamaaryabwina yuyara wangabɨ'derero.’”
LUK.3.6	Sara dɨnɨkesɨ.
LUK.3.7	A'mwe kwala bwa'naanyara Jonɨmɨre bavɨtaazɨya maarya'nera yɨkabadaapɨjɨ sasarei saraavɨ wɨdɨna “Naawɨnaanyara kave kwaasɨ neyadɨvɨtabaai sarɨmɨ sɨmunya ayabwina kɨnɨnnakeihi bavɨtaazɨya yaasɨwa'na maarya'neihi bɨvanɨgasaihi daa! ‘Gotɨyai kayaa'nanyanna taanga nyɨhɨzaavadɨka! Yaasɨwa'na bavɨtaazɨya maapɨjaihi tewaanna dɨmwaalyideihɨlyɨra,’ kwaasɨ sara aai yɨhɨthɨwaka! 
LUK.3.8	Sarevɨdaa'nyɨ taanga naange'na sɨmunya mudɨkebwina nayaa yawɨramaa'na jɨla! Sara yapɨjɨ sɨmunya mudɨkebulyɨyaihi yɨsɨla nawɨ'nyabɨta nayaa sara jideihɨlyɨ. Sarɨmɨ saihi dara madɨbɨnera! ‘Evɨraamɨmɨ gyakwalaangeina mwaaiho'na Gotɨyai taanga sa mujaayɨ neyade'nanyɨ.’ Sara myawɨpɨna! Sare' dare'nesɨ. Nayaa yɨhɨthɨma! ‘Sɨla daza Evɨraamɨmɨre kaimɨraaya yɨma'nana!’ Gotɨyai sara wɨdazai yɨ sahwai yɨnɨga wi'na yannelyɨ. ‘Evɨraamɨmɨ gyakwalaangeinera,’ dɨmanɨgasa' naange' daaka! 
LUK.3.9	Dahaasagaa' Gotɨyai yɨsarɨ kaavɨlyawɨ dapalya'nei gannya saajɨngei mena lɨmwagɨkelyɨ. Sarevɨdaa'nyɨ yɨta gazarazara yɨsɨla tewaanya mi'nyɨ yajara sare sara dapalojɨ dɨkevɨ marasɨ'naderera.”
LUK.3.10	Sai sara wɨdadaa'nyɨ yɨ kwala bwa'naanyara yɨdaanganna “We'! Sarevɨdaa'nyɨ nemɨ gara yaadeinaavaka?” 
LUK.3.11	Sara yɨdaanganna kye' ja'nawɨdɨna “A'mwei baazɨ'ma'nya pɨrɨwaai kɨnɨnnakei a'mwe pwarɨ baazɨ'ma'nya' maayarɨ pɨrɨ' wɨjaavana! A'mwei wapaaya kɨnɨnnakei sai kwalyɨ wapaayanna avaaina sana yɨna yana!” 
LUK.3.12	Wɨdɨna kya' a'mwe taakɨzɨya maa'dɨvɨta pwarajɨ bavɨtaazɨya maarya'nera gamɨnyɨ wɨdɨna “Nejɨwaakadɨnyaigɨ, nemɨ gara yaadeinaavaka?” 
LUK.3.13	Wɨdɨna kye' sai wɨdɨna “Ga'maanɨyai yɨhɨthɨvanɨkabaaibɨ'na taakɨzɨya nɨgwia yɨnɨga wi'nanya dɨmaaryideihɨlyɨ. Nɨgwia kwaala pɨnɨjɨ mamwagi'nɨpɨnera!” 
LUK.3.14	Wɨdɨna kya' nabaai aawɨlata pwarajɨ sahwarɨ yɨdaanganna “Nabaai nemɨ sahwaina gara yaadeinaavaka?” Sara wɨdɨna kye' sai wɨdɨna “Sarɨmɨ a'mweraavɨ kwaasɨ kotɨyajɨ myadɨvɨ' kumɨre nɨgwia mwagi'nya'neihi mipɨna! Nɨgwia mwagi'nya'neihi a'mweraavɨ mala maramamaripɨnera! Sarɨmɨre maremwaaidei nɨgwia yɨhɨzaavanɨka sahɨnɨnna ‘Wikɨra!’ dɨthɨnyɨla! Nɨgwia pɨnɨjɨna mudɨpɨna!”
LUK.3.15	A'mwe yuyaraavɨre sɨmunyavɨ Jonɨmɨna dɨragɨnna dara yawɨ'na “Bewalaka? Berɨ'na yadelaka?” Yawɨ'na yadɨvɨ' dara yawɨ'na “Gotɨyai pwarɨ dahɨlakojɨ maryasaabathei Kɨraazɨtɨyai dɨngaka Jonɨ?” 
LUK.3.16	Sara yawɨ'na yadaapɨjɨ Jonɨ ja'nawɨdɨna “Nɨmɨ sainyɨ aangaalyavɨ bavɨtaazɨya yɨhyadɨnyainyɨ. Dɨvi a'mwe pwai bathei yɨ gamɨre dɨragɨnya' nɨmɨre dɨragɨnyavɨ nyavɨlavɨkelyɨ. Gamɨre mamaayainyɨ nɨmɨ nebulya'nanyainyɨ mɨka! Sahwarɨna nɨmɨ wana maalɨkeinyɨra. Wɨgaimwagya'neinyɨ gamɨre kwaari'masɨvɨlya' galyaa'mune' nɨmɨ a'mwe nawɨ'nyainyɨ mɨ'. Sahwai sarɨmɨnyɨ pwaihɨrɨna Kurya Tewaanyarɨ kusawɨ bavɨtaazɨya yɨhya'nei Kurya Tewaanyarɨ wɨlayɨhɨmwaaihadelyɨ. Nabaai pwaihɨrɨ mu'nya'neihɨrɨ daangevɨ bavɨtaazɨya yɨhya'nei dɨkevɨ wɨlayɨhɨmwaaihadelyɨ. 
LUK.3.17	Sai gannya saavolɨya parɨnake' gannya asɨrɨ lɨmwada witɨya yɨlamarasɨ'na yɨlamarasɨ'na kyojɨ yagɨnya kɨlaake kurɨvaarɨya yɨhuta bamakuna kyojɨ witɨzɨla gamɨre witɨzɨlangevɨ marakadelyɨ. Gamɨre mɨnyevɨ witɨya kune kwarojɨ kurɨvaarɨya dɨka migaaya'nevɨ mariravadengɨ.” 
LUK.3.18	Sarevɨdaa'nyɨ Jonɨ sara wɨdɨna yaka nabaai kumɨre sɨmunyarɨ yɨdɨkavɨmwaaihya ya'nei yagaala kwalaalya pɨnɨjɨ dɨna yɨna ya'. Nabaai sasare dazabwi a'mweraavɨ yagaala tewaanya' wɨjɨwaakadevulyɨ.
LUK.3.19	Kɨrɨ' sai A'mwe Erotɨyarɨ kumɨre maremwaala maalɨkerɨ maanga wɨdɨna. Erotɨyare gya'mwere a'mwe' Erotɨyaazavɨ kuka maarake'najɨ nabaai kayaa'na yɨwetawakya yuya sara yake'najɨ maanga wɨdɨna. 
LUK.3.20	Maanga wɨdɨna kya' Erotɨyai kayaa'na yɨwetawakya yaka yuya daza yɨwetawakya pɨrɨsɨ ye'mwanna yakesɨ. Sahwai Jonɨmɨ kalavuzavɨ wɨmwaaihɨna yakelyɨ. Sara yakesɨ.
LUK.3.21	Jonɨ tewaanya mwaalakegaa' a'mwe yuyaraavɨ bavɨtaazɨya yakegaa' yɨ Jizaazai kwarɨjɨ bavɨtaazɨya kya' Jizaazai Gotɨyarɨ wɨdadaa'nyɨ, yɨthaa, sɨgunya' mujaangɨna kya' 
LUK.3.22	Kurya Tewaanyai walaabɨna. Kurya Tewaanyai yuta kwaamɨryaibɨsai sahwaryawɨnnei walaabɨna. Mi'na walaabɨna yaka bwalamwaaina kya' Sɨgunyavɨdaa'nyɨ maanguraaya pɨrɨ' jaka yɨnyɨna “Gɨmɨ nɨmɨre Nyɨbwaalɨvaangeigɨnyɨra. Gɨmɨnyɨna tewaanna nyɨvu'nadeigɨnyɨ. Kurya tewaanya gukadɨnyaigɨnyɨ.”
LUK.3.23	Jizaazai gamɨre wawɨnya aaya mudɨ'na yamaata yakegaa' gamɨre kwarame a'mwere sɨvɨlatɨraalya pware atɨraalya (30) pɨnɨjɨ mena kwavɨlava' kɨrɨ' a'mwera yawɨ'na “Sai Jozepɨyare gawaalɨkɨra.”
LUK.3.23	Sahwai Yɨlaarelyɨ. 
LUK.3.24	Sahwai Maatatɨmɨrelyɨ.
LUK.3.24	Sahwai Livaayarelyɨ. Sahwai Melɨkaarelyɨ.
LUK.3.24	Sahwai Janaarelyɨ. Sahwai Jozepɨyarelyɨ.
LUK.3.25	Sahwai Matataayazarelyɨ. Sahwai Emozɨmɨrelyɨ.
LUK.3.25	Sahwai Nayaamɨmɨrelyɨ. Sahwai Ezɨlaarelyɨ.
LUK.3.25	Sahwai Nahaarelyɨ. 
LUK.3.26	Sahwai Mayaatɨmɨrelyɨ.
LUK.3.26	Sahwai Matataayazarelyɨ. Sahwai Semenɨmɨrelyɨ.
LUK.3.26	Sahwai Jozekɨmɨrelyɨ. Sahwai Jotharelyɨ.
LUK.3.27	Sahwai Jowaananɨmɨrelyɨ. Sahwai Rezarelyɨ.
LUK.3.27	Sahwai Seravaavelɨmɨrelyɨ. Sahwai Sɨyalɨtiyalɨmɨrelyɨ.
LUK.3.27	Sahwai Neraarelyɨ. 
LUK.3.28	Sahwai Melɨkaarelyɨ.
LUK.3.28	Sahwai Ethaarelyɨ. Sahwai Kozaamɨmɨrelyɨ.
LUK.3.28	Sahwai Elɨmathaamɨmɨrelyɨ. Sahwai Erɨmɨrelyɨ.
LUK.3.29	Sahwai Jozuwaakɨrelyɨ. Sahwai Elɨyazarelyɨ.
LUK.3.29	Sahwai Jorimɨmɨrelyɨ. Sahwai Maatatɨmɨrelyɨ.
LUK.3.29	Sahwai Livaayarelyɨ. 
LUK.3.30	Sahwai Sɨmɨyonɨmɨrelyɨ.
LUK.3.30	Sahwai Jutharelyɨ. Sahwai Jozepɨyarelyɨ.
LUK.3.30	Sahwai Jonaanɨmɨrelyɨ. Sahwai Elaayakimɨmɨrelyɨ.
LUK.3.31	Sahwai Melɨyarelyɨ. Sahwai Mennaamɨrelyɨ.
LUK.3.31	Sahwai Matatarelyɨ. Sahwai Netaanɨmɨrelyɨ.
LUK.3.31	Sahwai Devitɨmɨrelyɨ. 
LUK.3.32	Sahwai Jeziyarelyɨ.
LUK.3.32	Sahwai Wovetɨmɨrelyɨ. Sahwai Bowaazarelyɨ.
LUK.3.32	Sahwai Saalɨmonɨmɨrelyɨ. Sahwai Naazonɨmɨrelyɨ.
LUK.3.33	Sahwai Aminɨthapɨmɨrelyɨ. Sahwai Athɨminɨmɨrelyɨ.
LUK.3.33	Sahwai Anaarelyɨ. Sahwai Ezɨronɨmɨrelyɨ.
LUK.3.33	Sahwai Perezarelyɨ. Sahwai Jutharelyɨ.
LUK.3.34	Sahwai Jaikopɨmɨrelyɨ. Sahwai Aazakɨmɨrelyɨ.
LUK.3.34	Sahwai Evɨraamɨmɨrelyɨ. Sahwai Teraamɨrelyɨ.
LUK.3.34	Sahwai Naaworelyɨ. 
LUK.3.35	Sahwai Seruhɨmɨrelyɨ.
LUK.3.35	Sahwai Rewɨmɨrelyɨ. Sahwai Pelehɨmɨrelyɨ.
LUK.3.35	Sahwai Evemɨrelyɨ. Sahwai Selaamɨrelyɨ.
LUK.3.36	Sahwai Kainaanɨmɨrelyɨ. Sahwai Aapakɨzathɨmɨrelyɨ.
LUK.3.36	Sahwai Samɨmɨrelyɨ. Sahwai Nowaarelyɨ.
LUK.3.36	Sahwai Lamekɨmɨrelyɨ. 
LUK.3.37	Sahwai Metuzalaamɨrelyɨ.
LUK.3.37	Sahwai Yɨnokɨmɨrelyɨ. Sahwai Jaaretharelyɨ.
LUK.3.37	Sahwai Maalalelɨmɨrelyɨ. Sahwai Kainaanɨmɨrelyɨ.
LUK.3.38	Sahwai Yɨnozarelyɨ. Sahwai Satarelyɨ.
LUK.3.38	Sahwai Aataamɨmɨrelyɨ. Sahwai Gotɨyarelyɨ.
LUK.4.1	Kurya Tewaanyai Jizaazarɨ yuneba wɨlamwaaidɨ'nyɨ Aalya Jothanɨyavɨ yagalya'ma'na yɨna yaka ayɨna kaanna wɨna. Sarevɨ a'mwamaayabanna Kurya Tewaanyai sahwarɨ yɨbwarɨdaakuna yadaa'nyɨ 
LUK.4.2	sai a'mwera mamwaalyɨgata dazaba mwaalɨna yadɨ'nyɨ yɨrɨka a'mwe pwaraare sɨvɨla atɨraalya (40) bwodaa'nyɨyagaa' Kotɨya Maryadei kayaa'nanya'na yaamɨjɨ walapapalakɨna. Yaamɨjɨ walapapalakɨna yadaa'nyɨyagaa' sai wapaaya aane kɨrɨ' pɨrɨ' tɨka manyɨ kya' dɨvidaa'nyɨ mɨjɨka wina. 
LUK.4.3	Mɨjɨka wina yadaa'nyɨ sagaa' Kotɨya Maryadei wɨdɨna “Nabaai gɨmɨ ‘Gotɨyare Gawaalɨvaangeinyɨ daakajɨ,’ yɨ sɨla dazarɨ duthana! ‘Sɨlya'gɨ bɨretɨya jɨma'nana!’ ” 
LUK.4.4	Wɨdɨna kya' Jizaazai ja'nawɨdɨna “Bukuya' dara dɨnɨ' ‘Yune bɨretɨya'nanya' sa' a'mwerɨ gaala yɨnɨga wɨjaavade' mɨka! (A'mwerɨ kuryarɨ yɨvaimwagathe' mɨ'!)’ ” 
LUK.4.5	Mi'na wɨdɨna kya' mugunya naangevɨna makilaawɨna yaka sare' yɨme'nya'bɨ' Kwaakevakɨya maremwaaidɨvɨta kingɨyaraavɨne yuya sangɨ wibwarɨdaakuna. 
LUK.4.6	Yɨna yaka Kotɨya Maryadei wɨdɨna “Maremwaaidɨvɨta yuya dɨragɨnya daza gɨmɨnyɨ gɨzaavɨdeinyɨra. Dazahɨnɨngɨne byaanna dɨragɨnyajɨ gɨzaavɨdeinyɨ. Yuya gɨthɨwe daza nɨmɨre yuya mena yɨma'nɨnɨkengɨra. Sare'na nɨmɨ ‘A'mwe pwarɨ wɨjaavɨma!’ dɨwɨja', yɨ nɨmɨ wɨjaavɨna yɨdeinyɨra. 
LUK.4.7	Nabaai gɨmɨ walaruta'na'dɨzaigɨ nɨmɨnyɨ lotuya nyɨmaryɨjaigɨ sarevɨdaa'nyɨ yuya daza gɨmɨre yɨma'nadengɨra.” 
LUK.4.8	Sara wɨdɨna kya' Jizaazai wɨrɨvɨkɨ'na “Bukuya' dara dɨnɨ'
LUK.4.8	‘Gɨmɨ Naangerɨ gɨmɨre Gotɨyarɨ yɨlaaya nayaa dumarya!
LUK.4.8	‘Yune gave sahware wawɨnyanna nayaa lɨmwaga'na jɨtheigɨnyɨ.’ ”
LUK.4.9	Wɨdɨna kya' Jeruzaalemɨna yɨbwarɨdaakuna yɨna yaka Gotɨyare Angevɨ yuna munya ke'bevanna yɨlamarakaawɨna yaka wɨdɨna “Nabaai gɨmɨ ‘Gotɨyare Gawaalɨvaangeinyɨ daakajɨ,’ davadaasɨ kewɨnɨnna dɨthɨkwosɨka! 
LUK.4.10	Sare' dare'nesɨ. Bukuya' dara dɨnɨ'
LUK.4.10	‘Gamɨre ejelɨyaraavɨ kudozɨ gɨmɨnyɨ nayaa gɨmaremwaaibɨ'derera.’
LUK.4.11	Nabaai
LUK.4.11	‘Sɨla pwai gɨmɨre sɨvɨlyarɨ nagɨmwinadɨka!
LUK.4.11	‘Sahwara kumɨre asajɨ maragɨlɨmwagapɨ'derera.’
LUK.4.11	Sara dɨnɨke'nesɨ.” 
LUK.4.12	Sara wɨdɨna kya' Jizaazai ja'nawɨdɨna “Yagaalya' dara dɨnɨ' ‘Gɨmɨ Naangerɨ gɨmɨre Gotɨyarɨ yaamɨjɨ minnera! Gotɨyare sɨmunya' wa'dori yune gɨnnya sɨmunyavɨdaa'nyɨ sara minnera!’ Sara dɨnɨkesɨ.” 
LUK.4.13	Mi'na wɨdɨna kya' Kotɨya Maryadei walapapalakya dala pɨnɨnnanya yaamɨjɨ mena yaka Jizaazarɨ yagalya'ma'na yaka pɨgaa'nei yemwaaina ya'.
LUK.4.14	Kurya Tewaanyare dɨragɨnyavɨ Jizaazai Galɨlinei ayɨna wɨna ya'. Sarevɨdaa'nyɨ gamɨnyɨne yagaalya' anga saba yuyaba yɨ'namarya'. 
LUK.4.15	Sarevɨ yuyagaa' a'mweraavɨ kumɨre lotuangengɨ wɨjɨwaakɨna. Sara wɨjɨwaakɨna yadaa'nyɨ a'mwe yuyara gamɨnne yaya' byaannake' munyaba makina yadɨvɨkɨ.
LUK.4.16	Jizaazai Naazaretɨnei kaanna wɨna. Sɨnnawɨ maalɨkegaa', sai anga naanga dazaba mwaalakelyɨ. Sara mwaalaka naanga yɨma'nakelyɨ sahɨba. Sai yuyagaa' yadevaaibɨ'na kwazaakegaa' lotuangevɨ wɨlaawɨna. Wɨlaawɨna yaka Gotɨyare yagaalya' tɨnna danganya'nei daavɨna. 
LUK.4.17	Sarerɨ bukuya pɨropetɨya Aazaayai wɨjaake' dɨnɨke' wɨjaavɨna. Wɨjaavɨna kya' bukuya' maratɨlaayɨna yaka yagaalya' dara yɨda'nɨkevɨ wanganna
LUK.4.18	“Naangere Kuryai nɨmɨnyɨ nyɨmwaalɨka.
LUK.4.18	Sarevɨdaa'nyɨ gɨlyɨvɨ'maayaraavɨna yagaala tewaanya' wɨjɨwaakya'neinyɨ
LUK.4.18	Welivananya' dɨngɨna nyadevɨ nɨmɨnyɨ nyɨdahɨlakakeinyɨ.
LUK.4.18	Kalavuzɨyaraavɨ dara wɨjɨwaakya'neinyɨ nyɨmaryasaabakeinyɨ
LUK.4.18	‘Kalavuzɨwawɨnyavɨ yagalya'mavapi kaanya dɨwila!’
LUK.4.18	‘A'mwe tɨbɨnyaihi tɨnna ayɨna danganyɨla!’
LUK.4.18	Taanga yɨhyadeihi taanga sa' marasɨ'nya'neinyɨ
LUK.4.18	Nayaa tewaanyaihi yɨhɨmwaaihya'neinyɨ nyɨdasaabakeinyɨ.
LUK.4.19	Naangere tewaanyagaa' na padaihasamaaryagaa'na wɨjɨwaakya'neinyɨ.”
LUK.4.19	Sara tɨnna wanganna, wɨdɨna yaka 
LUK.4.20	bukuya' marabuku'na yaka maremwaalyarɨ ayɨna wɨjaavɨna yaka wɨjɨwaakya'nei walamwaaina. Sarevɨ a'mwe yuya lotuangevɨ mwaaidapiyara tɨnnya' yune gave sahwarɨna yɨ'bwaranganna yesalyɨ. 
LUK.4.21	Walamwaaina yaka sahwaraavɨ gaai wɨdɨna “Dahaasagaa' Gotɨyare pɨkarya daza' yuna nebwina yɨma'nɨwaka. Sarevɨ sarɨmɨ kadɨka mena wɨ'nɨwaasagaa' nebwina yɨma'nɨwaka.” 
LUK.4.22	Sara wɨdɨna kya' sahwarɨne yayavɨ munyaba makidɨvɨ' yagaala nawɨ'nya gamɨre maangikɨdaa'nyɨ wɨdakevɨna atɨka maru'na'na yeva dɨnyɨna “Ai, a'mwe dazai Jozepɨyare kaimɨraayai midaaka!” 
LUK.4.23	Dɨnyɨna kye' sahwaraavɨ wɨdɨna “Naanga nebulyasɨ. Sarɨmɨ yagaala ke'ba'nanya datha' dɨnyɨjideinyɨ ‘Dotaigɨ gɨmɨre kɨlaakejɨkɨ nayaa javada'gainadeigɨnyɨ.’ Anga Kaapanɨyamɨ yagɨnyabaaibɨ'na, sa kadɨka mena wɨ'nongɨ nabaai gɨmɨre anga dava gɨmɨre kɨlaakejɨ'bɨsaba avaala sahɨbaaibɨ'na ja!” 
LUK.4.24	Sara wɨdɨna yaka wɨdɨna “Nebulya'na yɨhɨthɨvanɨge. Gannya angeba pɨropetɨya aane pwai kware yagaalyavɨ kadɨka mu'nyadɨvɨsarera. 
LUK.4.25	Yɨthaanyi, naanga nebulyavɨnyɨ. Yɨhɨthɨvanɨge. Pɨropetɨya Yɨlaajaregaa' Yɨzɨrelɨ saba yaanyɨwaaka kwalaalya mwalyaasangɨra. Dazagaa' kwarame dawaai da' yaka lawe ata purɨdaa'nyɨ pu'na wavɨla'daa'nyɨ nyɨla naangegaa' yada burɨka mi yada anga yuyaba yuneba mɨjɨka naange' yɨma'nyɨna yaakegaakɨra. 
LUK.4.26	Kɨrɨ' Yɨzɨrelɨdaa'nya yaanyɨwaaka pɨrɨyawɨnna Gotɨyai Yɨlaajarɨ mamaryaasɨ yɨna ya'. Aawa. Sai Sarepaatɨ Saaithonɨ sɨmagɨnnerɨ yune menyabanya' yaanyɨwaaka pɨrɨvɨ mɨjɨke'na wɨgaimwagya'nerɨ maryaasɨna. 
LUK.4.27	Sabaaibɨ' Pɨropetɨya Yɨlaazare sahɨgaa' Yɨzɨrelɨ saba a'mwe samatanaka kwalaalyara mwaalɨna yadapi kɨrɨ' sahwaraavɨ myavada'galawɨmwaaihi kyaa' tewaanyara mima'nyaasare. Aawa. Yune menyabanyarɨ Sɨrɨyadaa'nya Nemaanɨ sahwarɨ yavada'galawɨmwaaihɨna yaakelyɨ.” 
LUK.4.28	Jizaazai sara wɨdɨna kya' a'mwe yuyara lotuangevɨ mwaaleva yagaala savɨ kadɨka sara wɨ'nyɨna yeva sɨnna tɨka yune davɨna. 
LUK.4.29	Sɨnna tɨka yune davɨna kwia' daavɨna yeva anga naanga saba mwasɨlaa maryaasɨna. Kumɨre anga naanga dazaba mugunya pɨrɨvɨ yɨlamannaawodɨ'nyɨyaba. “Davaanyavɨ kewɨnɨ sahwarɨ lɨvaramaana!” deva sahwarɨ kumɨre anga yɨlamannadɨ'nyɨya davaamaangebaarɨ kaanya makuna. 
LUK.4.30	Kaanya makuna kye' kɨrɨ' sahwai kumɨnyɨ tɨnnyaba pɨraaihɨ'nyɨna yaka kaanya mena wɨna.
LUK.4.31	Sai Kaapanɨyamɨna walaawɨna. Anga naanga sa' Galɨli mannɨkesɨ. Walaawɨna yaka Juyaraavɨre kwazaakegaa' wɨjɨwaakɨna yɨna. 
LUK.4.32	Sare savɨ sahwara kadɨka wɨ'nyɨna yeva atɨka maru'na'muluna. Sai dɨragɨnya naange' kɨnɨnnakei wɨjɨwaakya nawɨ'nya' wɨdake'na atɨka maru'na'muluna. 
LUK.4.33	Lotuangevɨ a'mwe pwai mwaalɨna. Sahwarɨ yɨmakei wɨmwaaidɨ'nyɨyalyɨ. Sai mwaalɨna yada jaka naanga danganna 
LUK.4.34	“Akai! Naazaretɨdaa'nyɨ Jizaazaigɨ, nemɨnyɨ gara ya'neigɨ bahɨneka? Nemɨnyɨ kayaaka neyɨgalya'neigɨ bahɨneigɨ daaka? Gɨmɨnyɨna sɨmunya mena gyawɨ'mwa. ‘Gɨmɨ Gotɨyare tewaanya nawɨ'nyaangeigɨ daaka!’ yawɨ'mwa!” 
LUK.4.35	Jaka sara danganna kya' kɨrɨ' Jizaazai maanga wɨdɨna “Yɨmakeigɨ maange' bɨpala'gɨzɨ a'mwe sarɨ jahalya'makwona!” Sara maanga wɨdɨna kya' a'mweraayaba yɨmaka dazai a'mwe sarɨ kwaakewɨ yɨvatawakɨna yɨna yaka sarɨ kayaaka migalyɨ yaka sarɨ yagalya'makuna. 
LUK.4.36	Sara yagalya'makuna kya' a'mwe yuyara lɨka yɨwainɨgulɨna yadɨvɨ' kumɨ sara dara dɨnyɨna “Yagaala sasare sa' be yagaalavaka? A'mwe naangeibɨsai dɨragɨnnakei yɨmakeraavɨ dɨragɨnna wɨdɨwake' sahwara kadɨka wɨ'neva a'mweraavɨ yagalya'maveva kaanna wɨwaasarera.” 
LUK.4.37	Sarevɨdaa'nyɨ Jizaazarɨne yagaalya dazɨmagɨ anga yuneba yamarina ya'.
LUK.4.38	Sagaa' Jizaazai daavɨna yaka lotuanga savɨ yagalya'ma'na yaka Saaimonɨmɨre angevɨna wɨlaawɨna. Saaimonɨmɨre ganyaalɨmaangevɨ bɨ'bɨ'nalaaya' wiadaa'nyɨyavɨ. Wɨlaawɨna kya' “Sahɨrɨvɨ wɨgaimwagana!” yawɨreva gamɨnyɨna yɨdaanganna. 
LUK.4.39	Yɨdaanganna kye' sahɨrɨyaba aya kɨba gaidavaabɨna yɨna yaka bɨ'bɨ'nalaaya sa' maanga wɨdɨna. Sare' bɨ'bɨ'nalaaya sa' yagalya'makuna. Yuna sagaasagaa' a'mwe daza' dɨkaa'na yɨna yaka kumɨnne wapaaya yovɨrawakɨna ya'.
LUK.4.40	Nyɨlyai gaai walakyagaa' Juyaraavɨre kwazaake' mena yɨwawakegaa' sawɨtɨrɨnyaburɨ a'mwe kwɨya'mwanakera nalaaya dala nabinabinyajɨyaraavɨ sahwaryawɨnna makabɨna. Mi'na makabɨna kye' sai gamɨre asa' a'ba yɨlakadaa'nyɨ a'mwe yuya sare saraavɨ tewaanya ayɨna yavada'gaina. 
LUK.4.41	Nabaai yɨmakera a'mwe kwalaalyaraavɨ yagalya'ma'dɨvɨ' yuna kaanna wɨna. Yɨmaka dazara jaka naanga danganna “Gɨmɨ Gotɨyare Gawaalɨ'gɨnyɨra.” Sahwara sɨdu'naka dare'na yawɨ'dɨvɨsa'na “Sai Kɨraazɨtɨyai daaka! Gotɨyai dahɨlakaka maryasaabakei daaka!” jaka sara danganna. Jaka danganna yadaapɨjɨ sahwai mayagaala wɨdɨna kya' sahwara maanga bɨpaina yeva kaanna wɨna.
LUK.4.42	Yɨrɨka gaai pu'daa'nyɨ anga saba yagalya'ma'na yɨna yaka a'mwera mamwaalyɨgasɨmagɨnna kaanna wɨna. Kaanna wɨna kya' kwala bwa'naanya sahwarɨna bɨrɨbɨrya yɨna yeva gamɨnyawɨnna yɨkuna. “Nemɨnyɨ neyagalya'mavojɨ nawodɨka! Gamɨnyɨ dahalalɨmwagaana!” yawɨreva yɨkuna. 
LUK.4.43	Kɨrɨ' sahwai wɨdɨna “Gotɨyai maremwaaide yagaala tewaanya' anga naanga pɨbanyajɨ wɨjɨwaakɨma! Wawɨnya daza' ya'neinyɨ Gotɨyai nyɨdasaabakeinyɨ.” 
LUK.4.44	Sarei nabaai Juyaraavɨre lotuangengɨ yagaalya' wɨjɨwaakɨna ya'.
LUK.5.1	Pɨgaa' aalɨbunya Ganezaaretɨ maangebaarɨ daavɨna. A'mwe kwala bwa'naanya' gamɨnyɨ yuneba gɨhɨpalemwaaina Gotɨyare yagaalyavɨna kadɨka wɨ'nya'nere. 
LUK.5.2	Aalɨbumaangebaarɨ botɨya pukaai wa'dɨ'nyɨ kɨrɨ' a'mwe jawɨnya maarya'nera botɨyɨkaarɨ yagalya'ma'na yɨna yeva jawɨnya mwagi'nya'ne jawɨgɨlya aalya lɨvayɨna yesarera. 
LUK.5.3	Daavɨna yaka kwala bwa'naanya' yuneba gɨhɨpalemwaalesaraavɨ tɨnna wanganna yada botɨya pukɨ dɨkwosɨ'na. Botɨya sɨ' Saaimonɨmɨrikɨ. Sara yaka botɨyɨkɨ gyakwalaangerɨ wɨdɨna “Botɨya dɨkɨ kengina maalɨkɨbaweba jɨtawaasa!” Sagaa' botɨyɨkɨ yɨlamwaaina yaka kwala bwa'naanyangɨ wɨjɨwaakɨna. 
LUK.5.4	Yagaala mena wɨjɨwaakɨna yakegaa' Saaimonɨmɨ wɨdɨna “Botɨyɨ' aalyavɨ tɨnnyaba pɨzɨ'gwana jɨtavamakulaawa! Sara ya'gɨzɨ kɨrɨmɨ jawɨnya maarya'ne jawɨgɨlya' dakyɨla!” 
LUK.5.5	Sara wɨdɨna kya' Saaimonɨ wɨdɨna “A'mwe naangeigɨ dahaa' sawɨta darɨkɨ nemɨ yuyaina yagɨyagɨ wawɨnya yɨvanɨgoine. Sara yadaa kɨrɨ' jawɨnya aane pɨnɨ kɨnɨ maa'manɨgoina mɨ'. Sare' kɨrɨ' gɨmɨ dɨwaanya'na jawɨgɨlya' marakɨma!” 
LUK.5.6	Sara yɨna yagɨla jawɨnya kwalaalya naanga bulaminyɨna yadaapiyagaa' jawɨgɨlya' maramumwɨnyɨrɨjɨ yɨna. 
LUK.5.7	Sara kya' sagaa' botɨya pukɨ mwaaidakiya kumɨjɨyaraarɨ jaka wɨdɨna yagɨla kɨrɨmɨnyɨ gaimwange'na akwebwata yɨna kyagi sara yɨkabɨna kyagi botɨya sɨkaarɨ jawɨnya yunebanna yeku'nyɨna. Sagaa' botɨya sɨkaai kewɨnɨ makwalaawɨjɨ yɨna. 
LUK.5.8	Sara yɨna yadaa'nyɨ Saaimonɨ Pitai tɨnna wanganna yaka Jizaazaryawɨ sɨvigɨ'nyɨryawɨ walaruta'nyɨna yɨna yaka dɨna “Naangeigɨ, nɨmɨ kayaa'nanyabwi kɨnɨnnakeinyɨna nyagalya'mava'gɨzɨ dɨwona!” 
LUK.5.9	Sare' dare'nesɨ. Sahwai jawɨnya yuya maareta sangɨ tɨnna wanganaka lɨka yɨwaainyɨna. Nabaai a'mwe gamɨjɨ ye'mwannamwaaleta kwarajɨ sara kwara lɨka yɨwaainyɨna. 
LUK.5.10	Nabaai sabaaibɨ' Sevathiyare kaimɨraayaraai Jemɨzalyɨ Jonɨjɨ saraai Saaimonɨmɨ ye'mwannayadisaraai kwaraalyɨ lɨka yɨwaainyɨna. Pitai lɨka yɨwaainyɨna yaka sara wɨdɨna. Sara wɨdɨna kya' Jizaazai Saaimonɨmɨ wɨdɨna “Lɨka minnera! Dahaa'daa'nyɨ a'mweraavɨ gaala mwaalya'neraavɨ maarɨ maarya jɨtheigɨnyɨra.” 
LUK.5.11	Wɨdɨna kya' maangebaarɨ tɨyawɨnna botɨyɨkaai yɨtavamakulaawɨna yɨna yeva yuya sa saba yovɨgaipwakɨna yeva sahwarɨ mɨdɨnyɨna ye'.
LUK.5.12	Jizaazai anga naanga pɨba mwaaidɨ'nyɨ, yɨthaa, a'mwe pwai gamɨre kɨlaakejɨkɨ yunebanna samate wa'dɨ'nyɨyai mwaalɨna. Sai mwaalɨna yaka Jizaazarɨ tɨnna wanganna, gamɨre sɨnnyɨkɨ kwadaai walaruta'nyɨna yaka sahwarɨ dɨragɨnna yɨdaanganna “Naangeigɨ, gɨnnya sɨmunyavɨ sara yawɨ'dɨza' yɨnɨga wi'na tewaanya nyavada'gaidɨnneigɨnyɨ.” 
LUK.5.13	Sara yɨdaanganna kya' asa' yɨwɨbwa'na yaka sahwarɨ asa' dathɨwanna yaka wɨdɨna “Sɨmunyavɨ sara yawɨ'mwa. Tewaanya jɨma'nana!” Sara wɨdɨna kya' yɨme'nya'bɨ' samate sa' mena yɨwɨna. 
LUK.5.14	Mena yɨwɨna kya' “A'mwera nɨmɨnyawɨnna yaasɨwa'na nabɨpɨdɨka!” daka dɨragɨnna wɨdɨna “Sarevɨ a'mwe aane pwai kwarɨ nujɨwaakɨdɨka! Aawa. Gɨmɨre kɨlaakejɨ' Gotɨyarɨna mubɨthɨka yɨra'derɨ pɨrizɨyarɨ duzɨwainaawa! Sara ya'gɨzɨ Mozɨzai dakabaaibɨ' yɨra'nade' dɨka nasɨ'nade gɨmɨnyɨna girayadelyɨra. Sarevɨdaa'nyɨ a'mwera gyawɨrangabɨ'derera ‘O, sare samate' mena jɨwɨwaka!’ ” 
LUK.5.15	Sara dɨragɨnna wɨdɨna kya' kɨrɨ' sanna yɨhusɨnna yɨnnagɨ'mavaka kuna naangeba yɨ'namarina. Sara yadaa'nyɨ sarevɨdaa'nyɨ kwala bwa'naanya kwalaalya gamɨnyawɨnna yɨkabɨna. Gamɨre yagaalyavɨ kadɨka wɨ'nya'nera kumɨre nalaaya marasɨ'nya'najɨ yɨkabɨna. 
LUK.5.16	Yɨkabɨna yadaapi kɨrɨ' yuyagaa' sai a'mwera mamwaalyɨgasaba woda gavei Gotɨyarɨ wɨdadelyɨ.
LUK.5.17	Pɨgaa' sai wɨjɨwaakɨna yadaa'nyɨ Perɨzɨya pwarajɨ kɨwɨnya dɨnɨkengɨna maremwaaidɨvɨsarajɨ sara mwaalɨna. Anga yuyabanyadaasɨ Galɨli sɨmagɨdaasɨ Juthɨya sɨmagɨdaasɨ Jeruzaalemɨ sɨmagɨdaasɨ yɨkabevere. Sarevɨ Naangere dɨragɨnya' Jizaazarɨ wɨla'dɨ'nyɨ nalaavɨnakeraavɨ tewaanya yavada'galya'nei mwaalɨna. 
LUK.5.18	Sara mwaalɨna yadɨ'nyɨ, yɨthaa, a'mwe pwara a'mwe pwarɨ yɨ'bɨnyavɨ makabɨna. A'mwe dazare yagɨnya yuya mena bainɨkei. Sare sarɨna “Angevɨ marikwavamakulaawɨna yawaajɨ gamɨnyawɨ aya kɨba gidɨku'nawakaana!” deva 
LUK.5.19	kɨrɨ' kwala bwa'naanya'na yesarera. Kwalaalyara mɨjahɨbalakɨna yadapi nalaavɨnaka sarɨ makulaawia'ne tutaanya aane pɨrɨ' minyadɨ'nyɨ bɨrɨbɨrya yɨ'maareva. Sarevɨdaa'nyɨ angevɨ munyabanna bamaraga'nɨgilaawɨna yɨna yeva angevɨ munyabanna daburaabɨna. Mena daburaabɨna yeva yɨ'bɨnyavɨ yɨla'dɨ'nyɨyarɨ maralaa'mwanna yɨna yeva wɨlyabaarɨ a'mweraayaba tɨnnyaba kewɨnɨ kave yɨbwa'mwagaasɨna yeva Jizaazarɨ kusɨmagɨ walakɨna. 
LUK.5.20	Walakɨna kye' kumɨre gamɨnyɨne'na lɨmwanga saburɨ yawɨranganaka wɨdɨna “A'mweigɨ, gɨmɨre kayaa'nanya mena gɨmarasɨ'mwana.” 
LUK.5.21	Wɨdɨna kya' Kɨwɨjarajɨ Perɨzɨyarajɨ kumɨ sara yagaaikwalaalya dɨnyɨna “A'mwe dazai yuna bewai dɨngaka! Gotɨyarɨna yagaaibɨraizɨka yɨvanɨka sala! Kayaa'nanya sangɨ yɨnahu marasɨ'nadei a'mwei pwai mɨka. Sa' Gotɨyai wawɨnya' yune gave sahwaresɨra.” 
LUK.5.22	Dɨnyɨna yadaapi Jizaazai kumɨre sɨmunya yawɨ'daapiyangɨ mena yawɨranganna yaka kumɨnyɨ dara ja'nawɨdɨna “Sarɨmɨre sɨmunyangɨ sɨmugwalaalya yaasɨwa'na yawɨ'manɨgasa' be'neka! 
LUK.5.23	Kaveya ya'ne pɨrɨwaai berɨwaalaka! Nabaai nɨmɨ dɨwɨja' dɨngaka? ‘Gɨmɨre kayaa'nanya mena marasɨ'mwana?’ Nabaai nɨmɨ dɨwɨja' dɨngaka? ‘Gɨmɨ daava'gɨzɨ kaanya dɨwona?’ Aawa. Yuyawaai naangewaalyɨ. 
LUK.5.24	Kɨrɨ' sarɨmɨnyɨna ‘Sahwara nayaa dara yawɨpɨka! “A'mweraavɨne Kaimɨraayai Kwaaka davakɨne'na kayaa'nanyanna yɨnɨga wi'na marasɨ'nya'nei dɨragɨnya kɨnɨnnakelyɨ,” ’ dena yɨma!” A'mwe gannya yagɨnya yuya mena bainɨka sarɨ dara wɨdɨna “Gɨthɨwa. Gɨmɨ daava'gɨzɨ gɨnnya yɨ'bɨnya' maara'gɨzɨ gɨnnya angevɨneigɨ kaanya dɨmakwona!” 
LUK.5.25	Sara wɨdɨna kya' a'mwe dazaraavɨre tɨnnyarɨ yuna sagaasagaa' sai daavɨna yaka kɨgaa' yɨlarake' maarɨna yɨna yaka gannya angevɨna kaanna wɨna. Sarevɨ sai Gotɨyarɨne yaya' munyaba makina yada kaanna wɨna. 
LUK.5.26	Kaanna wɨna kya' yuyara atɨka maru'nakulɨna yeva Gotɨyarɨne yaya' byaannake' munyaba makina yadɨvɨ' lɨka yɨwainɨgulɨna yeva dɨna “Dahaa' nemɨ nabinya pɨburɨ wangamwona!”
LUK.5.27	Dɨvidaa'nyɨ yagalya'ma'na yada taakɨzɨya maa'dɨvɨta angevɨ taakɨzɨya maa'de pwai Livaayai wo'nɨkei mwaaidɨ'nyɨyarɨ tɨnna wangamabɨna yaka wɨdɨna “Dɨnyɨmɨdɨnaama!” 
LUK.5.28	Wɨdɨna kya' daavɨna yaka yuya sa saba yagalya'mawakɨna yɨna yaka Jizaazarɨ mɨdɨnyɨna.
LUK.5.29	Sara yakei Livaayai gannya angevɨ gamɨnyɨne tɨka wapaaya yɨdɨka naanga yɨna. A'mwe taakɨzɨya maa'dɨvɨta kwalaalyarajɨ a'mwe kwalaalya pwarajɨ walamwaaina yɨna yeva saraalyɨ tɨka wapaaya ye'mwannanyɨna. 
LUK.5.30	Sahwarajɨ ye'mwannanyɨna yadaapi Perɨzɨyarajɨ kumɨrera Kɨwɨjarajɨ sara gamɨre mɨdɨdɨvɨsaraavɨ maamayagaala wɨdɨna. Sahwara wɨdɨna “A'mwe taakɨzɨya maa'dɨvɨsarajɨ gɨrɨkita'nanyarajɨ sarɨmɨ tɨka wapaayajɨ aalyajɨ be'na ye'mwannanɨvanɨgava!” 
LUK.5.31	Maanga wɨdɨna kye' Jizaazai wɨrɨvɨkɨ'na “A'mwe maamɨdaryara dotaayaraavɨna wɨgainadera mɨka. Aawa. Yune nalaavɨnaka sarana wɨgainadere. 
LUK.5.32	Nɨmɨ a'mwera ‘Nemɨ yɨda'maraangeinera,’ dɨdɨvɨsara sɨmunya mudɨke' yawɨramaapɨkajɨ jaka jɨvwaramaarya'neinyɨ bɨweinyɨ mɨka! Aawa. A'mwe gɨrɨkita'nanyara sɨmunya mudɨke' yawɨpɨ'de'na jaka jɨvwaramaarya'neinyɨ bɨweinyɨra.”
LUK.5.33	Sagaa' gamɨnyɨ dara wɨdɨna “Jonɨmɨrera tɨka munnengɨ kɨmaakɨya dakadɨvɨsare. Sara yadɨvɨ' Gotɨyarɨ saamɨnyagaa' wɨdadɨvɨsare. Sabaaibɨ' Perɨzɨyainaavɨre kwarajɨ avaala sara yadɨvɨsare. Sare' kɨrɨ' gɨmɨrera kɨmaakɨya madakyadɨvɨ' tɨka wapaayajɨ aalyajɨ tɨka nɨvanɨgave!” 
LUK.5.34	Sara wɨdɨna kye' Jizaazai sahwaraavɨ wɨdɨna “Mudɨkangegaa' a'mwe pwaraavɨre kwɨya'mwei kwala maarya'nei a'mwe dazai sarajɨ kuna ye'mwannemwaaidori sarɨmɨ tɨka munne yɨnɨga kɨmaakɨya dakɨpɨneihi daaka! Aawa. 
LUK.5.35	Kɨrɨ' dɨvi sagaa' kumɨnyɨ a'mwe kwala maarya'ne dazarɨ kipalamakwopɨjɨ yɨ dazagaa' kuna tɨka munne kɨmaakɨya dakɨbɨ'derera.” 
LUK.5.36	Wɨdɨna yaka ke'ba'nanya' sahwaraavɨ wɨdɨna “Baazɨ'ma'nya gaalyavɨdaa'nyɨ pɨmɨlɨ' davamaarojɨ baazɨ'ma'nya lihɨ'nɨka yawakevɨ mɨwɨrya'nei a'mwei aane pwai kwai mɨka! Aawa. A'mwe pwai sasara yaja' baazɨ'ma'nya mudɨke' kayaaka yɨgaladelyɨ. Nabaai kwaabɨyɨvɨta davamaaraja gaala mudɨkemɨlɨ' baazɨ'ma'nya yawaka daza'bɨ' avaaina wannadewaai mɨ'. 
LUK.5.37	Nabaai a'mwe aane pwai kwai aalya waainɨya mudɨke' meme kɨlaaka aya yawakevɨ maradɨngi'dei mɨ'. Aawa. Pwai sara yajai waainɨya gaala mudɨke' aalɨmaagwala bilamari'bwarakada kɨlaake' maramumwɨnyɨrojɨ kwaakevakɨna bwaladɨma'naawɨna. Sara yojɨ nabaai meme kɨlaaka kɨrɨsɨ kayaaka yɨnyɨna. 
LUK.5.38	Kɨrɨ' a'mwei meme kɨlaaka yune gaala mudɨkevɨna waainɨya gaala mudɨke' maradɨngikadelyɨ. Yɨ tewaanyasɨ.” 
LUK.5.39	Gamɨre wɨjɨwaakya mudɨkevɨna sai wɨdɨna “Nabaai yuyagaa' a'mwei aalya waainɨya aya yawake' mena nadei aalya mudɨke'na wɨvu'nade' mɨ'. Sare' dare'nesɨ. Yuyagaa' aya yawake'na yawɨ'na yada dadelyɨ ‘Aya yawake' waburyasɨra.’ ”
LUK.6.1	Kwazaaka pɨgaa' witɨwawɨnyavɨ tusavɨ kaanya yamarina yadaa'nyɨ gamɨre mɨdɨdɨvɨsara witɨzɨla pɨnɨ gimujɨna yɨna yeva kumɨre asangɨ lɨlɨvɨwanna yeva tɨka nyɨna. 
LUK.6.2	Tɨka nyɨna kye' kɨrɨ' Perɨzɨya pwara dɨna “Gimujɨna yeva lɨlɨvɨwanna yɨwaasa' Kwazaakegaa'na kɨmaakesɨra. Sarɨmɨ be'na yɨvanɨgava!” 
LUK.6.3	Sara dɨna kye' Jizaazai wɨrɨvɨkɨ'na “Ne Devitɨ yaka dazanna pɨkarya dɨnɨkevɨ madanganyadɨvɨtaihi daaka! Dɨvanɨge dazagaa' sahwalyɨ gamɨrerari saraavɨ mɨjɨka yesagaa'. 
LUK.6.4	Devitɨ Gotɨyare Angevɨ wɨlaawɨna yɨna yaka bɨretɨya' Gotɨyaryaba wakyaasa' maarɨna yaka tɨka nyɨna. Bɨretɨya daza' a'mwe yuyaraavɨna kɨmaakɨya dakɨnɨkesɨ. Yune pɨrizɨyarana tɨka nya'nesɨ. Yɨ sare' kɨrɨ' Devitɨ tɨka naka gamɨre kwaraavɨjɨ wɨjayaakesɨ. Dazahɨrɨvɨ madanganyadɨvɨtaihi daaka! Sai yaasɨwa'na manyaake'na Gotɨyai maanga majaakelyɨ.” 
LUK.6.5	Wɨdɨna yaka wɨdɨna “A'mweraavɨne Kaimɨraayai kwazaakegaa'ne Naangelyɨ. (Kwazaakevɨ ‘Sa' nawɨ'nyabulyɨ. Sa' kayaa'nanyabulyɨ,’ dakannelyɨ.)”
LUK.6.6	Kwazaaka pɨrɨkɨ Juyaraavɨre lotuangevɨ wɨlaawɨna yaka a'mweraavɨ yagaalya' wɨjɨwaakɨna. Sagaa' a'mwe pwai gamɨre aangasɨmagɨnya asi yaalɨka yɨnnɨkei mwaalɨna. 
LUK.6.7	Sarei mwaalɨna yadɨ'nyɨ Kɨwɨjarajɨ Perɨzɨyarajɨ Jizaazarɨ yawɨrabangana'na. “Yawɨranganaana! Kwazaakegaa' nalaavɨnakeraavɨ tewaanya yavada'galadei dɨngaka? Sara yaja' kotɨya' marya'neina yaana!” deva yawɨrabangana'na. 
LUK.6.8	Sara yadaapi kɨrɨ' kumɨre sɨmunyangɨ mena yawɨranganna yaka a'mwe dazarɨ asi yaalɨka yɨnnɨkerɨ wɨdɨna “Gɨmɨ daava'gɨzɨ tɨnnyaba dɨthaaka!” Wɨdɨna kya' sai dɨkavedaa'na. 
LUK.6.9	Sara yɨna kya' Jizaazai kumɨnyɨ wɨdɨna “Yɨhithaanganɨde'nanyɨra ‘Nabaai kwazaakegaa' tewaanyabwina yadaanya' yɨda'nanya' dɨngaka? Kayaa'nanyabwina yadaanya' yɨda'nanya' dɨngaka? Nabaai a'mweraavɨ padaihasama'daanyabwine' dɨngaka? A'mweraavɨ kayaaka yɨgaidaanyabwine' dɨngaka?’ ” 
LUK.6.10	Wɨdɨna yaka a'mwe yuyaraavɨ tɨnna wanganamarina yaka a'mwe dazarɨ wɨdɨna “Gɨmɨre asa' jɨwɨbwaka!” Wɨdɨna kya' a'mwei sara yɨna kya' gamɨre asa' ayɨna maamɨdarya yɨma'nyɨna. 
LUK.6.11	Yɨma'nyɨna kya' kɨrɨ' sahwara sɨnna tɨka yuna naanga davɨna yadaa'nyɨ kumɨ sara dɨnaawɨna “Nemɨ Jizaazarɨ gara yaadeinaavaka?”
LUK.6.12	Dazagaa' “Nɨmwarɨna wɨdɨma!” daka mugunyavɨna yɨlaawɨna yɨna yaka Gotɨyarɨ wɨdɨna. Sawɨta dazagaasa sarɨkɨ Gotɨyarɨna kuna yɨdangadaa'nyɨ yune yɨrɨke'na mɨdaihɨrakɨna. 
LUK.6.13	Nyɨlyai bilyɨrɨ'na kya' gamɨre mɨdɨdɨvɨsaraavɨ jaka wɨdɨna kya' yɨkabɨna. Sara yɨkabɨna kye' sahwarajɨya sɨvɨlɨrɨdaa'nyɨ pwaraalyaraavɨ dahɨlakɨna yɨna yaka “Yaya' Apozelɨyaihɨlyɨ. (Nɨmɨre yagaalya'na yɨhɨthaasɨdeihɨlyɨra,)” wɨdɨna. 
LUK.6.14	Pwai Saaimonɨnyɨ. Sarei sarɨ Jizaazai “Pitaigɨnyɨ,” yaya sa' wɨdɨna. Nabaai Edɨruyai, Saaimonɨmɨ gahwaalaangelyɨ. Nabaai Jemɨzalyɨ Jonɨjɨ Pilipɨjɨ Baatolomyulyɨ 
LUK.6.15	Matɨyulyɨ Tomaazalyɨ. Nabaai Jemɨzai Alɨpɨyaazare gawaalɨkɨ. Nabaai Saaimonɨ yaya pɨrɨ' Selotɨma wo'nɨkelyɨ. (Selotɨ - gannya kwaakevakɨna yawɨ'dei.) 
LUK.6.16	Nabaai Juthaazai Jemɨzare gawaalɨkɨ. Nabaai Juthaazai Yɨzɨkerɨyotɨyalyɨ. Dɨvidaa'nyɨ sai Jizaazarɨ gamɨre yɨkamaangeraavɨna wibwarɨdaakwiai yɨma'nakelyɨra.
LUK.6.17	Dahɨlakakegaa' kewɨnɨ kumɨjɨ ye'mwannɨgwalaawɨna yeva kwaaka waraasaba daavɨna. Sahɨba gamɨre pwara kwalaalyarajɨ a'mwe kwala naangera, yuya Juthɨya sabadaasarajɨ Jeruzaalemɨdaasarajɨ saalaalyavɨ maangebaarɨ Anga Taayaajɨ Anga Saaithonɨjɨ sawaarɨ aya kɨbadaasarajɨ mwaalɨna. 
LUK.6.18	Gamɨre yagaalyavɨ kadɨka wɨ'nya'nera “Sahwai nemɨre nalaaya nemarasɨ'nade'nana! Nemɨnyɨ pwaraavɨ, yɨmakera taanga wɨjaayaraavɨ yɨmakeraavɨ wɨdaasade'nana!” yawɨreva yɨkabɨna. Sarera yɨkabɨna kye' tewaanya yavada'gaina. 
LUK.6.19	Sagaa' gamɨre dɨragɨnya' yɨna yaka yuyaraavɨ tewaanya wima'nake'na kwala bwa'naanya' yuyara “Gamɨnyɨ yune asa'na kime'nawaajɨ tewaanya neyavada'galade'nana!” Sara deva sara yeva tewaanya mwaalɨna.
LUK.6.20	Gamɨre mɨdɨdɨvɨsaraavɨ tɨnna maranganna yɨna yada wɨdɨna
LUK.6.20	“Yɨlaaya yadɨvɨ' tewaanaanga yɨnɨkeihɨlyɨ gɨlyɨvɨ'maayaihi.
LUK.6.20	Gotɨyai maremwaaidevɨ sarɨmɨ sahwaihɨre warɨke'nanyɨ.
LUK.6.21	Yɨlaaya yadɨvɨ' tewaanaanga yɨnɨkeihi,
LUK.6.21	Dahaa' mɨjɨka yɨhivanɨkeihi
LUK.6.21	Dɨvi yunebanna napɨjɨ
LUK.6.21	Sarɨmɨnyɨ munya yɨhinade'nanyɨ.
LUK.6.21	Yɨlaaya yadɨvɨ' tewaanaanga yɨnɨkeihi,
LUK.6.21	Dahaa' kɨnna dɨwaainɨvanɨgasaihi
LUK.6.21	Dɨvidaa'nyɨ jɨka dɨhide'nanyɨ.
LUK.6.22	A'mweraavɨne Kaimɨraayainyɨ nyɨmɨdɨdaapiya'na a'mwera sarɨmɨnyɨna sɨmɨlɨka wɨladere. Sara kwɨyojɨ sarɨmɨnyɨ yɨhɨthaasadɨvɨ' navaruyagaala yɨhɨthadɨvɨ' sarɨmɨnyɨne yaya yuna kayaa'na marihɨlaasɨna yɨhipɨ'dere. Nɨmɨnyɨne'na sara kihyapɨjɨ sare sa'na yɨlaaya yadɨvɨ' tewaanaanga yɨnɨkeihɨlyɨ. 
LUK.6.23	Sagaa' sasare sa' yɨhipɨja' yɨ yɨlaaya naanga yadɨvɨ' yɨlaaya nebwina kwarame jideihɨlyɨ. Yɨthaanyi! Sare' dare'nesɨ. Sɨgunyavɨ Gotɨyaryaba sarɨmɨre wɨrɨvɨkɨsa' yuna naangesɨ. Nabaai sare' dare'nesɨ. Sɨnnawɨ kwɨyakwarava kuvɨdaarava Gotɨyarɨ wɨ'nawɨjɨwaakadɨvɨsaraavɨ pɨropetɨyaraavɨ avaaina sasara yaasare tɨvɨkɨta nawɨ'nya maarya'neraavɨ.
LUK.6.24	Sare kɨrɨ'
LUK.6.24	‘We'! Gɨlyɨvɨ'nakeihi sɨmunyangɨ tewaanya yɨhya'ne
LUK.6.24	Sarɨmɨ mena maaresa'na mala nayaa jɨwannyɨla!
LUK.6.24	Sareihi Gotɨyarɨ myawɨrya'neihi taanga wɨjaavɨna yɨhyadeihɨlyɨ.
LUK.6.25	We'! Dahaa' yunebanna neva munya yɨhimwakeihi
LUK.6.25	Dɨvidaa'nyɨ mɨjɨka yɨhyade'na sarɨmɨ mala jɨwannyɨla!
LUK.6.25	Sareihi Gotɨyarɨ myawɨrya'neihi taanga wɨjaavɨna yɨhyadeihɨlyɨ.
LUK.6.25	We'! Dahaa' jɨka givanɨgasaihi mala jɨwannyɨla!
LUK.6.25	Dɨvidaa'nyɨ kɨnna dadɨvɨ' kɨdaraalya naanga bwalayɨhɨravaawadengɨ,
LUK.6.25	Sareihi Gotɨyarɨ myawɨrya'neihi taanga wɨjaavɨna yɨhyadeihɨlyɨ.
LUK.6.26	We'! Yuyara sarɨmɨnyɨne yaya munyaba makibɨza'na yɨ nabaai mala jɨwannyɨla! Sare' dare'nesɨ. Sɨnnawɨ kwɨyakwarava kuvɨdaarava pɨropetɨya kwaasɨyaraavɨne yaya munyaba avaaina sasara makɨlyaasare tɨvɨkɨta kayaa'nanya maarya'neraavɨna.’
LUK.6.27	Kɨrɨ' nɨmɨre yagaalya' kadɨka nyu'nɨvanɨgasaihɨrɨ yɨhɨthɨvanɨge. Sarɨmɨre yɨkamaangeraavɨna kale yɨhyana! A'mwera sarɨmɨnyɨna sɨmɨlɨka widaaworiyaraavɨ tewaanyabwina jideihɨlyɨ. 
LUK.6.28	A'mwera sarɨmɨnyɨ paasɨyagaala yɨhɨthɨpɨjaraavɨ gaimwangebwina duzideihɨlyɨ ‘Gotɨyai tewaanna yɨhyana!’ A'mwe bɨraiyagaala yɨhɨthɨpɨjaraavɨ gaimwange'na Gotɨyarɨ duzideihɨlyɨ. 
LUK.6.29	Nabaai a'mwe pwai gɨmɨre maangwɨdaanya pimagɨ kagɨramojɨ yɨ gɨmɨre maangwɨdaanya pimagɨ tamya'na gɨnyɨwannyɨna jɨtheigɨnyɨ. A'mwe pwai gɨmɨre yɨvɨsa' kagɨmwagi'nojɨ gɨmɨre baazɨ'ma'nya' maaraja'na kɨmaakɨya madakɨnnera! 
LUK.6.30	Nabaai gazaizai gɨlyɨvɨta pɨnɨnna kagithaanganojɨ sarɨ wɨjaavɨna jɨthelyɨ. A'mwe pwai gɨmɨre gɨlyɨvɨsa kagɨmaarojɨ ‘Ayɨna dɨnyɨjaama!’ dɨragɨnna mudangadɨnna! 
LUK.6.31	Sasare sabwi sarɨmɨ yawɨ'dɨvɨsabwina ‘A'mwera sara nyɨpɨka!’ dapi sasare sahɨbaaibɨ' kumɨnyɨ sara jideihɨlyɨ.
LUK.6.32	Nabaai sarɨmɨnyɨna kale wiadevaaibɨ' sarɨmɨ a'mweraavɨna kale yɨhyaja' Gotɨyarɨ sarɨmɨnyɨ yanga gaimwanga ya'ne benɨ dɨmaaryideihɨlaka! Sare' dare'nesɨ. A'mwe kayaa'nanya kwarajɨ sahwaraavɨna kale wiade saraavɨna kale wiadere. Sareihi sahwaraavɨ wavɨla'manɨgasaihi daa! 
LUK.6.33	Sare' dare'nesɨ. Sarɨmɨ a'mwera tewaanna yɨhipɨjaraavɨ tewaanyabwina wiadɨvɨ' sarɨmɨnyɨ gaimwanga ya'ne benɨ dɨmaaryideihɨlaka! Yɨ a'mwe kayaa'nanya sara kwarajɨ sasare sabwi yɨna yadɨvɨsare. 
LUK.6.34	Sarɨmɨ gɨlyɨvɨta yaamata wɨjaaya'neihi yawɨ'na ‘Sa ayɨna nyɨjaavadelyɨ,’ Gotɨyarɨ sarɨmɨnyɨ gaimwanga ya'ne benɨ dɨmaaryideihɨlaka! ‘Avaalya ayɨna maarɨma!’ dadɨvɨ' kayaa'nanya kwarajɨ kayaa'nanya kwaraavɨ yaamata wɨjaavadɨvɨsare. 
LUK.6.35	Sare kɨrɨ' sarɨmɨ sarɨnnya yɨkamaangeraavɨna kale yɨhyana! Sahwaraavɨ nayaa tewaanyabwina jɨla! A'mweraavɨ gɨlyɨvɨta yaamata nayaa duzaayɨla! ‘Ayɨna nyɨrɨvɨkɨpɨ'dengɨra,’ sanna sɨmunya nyawɨpɨdɨka! Sarɨmɨ sara yɨpɨja', Gotɨyaryaba sarɨmɨre wɨrɨvɨkɨsa' yuna naangesɨ. Nabaai sarɨmɨ Gotɨya Munya Ke'bevanyare kaimɨraayaihi dɨmwaalyideihɨlyɨ. Sahwai a'mwera gamɨnyɨ ‘Su! Su!’ mujadɨvɨsaraavɨ a'mwe kayaa'nanya kwaraavɨ naange'na wiade'nanyɨ. Sarei yadevaaibɨ' tewaanna yɨpɨjaihi sasare sare kaimɨraayaihi dɨmwaalyideihɨlyɨ. 
LUK.6.36	Sɨrɨnɨmaanga Sɨgunyavɨyarɨ a'mwe yuyaraavɨna kale wiadevaaibɨ' a'mweraavɨna kale nayaa yɨhyana!
LUK.6.37	Sarɨmɨ a'mwe pwaraavɨ mamaryawɨbwaryadɨvɨ' ‘Kayaa'nanyarera,’ madɨpɨna! Sara majɨpɨjaihɨrɨna Gotɨyai kwalyɨ ‘Kayaa'nanyarera,’ dathei mɨka! Arɨkewɨ. Nabaai pwaraavɨ majɨdapɨnera! Sara majɨdayɨpɨjaihɨrɨ Gotɨyai kwalyɨ jɨdavadei mɨka! Arɨkewɨ. A'mweraavɨre kayaa'nanya sarɨmɨnyɨne dɨmarasɨ'nyideihɨlyɨ. Sara yɨpɨjaihɨre kayaa'nanya Gotɨyai yɨhɨmarasɨ'nadelyɨ. 
LUK.6.38	Sarɨmɨ a'mweraavɨ gɨlyɨvɨsanna yanga nayaa duzaayideihɨlyɨ. Sara yɨpɨjaihɨrɨ Gotɨyai yanga nayaa yɨhɨzaavadelyɨ. Yanga naanga naanga yɨhɨzaavadelyɨ. Maanga yunebanna yeku'nya'ne wɨjaavɨna, tɨvɨpalamihya yɨna, purata'nyɨna, naanga naanga wɨjaavɨna, kuneba mwari yada pɨnɨ bwalaraawɨna yade sabaaibɨ' yɨhɨzaavadelyɨ. Sare' dare'nesɨ. Yɨnɨga wi'nanya sarɨmɨ a'mweraavɨ wɨrɨvɨkɨ'dɨvɨsa yanga wɨjaaya dazahɨnɨngɨ Gotɨyai sarɨmɨnyɨ ayɨna yɨhɨrɨvɨkɨradelyɨ.”
LUK.6.39	Ke'ba'na yagaala pɨrɨ' wɨjɨwaakɨna “A'mwe pwai tɨbɨnyai a'mwe tɨbɨnya pwarɨ tusarɨ' yɨnɨga yɨbwarɨdaakwannei dɨngaka! Aawa. Yuyaraai kavi'nɨnnyavɨ walaraawɨna yɨkaneraalyɨ. (Gotɨyarɨ myawɨryai Gotɨyareburɨ pwarɨ yɨbwarɨdaakwannei mɨka!) 
LUK.6.40	Nabaai sɨkulɨya yadei gamɨre wɨjɨwaakyarɨ wavɨlavadei mɨka! Gazaizai sɨkulɨya' mena yɨ'mwannojɨ gannya wɨjɨwaakyaibɨ' avaaina yɨma'nadelyɨ. 
LUK.6.41	Gɨmɨnyɨ ja'mwere tɨnnyarɨ yɨtɨrɨdɨrɨnya maalɨkemɨlɨ' wa'dɨ'nyɨ tɨnna wanganna. (Sare' daresɨ. Ja'mwere yɨwetawakya maalɨkemɨlɨ' wa'dɨ'nyɨyasɨ.) Tɨnna wanganna yaka kɨrɨ' gɨnnya tɨnnyarɨ yɨta naangewa' gwa'dɨ'nyɨyaigɨ nayaa be'na myawɨryaigɨnaka! 
LUK.6.42	Gatha'dara ya'gɨzɨ ja'mwerɨ yɨnɨga wi'na wɨdɨnneigɨnaka! ‘Nya'mwei, gɨmɨre tɨnnyarɨ yɨtɨrɨdɨrɨnya maalɨka gwarɨka sa' gɨthɨhaa'mwagɨdeinyɨra.’ Gɨmɨ tɨnna nayaa myennyaigɨ gɨmɨre tɨnnyarɨ yɨta naanga gwarɨka savaa'na sara gatha'dara duthatheigɨnaka! Kwaasɨyaigɨ, aayagaa' gɨmɨre tɨnnyarɨ gwarɨka yɨta naanga savaa' yune'na papurasɨ'na'gɨzɨ dɨvi tɨnna nayaa pada'galangana'gɨzɨ yɨtɨrɨdɨrɨnya maalɨka pɨmɨlɨ' ja'mwere tɨnnyarɨ warɨke' dɨvapurasɨ'deigɨnyɨ.
LUK.6.43	Sare' dare'nesɨ. Yɨta tewaanyɨ' yɨsɨla kayaa'nanya yɨ'nadi' mɨka! Nabaai yɨta kayaa'nanyɨ' yɨsɨla tɨka munne tewaanya yɨ'nadi' mɨka! 
LUK.6.44	Sare' dare'nesɨ. A'mwera yɨta gazɨsɨkɨ tɨka munnengɨ mena yawɨranganapɨjɨyara sahwara yawɨ'na ‘Sɨkɨre yɨsɨla nawɨ'nya yɨ'nɨwake'na yɨta tewaanyɨkɨra.’ Yɨta pukɨna yawɨ'na ‘Sɨkɨre yɨsɨla kayaa'nanya yɨ'nɨwake'na yɨta kayaa'nanyɨkɨra.’ Tɨka munnengɨ mena yawɨranganna yadɨvɨ' yawɨ'dɨvɨsare. Sare' dare'nesɨ. A'mwera yɨta pihɨyɨkɨre yɨsɨlya lannakengɨ maa'dɨvɨtara daa! Nabaai wɨla gɨraipɨwɨlyavɨ yɨsɨlya mubwawɨlyabaarɨ gimujadɨvɨta daa! 
LUK.6.45	A'mwe tewaanyai gamɨre sɨmunyavɨ nawɨ'naange wɨwarɨkei. Sarevɨdaa'nyɨ sai tewaanyabwina yadelyɨ. A'mwe kayaa'nanyai gamɨre sɨmunyavɨ kayaa'nanaange wɨwarɨkei. Sarevɨdaa'nyɨ sai kayaa'nanyabwina yadelyɨ. Sare' dare'nesɨ. Yawɨta sasare sa' sɨmunyavɨ yunebanna wɨla'de', yɨ sa' maangi' dadevulyɨ.
LUK.6.46	Sarɨmɨ ‘Naangeigɨ! Naangeigɨ!’ be'na nyɨdangadɨvɨsaihɨlaka! ‘Naangeigɨ!’ nyɨdangadɨvɨta kɨrɨ' nɨmɨre yagaalyangɨ mamɨdɨnyɨ yɨpɨjaihɨlyɨ. 
LUK.6.47	Nabaai gazaizai nɨmɨnyawɨnna bozɨyai nɨmɨre yagaalyangɨ kadɨka nyu'nada yagaalyangɨ mɨdɨnajarɨ, gamɨrebwina sɨmunya jawɨryide'na yɨhibwarɨdaakwɨdeinyɨ. 
LUK.6.48	A'mwe dazai a'mwe pwai ‘Ange' madɨma!’ dada yadevaaibɨsalyɨ. Aayagaa' kavi'nɨnnya' lɨkɨwaidaawada kwaakevɨ kusawɨ yune sɨla naangevaakɨ gɨrɨkwidelyɨ. Sara yada nabaai dɨvidaa'nyɨ ange' sahɨvaakɨ a'badaa'nyɨ yɨlamadesɨ. Nabaai dɨvidaa'nyɨ aalyaaka naange' pu'da aalya' anga dazavɨ tɨvɨtawakɨna yadaasɨ kɨrɨ' mwalaraawi yɨna yadesɨ. A'mwe dazai ange' tewaanya madevɨna mwalaraawi. 
LUK.6.49	Kɨrɨ' pwai nɨmɨre yagaalya' kadɨka nyu'nada mamɨdɨnyɨ yajai, yɨ sai a'mwe pwai ange' kwaakevakɨ yaasɨwa' madathɨhɨdaakuna yadevaaibɨsalyɨ. Aayagaa' kwaakevɨ kusawɨ yune sɨla naangevaakɨ gɨrɨkwidei mɨ'. Dɨvi aalya sa' anga savɨ tɨvɨtawakɨna yadaa'nyɨ yɨme'nya'bɨ' walaraawɨna yada yɨnahu kayaaka yɨma'nyɨna.”
LUK.7.1	A'mwera kadɨka wɨ'nya'ne gamɨre yagaalya mena wɨdaka sabadaa'nyɨ anga Kaapanɨyamɨ sabanna yɨ'mavaawɨna. 
LUK.7.2	Saba a'mwe atɨlyaraavɨre sɨvɨla atɨraalya aawɨlasaraavɨ maremwaaide akwai mwaalɨna. Sare sai gamɨre yaasɨwa'wawɨnyai sarɨna tewaanya wɨvu'nadei. Yɨ wɨdaayade dazai sagaa' nalaaya' kɨnɨnnakei mena balya'neba yadaa'nyɨ 
LUK.7.3	aawɨlasaraavɨ maremwaaidei “Jizaazai bamwaalɨka!” kadɨka wɨ'nyɨna yaka Juyaraavɨre a'mwe naanga pwaraavɨ dara wɨdaasɨna “Gɨmɨ ba'gɨzɨ nɨmɨre nyɨdaayaderɨ tewaanya javada'gaideigɨ daaka?” 
LUK.7.4	Wɨdaasɨna kya' sahwara Jizaazaryawɨnna yɨ'mavaawɨna yɨna yeva sahwarɨ wɨdɨna yeva yagaala dɨragɨnna wɨdɨna “Sai a'mwe tewaanyarɨnera. Gɨmɨ yɨnɨga wi'na dɨhaimwaderɨnera. 
LUK.7.5	Sare' dare'nesɨ. Sai nemɨ Juyainaavɨna tewaanya wɨvu'naderɨnera. Sai yune gamɨ sai nemɨre lotuange' madakerɨnera.” 
LUK.7.6	Sara wɨdɨna kye' sahwarajɨ Jizaazai ye'mwannɨguna yaka angeyaba aya kɨbanna mena yɨ'mavaawɨna kya' aawɨlasaraavɨ maremwaaide dazai gya'mwe pwaraavɨ maryaasɨna yɨna kya' Jizaazarɨ yagaalya' dara wɨja'nera makabɨna “Naangeigɨ, nɨmɨnyawɨnna bya'neigɨnyɨ taanga nagɨzaavɨwɨdɨka! Sare' dare'nesɨ. Nɨmɨ a'mwe tewaanyainyɨ daaka! Nɨmɨre angevɨ bwidɨza'na nɨmɨ yɨnɨga wi'na nawɨ'nyaigɨbɨsainyɨ daaka! Tewaanyaigɨnyɨnera. 
LUK.7.7	Sarevɨdaa'nyɨ nɨmɨ kwainyɨ yawɨ'mwa ‘Nɨmɨ a'mwe nawɨ'nyainyɨ daaka! Nabaai gɨmɨnyawɨnna yɨnɨga wi'na wɨdeinyɨ daaka!’ Aawa. Gɨmɨ yune yagaalya'na kada'gɨzɨ nyɨdaayadei ayɨna tewaanya yɨma'nana! 
LUK.7.8	Sare' dare'nesɨ. Nɨmɨ kwainyɨ a'mwe naangera nyɨmaremwaaidɨvɨ' wawɨnya nyɨjaavadɨvɨsainyɨ. Sareinyɨ mwaaidɨ nabaai nɨmɨre aawɨlasara kɨnɨnnakeinyɨ kwaakewɨ nyɨmwaaihasara. Yɨ nabaai nɨmɨ pwarɨ kuda'mujɨ ‘Gɨmɨ dɨwona!’ yɨ sai kaanna wɨna yadelyɨ. Nabaai nɨmɨ pwarɨ kuda'mujɨ ‘Gɨmɨ kaaja!’ sai kaanna bɨna yadelyɨ. Nabaai nɨmɨre yaasɨwa'wawɨnyarɨ wɨdɨna ‘Gɨmɨ wawɨnya sasare sa' ja!’ Sara kuda'mujɨ yɨ sai wawɨnya sa' yɨna yadelyɨ. (Sarevɨdaa'nyɨ yune yagaalya'na kada'gɨzɨ nyɨdaayadei tewaanya yɨma'nadelyɨ.)” 
LUK.7.9	Sara wɨdasaabɨna kya' Jizaazai yagaala dazavɨ kadɨka wɨ'naka atɨka maru'na'na yaka gɨnyɨma'nyɨna yaka kwala bwa'naanya' mɨdɨdapiya saraavɨ wɨdɨna “Sarɨmɨnyɨ anga menyabadaa'nya sarɨna yɨhɨthɨvanɨge. Yune Yɨzɨrelɨ kɨbadaa'nyɨ yawɨralɨmwanga sasare sabwi kɨnɨnnaka a'mwe pwarɨ mabɨramaaryainyɨ.” 
LUK.7.10	Sara wɨdɨna kya' aawɨlasaraavɨ maremwaaidei maryasaabaka a'mwe dazara angevɨna ayɨna wɨna yeva wawɨnya wɨdaayaderɨ maamɨdaryai mena yɨma'nakerɨ tɨnna wanganna.
LUK.7.11	Dɨvi maalɨkegaa' mwanyavɨ anga naanga pɨbanna Nenɨ wo'nɨkebanna kaanna wɨna. Gamɨre mɨdɨdɨvɨta kwarajɨ kwala bwa'naanya naangerajɨ ye'mwannɨguna. 
LUK.7.12	Ye'mwannɨguna yadaapi sai kaadihɨta anga naangeyabanya dazayaba aya kɨbanna badaa'nyɨ, yɨthaa, a'mwe bainɨka pwarɨ makabɨna. A'mwe bainɨka dazarɨ ganaange' kaimɨraaya yune gave dazahwainanyalyɨyasɨ. A'mwe sa' yaanyɨwaakesɨ. Anga naanga dazabadaa'nya a'mwe kwala bwa'naanya naangera a'mwe dazasɨ ye'mwannɨgavɨna. 
LUK.7.13	Sara yɨna kye' Naangei a'mwe dazavɨ tɨnna wanganna yaka gamɨnyɨna kale yenyɨ'nyɨna yaka a'mwevɨ wɨdɨna “Kɨnna madɨnnera!” 
LUK.7.14	Sara wɨdɨna yaka aya kɨba gidɨku' wɨlɨna yaka a'mwe bainɨkei yɨla'dɨ'nyɨya yɨ'bɨnya savɨ asa' dathɨwanna kya' a'mwe barɨyɨ'bɨnya sa' makabadaapiyara sana dakulɨna yɨna yadapi wɨdɨna “Mɨgɨnyaigɨ gɨmɨnyɨ gɨthɨvanɨge. Dɨthɨkaaka!” 
LUK.7.15	Sara wɨdɨna kya' mena bainɨka dazai dɨkaa'na yaka dɨkavamwaaina yaka yagaalya' gaai dɨna. Sara yadaa'nyɨ sai a'mwe dazarɨ ganaangevɨna wɨmaarina. 
LUK.7.16	Sarevɨdaa'nyɨ a'mwe yuyara lɨka naanga yɨna yeva Gotɨyarɨne yaya' byaannake' munya ke'beva makina. Sahwara dɨna “Nemɨnyɨ pɨropetɨya naangei Gotɨyarɨ wɨ'nawɨjɨwaakadei mena kima'naabɨka!” Nabaai dɨna “Gamɨre a'mweinaavɨ gaimwanga ya'ne Gotɨyai mena bakelyɨreva.” 
LUK.7.17	Dɨna kye' a'mwera Juthɨya yuyabajɨ yuya bularaawia kɨbajɨ yamaryadɨvɨ' gamɨ yaka sanna yagaaikɨwɨnya bathɨwɨna.
LUK.7.18	Jizaazai yaka yuya dazangɨna Jonɨmɨre mɨdɨdɨvɨsara kalavuzangevɨ Jonɨmɨ wɨjɨwaakɨna. 
LUK.7.19	Sarevɨ Jonɨ gamɨre pwaraarɨ jaka wɨdɨna yaka Naangerɨ wɨja'ne yagaala pɨrɨ' makwɨya'neraarɨ wɨdaasɨna. Sai saraarɨ wɨdɨna “ ‘A'mwe bathelyɨra,’ Juyaina dadaanyaigɨ sahwaigɨ bahɨnyaigɨ dɨngaka? Pwarɨna yemwalaadeina dɨngaka?” 
LUK.7.20	Wɨdasaabɨna kya' a'mwe pwaraala dazaraai gamɨnyawɨnna mena yɨ'ma'na yɨna yagɨla wɨdɨna “Jonɨ Bavɨtaazɨya Yadei gɨmɨnyawɨnna nehɨmaryasɨwaabɨkeinaalyɨra. Sai dara dɨwa' ‘ “A'mwe bathelyɨra,” dadaanyaigɨ sahwaigɨ bahɨnyaigɨ dɨngaka? Pwarɨna yemwalaadeina dɨngaka?’ ” 
LUK.7.21	Wɨdɨna kyagi dazahɨgaa' a'mwe kwalaalyaraavɨ tewaanya yavada'gaidaa'nyɨyagaa'. Nalaaya dala nabinabinya kɨnɨnnakeraavɨjɨ nabalya taanga wɨjaaya'ne kɨnɨnnakeraavɨjɨ yɨmakera kɨnɨnnakeraavɨjɨ tewaanya yavada'gaina. Nabaai tɨbɨnya kwalaalyara, yange'na yavada'gaidaa'nyɨ tɨnna yenyɨna. 
LUK.7.22	Sara yavada'gaina yaka Jonɨmɨreraarɨ yɨwaarasa'na ja'nawɨdɨna “Kaanya wawokɨlyɨ Jonɨmɨ duthɨthaakwila! Dahaa' tɨnna wangadi' kadɨka wɨ'nɨwaalyangɨna duthaawila! A'mwe tɨbɨnyara tɨnna ayɨna yenyɨna, sɨvɨla kayaa'nanyara kaanya yamarina, samatanakeraavɨre kɨlaakejɨka nawɨ'nya yɨma'nyɨna. Nabaai a'mwe kadɨka mu'nyɨmu'nyara yagaalyangɨ kadɨka wɨ'nyɨna, a'mwe bainɨkera ayɨna dɨkaa'na, a'mwe gɨlyɨvɨ'maayaraavɨ yagaala tewaanya' wɨjɨwaakɨna yadɨnyainyɨ. Sasarera sara yɨvanɨga'. 
LUK.7.23	Nabaai a'mwei nɨmɨnyɨ lɨmwangebwina yawɨta kwalaalya myaja sare sai yɨlaaya yada tewaanaanga yɨnɨkelyɨ.” Jizaazai Jonɨmɨna sara wɨda'.
LUK.7.24	Jonɨ maryasaabaka saraai mena kaanna wodaakɨlyɨ kwala bwa'naanyaraavɨ Jonɨmɨna wɨdɨna “A'mwera maayabanna tɨnna bewarɨ wanganya'neihi wɨwa'daataihɨlaka? Suya pɨrɨ' yɨhusa' galalɨwihɨrakerɨ'bɨsarɨ tɨnna wanganya'neihi wɨwa'daasaihi dɨngaka? 
LUK.7.25	Aawa. Tɨnna bewarɨ wanganya'neihi wɨwa'daataihɨlaka? Baazɨ'ma'nya wolasa baazɨ'ma'nɨkerɨ wanganya'neihi wɨwa'daasaihi daaka? Yɨthaanyi! Baazɨ'ma'nya nawɨ'nyɨnaangenna wakadɨvɨ' kɨlaakejɨkɨne gɨlyɨvɨta nawɨ'nyanna kɨnɨnnaka sasara a'mwe dazara kingɨyaraavɨre angengɨ mwaaidɨvɨsare. Sasarerabɨtarɨ mɨ'. 
LUK.7.26	Aawa. Tɨnna bewarɨ wanganya'neihi wɨwa'daataihɨlaka? Pɨropetɨya Gotɨyarɨ wɨ'nawɨjɨwaakadei dɨngaka? Yo, sarɨmɨnyɨ yɨhɨthɨvanɨge. Sai pɨropetɨyai yaka kɨrɨ' yɨ pɨropetɨyaraavɨreburɨ wavɨlavɨkelyɨ. 
LUK.7.27	Nabaai a'mwe yune dazahwarɨna Bukuya' yɨda'nɨkerɨnera. Dara dɨnɨ'
LUK.7.27	‘Yɨthaa, nɨmɨre yagaalya' makwɨya'nerɨ maryasaabɨdeinyɨ.
LUK.7.27	‘Sɨnnawɨ gɨmɨnyɨ yɨbwaramakwaanna gyathelyɨ.
LUK.7.27	‘Sai gɨmɨnyɨna tusa' maryovɨrawakɨna yadelyɨ.’
LUK.7.27	Sara dɨnɨkesɨ. 
LUK.7.28	Sarɨmɨnyɨ yɨhɨthɨvanɨge. Jonɨ Kwaakevakɨ a'mweraavɨdaa'nyara yɨma'nɨgata yuyaraavɨ wavɨlavɨkelyɨ. A'mwe Gotɨyai maremwaalademɨlɨ' yɨma'najamɨlɨ' yuna maalɨkemɨlɨ' mwaaloriyamɨlɨ' kɨrɨ' Jonɨmɨ wavɨlavademɨlɨkɨra.” 
LUK.7.29	Sara wɨdɨna kya' sahwara kadɨka wɨ'neva a'mwerajɨ a'mwe taakɨzɨya maa'dɨvɨsarajɨ sahwara dɨna “Yo, Gotɨyare sabwi yɨda'maraangebulyɨ.” Jonɨmɨ sahwara bavɨtaazɨya maaresare. 
LUK.7.30	Kɨrɨ' nabaai Perɨzɨyarajɨ kɨwɨnyangɨ yawɨ'dɨvɨta sɨdu'nakerajɨ Jonɨmɨ bavɨtaazɨya maaretara mɨ'. Sarevɨdaa'nyɨ sahwara Gotɨyai wibwarɨdakwadaa'nyɨya nawɨ'nya savɨ bule'na wɨjaavesare.
LUK.7.31	Jizaazai dɨna “Sarevɨdaa'nyɨ nɨmɨ dazagaa'ne a'mweraavɨna ke'ba'nanya berɨ' yɨhɨthɨma! Sahwara gatha'dara a'mweraavaka! 
LUK.7.32	Sarera darebaaibɨsamɨlɨke. Avaannya'ne kaimɨraayamɨlɨka angwaasabanna mwaaidɨvɨ' kaimɨraaya pɨmɨlɨkaavɨna jaka dangadɨvɨsamɨlɨke (Jonɨ yaasɨwakebwi myaderɨna)
LUK.7.32	‘Kwala maa'nya'ne gware maku'manɨgo.
LUK.7.32	Kɨrɨ' “Kwarame aala!” dɨvanɨgave!’
LUK.7.32	(Nɨmɨ angyɨrɨ'maasabwi yadɨnyainyɨna)
LUK.7.32	‘Nemɨ baryangɨne kɨdaata dɨvanɨgo.
LUK.7.32	Kɨrɨ' sarɨmɨre kɨdalaala mabwalayɨhɨravaawivanɨke!’
LUK.7.33	Sare' da'dare'nesɨ. Jonɨ Bavɨtaazɨya Yadei bɨna yɨna yaka pɨgasa bɨretɨya tɨka manyɨ, yuyagaa' waainɨya tɨka manyɨ. Sare'na nabaai sarɨmɨ dɨna ‘Yɨmakei kɨnɨnnakelyɨ.’ 
LUK.7.34	A'mweraavɨne Kaimɨraayai bɨna yɨna yaka tɨka wapaa nada waainɨyasɨ nadaa'nyɨ sarɨmɨ dɨna ‘Yɨthaanyi! Sai a'mwe tɨka kwalaalya nadelyɨra. Sara yada waainɨya kwalaalyajɨ nadelyɨ. Yaawaryaibɨsalyɨ. Sai a'mwe taakɨzɨya maa'dɨvɨsaraavɨjɨ a'mwe kayaa'na gɨrɨkita'nanyaraavɨjɨ sahwaraavɨ kwɨya'mwelyɨra.’ Sara dadɨvɨsaihɨlyɨ. 
LUK.7.35	Kɨrɨ' Jonɨjɨ sainaai Gotɨyare sɨdusabwine kaimɨraayainaai wawɨnya nawɨ'nya yɨvanɨgolyainaalyɨ. Wawɨnya sa sɨdu'nakera dara yawɨranganna ‘Gotɨyare sɨduta tewaanyabwina sara yɨvanɨgi. Yɨda'maraangesɨra.’”
LUK.7.36	Perɨzɨya pwai gamɨjɨ tɨka wapaaya bye'mwannanya'na Jizaazarɨ wɨdɨna. Sara wɨdɨna kya' Perɨzɨya dazare angevɨna kaanna wɨna yaka tɨka munne savɨ mwaalɨna. 
LUK.7.37	Yɨthaa! Anga naanga dazaba a'mwe kayaa'nanya yade' mwaalɨna. Sare sa' “Jizaazai anga Perɨzɨya dazare angevɨ tɨka wapaaya nɨvanɨkeva,” wɨ'nyɨna. Sarevɨ a'mwe daza' gamɨre kayaa'nanyanna yawɨraka sitala (sɨla alɨvezɨta) saadaaya nawɨ'nyaange' yɨ'nɨke' makabɨna yɨna yaka 
LUK.7.38	wɨlaabɨna yɨna yaka Jizaazaryaba bulyɨmagɨ aya kɨba sɨvigɨ'nyɨryawɨ gidɨku' bulagaidaa'na yɨna yaka kɨnna dɨwaainyɨna. Kɨnna dɨwainadaa'nyɨ gamɨre kɨdalaalya Jizaazare sɨvɨlyɨrɨ bwalaravaawɨna kya' gannya mɨjata saamɨnyasɨ yaalɨka yɨmwanna. Sara mi'na yaka gamɨre sɨvɨlyɨrɨ bu'buta kwalaalya biwɨna yaka welivananya saadaayasɨ sɨvɨlyɨrɨ yevu'na. 
LUK.7.39	Sara yɨna yadaa'nyɨ Perɨzɨya gamɨnyɨ wɨjɨvwarɨjɨmaa'naka dazai sasarevɨ tɨnna wanganaka sɨmunyavɨ dara yawɨ'na “A'mwe dathai sai pɨropetɨya nebulyai mwaalajɨ kwajɨ a'mwe gamɨnyɨ ata dathɨwamanɨka savɨ kyawɨranganadɨka! Nabaai gamɨre kɨburɨjɨ kyawɨranganadɨka! Yɨ daza' a'mwe kayaa'nanya yade' mwaalɨke'nanyɨ.” 
LUK.7.40	Sara yawɨ'na kya' Jizaazai gamɨre sɨmunyaburɨna ja'nawɨdɨna “Saaimonɨ, yagaala pɨrɨ' gɨthɨde' warɨ'.” Wɨdɨna kya' sai wɨdɨna “Nejɨwaakadɨnyaigɨ dɨnyɨdana!” 
LUK.7.41	Sara kuda' wɨdɨna “A'mwe pwaraai a'mwe pwarɨ dinaaya' kɨnɨnnakeraai. Pwai dinaaya' naanga naanga (K500) wɨwarɨkei, nabaai pwai yune kɨbawe (K50) wɨwarɨkei. 
LUK.7.42	Saraai dinaaya daza' yɨnɨga wi'na yɨkaderaai mɨka! Sarevɨdaa'nyɨ a'mwe sai ‘Saraaihɨre dinaaya maarɨderaaihi mɨ',’ wɨdɨna yadelyɨ. Nabaai sarevɨdaa'nyɨ dazahwaraarɨdaa'nyɨ pwai sahwarɨna tewaanya naanga wɨvu'nɨvanɨkei aaihwalaka?” 
LUK.7.43	Wɨdɨna kya' Saaimonɨ dara ja'nawɨdɨna “Nɨmɨ yawɨ'manɨge. A'mwe dazai dinaaya naange' mi'nanya' dakɨwakei dɨngaka!” Sara wɨdɨna kya' sahwarɨ wɨdɨna “Gɨmɨre yawɨbwata yɨwaanya' yɨda'nanyasɨra.” 
LUK.7.44	Wɨdɨna yaka a'mwe dazayɨmagɨnna gɨnyɨma'nyɨna yaka Saaimonɨmɨ wɨdɨna “Gɨmɨ a'mwe dathava davɨ tɨnna mwanganyɨjɨwaana! Angyɨrɨ'maasaraavɨna Juyaina yadaanyabaaibɨ' gɨmɨre angevɨ kabwimwa nɨmɨre sɨvɨlyavɨ aalya yɨnya'ne' nyɨjawaanyaigɨ mɨka. Kɨrɨ' a'mwe datha' gamɨre kɨdaraaibɨrɨkesɨ nɨmɨre sɨvɨlyɨraarɨ nyɨwakesɨra. Sara yaka gannya mɨjasasɨ yaalɨka nyimwamwakesɨra. 
LUK.7.45	Gɨmɨ bu'buta maranyɨwaanyaigɨ mɨka! Kɨrɨ' nabaai nɨmɨ bwimwegaa'daasɨ yaka kuna dahaakɨgaasɨ a'mwe datha' nɨmɨre sɨvɨlyawaarɨ bu'busa' kuna maranyɨvanɨka. 
LUK.7.46	Nɨmɨre mɨnyagɨnyavɨ welivananyasɨ nyɨvu'mwaanyaigɨ mɨka! Kɨrɨ' a'mwe datha' nɨmɨre sɨvɨlyawaarɨ welivananya saadaayasɨ nyɨvu'mwakeinyɨra. 
LUK.7.47	Sarevɨdaa'nyɨ gɨmɨnyɨ gɨthɨvanɨge. Dazahɨrɨ' kayaa'nanya kwalaalyabwi yadevɨ gamɨre kayaa'nanya daza marasɨ'mwe'na, sarevɨdaa'nyɨ sahɨrɨ' nɨmɨnyɨna yuna nebwina wɨvu'nɨvanɨkesɨ. Kɨrɨ' a'mwei kayaa'nanya maalɨkemɨlɨ' yaderɨ nɨmɨ marasɨ'nɨwɨja sa' yɨ sai nɨmɨnyɨna yuna maalɨ'na wɨvu'nadelyɨ.” 
LUK.7.48	Wɨdɨna yaka sahɨrɨvɨ wɨdɨna “Gɨmɨre kayaa'nanya mena gɨmarasɨ'mwengɨra.” 
LUK.7.49	Wɨdɨna kya' a'mwera gamɨjɨ wapeyɨ'bɨnyavɨ ye'mwannemwaalesara kumɨ sahwaraavɨ gaai dɨnyɨna “A'mwe kayaa'nanyabwi marasɨ'mwaka dazai bewai dɨngaka?” 
LUK.7.50	Sarevɨ Jizaazai a'mwe savɨ wɨdɨna “Nɨmɨnyɨ dɨragɨnna nyɨlɨmwamwaanya'na gɨmɨnyɨ kayaa'nanyabwina gɨvadaihasamaa'mwe'gɨnyɨ. Gɨmɨ kaanna wawo'gɨzɨ gɨmɨre munyɨ' kwaamu' kave nayaa gwarana!”
LUK.8.1	Dɨvi maalɨkegaa' anga naangebanyajɨ anga maalɨkebanyajɨ Jizaazai kaanya yamarina yada Gotɨyai maremwaaidevɨne yagaala tewaanya' wɨjɨwaakɨna. Sagaa' sɨvɨlɨrɨdaa'nyɨ pwaraalyara gamɨjɨ ye'mwannayamarina. 
LUK.8.2	Nabaai a'mwe pɨnɨ, sɨnnawɨ kɨgaa' Jizaazai kumɨjɨya pɨnɨngɨ yɨmakera marasɨ'naka pɨnɨngɨre nalaaya marasɨ'nake, sa kɨnɨjɨ sahwalyɨ ye'mwannayamarina. A'mwe pɨrɨ' Maarɨyaasɨ. Sahɨrɨvɨna Maahɨthaala mwaalyava wɨdadɨvɨsasɨ. Sɨnnawɨ Jizaazai sahɨrɨvɨ yɨmaka ata purɨdaa'nyɨ pwaraainanyara marasɨ'nakesɨ. 
LUK.8.3	Nabaai pɨrɨ' Jowaana', Erotɨyare angevɨ maremwaaide Suzaamɨre a'mwesɨ. Pɨrɨ' Suzanasɨ. Nabaai a'mwe yuya kwalaalya pɨnɨjɨ sahɨnɨjɨ sahwalyɨ ye'mwannɨguna. A'mwe daza Jizaazarɨjɨ gamɨreraavɨjɨ kumɨre gɨlyɨvɨsangɨ wɨgaimwagesangɨ.
LUK.8.4	Sarevɨ a'mwe kwala bwa'naanya naangera bi'bwa'nemwaaina yadɨvɨ' anga pɨnɨngɨdaa'nyara gamɨnyawɨnna yɨkabɨna yɨkabɨna. Yɨkabɨna yɨkabɨna yɨna kye' yagaala ke'ba'nanya' wɨdɨna 
LUK.8.5	“Pɨraihɨrakade pwai witɨzɨla pɨraihɨrakya'nei wɨna. Wɨna yaka wawɨnyavɨ witɨzɨla pɨraihɨrakamarivanɨkelyɨ. Sai pɨraihɨrakɨwodaasɨ nabaai witɨzɨla pɨnɨ tusavɨ bwalaraawɨna. Sare sangɨ nabaai a'mwera sɨvɨlyajɨ paihɨramarina yadaapi yusara sɨgunyavɨyara tɨka maranyɨna. 
LUK.8.6	Nabaai witɨzɨla pɨnɨ sɨlaangevɨ kwaaka maalɨkevɨ bwalaraawɨna. Sa yɨrɨ'na yaka kɨrɨ' kwaakeva' aalya tɨ'gɨrya maayavakɨ sarevɨdaa'nyɨ sɨla sasare daza yɨnahu yawaka baidaa'na yaka balɨna. 
LUK.8.7	Nabaai witɨzɨla pɨnɨ wɨla lannakebaraayaba bwalaraawɨna. Sare sa wɨla lannakebarajɨ ye'mwannayɨrɨ'na yɨna yaka a'nɨngɨ dathɨwaaina. 
LUK.8.8	Nabaai witɨzɨla pɨnɨ kwaaka nawɨ'nya mɨnarɨnakevakɨ bwalaraawɨna yɨnɨke sa yɨrɨ'na yaka tɨka munne kwalaalya yɨ'nyɨna. Darebɨsa yɨ'nyɨna, gavemɨlɨkɨdaa'nyɨ waanɨ aadɨretɨya yɨ'nyɨna.” Sara wɨdɨna yaka jaka dɨragɨnna wɨdɨna “A'mwe kadɨ'nakei yagaala dathavɨ kadɨka nayaa wɨ'nana!”
LUK.8.9	Gamɨre mɨdɨdɨvɨsara gamɨnyɨ ke'ba'nanya dazavɨne'na yagaala kaavɨlya'na yɨdaanganna. 
LUK.8.10	Yɨdaanganna kye' sai wɨdɨna “Sarɨmɨnyɨ Gotɨyai gannya maremwaaidevwina yulyakɨyagaala dɨnɨka aaya kaavɨlyavɨ yawɨranganya'neihɨrɨ mena yɨhibwarɨdaakuwakelyɨ. Sarevɨ kɨrɨ' a'mwe pwara yune ke'ba'nanya yagaalyavɨ kadɨka wɨ'nɨvanɨga'. Sarevɨdaa'nyɨ
LUK.8.10	‘Tɨnna wangadɨvɨ' kɨrɨ' yawɨrangadɨvɨ' mɨ'.
LUK.8.10	Kadɨka wɨ'nadɨvɨ' kɨrɨ' wɨ'namaa'dɨvɨ' mɨ'.’
LUK.8.11	Ke'ba'na yagaala dazavɨne aaya kaavɨlya' yɨ daresɨ. Witɨzɨla daza yɨ sa Gotɨyare yagaalyasɨ. 
LUK.8.12	Nabaai witɨzɨla pɨnɨ tusavɨ bwala'daawade, yɨ sa a'mwera yagaalya kadɨka wɨ'nadɨvɨsa'nesɨ. Kɨrɨ' dɨvidaa'nyɨ Kotɨya Maryadei badehaa' kumɨre sɨmunyavɨ yagaala daza' marasɨ'delyɨ. Sai ‘Gotɨyarɨ nalɨmwabɨka! Sara kyapɨjɨ Gotɨyai nuvadaihasamaaradɨka!’ daka marasɨ'nadelyɨ. 
LUK.8.13	Nabaai witɨzɨla pɨnɨ sɨlaangevɨ kwaakejɨkɨ bwalaraawɨna, yɨ sa a'mwera yagaalyavɨ kadɨka wɨ'nadɨvɨ' wɨ'namaa'na yadɨvɨ' savɨne'na yɨlaaya naanga yɨna. Sahwara pwipula maayara maalɨkegaa'na lɨmwadɨvɨ' kɨrɨ' yɨjɨwaala pɨgasa lɨka sangina yɨgɨ'daa'dɨvɨsare. 
LUK.8.14	Nabaai witɨzɨla pɨnɨ wɨla lannakebaraavɨ bwala'daawade yɨ sa a'mwera yagaalya kadɨka wɨ'nadɨvɨ' kaanya yamaryadaapɨjɨ taanginya dala nabinya pɨburajɨ nɨgwia gɨlyɨvɨta sajɨ Kwaaka davakɨya yɨlaaya dala nabinya saburajɨ wɨdathɨvaidere. Yuya sa Gotɨyarɨ mwagi'nadengɨ. Sarevɨdaa'nyɨ kumɨre tɨka wapaaya sa yɨ'nabaladengɨra. Bwɨyangɨra. 
LUK.8.15	Kɨrɨ' witɨzɨla kwaaka nawɨ'nya mɨnarɨnakevakɨ bwala'daawade daza, yɨ sa a'mwera kumɨre sɨmunya nawɨ'nyaangevɨ Gotɨyare yagaalya' kadɨka wɨ'nadɨvɨ' yuna dɨragɨnna lɨmwaga'na. Sara yadɨvɨ' taanginya wiadaa'nyɨ dɨragɨnna kuna yadɨvɨ' tɨka munne naanga yɨma'nadaa'nyɨ mwaalɨna.
LUK.8.16	A'mwe aane pwai kwai laamɨvananya' yewɨta'da maa'gulyavɨ amwidaa'nyɨ yulyakadei mɨ'. Nabaai se warya'ne yɨ'bɨnyavɨ dalaangevɨ marulyakadei mɨ'. Aawa. Laamɨvananyavɨne yɨ'bɨnyavɨ a'ba munyaba yɨlɨmwaaihadesɨ. ‘A'mwera angevɨ bulapɨriyara dɨ'baaka dazavɨ tɨnna wangabɨka!’ dada munyaba yɨlɨmwaaihadesɨ. 
LUK.8.17	Sare' dare'nesɨ. Yuya lɨka yulyakɨnɨke dɨvi nabaai sa ku'maayaba yuna yalɨku'naraabathengɨ. Yuya bwakakɨnɨke dɨvi nabaai sa ku'maayaba jalɨku'naraabathengɨ. Sare sangɨ nabaai a'mwera yuna yawɨrangabɨ'dengɨ. 
LUK.8.18	Sarevɨdaa'nyɨ sarɨmɨ mala nayaa jɨwannyɨla! Sara yapi nɨmɨre yagaalyavɨ kadɨka nayaa dɨnyu'nyideihɨlyɨ. Sare' dare'nesɨ. A'mwe pwai nɨmɨre yagaalya' lɨmwagarojɨyarɨ sare sarɨ nabaai Gotɨyai lɨmwanga pɨbulyɨ yanga kuna wɨjaavadelyɨ. Kɨrɨ' pwai nɨmɨre yagaalya' malɨmwagaryajai nebulya'na kwaasɨ yawɨ'manɨke ‘Mena lɨmwamanɨgena,’ yawɨ'manɨke'na, yɨ sa Gotɨyai marasɨ'nadengɨ.” Jizaazai sara wɨdakesɨ.
LUK.8.19	Sagaa' gamɨnyawɨnna ganaangesɨ gahwaalaangerajɨ yɨkabɨna. Kɨrɨ' a'mwe kwala bwa'naanya naangera kwala yɨ'bwa'nyɨna yadaapɨjɨyavɨna gamɨnyaba aya kɨbanna gidɨku' mulaabi. 
LUK.8.20	Mulaabi kye' sahwarɨ a'mwe pwara wɨdɨna “Gɨmɨnyɨ gwaangesɨ gɨmɨre jɨhwaalaangerajɨ tɨnna gwanganya'nera mwasawɨ bathaakava.” 
LUK.8.21	Wɨdɨna kye' kɨrɨ' sahwai sahwaraavɨ ma'maa'na “A'mwera Gotɨyare yagaalya' kadɨka wɨ'nadɨvɨ' mɨdɨbɨzara, yɨ dazara nɨmɨnyɨ nɨwaavajɨ nɨmɨnyɨ nyɨgwaalaangerera.”
LUK.8.22	Yɨrɨka pɨrɨkɨ sɨpɨya pɨrɨvɨ gamɨre mɨdɨdɨvɨsarajɨ yɨladɨkwosɨ'namwaaina yaka kumɨnyɨ wɨdɨna “Nemɨ aalɨbunyavɨ pimagɨ, kengimagɨnna bwalyawaadeinera.” Sara wɨdɨna yaka kaanna wɨna. 
LUK.8.23	Sɨpɨya' kaanya wodaa'nyɨyagaa' sai se warɨna. Se warɨna yadɨ'nyɨ aalɨbunyavɨ yɨhu'maanarya' yɨma'nyɨna kya' sɨpɨyavɨ bwaladɨ'naawɨna yadɨ'nyɨ kewɨnɨ walamaradathata'neba aya kɨba mena yɨma'nyɨna kya' 
LUK.8.24	bulaawɨna yeva gamɨnyɨna bulyɨdɨkavaawɨna yevegaa' wɨdɨna “A'mwe naangeigɨ! A'mwe naangeigɨ! Yuna dahaasagaa' nemɨ yaraina yɨwawaade'na yɨwoneva.” Wɨdɨna kye' daavɨna yaka yɨhuta sasɨ aalɨmavajɨnaaka naanga sasɨ maanga wɨdɨna. Sara wɨdɨna kya' yɨhuta yɨnahu muda'na kya' aalya' ayɨna aalɨmavajɨnaaka mima'nyɨna. 
LUK.8.25	Sara kya' sagaa' sai wɨdɨna “Sarɨmɨre dɨragɨnna lɨmwangebwi gawɨ warɨka!” Sagaa' sahwara lɨka yɨna yadɨvɨ' atɨka maru'na'na yadɨvɨ' dɨnyɨna “Sarevɨdaa'nyɨ be a'mwelaka! Sai yɨhusasɨ aalyasɨ maanga kudɨwa' kadɨka wɨ'nyɨna yɨwaai!”
LUK.8.26	Dɨvi sɨpɨyɨhuselɨya' makuna yaka Geraaza sɨmagɨnna yɨ'mavaawɨna. Anga dazaba aalɨbunya Galɨli pimagɨ warɨkeba. 
LUK.8.27	Yɨ'mavaawɨna kya' Jizaazai sɨpɨyavɨ yagalya'mavaka tɨyawɨnna wɨlaawɨna kya' a'mwe anga naanga dazabnne mwaalyai sahwarɨ wɨrata'nyɨna. A'mwe dazarɨ yɨmaka pwara wɨmwaaidapiyai. Saamɨnyagaa' sahwai kwaabɨhannya kuna mira'nyadei. Sahwai anga aane pɨrɨ' kɨrɨvɨ mwaaidei mɨ'. Aawa. Sai gɨlekavi'nɨnnyabanya mwalamaryadelyɨ. 
LUK.8.28	A'mwe dazai Jizaazarɨ tɨnna wanganaka jaka danganna yɨna yaka gamɨre sɨvigɨ'nyɨryaba aya kɨba wɨlaabɨna yaka kwaakevakɨ bula'na yaka jaka naangave'na danganna “Jizaazai, Gotɨya yuna munya ke'bevanyareigɨ! Nɨmɨnyɨ gara dɨnyɨde'na bahɨneigɨnaka? Akai, dɨragɨnna yɨdaanganna gima! Nɨmɨnyɨ daanga manyɨjaavɨnnera!” 
LUK.8.29	Sara wɨdake' dare'nesɨ. Jizaazai yɨmaka dazarɨna mena wɨdɨna “A'mwe dazarɨ yagalya'makuna yɨna ja!” Nabaai sare' dare'nanyɨ. Saamɨnya kwalaalyagaa' yɨmaka dazai a'mwe dazarɨ galalɨmwaga'delyɨ. Sarevɨdaa'nyɨ a'mwera yuyagaa' sahwarɨ asawaalyɨ wɨla senɨyabaalyɨ yapwekɨna yadɨvɨ' sɨvɨlyaraalyɨ wɨla yapwekɨna yadɨvɨta sahwarɨ maredaa'dɨvɨsalyɨ. Kɨrɨ' sahwai yuya kwaari'mawɨla kɨbara yesɨvalakɨwɨna yada sarevɨ yɨmaka dazai a'mwera mamwaalyɨgata pimagɨnna yɨdangɨramakwodelyɨ. 
LUK.8.30	“Daanga manyɨjaavɨnnera!” jaka kuda' Jizaazai sahwarɨ yɨdaanganna “Gɨmɨnne yaya' aaihwaigɨnaka?” Yɨdaanganna kya' sai wɨdɨna “Kwalaalyainyɨ.” Yɨmaka kwalaalyara gamɨnyɨ wɨlamwaainɨkerɨna “Kwalaalyainyɨ,” wɨdɨna. 
LUK.8.31	Wɨdɨna yaka yɨmaka dazara jaka dɨragɨnna danganna “Gɨmɨ nemɨnyɨ dɨka kewewɨnneinaavɨna mamaraneyaasɨnnera!” 
LUK.8.32	Sara dɨragɨnna danganna yevegaa' yaawarɨkwala naange' mugunyavɨ aya kɨba kurɨvaarɨya nɨdaa'nyɨna yadaapi yɨmaka dazara yawɨ'dɨvɨ' “Daanga naangeba nalarawaadɨka!” jaka dɨragɨnna danganna “Yaawarɨkwala naanga dazaraayawɨnna kanedaasa'gɨzɨ yuimɨlaana!” Dɨragɨnna sara danganna kye' wɨdanganaasɨna yɨna. 
LUK.8.33	Wɨdanganaasɨna yɨna kya' yɨmaka dazara a'mwe dazarɨ yagalya'ma'na yɨna yeva yaawaryaraavɨre munyɨkaavɨ wiminna. Sara kye' yaawarɨkwala daza' davaanyavɨ kaanyave'na dɨragɨnna walaawɨna. Sare sara aalɨbunyavɨ walakuna yɨna yeva aalya mihuna yɨna yeva yuya kwalya' baihɨrirɨ'na ye'.
LUK.8.34	Yaawaryaraavɨ yɨ'dɨvaidɨvɨsara sasara yɨma'naka dazangɨ tɨnna wanganna yeva lɨkaanya wɨna. Lɨkaanya wɨna yeva anga naangebanyavɨjɨ wawɨnangengɨjɨ mwaaidɨvɨsaraavɨna yagaala daza' wɨjɨwakamaryaawɨna. 
LUK.8.35	Sara yɨna kye' a'mwera dazangɨ tɨnna wanganaawia'nera Jizaazaryawɨnna bi'ma'na yɨna yeva a'mwerɨ yɨmakera mena yagalya'makwawesarɨ tɨnna wanganna. Sai kwaabɨhannya' yɨra'nɨkei gamɨre sɨmunyai nawɨ'nya yawɨ'da Jizaazare sɨvɨlyɨryaba gidɨku' aya kɨba mwaaidɨ'nyɨ. A'mwera dazavɨ tɨnna wanganeva lɨka naanga yɨna. 
LUK.8.36	Nabaai a'mwera sasare dazangɨ tɨnna wanganesara sɨnnawɨ a'mwe dazarɨ yɨmakera wɨlamwaaidapiyarɨ ayɨna tewaanya yavada'galakerɨna sara wɨjɨwaakɨna. 
LUK.8.37	Wɨjɨwaakɨna yɨna kye' a'mwe yuya anga Geraaza sɨmagɨdaa'nyara gamɨnyɨ wɨdɨna “Nemɨnyɨ neyagalya'mava'gɨzɨ kaanya dɨwona!” Kumɨ lɨka naanga yadɨvɨsa'na sara wɨdɨna. Sara yadaapi sɨpɨyavɨ dɨkwosɨ'na yaka ayɨna kaanna wɨna. 
LUK.8.38	Kuna mwaaidɨ'nyɨyagaa' a'mwe yɨmakera mena yagalya'makwaweta dazai dɨragɨnna yɨdaanganna “Nɨmɨ gɨmɨjɨ ye'mwannɨguma!” Sara wɨdɨna kya' kɨrɨ' sahwarɨ wɨdaasa'nerɨ wɨdɨna 
LUK.8.39	“Gɨnnya angebanna ayɨna kaanna dɨwodeigɨnyɨra. Sara wawo'gɨzɨ Gotɨyai gɨmɨnyɨ giwaka yuya sanna duzɨwaakɨdeigɨnyɨra.” Sara wɨdɨna kya' sarevɨdaa'nyɨ a'mwe dazai kaanna wɨna yaka gamɨre anga naangebanya yuyaraavɨ yagaalya' wɨjɨwaakɨna. Jizaazai gamɨnyɨ wɨvada'galaka yuya sanna wɨjɨwaakɨna.
LUK.8.40	Jizaazai ayɨna kaanna bakevɨ a'mwe kwala bwa'naanya' wɨjɨma'naabɨna yeva yɨlaaya yɨna. Sare' dare'nesɨ. Yuyara sahwarɨna yemwaaina yadɨvɨ' yɨlaaya yɨna. 
LUK.8.41	Yɨlaaya yɨna yadaapi a'mwe pwai sahwarɨne yaya' Jaairazai bi'ma'na. Sai Juyaraavɨre lotuange' maremwaaide pwalyɨ. Sai bi'ma'na yaka Jizaazare sɨvigɨ'nyɨrɨ bula'na yaka dɨragɨnna yɨdaanganna “Nɨmɨre angevɨna dɨvama! 
LUK.8.42	Nɨnnya taaya' yune gave kɨrɨ'nanyasɨra. Yɨ gamɨre kwarame atɨraai sɨvɨlɨrɨdaa'nyɨ pwaraaibɨsasɨ. Sare'na sa' balade'na nebawa mɨka. Sare'na yarai dɨvama!”
LUK.8.42	Jizaazai kaanya wodaa'nyɨ a'mwe kwala bwa'naanya naange' gamɨnyɨ yunebanna bathakwamwadakuna. 
LUK.8.43	Bathakwamwadakuna yadapi a'mwe pɨrɨ' mwaalɨna. Dazahɨrɨ' yuyagaa' baizaaka ma'nada kuna mwaaidɨ'nyɨ kwarame sɨvɨlɨrɨdaa'nyɨ pwaraaina mwaainɨke'. Nabaai gamɨre nalaaya sasare daza' a'mwe tewaanya yavada'gala ya'nei aane pwai kwai mamwaalyɨna. 
LUK.8.44	A'mwe daza' gamɨnyɨ dusɨ bulyɨmagɨnna wɨlaabɨna yɨna yaka gamɨre baazɨ'ma'nyavɨre maangebaarɨ asa' dathɨwagaavɨna. Asa' sara dathɨwagaavɨna kya' sagaasagaa' gamɨre tawe' yaalɨka yɨlɨna yaka ayɨna mima'nyɨ. 
LUK.8.45	Ayɨna mima'nyɨ kya' Jizaazai wɨdɨna “Nɨmɨnyɨ asa' aai nyɨdathɨwamwaabɨka!” Wɨdɨna kya' sare'na yuyara mɨjadɨwɨlɨna “Nɨmɨ aawa. Nɨmɨ aawa.” Sara yɨna kye' Pitai wɨdɨna “A'mwe naangeigɨ, a'mwe kwala bwa'naanya naangera gɨmɨnyɨ gyahɨhɨpaledaakava. Yɨ sara yeva yunebanna gɨhɨpaledaakava!” 
LUK.8.46	Wɨdɨna kya' kɨrɨ' Jizaazai wɨdɨna “Pɨmɨlɨ' ata nyɨdathɨwamwakeinyɨra. Sare' dare'nesɨ. Nɨmɨ yɨbwakɨmanɨge. ‘Nɨmɨre dɨragɨnya pimagɨnya' mena wɨwakeinyɨ daaka!’ yawɨ'manɨge.” 
LUK.8.47	Wɨdɨna kya' a'mwe daza' yawɨ'na yaka “Gamɨnyɨna lɨka myulyaki yɨde'nyɨ daaka!” yawɨraka. Sarevɨdaa'nyɨ sa' lɨka naanga yɨna yada gamɨnyɨ aya kɨba kwaakevakɨ kwadaai bulagina. Sara yaka a'mwe yuyaraayaba gannya nalaaya'na asa' dathɨwagake' wɨjɨwaakɨna yaka nabaai wɨdɨna “Sara yena sagaa' nɨmɨre nalaaya' yarai yɨwɨwake'nera.” 
LUK.8.48	Dɨna kya' sahɨrɨvɨ wɨdɨna “Nyɨraavɨ, gɨmɨre dɨragɨnna nyɨlɨmwamwaanyabwi gɨmɨnyɨ ayɨna tewaanya gyavada'gaimwake'gɨnyɨ. Gɨmɨre munyɨ' kave kwaamu' wa'dozɨ kaanya dɨwona!”
LUK.8.49	Sai yagaalya' kuna dadaa'nyɨ a'mwe pwai maremwaaidere angevɨdaa'nyai bɨna yɨna yaka maremwaaiderɨ wɨdɨna “Gɨmɨre jɨraavaange' mena kabaimwakɨra. Nejɨwaakaderɨ yaasɨwa'na mamakunnera!” 
LUK.8.50	Sara wɨdɨna kya' kɨrɨ' Jizaazai daza' kadɨka wɨ'naka ganɨmaangerɨ ja'nawɨdɨna “Gɨmɨ lɨka minnera! Gɨmɨ yune dɨragɨnna dɨnyawɨralɨmwagaka! Sare'na gɨmɨre kaimɨraaya' ayɨna tewaanya yɨma'nadesɨ.” 
LUK.8.51	Wɨdɨna yaka maremwaaidere angevɨna kaanna wɨna yaka a'mweraavɨ mwanganaki, gamɨjɨ angevɨna ye'mwannɨgulya'na. Aawa. Sahwai yune Pitarɨjɨ Jonɨmɨjɨ Jemɨzarɨjɨ taayavɨ ganɨmaangeyorɨjɨ maarɨna yaka gamɨjɨ ye'mwannɨgwina. 
LUK.8.52	Nabaai a'mwe yuyara kaimɨraaya dazavɨna kɨnna jakɨnna bazemwaihuna yadaapi kɨrɨ' wɨdɨna “Sarɨmɨ kɨnna madɨpɨnera! Sa' mena baimwaka' mɨka. Aawa. Sa' se warɨka.” 
LUK.8.53	Wɨdɨna yadaa'nyɨ gamɨnyɨ jɨka maregina. Kumɨ yawɨ'dɨvɨ' “Sa' mena baimwakesɨra,” bɨrala wɨdɨna. 
LUK.8.54	Bɨrala wɨdɨna kye' sarevɨ kɨrɨ' kaimɨraayavɨre asɨrɨ lɨmwaga'na yɨna yaka jaka wɨdɨna “Kaimɨraaya'gɨ dɨthɨkaaka!” 
LUK.8.55	Sara wɨdɨna kya' taaya dazavɨre kuryai gamɨnyawɨnna ayɨna bɨna yaka bulamwaaina kya' sagaasagaa' taaya' dɨkavamwaaina. Mi'na dɨkavamwaaina kya' sarevɨna sayorɨ wɨdɨna “Sahɨrɨvɨ wapaaya dumaarila!” 
LUK.8.56	Taayavɨ ganɨmaangeyoi atɨka maru'na'na yadaakɨlyɨ sahɨyorɨ dɨragɨnna wɨdɨna “Nɨmɨ yɨwe daza'na kɨrɨmɨyoihi a'mwe pwaraavɨ nujɨwaakikadɨka!”
LUK.9.1	Sagaa' gamɨre sɨvɨlɨrɨdaa'nyɨ pwaraalyaraavɨ jaka wɨjɨvwarɨjɨmaa'nyɨna yɨna yaka sare saraavɨ dɨragɨnya naangesɨ naangaangenna ya'neraavɨne dɨragɨnyabulyɨ wɨjaavɨna. Yuya yɨmakeraavɨjɨ nalaaya dala nabinanyangɨjɨ marasɨ'nya'nebwi wɨjaavɨna. 
LUK.9.2	Gotɨyai a'mweraavɨ maremwaaidevɨjɨ wɨjɨwaakya'neraavɨ nabaai nalaavɨnakeraavɨ tewaanya yavada'galya'neraavɨ wɨdaasɨna. 
LUK.9.3	Wɨdaasɨna yakegaa' wɨdɨna “Sarɨmɨ gɨlyɨvɨta kaanya yamarya'ne aane pɨrɨ' kɨrɨ' namaapɨdɨka! Yadisarɨkajɨ gɨlya yɨvɨlyajɨ wapaayajɨ nɨgwiajɨ wana yuna namaapɨka! Nabaai sarɨmɨ baazɨ'ma'nya pɨrɨwaaina namaapɨdɨka! 
LUK.9.4	Nabaai sarɨmɨ anga pɨrɨvɨ wɨlapɨjɨ yɨ yune anga dazahɨrɨvɨna dɨmwaalyideihɨlyɨ. Anga saba wɨjɨwaakɨna jideihɨlyɨ. Dɨvi anga dazavɨ yagalya'mavapɨjɨ yɨ kaanna dɨwideihɨlyɨ. 
LUK.9.5	Pwara kumɨre angengɨna mihɨmakwi yɨhipɨjaraavɨ anga naanga dazaba jahalya'makwideihɨlyɨ. Sara yapɨjɨyaihi sarɨmɨre sɨvɨlyangɨ kwaatɨrɨdɨrɨnya dɨvurakɨrasɨ'nɨgwideihɨlyɨ. Sahwara tɨnna wanganapɨjɨ kumɨre sabwinajɨ Gotɨyai taanga wɨjaaya'najɨ yawɨpɨ'de'nanyɨ. Kumɨnyɨne jalɨkurakya'nesɨ.” 
LUK.9.6	Wɨdɨna kya' sahwara anga yuyabanya kaanya yamarina yadɨvɨ' yagaala tewaanya' wɨjɨwaakɨna yadɨvɨ' gazabazaba nalaavɨnakeraavɨ nawɨ'nya yavada'galamwaaihɨna ye'.
LUK.9.7	Galɨli saba maremwaalaka maalɨkei Erotɨyai yuya dazangɨne'na kadɨka wɨ'nyɨna yaka yawɨta kwalaalya yɨna. Jizaazarɨna a'mwe pwara dɨna “Jonɨ kavi'nɨnnyavɨdaa'nyai ayɨna dɨkaa'mwakerɨnereva.” 
LUK.9.8	Nabaai pwara dɨna “Ne Pɨropetɨya Yɨlaajai yɨma'naabɨvanɨkerɨnereva.” Nabaai pwara “Pɨropetɨya sɨnnawɨ kɨgaakunanya pwai ayɨna dɨkaa'mwakerɨnereva.” Sara wɨdesa'na yawɨta kwalaalya yɨna. 
LUK.9.9	Sarevɨ Erotɨyai dɨna “Nɨmɨ Jonɨmɨre tɨlɨnnya' mena woripuragerɨnera. Kɨrɨ' a'mwe dazai yagaala dazavɨ sasara wɨ'nɨvanɨgei bewalaka?” Sara dakei “A'mwe sahwarɨ tɨnna wanganɨma!” daka yakelyɨ.
LUK.9.10	Wɨdaasakera apozelɨyara yagalaawɨna yeva yuya kumɨ yageta sanna gamɨnyɨ wɨdɨna. Mena wɨdɨna kye' sahwai sahwaraavɨ maarɨna yaka a'mwe pwaraavɨ yagalya'ma'na yɨna yaka yune kumɨ sarana anga naanga pɨbanna Betɨzaaitha wo'nɨkebanna kaanna makuna. 
LUK.9.11	Makuna kya' kɨrɨ' dɨvidaa'nyɨ a'mwera dazavɨna yawɨ'na yeva sahwarɨ mɨjamakuna. Sara yevera gamɨnyawɨnna yɨkabɨna kye' gamɨnyawɨnna bahesa'na sahwai yɨlaaya yɨna. Yɨlaaya yɨna yaka Gotɨyai a'mweraavɨ maremwaaidevɨna wɨjɨwaakɨna. Sara yada a'mwe nalaavɨnakeraavɨ nawɨ'nya yavada'gaina. 
LUK.9.12	Sara kya' sawɨtɨrɨnyaburɨ gamɨre sɨvɨlɨrɨdaa'nyɨ pwaraalyara gamɨnyawɨnna bɨna yɨna yeva wɨdɨna “Gɨmɨ a'mweraavɨ kamaryaasa'gɨzɨ anga yuyabanyajɨ wawɨnangejɨ sawɨnna ‘Wawopɨjɨ wapaaya napɨjɨ se wa'mwaraawɨpɨka!’ da'gɨzɨ dɨmaryaasa! ‘Nemɨ mwaaihoya dimagɨ a'mwera maayɨmagɨnyɨra,’ gɨthɨwo'nanyɨ.” 
LUK.9.13	Sara wɨdɨna kye' kɨrɨ' wɨdɨna “Yune sarɨmɨ saihina tɨka nya'ne duzaayɨla!” Kɨrɨ' sahwara wɨdɨna “Nemɨ wapaaya kwalaalya manewarika. Bɨretɨya atina yaka jawɨnya pwaraalyɨna warɨka. A'mwe yuya datharaavɨne'na nemɨ tɨka munne mubawaade'na sara dahayawɨ'mwaana?” 
LUK.9.14	Sare' dare'nanyɨ. A'mwe paaivɨ taawɨzanɨya (5,000) darerabɨ' mwaaidapi. Gamɨre mɨdɨdɨvɨsaraavɨ wɨdɨna “Sarɨmɨ duzɨla! ‘Pivɨti pivɨtiyara avaala pɨba yɨ'bwa'napɨjɨ nayaa walamwaaina jɨla!’” 
LUK.9.15	Wɨdɨna kya' sara wɨdɨna yeva a'mwe yuyaraavɨ nayaa sara waladɨmwaaihɨna. 
LUK.9.16	Waladɨmwaaihɨna kye' bɨretɨya atɨlya sajɨ jawɨnyaraalyɨ maarɨna yaka Sɨgunyavɨna maranganna yaka “Wapaayanna yɨlaaya gɨmaryɨwa!” wɨdɨna. Sara mena yakegaa' gunyɨna yaka a'mwe kwala bwa'naanyaraavɨ yanga bumumulaawia'ne gamɨreraavɨ wɨmaarina. 
LUK.9.17	Wɨmaarina kya' yuyaraavɨna wɨjavaawɨna kye' yunebanna mena nyɨna yeva. Yuyara munya mena yɨnyɨna kwia' nɨganamudɨwɨraketa yuya sa kuna bwakwodɨ'nyɨ soigɨlya sɨvɨlɨrɨdaa'nyɨ pukaalyangɨ maramihɨna.
LUK.9.18	Pɨgaa' sahwai gavei Gotɨyarɨ wɨdadaa'nyɨ gamɨre mɨdɨdɨvɨsara gamɨjɨ ye'mwannemwaaina. Sagaa' sahwai sahwaraavɨ yɨdaanganna “Kwala bwa'naanya nɨmɨnyɨna nyɨdɨvanɨgata aaihwainyaka?” 
LUK.9.19	Sarevɨ nabaai sahwara ja'nawɨdɨna “Pwara ‘Jonɨ Bavɨtaazɨya Yadelyɨra,’ gɨthɨvanɨgasaigɨnyɨ. Nabaai pwara ‘Yɨlaajalyɨra,’ gɨthɨvanɨgasaigɨnyɨ. Nabaai pwara dɨna ‘Pɨropetɨya sɨnnawɨ kɨgaakunanya pwai gɨlekavi'nɨnnyavɨ ayɨna dɨkaa'mwakelyɨreva.’ ” 
LUK.9.20	Sara ja'nawɨdɨna kye' sai wɨdɨna “Nabaai yune sarɨmɨ saihi nɨmɨnyɨna nyɨdɨvanɨgata bewainyaka?” Sara wɨdɨna kya' Pitai ja'nawɨdɨna “Gɨmɨ Gotɨyai gɨthahɨlakaka maryasaabakeigɨ Kɨraazɨtɨyaigɨnyɨra. Gotɨyareigɨnyɨra.” 
LUK.9.21	Kɨrɨ' kumɨnyɨ dɨragɨnna wɨdɨna “Mala nayaa jɨwannyɨla! A'mwe pwara kwaraavɨ yagaala daza' wɨjɨwaakya'na kɨmaakɨya mi'na dakɨwana!” 
LUK.9.22	Sara wɨdɨna yaka wɨdɨna “A'mweraavɨne Kaimɨraayai taanga kwalaalya maaradelyɨra. Sarevɨ nabaai a'mwe naangerajɨ Gotɨyarɨne tamira'dɨvɨta naangerajɨ Kɨwɨjarajɨ sahwarɨ bule'na wɨjaavɨpɨ'delyɨra. Sara yapɨjɨ sahwarɨ tamakɨpɨjai yɨrɨka daryaai darɨkɨ sahwarɨ ayɨna yɨdɨkaavadelyɨ.”
LUK.9.23	Sahwai yuyaraavɨ wɨdɨna “Nabaai a'mwe pwai kwai nɨmɨnyɨ ‘Mɨdɨnɨma!’ yawɨrajai gamɨ sai gannya sɨmunyavɨ wiekɨrakada yuya yɨrɨkerɨkaavɨ gannya yɨta yovihɨrarannɨke' nayaa marikwavade'bɨ'na ‘Nɨmɨ Jizaazarɨna baimuja' tewaanyasɨ. A'mwera Jizaazarɨna kayaa'na nyɨpɨ'de' wikɨra,’ yawɨ'da nɨmɨnyɨ sɨvigɨ'nyɨrɨ nayaa nyɨmɨdɨnadelyɨ. 
LUK.9.24	Sare' dare'nesɨ. A'mwe pwai ‘Jizaazarɨna nanyɨramakɨpɨdɨka!’ dazai nɨmɨnyɨ nyɨmarasɨ'najai kuna mwaalade kɨrɨ' gamɨre gaala mwaalyabwi yagalya'mavadevulyɨ. Kɨrɨ' pwai nɨmɨnyɨna yawɨrojɨ balajai dɨragɨnna nyɨlɨmwagazai yɨ yɨnɨga wi'nanyɨra. Sahware gaalyabwi tewaanna padaihasamaa'nadelyɨ. 
LUK.9.25	Sare' dare'nesɨ. A'mwe pwai nɨgwia gɨlyɨvɨta saza Kwaakevakɨya yuya sa maarajai sarevɨ gamɨ sai yuna kayaaka yɨma'nada nabaai gamɨre gaala mwaalyabwi yagalya'mavojɨ gamɨ yuya maarɨna yaja sasare daza gamɨnyɨ gatha'dara gaimwagathengaka! 
LUK.9.26	Sare' dare'nesɨ. A'mwe pwai nɨmɨnyɨnajɨ nɨmɨre yagaalyavɨnajɨ sangɨna ‘Wagɨla nanyɨvwa'nadɨka! Sahwarɨ wasɨ'nɨma!’ dazai A'mweraavɨne Kaimɨraayai gannya byaanna naangevɨjɨ Nɨmwarevɨjɨ ejelɨya tewaanyaraavɨrevɨjɨ walaabathehaa' yɨ sahwai ‘A'mwe dazai kwarɨna wagɨla nanyɨvwa'nadɨka! Bule wɨjaavɨma!’ wɨdathelyɨ. 
LUK.9.27	Sare' kɨrɨ' nebulya'na yɨhɨthɨvanɨge. Nabaai a'mwe pwara dava daakata dara yarai mabalyadapi Gotɨyai a'mweraavɨ maremwaaidevɨ tɨnna wangabɨ'dehaa'nanyɨ.”
LUK.9.28	Yagaala daza mena dakegaa', dɨvi yɨrɨka ata purɨdaa'nyɨ daraai mena kwavɨlava' sahwai Pitarɨjɨ Jonɨmɨjɨ Jemɨzarɨjɨ maarɨna yɨna yaka mugunyavɨna Gotɨyarɨ wɨja'nei yɨlaawɨna. 
LUK.9.29	Yɨlaawɨna yaka Gotɨyarɨ kuna wɨdɨvainadaa'dɨ'nyɨ gamɨre sɨnnyɨ' mudɨka pwaibɨ' yɨma'nyɨna yaka nabaai gamɨre baazɨ'ma'nya' yuna yaake' wannyɨna, kɨmihɨmɨla yɨna. 
LUK.9.30	Sara kya', yɨthaa, a'mwe pwaraai sahwalyɨ yagaala ye'mwannadɨna. Pwai Ne Mozɨzalyɨ. Pwai Ne Yɨlaajalyɨ. 
LUK.9.31	Yɨ sahwaraai byaanna naangevɨ yagɨleraai yɨma'naabɨna yagɨla sare saraai Jizaazai Jeruzaalemɨ yune'na ya'na sanna dɨnyɨna. Sahwai Kwaaka davakɨ yagalya'mavojɨ wawodelyɨra. 
LUK.9.32	Wɨdɨna yadaapi Pitalyɨ pwaraai gamɨjɨyaraalyɨ seyɨvɨta kwima'na' kɨrɨ' yaaka dɨkavayɨma'nyɨna yeva byaanna naange' sahwarɨdaa'nyɨ kima'na' tɨnna nayaa wanganna. Nabaai a'mwe dazaraai kwaraalyɨ sahwalyɨ ye'mwannadaa'dakɨlyɨ tɨnna wanganna. 
LUK.9.33	Saraai “Gamɨnyɨ yagalya'mavakwoihɨlyɨ wawaka!” dahɨla yadaakɨlyɨ Pitai Jizaazarɨ wɨdɨna “A'mwe naangeigɨ, nemɨ dava mwaaihoya' tewaanyasɨra. Sɨmɨnya dawaai dasa yarɨlaadeinera. Pɨrɨ' gɨmɨnyɨne', pɨrɨ' Mozɨzarɨne', pɨrɨ' Yɨlaajarɨne'.” Pitai sahwai sɨmunya nayaa myawɨryakei yagaala daza' sara wɨdɨna. 
LUK.9.34	Kuna wɨdɨna yadaa'nyɨ yɨraaya pɨjɨ' galayewaa'mwanna. Yɨraayajɨ' galayewaa'mwanna yadaa'nyɨ sahwara lɨka naanga yɨna. 
LUK.9.35	Lɨka yɨna yadaapi yɨraaya savɨ kusawɨdaa'nyɨ maanguraaya pɨrɨ' jaka yɨnyɨna “Dathai nɨmɨre Nyɨbwaalɨvaangelyɨra. Nɨmɨ mena wɨdahɨlakelyɨra. Gamɨre yagaalyavɨ kadɨka du'nyɨla!” 
LUK.9.36	Maanguraaya daza' mena kabinɨgwawa' Jizaazai yuna gavei mwaaidɨ'nyɨ tɨnna wanganna. Sara yeva kumɨre maange bɨpaina. Nabaai dazagaa' a'mwe aane pwai kwarɨ sahwara tɨnna wanganeta sanna mujɨna.
LUK.9.37	Yɨrɨka ayawɨdaasarɨkɨ mugunyavɨ yagalya'maveva walaawɨna kye' a'mwe kwala bwa'naanya naange' gamɨnyɨna burata'nyɨna. 
LUK.9.38	Burata'nyɨna kye', yɨthaa, a'mwe pwai kwala bwa'naanya dazavɨdaa'nyai jaka danganna, “Wɨjɨwaakadɨnyaigɨ, dɨragɨnna githaanganɨma! Nɨmɨre kaimɨraayarɨ tɨnna dɨnyanganya! Nɨmɨ kaimɨraaya yune gave dazahwainanyainyɨra. 
LUK.9.39	Sare sarɨ, yɨthaa, yɨmakei galapwelɨmwaga'delyɨra. Sara wiadaa'nyɨ sahwai jaahwasa'bɨ' kayaa'jaka dadelyɨra. Nabaai sara yada yɨmaka dazai yuna kayaa'na galarɨvɨtawakadelyɨra. Sara wiadaa'nyɨ gamɨre maangevɨdaa'nyɨ maagwaitala yaake' yɨma'naabadelyɨ. Gamɨre kɨlaakejɨkɨ yuna kayaaka wigalakada yarai yagalya'makwodei mɨ'. 
LUK.9.40	Nabaai ‘Yɨmaka dazai marasɨpɨka!’ dena gɨmɨre mɨdɨdɨvɨsaraavɨ wɨdena yagɨnna yɨdangadaari kɨrɨ' yuna aawaawa. Myɨ yɨpɨnere.” 
LUK.9.41	Jaka sara danganna kya' Jizaazai ja'nawɨdɨna “Sarɨmɨ a'mwe dathahaasaihi dɨragɨnna lɨmwangebwi kuneihi, sarɨmɨre sɨmunya' nayaa yɨda'na mwarikeihi, sarɨmɨjɨ kuna gatha'daregaa'na yɨhye'mwannemwaala'mujɨ sarɨmɨre taanginya maarɨdeinyaka! Gɨmɨre kaimɨraayai davanna dɨmakulaama!” 
LUK.9.42	Wɨdɨna kya' gamɨre kaimɨraayai kuna widavadaa'nyɨ yɨmaka dazai kwaakewɨ marawɨnangɨrakɨna yaka yuna kayaa'na yawɨnangɨrakɨna. Sara wiadaa'nyɨ kɨrɨ' Jizaazai yɨmaka dazarɨ maanga wɨdɨna yaka kaimɨraayarɨ tewaanya yavada'gaina yɨna yaka ganɨmaangerɨ ayɨna wɨjaavɨna. 
LUK.9.43	Sarevɨ a'mwe yuyara Gotɨyare dɨragɨnya' byaanna savɨ tɨnna wanganeva lɨka yɨwainɨgulɨna.
LUK.9.43	A'mwe yuyara Jizaazai yaka yuya dazanna atɨka kuna maru'na'na yadaapi gamɨre mɨdɨdɨvɨsaraavɨ wɨdɨna 
LUK.9.44	“Sarɨmɨ yagaala dathavɨne'na gɨthɨde' kadɨkikɨ nayaa dakyɨla! Da'daresɨ. Dɨvi kɨbawe maalɨkegaa' A'mweraavɨne Kaimɨraayainyɨ nɨmɨre yɨkamaangeraavɨna nyɨbwarɨdaakwadeinyɨra.” 
LUK.9.45	Kɨrɨ' sahwara yagaala dazavɨ nayaa myawɨramaari. Yagaala dazavɨne aaya kaavɨlya' sahwaraavɨna kuku'nya wɨla'na. Sarevɨdaa'nyɨ sahwara sahɨrɨvɨna nayaa myawɨramaari. Sarevɨ nabaai sahwara yagaala dazavɨna yɨdaanganya'na lɨka yɨna.
LUK.9.46	Sagaa' gamɨrera gemarasɨ'nyɨyagaala pɨrɨ' “Nemɨjɨya naangei aaihwalaka? Nɨmɨnyɨra. Nɨmɨnyɨra,” ge' bivɨkɨ'nɨguna. 
LUK.9.47	Ge' bivɨkɨ'nɨguna yadaapi Jizaazai kumɨre sɨmunyavɨ gemarasɨ'nyɨyagaalyavɨ yawɨranganna. Yawɨranganna yaka sarevɨ sahwai kaimɨraaya maalɨka pɨmɨlɨ' maarɨna yaka gamɨjɨ marye'mwannadaa'na. 
LUK.9.48	Sara yaka sai wɨdɨna “A'mwe pwai kaimɨraaya maalɨka dathamɨlɨkɨ nɨmɨnyɨne yayavɨna maarajai sai nɨmɨnyɨ nyɨmaaradelyɨ. Nabaai sai nɨmɨnyɨ nyɨmaarajai yɨ nɨmɨnyɨ nyɨmaryasaabaka dazarɨ maaradelyɨ. Sarebwi dare'nebulyɨ. A'mwei sarɨmɨ yuyaihɨrɨne'na tɨnnyabanyai yuna maalɨka mwaalajai yɨ Gotɨyarɨna sai yuna naangelyɨ.”
LUK.9.49	Jonɨ ja'nawɨdɨna “A'mwe naangeigɨ, a'mwe pwai gɨmɨnyɨne yayavɨ yɨmakeraavɨ wɨdasadaa'nyɨ tɨnna wangamwoine. Sara yada kɨrɨ' nemɨnyɨ manemɨdɨnyɨvanɨke'na sahwarɨna kɨmaakɨya dakɨwolyɨ.” 
LUK.9.50	Wɨdɨna kya' kɨrɨ' Jizaazai sahwarɨ wɨdɨna “Sahwarɨna kɨmaakɨya madakɨpɨnera! Sare' dare'nanyɨ. A'mwei sarɨmɨnyɨna yɨkamaanga mihivanɨkei sai sarɨmɨnyɨnelyɨra. Yɨkamaangei mɨka!”
LUK.9.51	Jizaazarɨ Sɨgunyavɨna makilaawia ya'ne Gotɨyaregaa' aya kɨgaa' mena kima'na' gamɨre sɨmunyai yovɨrawakɨna yaka Jeruzaalemɨna kaanya wɨya'na. 
LUK.9.52	Sarevɨ gamɨnyɨ sɨnnawɨ yovɨrawakaawia'na pwaraarɨ yagaalya' wɨdaasɨna. Mi'na wɨdaasɨna kya' dazaraai kaanna wɨna yeva Samerɨya mwaalyaraavɨre anga pɨbanna wɨlaawɨna. 
LUK.9.53	Sabanna wɨlaawɨna kyagi kɨrɨ' anga dazabanyara Jizaazarɨ kumɨre angengɨna makwɨya'na “Aala!” dɨna, mamaari. Sahwara yawɨ'dɨvɨ' “Sahwai Jeruzaalemɨna wawade'nanyɨra. Nemɨre naangebanna mɨ'.” Sahwara gevwi yadɨvɨsa'na “Aala!” dɨna. 
LUK.9.54	“Aala!” dɨna kye' gamɨre mɨdɨdisaraai Jemɨzalyɨ Jonɨjɨ sahwaraai sasare saburɨ wanganagɨla wɨdɨna “Naangeigɨ, kayaa'na sara yɨwaasa'na Sɨgunyavɨdaa'nyɨ dɨke'na kudawaajɨ dɨke' walaabozɨ a'mwe datharaavɨ dɨke' nakade'na sɨmunya myawɨrijɨwaana?” 
LUK.9.55	Wɨdɨna kyagi kɨrɨmɨnyɨmagɨ gɨnyɨma'nyɨna yaka maanga wɨdɨna. 
LUK.9.56	Maanga wɨdɨna yaka sahwara anga pɨbannera kaanna wɨna.
LUK.9.57	Sahwara tutaanyavɨ kaanya wodɨvɨ' a'mwe pwai gamɨnyɨ wɨdɨna “Gɨmɨ kaanya yamarija anga yuya sabanya nɨmɨ kwainyɨjɨ gɨmɨdɨnamarideinyɨ.” 
LUK.9.58	Wɨdɨna kya' Jizaazai wɨdɨna “Kavɨjɨlɨkera kwaakevakɨ kumɨre daibu'nya kɨnɨnnakerera. Nabaai sɨgunyavɨne yuta kwarajɨ arɨsa kɨnɨnnakerera. Sare' kɨrɨ' A'mweraavɨne Kaimɨraayai gamɨre mɨnyagɨnyɨ' yɨladɨhaihɨta ya'neba kunelyɨra.” 
LUK.9.59	Wɨdɨna yaka a'mwe pwarɨ wɨdɨna “Nɨmɨnyɨ dɨnyɨmɨdɨnaama!” Kɨrɨ' sai wɨdɨna “Gɨmɨ nɨmɨnyɨna ‘Ya,’ majɨ jɨtheigɨ dɨngaka? Nɨmɨnyɨ nɨmaamaangerɨ tɨvi'na maralɨkirakaawa'mujɨneinyɨra. (Mi'na kabalojɨ bɨdeinyɨra.)” 
LUK.9.60	Wɨdɨna kya' kɨrɨ' sahwarɨ wɨdɨna “Baa'nana! Pwara, Gotɨyarɨna majadɨvɨsara, kurya bainɨkera baryaraavɨ maralɨkirakɨpɨ'derera. Kɨrɨ' gɨmɨ kaanya wawa'gɨzɨ Gotɨyai maremwaaidevɨna a'mweraavɨ duzɨwakaawa!” 
LUK.9.61	Wɨdɨna kya' nabaai a'mwe pwai wɨdɨna “Naangeigɨ, gɨmɨnyɨ gɨmɨdɨmune kɨrɨ' nɨmɨnyɨna ‘Ya,’ kyawɨra'gɨzɨ nɨmɨ wawo'mujɨyagaa' nɨmɨjɨ avaaimwaalya yuyaraavɨ ata yune'na bwa'naawɨdeinyɨ.” 
LUK.9.62	Sarevɨ Jizaazai sarɨ wɨdɨna “Pwai nɨmɨre wawɨnya yadei kwai kɨrɨ' yuyagaa' dusɨmagɨnna gamɨre ayabwina gɨnyɨma'nangadei sasare sai Gotɨyai a'mweraavɨ maremwaaide'na wɨjɨwaakya'nei yɨnɨga wi'na yadei mɨka.”
LUK.10.1	Sa yaka dɨvidaa'nyɨ Naangei a'mwe sevedituya (72) pwaraavɨjɨ dahɨlakɨna yaka pwaraarɨna pwaraarɨna maryaasɨna. Gamɨnyɨne'na sahwaraavɨ sɨnnawɨ wɨdaasɨna. Anga naanga yuyabanyaavɨnajɨ anga maalɨka yuyabanyaavɨnajɨ dɨvidaa'nyɨ yune gamɨ saina wɨya'nebanyana sahwaraavɨ maryaasɨna. 
LUK.10.2	Sarevɨ sai sahwaraavɨ wɨdɨna “Pɨrɨ' daresɨ. Tɨka munne kwalaalya wawɨnyavɨ mena yovɨgaipwakɨnɨkengɨra. Pɨrɨ' daresɨ. Tɨka munne maarya'ne a'mwera kwalaalyara mɨka. Sarevɨdaa'nyɨ sarɨmɨ wawɨnyavɨ Naangerɨ kidaanganapɨjɨ gamɨre tɨka wapaaya mari'bwarakya'nera gamɨre wawɨnya wɨdaayadɨvɨsaraavɨ yarai wɨdaasaderera. 
LUK.10.3	Nabaai sarɨmɨ kaanya dɨwila! Yɨthaanyi! Nɨmɨ yɨhɨmaryaasɨweihi kavɨjɨlɨkeraavɨ tɨnnyabanna sipɨzipɨya maalɨkebɨsaihi dɨwideihɨlyɨra. 
LUK.10.4	Sarɨmɨ nɨgwɨpaawɨzɨyasɨ gɨlyasɨ kwaari'masɨvɨla pɨrɨwaalyɨ namaapɨdɨka! Tutaanyavɨ a'mwera badaapiyaraavɨ aangaa'na dɨvainadaasa'na ‘Nya'mwei! Nya'mwei!’ mudɨpɨna! 
LUK.10.5	Nabaai sarɨmɨ anga pɨrɨvɨ wɨlapɨjɨ yɨ sɨnnawɨ aayagaa' dara duzideihɨlyɨ ‘Anga davɨ wɨlamwaaidɨvɨsangihɨrɨ kave kwaamu' tewaanya yɨhwarana!’ 
LUK.10.6	Nabaai a'mwe pwai kave kwaamu' maa'dei anga dazavɨyai mwaalajai yɨ sarɨmɨ kwaamu' wɨjaavɨpɨja sa' dazarɨ wɨlawɨwaradesɨ. Kɨrɨ' nabaai a'mwe pwai sasara mi yaja' yɨ sabwi sarɨmɨnyawɨnna ayɨna bozɨ kwɨyakwaihɨrɨ bihwaradesɨ. 
LUK.10.7	Kɨrɨmɨnyɨ maarɨna yɨpɨjara sahwaraavɨre yune anga gave pɨrɨvɨna dɨmwaalyideihɨlyɨ. Sara yapi tɨka wapaajɨna aalyajɨna yɨhɨzaavɨpɨja dɨnyideihɨlyɨ. Sare' dare'nanyɨ. Wawɨnya wɨdaayadei gannya wawɨnya'na gannya nɨgwia yɨnɨga wi'na maarannelyɨ. Sarebaaibɨ'na yɨhɨzaavɨpɨja dɨnyideihɨlyɨ. Anga pɨrɨvɨdaa'nyɨ anga pɨrɨvɨna tɨka wapaaya maarya'neihi yaasɨwa'na nyamaripɨka! 
LUK.10.8	Nabaai sarɨmɨ anga naanga pɨba kulaawopɨjɨ sahɨbanyara yɨhɨmaarapɨjɨ kunnya angengɨna kihɨmakwopɨjɨ yɨ wapaaya yanga yɨhɨzaavɨpɨja dɨthaapyideihɨlyɨ. 
LUK.10.9	Nabaai anga dazabanya a'mwe nalaavɨnakeraavɨ ayɨna tewaanya yavada'gaina jideihɨlyɨ. Sara yapɨjɨ duzideihɨlyɨ ‘Gotɨyai a'mweraavɨ maremwaaide' yɨma'naabathehaa' sarɨmɨnyɨna mena aya kɨgaa' yɨma'naabɨwaka.’ Sara duzideihɨlyɨ. 
LUK.10.10	Kɨrɨ' sarɨmɨ anga naanga pɨbanna kulaawapɨjɨ sahɨbanyara kunnya angengɨna mihɨmakwɨyɨ kihyapɨri yɨ anga dazabadaa'nya tu'maangeba davaawapɨjɨ dara dɨzideihɨlyɨ 
LUK.10.11	‘Sarɨmɨre anga dazabadaa'nyɨ kwaatɨryamɨlɨka naarɨmɨre sɨvɨlyangɨ nehɨmɨwɨ'nɨwake sarɨmɨnyawɨnna ayɨna yɨhɨpurakɨrasɨ'naabakadengɨ. Sare' kɨrɨ' sɨmunya nayaa dara jawɨrila! “Gotɨyai a'mweraavɨ maremwaaide' yɨma'naabathehaa' mena aya kɨgaa' yɨma'naabɨwaka!” 
LUK.10.12	Nɨmɨ yɨhɨthɨvanɨge. Yɨrɨka aaya sarɨkɨ anga naanga dazahɨbanyaraavɨ taanginya naanga wɨjaavadere. Taanginya daza' kayaa'nanyara Sothomɨ mwaalyaraavɨ taanginya naange' wɨjaavade' wavɨlavadesɨ.
LUK.10.13	We'! Korazinɨ mwaalyaihɨle! We'! Betɨzaaitha mwaalyaihɨle! We'! Nɨmɨ anga Taayaajɨ anga Saaithonɨjɨ sabanyaai nɨmɨre dɨragɨnya' yɨwɨjɨ kwajɨ sarɨmɨre angeba nɨmɨ yebaaibɨ' yɨ sarevɨ sɨnnawɨ yɨme'nya'bɨ' sabanyaalyara kale'na baazɨ'ma'nya mumunyɨ'nɨka baazɨ'ma'nadɨvɨ' kwaagɨsavɨ mwaalapɨjɨ sɨmunya mudɨke' kyawɨpɨdɨka! 
LUK.10.14	Sare kɨrɨ' Gotɨyai a'mweraavɨ maryawɨbwata yadehaa' taanginya naange' Taayaajɨ Saaithonɨjɨ sabanyaalyaraavɨ wɨjaavadere. Taanginya naanga sarɨmɨnyɨ yɨhɨzaavade' yɨ sahwaraavɨrevɨ wavɨlavadesɨ. 
LUK.10.15	Nabaai Kaapanɨyamɨ mwaalyaihi ‘Nemɨ Sɨgunyavɨnna nennya yaya makɨlaana!’ dadɨvɨ' kɨrɨ' yune Dɨkevɨna dalaawideihɨlyɨ.
LUK.10.16	A'mwei sarɨmɨre yagaalya kadɨka nayaa yɨhu'najai yɨ sai nɨmɨre yagaalya kadɨka nyu'nadelyɨ. Nabaai a'mwei sarɨmɨnyɨ bule'na yɨhɨzaavajai yɨ sai nɨmɨnyɨ bule'na nyɨjaavadelyɨ. Kɨrɨ' nɨmɨnyɨ bule'na nyɨjaavajai yɨ sai nɨmɨnyɨ nyɨmaryasaabaka sai kwarɨjɨ bule'na wɨjaawakelyɨra.” Jizaazai sara wɨda'.
LUK.10.17	Dɨvi a'mwe sevedituyara ayɨna beva sahwara yɨlaaya naanga yɨna yadɨvɨ' wɨdɨna “Naangeigɨ, nemɨ gɨmɨnne yaya' kumɨnyɨ wɨdaasa'neina wɨdadaawori yɨmaka kwarajɨ nemɨre yagaalyangɨ mɨdɨdɨvɨ' a'mweraavɨ yagalya'makuna yesarera.” 
LUK.10.18	Sara wɨdɨna kye' sai wɨdɨna “Yɨmakeraavɨ wɨdaasɨwa'daasagaa' nayaa dara wangamwa'de ‘Yɨraayavɨ yɨ'munya pidevaaibɨ' Saataanɨmɨre dɨragɨnya' yarai bwalarakelyɨ.’ 
LUK.10.19	Yɨthaanyi, sarɨmɨnyɨ dɨragɨnya' mena yɨhɨzaawa. Yɨ sarevɨdaa'nyɨ naawɨnaanyaraavɨjɨ marayɨnɨgaawalyaraavɨjɨ sɨvɨlya' yɨnɨga bɨza'jɨvaibɨneihɨlyɨ. Nabaai Yɨkamaangerɨne dɨragɨnya yuya sangɨ yɨnɨga wi'na davɨlayideihɨlyɨ. Sarevɨ sarɨmɨnyɨ kayaaka yɨgalakya'ne yuya pɨnɨ sa kayaaka yɨnɨga wi'na yɨhigalakade mɨ'. 
LUK.10.20	Sare kɨrɨ' sarɨmɨ yɨlaaya myadɨvɨ' dara yɨvanɨgasaihɨlyɨ ‘Yɨmakera nemɨre yagaala dɨvanɨgo dangɨ mɨdɨnna kyɨwaa' wɨdaasɨvanɨgorera.’ Aawa. Sabwi maalɨkebulyɨ. Sarɨmɨnyɨne yaya Sɨgunyavɨ mena yavɨkaryakɨwakebwi naangebulyɨ. Sare'na Gotɨyarɨna yɨlaaya nayaa jɨla!”
LUK.10.21	Dazagaasagaa' Kurya Tewaanyai Jizaazare sɨmunyavɨ yɨlaaya yɨwagɨmwaaihɨna yɨna kya' sahwai wɨdɨna “Nɨmwai, gɨmɨ saigɨ Sɨgunyavɨnajɨ Kwaakevakɨnajɨ yuna Naangeigɨnyɨ. Gɨmɨre yaya' munyaba makimanɨge. ‘Su! Su!’ Gɨmɨ a'mwe daraavɨ sɨkulɨya myaraavɨna yuya da wibwarɨdakuwaanyaigɨnyɨ. Yɨ a'mwe sɨmunnakeraavɨnajɨ sɨkulɨya yaraavɨnajɨ yuya da lɨka yulyakɨwaanyaigɨnyɨ. Yɨ sare'na gɨmɨre yaya' munyaba makimanɨge. Yo, Nɨmwai gɨmɨre sɨmunya sabwi yune sasarebulyɨ. Sare'na sara yadɨnyaigɨnyɨ.” 
LUK.10.22	Sara wɨdɨna yaka a'mweraavɨ wɨdɨna “Nɨmaamaangei sɨmunya yuya nyɨmarɨmwangakeinyɨ. Sarevɨdaa'nyɨ Gawaalɨvɨ aaya kaavɨlya' yawɨrangadei a'mwe aane pwai kwai mɨ'. Aawa. Sahwarɨ Nɨmwai yune gave sahwaina yawɨrangadelyɨ. Sarevɨ nabaai Nɨmwarɨ yawɨrangadei a'mwe aane pwai kwai mɨ'. Aawa. Sahwarɨ yune Gawaalɨ'na yawɨrangadelyɨ. Nabaai a'mweraavɨ Gawaalɨ' Nɨmwarɨ wibwarɨdaakwajara, sara Nɨmwarɨ yawɨrangabɨ'dere.”
LUK.10.23	Yune gamɨre mɨdɨdɨvɨsarana Jizaazalyɨ ye'mwannamwaaleva yɨ sahwai kumɨnyɨmagɨnna gɨnyɨma'nyɨna yaka wɨdɨna “Sarɨmɨ wangamanɨgasangɨ pwara wangadɨvɨ' sahwara yɨlaaya naanga yadɨvɨ' tewaanaanga winadere. 
LUK.10.24	Sare' dare'nesɨ. Nɨmɨ yɨhɨthɨvanɨge. Ne pɨropetɨya kwalaalyarajɨ ne kingɨya kwalaalyarajɨ yuyangɨ sarɨmɨ tɨnna wangamanɨgata sangɨ ‘Wanganaana!’ deva yeta kɨrɨ' sahwara tɨnna mwanganyɨna. Nabaai yagaala sarɨmɨ kadɨka wɨ'nɨvanɨgata dazangɨ ‘Kadɨka wɨ'naana!’ deva yeta kɨrɨ' sahwara kadɨka mu'nyɨna. Sare'na yɨlaaya jɨla!”
LUK.10.25	Sagaa', yɨthaa, kɨwɨnyangɨ wɨjɨwaakade pwai Jizaazarɨ yaamɨjɨ walapapalakya'nei daavɨna yaka wɨdɨna “Wɨjɨwaakadɨnyaigɨ, gara ya'mujɨ yuyagaa' yuyagaa'ne gaala mwaalyabwi maa'muneinyaka?” 
LUK.10.26	Sara wɨdɨna kya' sai wɨdɨna “Kɨwɨnyavɨ be yagaalya' dɨnɨkevaka? Gɨmɨ gatha'dara dangamanɨgɨ?” 
LUK.10.27	Wɨdɨna kya' sahwai ja'nawɨdɨna “Naangei gɨmɨre Gotɨyai sahwarɨna gɨmɨre sɨmunya yunevɨ yuna tewaanya gɨvu'nadeigɨnyɨra. Nabaai gɨmɨre kurya yuyarɨ yuna tewaanyarɨnajɨ gɨmɨre dɨragɨnya yuyavɨ yuna tewaanyarɨnajɨ gɨmɨre sɨduta yuyavɨ yuna tewaanyarɨnajɨ gɨvu'nadeigɨnyɨ. Nabaai yune gɨmɨ saigɨnyɨna tewaanya gɨvu'nadevaaibɨ' a'mwe pwarɨna avaaimwaalya kwarɨna tewaanya nayaa gɨvu'nada duhaimwadeigɨnyɨ.” 
LUK.10.28	Wɨdɨna kya' sai wɨdɨna “Gɨmɨ yagaala nebulya' ja'nanyɨdɨwaanya'. Yɨ sasara ya'gɨzɨ yuyagaa' gaala dɨmwaaideigɨnyɨ.”
LUK.10.29	Sare' kɨrɨ' sɨdu'nakei yawɨ'na “Pwara nɨmɨnyɨna yawɨpɨka! ‘Sahwai sasarebwine yɨda'maraangei mwaaidelyɨ.’ ” Sara yawɨ'na yaka Jizaazarɨ wɨdɨna “Nɨmɨnyɨ avaaimwaalyai bewalaka?” 
LUK.10.30	Sara wɨdɨna kya' Jizaazai sahwarɨ dara ja'nawɨdɨna “Juya pwai Jeruzaalemɨ yagalya'mavaka Jerikonei kaanya waidawadaa'nyɨ tutaanyavɨ a'mwe yɨpalamaa'dɨvɨsara sahwarɨ bɨramaareva sahware gɨlyɨvɨta yuya yɨpalamaa'na yɨna yeva yɨraipɨvalakɨna yɨna yeva mala naanga mi'na tameva balya'neba yagalya'ma'na yɨna yeva kaanna wɨna. Sarei sai tutaanyavɨ warɨna yadɨ'nyɨ sai mena balya ya'neba. 
LUK.10.31	Dazagaa' tutaanya dazavɨ Gotɨyarɨna mubɨthɨka yɨra'dei pɨrizɨya pwai kaanna wɨna. Kaanya sara wodehaa' a'mwe sarɨ tɨnna wanganalɨkɨmawakaabɨna yaka sarɨ wangamabɨna yɨna yaka tutaamaangebaarɨ yaaikaanna wɨna yaka wavɨlakuna. 
LUK.10.32	Sasare sahɨbaaibɨ' nabaai Gotɨyare Angevɨ wɨdaayadei Livaaya pwai sahimagɨ bi'ma'na yɨna yaka a'mwe sarɨ kave wanganyɨkɨmawakaabɨna yaka sarɨ wangamabɨna yakegaa' tutaamaangebaarɨ yaaikaanna wɨna yaka wavɨlakuna. 
LUK.10.33	Nabaai a'mwe Samerɨya mwaalya pwai Juyara jɨkurɨtɨnna yadɨvɨsaraavɨdaa'nyai tutaanyavɨ kaanya badehaa' a'mwe sai wa'dɨsɨyaba bi'ma'na. Mi'na bi'ma'na yaka sahwarɨ tɨnna wanganna yaka kale naanga yenyɨ'nanganna. 
LUK.10.34	Sara yakei sahwaryabanna wɨlaawɨna yaka gamɨre kɨlaakejɨkɨ mala tamagɨthaaihɨresangɨ welivananyasɨ waainɨyasɨ dɨngavu'na yaka wa'waaya sangɨ wɨla pwɨyɨna. Sara mena yaka a'mwe sarɨ dɨhaa'bwa'na yaka gamɨre dogiyarɨ munyaba yɨlamaramwaaihɨna yaka kaanna makwalaawɨna, angavaavɨhaanya wodɨvɨsara waraawia'ne angevɨna marakaawɨna yaka nayaa maremwaaina. 
LUK.10.35	Sarevɨ yɨrɨka dɨvidaa'nyarɨkɨ gamɨre gɨlyavɨ nɨgwia pukaai daapɨna yaka a'mwe anga angavaayara warya'ne savɨ gyakwarɨ wɨjaavɨna yaka wɨdɨna ‘A'mwe datharɨ nayaa dɨmaremwaaidelyɨra. Nabaai gɨmɨre nɨgwia pɨnɨjɨ a'mwe darɨna yɨgainamayɨ'dɨza' yɨ ayɨna ba'mujɨyagaa' nɨmɨre nɨgwia bahɨzaavɨdeinyɨ.’ ” 
LUK.10.36	Jizaazai sara wɨdɨna yaka wɨdɨna “Dahaa' gɨmɨ gara dahayawɨ'mwaana? Daraai dala saraavɨdaa'nyɨ pwai a'mwe yɨpalamaa'dɨvɨsara sara kye' kayaaka yɨnaka dazarɨna avaaimwaalyai yɨma'nakei bewai dɨngaka?” 
LUK.10.37	Sara wɨdɨna kya' sahwai wɨdɨna “A'mwe kale kwia' gaimwanga yaka dazalyɨ.” Wɨdɨna kya' Jizaazai wɨdɨna “Gɨmɨ wawo'gɨzɨ avaaina sasara jɨtheigɨnyɨ.”
LUK.10.38	Kaanya wodɨvɨsagaa' Jizaazai anga pɨbanna kaanya wɨlaawɨna. Kaanya wɨlaawɨna kya' a'mwe pɨrɨ' gamɨnne yaya' Maatha' sahɨrɨ' gamɨre angevɨna “Dɨneyɨrɨ'marɨmwaaihya!” wɨdɨna. 
LUK.10.39	A'mwe sare' gamɨnyɨ ganyaabulaange' sahɨrɨvɨne yaya' Maarɨyaa' kɨnɨnnakesɨ. Maarɨyaa sa' Naangere sɨvigɨ'nyɨryawɨ bulamwaaina yaka sahware yagaala dadaa'nyɨyangɨ kadɨka bulawɨ'bale'na. 
LUK.10.40	Kadɨka bulawɨ'bale'na yadɨ'nyɨ Maatha' tɨka wapaaya yovɨrawakya' wawɨnya kwalaalya biwɨna. Sara biwoda gamɨre sɨmunyai kewi kewi sɨmunya yawɨ'daa'nyɨna. Sara yawɨ'daa'nyɨna yake' gamɨnyawɨnna wɨlaabɨna yaka wɨdɨna “Naangeigɨ, nɨmɨnyɨ nyɨnyaabulaange' nɨmɨnyɨ gave'nyɨ nyagalya'makuwake'nyɨra. Sare'nyɨ tɨka wapaaya yovɨrawakɨvanɨgena. Ai, gɨmɨ dazavɨne'na sɨmunya myawɨrijɨvanɨgɨna? Nɨmɨnyɨna ‘Wɨgaimwagana!’ da'gɨzɨ sara duthana!” 
LUK.10.41	Kɨrɨ' Naangei sahɨrɨvɨ ja'nawɨdɨna “Maatha', Maatha', gɨmɨ sɨmugwalaalya yawɨ'dɨ gɨmɨre sɨmunya' yawɨta kwalaalyangɨna yɨwa'nadɨkaata yɨvanɨkesɨ. 
LUK.10.42	Kɨrɨ' gave pɨrɨ'nanya' wɨmudaasɨvanɨ'. Sare'na dare'nanyɨ. Maarɨyaa' tewaanya daza' maa'manɨke'nanyɨra. Sahɨrɨvɨ sa' tewaanya daza' mamarasɨ'nɨwɨna!”
LUK.11.1	Pɨgaa' Jizaazai gave pimagɨnna bulamwalaawaka Gotɨyarɨ wɨdɨna. Dɨvi sai mena wɨdakegaa' gamɨre mɨdɨde pwai gamɨnyɨ wɨdɨna “Naangeigɨ, Jonɨ gamɨre mɨdɨdɨvɨsaraavɨ wɨjɨwaakakabaaibɨ' Gotɨyarɨ wɨdaathevwina dɨnejɨwaakya!” 
LUK.11.2	Sara wɨdɨna kya' sai saraavɨ wɨdɨna “Sarɨmɨ Gotɨyarɨna ‘Wɨdaana!’ yawɨrapɨjɨyagaa' yɨ dara duzideihɨlyɨ,
LUK.11.2	‘Nɨmwai, gɨmɨnne yaya' gɨrɨ'maaya' yɨma'nana!
LUK.11.2	Gɨmɨre maremwaaidɨnya' yuneba nayaa yɨma'nana!
LUK.11.3	Gazagaasagaa' nemɨnne mwanyagaa'ne nyɨnya'ne dɨnejaama!
LUK.11.4	Nemɨre kayaa'nanya dɨnemarasɨka!
LUK.11.4	Sare' darevɨnyɨra.
LUK.11.4	Kayaa'na neyade gazaizare
LUK.11.4	Wɨrɨvɨkɨta marasɨ'daanyabaaibɨsasɨ.
LUK.11.4	Yaamɨjɨ yɨjɨwaala ya'ne saburɨ
LUK.11.4	Maneyɨbwarɨdaakunnera nemɨnyɨ!’
LUK.11.4	Gotɨyarɨ sara duzideihɨlyɨ.”
LUK.11.5	Nabaai sai wɨdɨna “Sarɨmɨjɨya pwai gya'mwe pwai kɨnɨnnakei mwaalajai sawɨta naanga kalawawegaa' kaanna wɨna yojɨ gya'mwe dazarɨ wɨdaawɨna ‘Nya'mweigɨ, bɨretɨya dawaai data pɨnɨ dɨnyɨjaama! 
LUK.11.6	Nɨmɨnyɨ nya'mwe pwai kaanya yamarivanɨkei nɨmɨnyawɨnna kabi'ma'mwa' sahwarɨ wɨjaaya'ne wapaaya kuneinyɨ yenanyɨra.’ 
LUK.11.7	Nabaai a'mwe anga dazavɨ kusawɨdaa'nyai ja'nawɨdɨna ‘Taanga manyakɨnnera! Kaanya' mena tihɨ'nɨwakesɨra. Sarevɨ nabaai nɨmɨre kaimɨraayamɨlɨka kuvɨnɨmaangeinyɨjɨ yɨ'bɨnyavɨ mena ye'mwanna'mwaasainyɨ. Nɨmɨ madɨkaayɨ ya'mujɨ magɨmaari yɨwɨneinyɨra,’ wɨda'. Sarevɨ gatha'darevaka! 
LUK.11.8	Sarɨmɨnyɨ yɨhɨthɨvanɨge. Angevɨ gyakwai a'mwe sarɨna gya'mwe kwai mwaalajai kɨrɨ' mujaayɨ. Sare' kɨrɨ' a'mwe sai jake'na jake'na kudozɨ sahwai yuna maa'na wida sarevɨdaa'nyɨ sai gamɨnyɨ wɨmudaasa yuya sa wɨmaarina yannelyɨ. 
LUK.11.9	Nabaai sarɨmɨnyɨ yɨhɨthɨvanɨge. Sarɨmɨ Gotɨyarɨ kuna nayaa kidaanganapɨri yɨhɨzaavadelyɨra. Yɨdaanganya' kuna nayaa bɨrapɨri yɨ dɨvɨramaaryideihɨlyɨ. Kaanyavɨ mala kuna karamapɨri Gotɨyai kaanya' yɨhɨvasamaraabathelyɨ. 
LUK.11.10	Sare' dare'nesɨ. A'mwe gazaizai Gotɨyarɨ maarya'nei sahwarɨ yɨdaangada maa'delyɨra. Bɨrɨbɨrya yadei bɨramaa'delyɨ. Nabaai kaanyavɨ mala tamaabaderɨ Gotɨyai kaanya' wɨbasamaraabathelyɨ. 
LUK.11.11	Sarɨmɨjɨya ganɨmaanga pwarɨ gawaalɨvaangei kidaanganojɨ ‘Nɨmwai, jawɨnya pɨrɨ' nyɨmaryaama!’ naawɨnaanyarɨ wɨmaaryadei daaka! 
LUK.11.12	‘Yukwaraka pɨrɨ' nyɨmaryaama!’ kidaanganojɨ marayɨnɨgaawalya' wɨmaaryadei daaka! Arɨkewɨnyɨ. 
LUK.11.13	Sarevɨdaa'nyɨ a'mwe kayaa'nanyaihi mwaaidɨvɨ' sarɨmɨre kaimɨraayamɨlɨkaavɨ tɨka nya'ne nawɨ'nyanna wɨjaavɨpɨjaihi sasare sahɨbwi Gotɨyai wavɨla'dei daaka! Sahwai Nɨmwai Sɨgunyavɨdaa'nyɨ a'mwe gamɨnyɨ yɨdangadaapiyaraavɨna Kurya Tewaanyarɨ wɨjaavadere.” Sara wɨdɨna.
LUK.11.14	Yɨmaka pwai a'mwe pwarɨ wɨlamwaaina yada a'mwe sare maange' mena bɨpainɨkelyɨ. Jizaazai yɨmaka sahwarɨ wɨdaasɨna kya' sare sarɨ yɨmakei mena wɨna kya' a'mwe maanga bɨpainɨka dazai yagaala wɨdɨna kya' kwala bwa'naanya atɨka maru'na'na. 
LUK.11.15	Atɨka maru'na'na kye' kɨrɨ' a'mwe pwara dɨnyɨna “Sahwai yɨmakeraavɨ marasɨ'manɨke'na Biyelɨzɨvulɨmɨre dɨragɨnyasɨ marasɨ'manɨkelyɨ. Yɨmakeraavɨ maremwaaidere dɨragɨnyasɨnyɨra.” 
LUK.11.16	Nabaai a'mwe pwara “Yaamɨjɨ yɨjɨwalaana!” yawɨreva sarera wɨdɨna “ ‘Gotɨyai gamɨjɨ dahamwaalɨka?’ yawɨta'neina dara gɨthaana! Sɨgunyavɨdaa'nya dɨragɨnya pɨrɨ' kya'gɨzɨ tɨnna wanganaana!” 
LUK.11.17	Sara yawɨ'na yadaapi kɨrɨ' kumɨre sɨmunyangɨ yawɨranganna yaka wɨdɨna “Maremwaaide gave pɨbadaa'nya pwara pɨvakaai tangɨvalapɨjɨ mala bwa'nɨpɨja' maremwaaide daza' kayaaka yɨnyɨna yadesɨ. Nabaai gave kɨnɨdaka tangɨvainapɨri mala bwa'nɨpɨja' dazanɨdaka kayaaka yɨma'nyɨna yɨpɨ'denɨdakera. 
LUK.11.18	Nabaai Saataanɨmɨre yɨsavaa' pɨvakaai tangɨvainapɨri mala bwa'nɨpɨja' gamɨre maremwaaide' gara warannevaka! Sarɨmɨ kanyɨdɨwaakɨra ‘Biyelɨzɨvulɨmɨre dɨragɨnyasɨ wɨdaasɨvanɨkelyɨreva.’ 
LUK.11.19	Nabaai Biyelɨzɨvulɨmɨre dɨragɨnyasɨ yɨmakeraavɨ wɨdaasɨwɨjɨ kwajɨ yɨ sarɨmɨrera dɨragɨnya aaihwaresɨ wɨdaasadɨvɨtavaka? Sarevɨ kumɨ sara sarɨmɨre kwaasɨ yagaala dazangɨ yɨhyawɨbwapɨ'dere. 
LUK.11.20	Kɨrɨ' Gotɨyare a'jawɨnyai nɨmɨnyɨ nyɨgaimwadaa'nyɨ nɨmɨ yɨmakeraavɨ wɨdaasɨwɨja' yɨ sarɨmɨnyawɨnna Gotɨyai maremwaaide' mena bɨvanɨ'. 
LUK.11.21	A'mwe dɨragɨnaanga kwai mwaryagɨnyɨsɨ mwasaagalyajɨ yune lɨmwadei damei gannya angwaasaba nayaa dɨragɨnna maredaa'na yadɨ'nyɨ gamɨre gɨlyɨvɨta yuya sa nayaa dathɨvaina waradengɨ. 
LUK.11.22	Kɨrɨ' dɨragɨnaanga pwai sɨnnawɨnyare dɨragɨnya' wavɨla'dei bɨna yaka dathɨvaina yaka gamɨre mwaryagɨnya mwasaagala kɨlɨka gamɨnyɨ yɨvaimwade sa yuya tamipalamaa'na. Sara tamipalamaa'na yaka gamɨre gɨlyɨvɨta yuya sa yanga mudɨna. 
LUK.11.23	Pwai yaasɨwa'na ‘Yɨmakeraavɨ maremwaaidere dɨragɨnyasɨnyɨra,’ yawɨ'de sai nɨmɨnyɨnei mwaaidei mɨ'. Yɨ sahwai nɨmɨnyɨna yɨkamaangelyɨ. Pwai nɨmɨjɨ sipɨzipɨyaraavɨ mye'mwannamwaaihyɨ yada sahwai yaasɨwa'na tamayɨwɨnasamaryadelyɨ.
LUK.11.24	Yɨmakei a'mwe pwarɨ mena yagalya'mavaka nawɨ'nya pɨba bɨramaarya'nei a'gaaye mwaalya'nei yaalɨkɨryabanna lo'mavamarina. Nabaai sasare pɨba mabɨramaari yaka yɨ dara dɨna ‘Anga sɨnnawnnaɨ nɨmɨ mwaale dazavɨdaa'nyainyɨ ayɨna kaanya wɨde'nanyɨra.’ 
LUK.11.25	Sare sai kaanna wɨna yaka anga dazavɨ tɨnna wanganaawɨna, dara yake' ‘Mena pada'galabwakɨraka mena nayaa warɨke' daaka! Kune' daaka!’ 
LUK.11.26	Sara dozɨ kaanna wɨna yojɨ yɨmaka gamɨre kayaa'nanya' wavɨlaveta ata purɨdaa'nyɨ pwaraainanyaraavɨ kayaaka yɨgalakya'neraavɨ wɨjɨma'naawɨna. Sara yaka yuyara bɨna yeva sare sara kusawɨ wɨlɨna yeva wɨlamwaaina. Sɨnnawɨ a'mwe dazai kayaa'na mwaalakelyɨ. Kɨrɨ' aayagaa' yuna kayaa'nanaangei mwaalɨna. (Sasarebaaibɨ' a'mwere sɨmunya' kune' wa'dɨ'nyɨ Gotɨyai mulamwaalyadɨ'nyɨ sahwai kayaa'nanaangei mwaalɨna yadelyɨ.)”
LUK.11.27	Yagaala daza kuna wɨdɨna yadaa'nyɨ kwala bwa'naanyavɨ a'mwe pɨrɨ' jaka wɨdanganna “A'mwe sɨnnawɨ gɨmɨnyɨ mudanga gyaka aamunya gɨzaavaka sa' yɨ sahɨrɨ' yɨlaaya yada tewaanaanga yɨnɨkesɨra.” 
LUK.11.28	Jaka wɨdanganna kya' kɨrɨ' sai wɨdɨna “Aawa, a'mwera Gotɨyare yagaalya' kadɨka wɨ'nadɨvɨ' mɨdɨbɨzara sahwara yɨlaaya yadɨvɨ' tewaanaanga yɨnɨkerera.”
LUK.11.29	Kwala bwa'naanya kuna bi'bwa'nemwaaidapi sai dara wɨdɨna “Dathahaasara a'mwe kayaa'nanyarera. Sahwara ‘Dɨragɨnya wɨjɨwaainya pɨrɨvɨ tɨnna wanganaana!’ yawɨreva jaka wɨdɨna. Sara kanyɨdɨwaa' kɨrɨ' sahwaraavɨ dɨragɨnya wɨjɨwaainya pɨrɨ' wɨjɨwaainɨdeinyɨ mɨka. Aawa. Ne Jonaamɨre dɨragɨnya wɨjɨwaainya yune dazahɨrɨ'nanyawɨku' wɨjɨwaainɨdeinyɨra. 
LUK.11.30	Sare' dare'nesɨ. Sɨnnawɨ kɨgaa' Jonaa Ninɨva mwaalyaraavɨna Gotɨyare wɨjɨwaainya'ne' yɨma'nyaakabaaibɨ' yɨ A'mweraavɨne Kaimɨraayai dathahaasaraavɨnei Gotɨyare wɨjɨwaainya'ne' yɨma'nadelyɨ. (Sare'na sarɨmɨ yawɨ'na ‘O, Gotɨyai Jizaazarɨ maryasaabakelyɨ.’) 
LUK.11.31	Dɨvi Gotɨyai a'mweraavɨ yawɨbwaradehaa' saawɨtɨyɨmagɨdaa'nyɨ kwinɨya' maremwalyaakevɨ a'mwe dathahaasa daraavɨjɨ yɨdɨkaa'na kyojɨ kwinɨya sahɨrɨ' kumɨre kayaa'na yadɨvɨsabwine yagaainakeraavɨna jalɨkurakaabathesɨ. Kwinɨya daza' Kwaakevakɨ tɨyawɨnnanyawɨ Solomonɨmɨre sɨdusabwi kadɨka wɨ'nya'ne' bɨna. Yɨ sahɨrɨ' bɨna kyaa', yɨthaanyi, dahaa' Solomonɨmɨ wavɨla'dei dava mwaalɨka dalaaka! Mwaalɨka kɨrɨ' sarɨmɨ manyu'nyɨvanɨgasa'ne'na kwinɨya sa' nayaa wɨ'nyaake' sarɨmɨre kayaa'nanyabwi jalɨkurakaabathesɨ. 
LUK.11.32	Nabaai maryawɨbwaradehaa' a'mwe Ninɨva mwaalyaraavɨ dathahaasaraavɨjɨ yɨdɨkaa'na kyojɨ dathahaasaraavɨre kayaa'nanyabwina jalɨkurakaabɨpɨ'derera. Ninɨva mwaalyara Ne Jonaa wɨjɨwakadaa'nyangɨ kadɨka wɨ'nadɨvɨ' sɨmunya mudɨke' yawɨramaa'na. Sahwara sara yɨna kyaa', yɨthaanyi, dahaa' Jonaamɨ wavɨla'dei sai dava mwaalɨka dalaaka! Mwaalɨka kɨrɨ' mu'nyɨvanɨgasa'ne'na Ninɨva mwaalyara nayaa wɨ'nyaasara kumɨre kayaa'nanyabwi jalɨkurakaabɨpɨ'derera.
LUK.11.33	A'mwe aane pwai kwai laamɨvananya' yewɨta'da lɨka yulyarya'neba wɨlakada mɨ'. Nabaai maa'gula pɨrɨvɨ amwihidaa'nyɨ wɨlakada mɨ'. Aawa. Yɨ'bɨnyavɨ munyaba yɨlakadesɨ. Sarevɨ a'mwera kusawɨnna bwidɨvɨ' ‘Dɨ'baaka wanyɨwanya dazavɨ tɨnna wangabɨka!’ dada saba yɨlakadesɨ. 
LUK.11.34	Gɨmɨre tɨnnyai kɨlaakejɨkɨna laamɨvananyalyɨ. Tɨnnyai baake' maa'delyɨ. Tewaanyabwi baake'bɨsabwi sɨmunya nayaa yawɨ'dɨ yɨ gɨmɨre yuya kɨlaakejɨ' baaka padezɨkɨ. Kɨrɨ' kayaa'nanyabwi jɨhɨnya'bɨsabwi sɨmunya yawɨ'dɨ yɨ gɨmɨre kɨlaaka yuyajɨ' yuna jɨhɨnya yɨma'nadezɨkɨ. 
LUK.11.35	Sarevɨdaa'nyɨ nayaa dɨmaremwaainyɨla! Baaka gɨmɨnyɨ wɨlagwarɨka daza' jɨhɨnya nyɨma'nadɨka! Nɨmɨnyɨna nayaa jawɨka! 
LUK.11.36	Sarevɨdaa'nyɨ gɨmɨre kɨlaaka yuyajɨ' baaka kɨnɨnnakejɨ' yajazɨ' pimagɨnya pɨjɨ' jɨhɨnya pɨjɨ' myajazɨ' yɨ sarevɨ laamɨvananyavɨre baake' gɨlɨvamwadadevaaibɨ' gɨmɨre kɨlaakejɨ' yunebanna baaka padezɨkɨ.”
LUK.11.37	Jizaazai yagaala mena jɨ'mwannaka yadɨ'nyɨ Perɨzɨya pwai gamɨre angevɨ wapaaya tɨka nya'na sahwarɨ jaka jɨvwarɨjɨmaa'nyɨna. Sarei sai angevɨna wɨlaawɨna yaka wapaaya nya'ne yɨ'bɨnyavɨ mwaalɨna. 
LUK.11.38	Sare yaka sɨnnawɨ ata aalya minyai wapaaya nadaa'nyɨ Perɨzɨya sai tɨnna wanganna yaka aalya minya'na nɨ'nɨka yɨna. 
LUK.11.39	Nɨ'nɨka yɨna kya' Naangei wɨdɨna “Sarɨmɨ Perɨzɨyaihi kaapɨvananya paletɨyangɨ mwasɨmagɨnna aalya yadɨvɨkɨ. Kɨrɨ' sarɨmɨnyɨ kusawɨ kukebulyɨ kayaa'nanya gɨrɨkita'nanyabulyɨ yuna wɨlayɨhwarɨkeihɨlyɨ. 
LUK.11.40	A'mwe sɨdu'maayaihi! Gotɨyai yune mwasawɨnya yavɨkaryaka nabaai kusawɨnya yavɨkaryaakei daaka! (Sarɨmɨre sɨmunyavɨjɨ pada'galamaremwaaina jɨla!) 
LUK.11.41	Sare kɨrɨ' sarɨmɨre sɨmunyavɨ a'mwe gɨlyɨvɨsanna wɨgainɨvanɨkeraavɨ yanga nayaa duzaayɨla! Kwaasɨya'na mujaavɨpɨna! Nabaai sasara tewaanya yɨpɨja' a'mwera dara yawɨpɨ'de' ‘O, a'mwe sasarei gamɨre sɨmunya' yune'na tewaanya warɨke' daaka! Yuya gɨrɨkita'nanya maaya daaka!’
LUK.11.42	We'! Perɨzɨyaihi mala nayaa jɨwannyɨla! Sarɨmɨ yɨmaasajɨ jɨsajɨ sɨgya yuya dala nabinyajɨ mɨlɨkɨvaidɨvɨ' atɨraai yɨma'nadaa'nyɨ pimagɨnyavaa' Gotɨyarɨ wɨjaavadɨvɨsaihɨlyɨ. Sara nayaa yadɨvɨ' kɨrɨ' yɨda'maraangeburɨjɨ Gotɨyarɨna tewaanya wɨvu'nyaburɨjɨ wavɨla'dɨvɨsaihɨlyɨ. Sasare sabwi yadɨvɨ' pɨbwi sɨgyajɨyabulyɨ myagalya'mayɨ yɨpɨja' sa' tewaanyasɨ. (Sare'na Gotɨyai daanga wɨjaaya'neihi mala jɨwannyɨla!) 
LUK.11.43	Perɨzɨyaihi, we'! Sarɨmɨ lotuangengɨ a'mweraavɨ sɨnnyɨkaavɨ, tewaanyaba walamwaalya'na tewaanya yɨhɨvu'nadeihɨlyɨ. Sarevɨ nabaai a'mwera kwala yɨ'bwa'nadɨvɨsaba ‘A'mwe naangeigɨ!’ wɨja'na nawɨ'nya yɨhɨvu'nadeihɨlyɨ. Sare'na mala nayaa jɨwannyɨla! 
LUK.11.44	Sarɨmɨ we'! Gɨlekavi'nɨnnya kwaakevɨ kusawɨ lɨka yulyarɨkebɨsaihɨlyɨ. Sara yulya'dɨ'nyɨ a'mwera tɨnna mwanganyadɨvɨ' gɨrɨkita'nanya'na myawɨryadɨvɨ' sahɨnɨngɨ a'badaa'nyɨ yɨlayamaryadɨvɨsare. Sarɨmɨre gɨrɨkita'nanya lɨka yulya'dɨvɨsa'na mala nayaa jɨwannyɨla!”
LUK.11.45	A'mwe kɨwɨnya dɨnɨkengɨ sɨdu'naka pwai gamɨre yagaalyangɨ ja'nawɨdɨna “Wɨjɨwaakadɨnyaigɨ, sara wɨdadɨ gɨmɨre yagaala taanga nemɨ kwainaavɨjɨ dɨragɨnna nedangamanɨgɨna!” 
LUK.11.46	Wɨdɨna kya' sai wɨdɨna “Kɨwɨnya dɨnɨkengɨ yawɨ'dɨvɨsaihi, we'! A'mweraavɨ taanginya yɨlakadɨvɨsaihɨlyɨ. Naanga dakadɨvɨsaihɨlyɨ. Sara wiadaapi yagɨyagɨ makidɨvɨsarera. Kɨrɨ' sarɨmɨ saihi taanginya maakata dazangɨ ya'neihi ata pwi wakya yadɨvɨtaihi mɨ'. Sare'na mala nayaa jɨwannyɨla! 
LUK.11.47	Sarɨmɨnyɨ we'! Sarɨmɨre Ne sɨnnawɨnyara pɨropetɨyaraavɨ tamakesarera. Sarevɨ sahwaraavɨre gɨleange madɨvɨsaihɨlyɨra. Sare'na mala nayaa jɨwannyɨla! 
LUK.11.48	Sasare dazabwi a'mweraavɨ dare'bɨ' yɨbwarɨdaakwadɨvɨsaihɨlyɨ ‘Ne sɨnnawɨnyara sasara yaata sabwina nawɨ'nyasɨ.’ Yɨ, pɨropetɨyaraavɨ tamakadaapɨjɨ sarɨmɨ gɨleange madɨvɨsa'na ‘Ya, tewaanyabulyɨ,’ jalɨkurakɨdɨvɨsaihɨlyɨ. 
LUK.11.49	Sarevɨ sarɨmɨnyɨna Gotɨyare sɨduta naangesɨyai sai mena dara dɨnɨ' ‘Pɨropetɨyaraavɨjɨ wɨdaasadɨnyaraavɨjɨ maryaasɨwɨjaraavɨ pwaraavɨ tamayɨwɨnasamaryadɨvɨ' pwaraavɨ tamakɨpɨ'derera.’ 
LUK.11.50	Sarevɨdaa'nyɨ a'mwe dathahaasaihi sɨnnawɨ kɨgaakuna pɨropetɨya yuyaraavɨ tamakyaasaihɨre mɨnya maarya'ne sangɨjɨ dahaa' kɨgaasɨ kuna yɨvanɨgasaihɨre mɨnya maarya'ne sangɨjɨ dazahɨrɨvɨne taanginya' dɨmaaryideihɨlyɨ. 
LUK.11.51	Yɨ sɨnnawɨ Aivelɨmɨre tawe' bwalaawɨna yaakelyɨ sareibɨsara dɨvidaa'nyɨ tɨnnyabanyaraavɨre tawe bwalaawɨna yaakerajɨ aayagaa' Sekaraayare tawe' bwalaawɨna yakelyɨ saraavɨne tawevɨnanyɨra. Aayai Sekaraayarɨ kwaraanyabajɨ (taangejɨ marewɨja'nebajɨ) anga nawɨ'nyavɨjɨ tɨnnyaba tamakesalyɨ. Yo, sarɨmɨnyɨ yɨhɨthɨvanɨge. Yuya dazavɨne'na dathahaasaihɨrɨ mɨnya maarade'nanyɨ tawe sa'. 
LUK.11.52	Kɨwɨnya dɨnɨkengɨ sɨdu'nakeihi, we'! Sarɨmɨ Gotɨyarɨne yagaalyavɨ sɨduta yawɨramaarya'ne sɨmunya' kiya'bɨ' kuka marasɨ'mwaasasɨ. Sarɨmɨ saihi sɨmunya dazavɨ kaanyavɨ mabaasadɨvɨ' kusawɨ mulyɨvanɨga'. A'mwe pwara ‘Kusawɨ wɨlaana!’ dadɨvɨ' yadaapi sahwaraavɨ kaanya' tihɨ'manɨgasaihɨlyɨ. Sare'na mala nayaa jɨwannyɨla!”
LUK.11.53	Anga dazavɨdaa'nyɨ walyuna yadaa'nyɨ Kɨwɨjarajɨ Perɨzɨyarajɨ saraavɨ sɨnna tɨka naanga wɨda'daa'nyɨ gamɨnyɨ kwaasɨ yagaala jɨdaya'ne'na yagɨyagɨ bɨrɨna. “Gamɨnyɨ yaamɨjɨ walapapalakaana!” yawɨ'dɨvɨ' yaamɨjɨ yɨna yɨna. 
LUK.11.54	Sahwarɨ kotɨya yɨnɨga marya'ne sa'na “Gamɨre maangikɨdaa'nyɨ yagaala pɨrɨ' kinori bɨramaraana!” yawɨ'dɨvɨ' sahwarɨ nayaa baihanaramarina.
LUK.12.1	Sarevɨ a'mwe kwala bwa'naanyavɨne taawɨzanɨya naangera yɨ'bwa'nyɨna yeva pwaraavɨre sɨvɨlyangɨ dɨhɨbainadɨvɨ' yuneba mɨjahɨbalakɨna. Yuneba mɨjahɨbalakɨna yadapi sɨnnawɨ gamɨre mɨdɨdɨvɨsaraavɨ gaai wɨdɨna “Perɨzɨyaraavɨre yɨzɨyavɨna nayaa javada'galayawɨrila! Kumɨre kwaasɨya sabwina yɨhɨthɨvanɨge. (Bɨretɨya yavɨkaryadɨvɨ' yɨzɨya' yuneba pamidakɨna yadevaaibɨ' Perɨzɨyaraavɨre kwaasɨya sabwina sarɨmɨnyɨ yuneba nulayɨhwaradɨka!) 
LUK.12.2	Yuya sa bwakakɨna yɨnɨke yɨ ku'maaya yama'mawakɨna yadengɨ. Nabaai yuya kuku'nyɨ yagaalya yawɨrangabɨ'dengɨ. 
LUK.12.3	Sarevɨdaa'nyɨ sarɨmɨ yagaala yuya jɨhɨnyavɨ dadɨvɨsa yɨrɨkevɨ a'mwera kadɨka wɨ'nɨpɨ'dere. Nabaai yagaala yuya sarɨmɨ angengɨ kusawɨ kadɨkengɨ yuna kavena a'mabyahaala dadɨvɨsa, yɨ sare sa angevɨ munyaba yɨladaavapɨjɨ wɨjɨwaakɨpɨ'dengɨ.
LUK.12.4	Nɨnnya nya'mweihi, sarɨmɨnyɨ dara yɨhɨthɨvanɨge. A'mwera sarɨmɨre kɨlaakejɨ' yuna baimwagakya ya'na lɨka mipɨnera! Sare'na nabaai dɨvi ayahi pɨnɨjɨ yɨpɨ'dera mɨ'. 
LUK.12.5	Sarɨmɨ lɨka jiderɨna yɨhibwarɨdaakwɨdeinyɨ. Sai Gotɨyai tamakojɨ dɨvi dɨragɨnya' kɨnɨnnakei a'mweraavɨ Dɨkevɨ kewɨnɨ maralɨvaramanne dazarɨna lɨka jideihɨlyɨ. Yo, sarɨmɨnyɨ yɨhɨthɨvanɨge. Dazahwarɨna lɨka nayaa jideihɨlyɨ. 
LUK.12.6	Binna atɨlyara nɨgwia maalɨka pukaalyɨna mubadɨvɨsɨkaai daaka! Sare'na kɨrɨ' Gotɨyai yuta sasare gave saina navɨka yadei mɨ'. 
LUK.12.7	Aawa. Sarevɨ sahwai sarɨmɨre mɨnyagɨnyangɨya mɨjata yuyangɨ ata mena gimanɨkengɨ. Sare'na lɨka mipɨnera! Binna kwalaalyaraavɨne nɨgwiangɨ sarɨmɨ mena wavɨla'nɨkeihɨlyɨra.
LUK.12.8	Sarɨmɨnyɨ yɨhɨthɨvanɨge. A'mwe gazaizai nɨmɨnyɨna a'mweraayaba jalɨkurakajai ‘Sahwarɨ mɨdɨdɨnyainyɨ,’ yɨ A'mweraavɨne Kaimɨraayai sai kwai dazarɨna Gotɨyare ejelɨyaraayaba jalɨkurakadelyɨ ‘Sahwai nɨmɨrelyɨra.’ 
LUK.12.9	Kɨrɨ' pwai nɨmɨnyɨna a'mweraayaba jalɨkurakajai ‘Mamɨdɨnyadɨnyainyɨ,’ yɨ dazarɨna Gotɨyare ejelɨyaraayaba ‘Nɨmɨrei mɨka,’ jalɨkurakadelyɨ. 
LUK.12.10	Gazaizai A'mweraavɨne Kaimɨraayarɨna bɨraizɨka wɨdazai, yɨ Gotɨyarɨ kudozɨ gamɨre kayaa'nanya sa' marasɨ'nadelyɨ. Kɨrɨ' Kurya Tewaanyarɨna yagaaibɨraizɨka dazai, yɨ Gotɨyai gamɨre kayaa'nanya sa' marasɨ'nadei mɨ'. 
LUK.12.11	Nabaai kotɨya'na lotuangengɨ maremwaaidɨvɨsaraayabajɨ ga'maanɨyaraayabajɨ yawɨbwa'dɨvɨsaraayabajɨ yɨhɨmakwodɨvɨ' sarevɨ yawɨta kwalaalya mi yadɨvɨ' sɨmunya dara myawɨpɨnera! ‘Nemɨ yagaalya' gara wɨrɨvɨkɨraadeinaavaka? Be yagaala wɨdaatheinaavaka?’ 
LUK.12.12	Sare' dare'nanyɨ. Dazahɨrɨsavɨ dazahaasagaa' Kurya Tewaanyai sarɨmɨre yagaala wɨdɨpɨne' kihɨzaavojɨ duzideihɨlyɨ.”
LUK.12.13	Kwala bwa'naanyavɨ a'mwe pwai wɨdɨna “Wɨjɨwaakadɨnyaigɨ nehɨrɨnɨmaangei kabaimwa'dɨ' nyɨdaakaangei gɨlyɨvɨta yuya maa'mwa'dɨkelyɨ. Sahwarɨ duthathe'na gɨthɨwana. Gɨlyɨvɨsa tɨnnyaba jaapalojɨ pimagɨnyavaa' nyɨjaavade'na.” 
LUK.12.14	Wɨdɨna kya' sai wɨdɨna “Gatha'darevaka! Kɨrɨmɨnyɨ yawɨbwata'neinyɨ aaihwai nyɨdahɨlakɨwakainyaka! Gɨlyɨvɨsa jaapala yɨhɨthaaya'neinyɨ daaka!” 
LUK.12.15	Sara wɨdɨna yaka kumɨnyɨ wɨdɨna “Sarɨmɨ mala jɨwannyɨla! Nayaa javarannemwaalyɨla! Gɨlyɨvɨsangɨna tɨganaarya nyɨpɨdɨka! A'mwe gɨlyɨvɨta naanga kwalaalyajɨyai, sai gamɨre gɨlyɨvɨta dazangɨna gaalyabwi kɨnɨnnakei daaka!” 
LUK.12.16	Wɨdɨna yaka ke'ba'nanya pɨrɨ' wɨdɨna “A'mwe pwai gɨlyɨvɨkɨravɨnakei gamɨre wawɨnyajɨ' tɨka munne kwalaalya maarakejɨkɨ. 
LUK.12.17	Sarevɨne'na a'mwe dazai gannya sɨmunyavɨ dara yawɨrakelyɨ ‘Aka, nɨmɨ dainyɨ gara yɨwɨneke! Nɨmɨre tɨka munne yuya yɨnɨga mari'bwarakɨde ange kuneinyɨre!’ 
LUK.12.18	Dɨna yaka sai dɨna ‘Yɨ, nɨmɨ dara yɨdesɨ. Nɨmɨre anga yuya tɨka munne marikwakadɨnya sa wo'daala'mujɨ yune naangenna naangenna madɨdeinyɨra. Sara mada'mujɨ nɨmɨre witɨya yuyajɨ gɨlyɨvɨta yuyajɨ anga dazangɨ mari'bwarakɨdeinyɨra. 
LUK.12.19	Sara ya'mujɨ nabaai nɨmɨre kuryarɨ wɨdɨna “Kuryaigɨ, kwarame kwalaalyangɨne tɨka munne yɨnɨga waradengɨra. Sarevɨ dahaa' kave a'gaaye dɨmwaaide'nanyɨ. Tɨka wapaajɨ nadɨ waainɨyajɨ nadɨ yɨlaaya yadɨ dɨmwaaide'nanyɨ.” ’ 
LUK.12.20	Sara dɨna kya' kɨrɨ' Gotɨyai sahwarɨ wɨdɨna ‘A'mwe sɨmumaayaigɨ! Yuna dahaasagaa' sawɨta davɨ dɨvaideigɨnyɨ. Gɨmɨre kuryarɨ maarɨdelyɨ. Sare'na gɨlyɨvɨta yuya yovɨgaipwakɨvanɨgɨnya yɨ sa aaihwai maaradengaka! Gɨmɨ aawa!’ 
LUK.12.21	Sasarebaaibɨ' Gotɨyarɨna nawɨ'nya naangebura maayai, Gotɨyarɨna gɨlyɨvɨkɨravɨnakei mamwaalyɨ yajai gɨlyɨvɨta gannyanne kwalaalya naanga mari'bwarakadei gamɨre kuryai waryaanyai yɨma'nadelyɨra.”
LUK.12.22	Gamɨre mɨdɨdɨvɨsaraavɨ wɨdɨna “Sarevɨ sarɨmɨnyɨ yɨhɨthɨvanɨge. Sarɨmɨre mwaalyabwina sɨmunya kwalaalya myawɨpɨnera! Sara yawɨ'dɨvɨ' dara nadɨpɨka! ‘Nemɨ tɨka munne benɨ naadeinaavaka?’ Nabaai sarɨnnya kɨlaakejɨkaavɨna sɨmunya kwalaalya myawɨpɨnera! Sara yawɨ'dɨvɨ' dara nadɨpɨdɨka! ‘Nemɨre kɨlaakejɨkɨ be yaawiajɨ baazɨ'ma'naadeinaavaka?’ 
LUK.12.23	Sare' dare'nanyɨ. Gaalyabwi sabwi naangebulyɨ. Tɨka nya'nennanya sa maalɨkengɨ. Nabaai kɨlaaka sajɨ' naangejɨkɨra. Baazɨ'ma'nya sa maalɨkengɨra. 
LUK.12.24	Yusaraavɨna jawɨranganyɨla! Witɨya wia burɨdɨvɨtara mɨ'. Tɨka munne gimujayɨ'bwarakaabadɨvɨtara mɨ'. Kumɨre tɨka munne angejɨ anga yuhwakamaarya'nejɨ kunere. Kɨrɨ' Gotɨyai tɨka wapaaya wɨjaavadere. Sare'na sarɨmɨ a'mweihi yusaraavɨ yuna naanga wavɨla'dɨvɨsaihi midaaka! 
LUK.12.25	Sarɨmɨjɨya pwai sɨmunya kwalaalya yawɨrajai sangirɨ' kɨbawamaalɨ'na pɨrɨsɨ gamɨre mwaalyagaa'na yɨbwa'mwagannei daaka! 
LUK.12.26	Sarevɨdaa'nyɨ sarɨmɨ sare maalɨka samɨlɨ' mi yɨpɨneihi mwaaibɨza' yɨ yuya pɨnɨnna sɨmunya kwalaalya be'na yawɨ'manɨga'! 
LUK.12.27	Sarɨmɨ mayawaa' pwasangɨna jawɨranganyɨla! Tɨretɨya mihwiadɨvɨsangɨ. Kwaabɨyɨvɨta marɨlyadɨvɨsangɨ. Kɨrɨ' sarɨmɨnyɨ yɨhɨthɨvanɨge. Kɨgaakuna Kingɨya Solomonɨ gamɨre nɨgwɨlalaaka byaannaka yuya yɨwaala yɨwannyaakelyɨ. Kɨrɨ' mayawaa' pwata dazabaaibɨ' sahwai gamɨre yɨwaala tewaanya kɨnɨnnakei mɨ'! 
LUK.12.28	Wawɨnyangɨ dahaa' kurɨvaarɨya waayɨke sare sa yune mwanyagaa' davapɨjɨ dɨkevɨ sɨtovɨyavɨ marirapɨ'dengɨ. Nabaai yaasɨwakurɨvaarɨya sa, yɨ sangɨ Gotɨyai yɨwaala yɨwagɨthaakwadengɨ. Sarevɨdaa'nyɨ yɨ sarɨmɨ dɨragɨnna maalɨ'na lɨmwadɨvɨsaihi kurɨvaarɨya sa yuna naanga wavɨla'dɨvɨsaihɨrɨ yɨhɨvaazɨ'makwadei daaka! 
LUK.12.29	Sarevɨ sarɨmɨ yawɨrɨkwaasa kwalaalya myɨpɨnera! ‘Nemɨ tɨka wapaaya benɨ naadeinaavaka? Aalya benɨ naadeinaavaka?’ Nabaai sɨmudaadaanya myawɨpɨnera! 
LUK.12.30	Sare' dare'nesɨ. Kwaaka davakɨ Naangerɨna malɨmwagyadɨvɨsara ajɨmya yuyangɨyara wapaaya aalya gɨlyɨvɨta sazanna bɨramaarya'nera sɨmunya kwalaalya yawɨ'dɨvɨsare. Sarɨmɨ yuya sasarenna yɨhɨmudaasada sanna Sɨrɨnɨmaangei mena yawɨ'manɨkelyɨ. 
LUK.12.31	Sare kɨrɨ' Gotɨyai a'mweraavɨ maremwaaide' bɨramaasa'na sɨmunya jawɨryide'nanyɨ. Sara kyawɨrapɨri yuya daza kɨnɨjɨ yɨhɨzaavadelyɨ.
LUK.12.32	Sarɨmɨ sipɨzipɨya maalɨkevaasɨyaihi lɨka mipɨnera! Gamɨre maremwaaide' yɨhɨzaaya'nei Sɨrɨnɨmaangei yagaalya' mena jamungajakelyɨ. Sare' yɨlaaya yakelyɨ. Sare'na lɨka mipɨnera! 
LUK.12.33	Sarɨmɨre gɨlyɨvɨsa mubya yapɨjɨ sare nɨgwianna wɨmudaasɨvanɨkeraavɨ gaimwange'na yanga duzaayidengɨ. Sara kyapɨri Sɨgunyavɨ gɨlyɨvɨta nawɨ'nyanna nawɨ'nyanna sarɨmɨnyɨne warade'nanyɨ. Sɨgunyavɨya gɨlyɨvɨsa yuneba dɨmari'mwanade mɨ'. Sara kyapɨri Sɨgunyavɨ sarɨmɨnyɨne nɨgwɨpaawɨzɨya kayaaka minyɨ yade waradengɨ. Sarevɨ nabaai kukera kuka mamaraabyadɨvɨsangɨ. Saba maa'nyaannyɨkera tɨka manyadɨvɨsangɨ. 
LUK.12.34	Sare' dare'nanyɨ. Sarɨmɨre gɨlyɨvɨta nawɨ'nyanna nawɨ'nyanna warɨkebanna yɨ dazahɨbanna sarɨmɨre sɨmunya yawɨrɨbainyɨna jidevera.
LUK.12.35	Tavaravanane'na sarɨmɨre kwaabɨhannya ke'banna gɨ'mwagayɨra'napɨjɨ munnaanya dɨvadathɨvainyɨla! Sara yapɨjɨ laamɨvananya' yewɨtawakapɨjɨ tavaravana dɨmwaalyɨla! 
LUK.12.36	A'mwera kunnya naangerɨna mudɨkangeyaba munne naangeyabadaa'nyai bazarɨna yawɨ'dɨvɨ' yemwaaidɨvɨtabaaibɨ'na jemwaalyɨla! Nabaai ‘Sai bozɨ kaanyavɨ mala kabaramojɨ kaanya' yɨme'nya'bɨ' basamaraana!’ dapi jemwaalyɨla! 
LUK.12.37	Naangei bozɨ gamɨre wɨdaayadɨvɨsara nayaa baihana'dɨvɨ' se mwaryadapi wanganojɨ yɨlaaya yada sarevɨ wɨdaayadɨvɨta dazara yɨlaaya yadɨvɨ' tewaanaanga yɨnɨkerera. Naanga nebulya'na yɨhɨthɨvanɨge. Naangei sai gamɨ sai kwaabɨhannya' tu'na gɨ'mwagayɨra'nojɨ munnaanya' padathɨvainojɨ gamɨreraavɨ ‘Yɨ'bɨnyavɨ walamwaaibɨkajɨ,’ wɨdathelyɨ. Sara yojɨ gamɨ sai tɨka wapaaya buzaavadelyɨ. 
LUK.12.38	Nabaai sai sawɨsavɨ kalawawegaa' bathei dɨngaka? Yɨrɨ'jɨhɨnyagaa' bathei dɨngaka? Sara bazai tɨnna dara wanganaja' ‘O, se mwarijɨhava!’ Yɨ wɨdaayadɨvɨta sara yɨlaaya yadɨvɨ' tewaanaanga winaderera. 
LUK.12.39	Da'dare' jawɨrila! ‘Angevɨ gyakwalaangei mena yawɨrajɨ kwajɨ “A'mwe kukei sagaa' bathei daaka!” a'mwe kuka dazai angevɨ kadavalɨvɨramakula' sahwarɨ kwanganakadɨka!’ 
LUK.12.40	Nabaai sarɨmɨ kwaihɨlyɨ nayaa tavaravana dɨmwaalyɨla! A'mweraavɨne Kaimɨraayai gave pɨgaa' bathehaa'na sarɨmɨ jawɨryidehaa' ‘Dahaasagaa' mabi yadelyɨra,’ yɨ dazagaasagaa' bathelyɨra. Sare'na tavaravana dɨmwaalyɨla!”
LUK.12.41	Sagaa' Pitai wɨdɨna “Naangeigɨ, ke'ba'nanya daza'na yune nemɨnyɨne' dahanedɨvanɨgɨna? A'mwe yuya kwaraavɨjɨne' dahanedɨvanɨgɨna?” 
LUK.12.42	Sara wɨdɨna kya' Naangei wɨdɨna “Yɨ, maremwaaide sɨmunya nawɨ'nya kɨnɨnnakei gannya wawɨnyavɨ nayaa lɨmwaga'dei aaihwalaka? Dazahwai sarɨ gannya naangei gamɨre wɨdaayadɨvɨsaraavɨ maremwaalya'nerɨ dahɨlakadelyɨ. Maremwaalya sahwai sahwaraavɨnegaa' kima'nojɨ wapaaya saza yanga wɨjaaya'nelyɨ. 
LUK.12.43	Gamɨre naangei ayɨna kaanya bya'negaa' sɨnnawɨ wɨdakabaaibɨ' sara yaderɨ yɨ yaasɨwa'wawɨnya dazarɨ tɨnna dara kwanganori yɨ sarevɨ yɨlaaya naanga yada tewaanaanga winadelyɨ. 
LUK.12.44	Nebulya'na yɨhɨthɨvanɨge. Naangei gamɨre gɨlyɨvɨta yuyangɨ maremwaala ya'nerɨ dahɨlakadelyɨ. 
LUK.12.45	Kɨrɨ' yaasɨwa'wawɨnya dazare sɨmunyavɨ dara yawɨrajai ‘Nɨmɨre naangei yarai mabi yannei dɨngaka,’ wawɨnya wɨdaayadɨvɨsaraavɨjɨ wɨdaayadɨvɨsangɨjɨ mala tamɨna. Sara tamɨbainadaa'da tɨka munne naangejɨ biyaayajɨ nyɨna yada yɨmaka wɨlɨbainadaa'na. 
LUK.12.46	Sahwai sasara yɨbainadaa'dori yaasɨwa'wawɨnya dazare naangei yɨrɨka pɨgaa' ayɨna bɨna yadelyɨ. Baza sagaa' sarɨkɨ wɨdaayadei yemwaala yadei mɨ'. Nabaai yɨrɨka gave pɨgaa' sahwai yawɨrangadei mɨ'. Kayaa'na yɨna yadaawori naanga dazai sahwarɨ yuna woripu'na yadelyɨ. Sara yada a'mwe malɨmwagyadɨvɨsaraavɨre tɨvɨkɨsaburɨ ye'mwagamwaaihɨna yadelyɨ. 
LUK.12.47	Wɨdaayade dathai gamɨre naangere saburɨ mena yawɨ'da kɨrɨ' tavaravana myada naangere saburɨ mamɨdɨnyade sarerɨ naangei mala dɨragɨnna tamɨna yadelyɨ. 
LUK.12.48	Kɨrɨ' wɨdaayadei sɨmunya myawɨryai naangere saburɨ gamɨnyɨ mala yɨnɨga tamannerɨna, sa'na naangei mala maalɨ'na tamɨna yadelyɨ. A'mwe kwalaalya maa'dɨvɨsara ayɨna kwalaalya wɨrɨvɨkɨradere. Nabaai a'mwera a'mwe pwarɨ gɨlyɨvɨta kwalaalya wɨjaavɨpɨjai yɨ sare sarɨ ‘Gɨlyɨvɨta kwalaalya pɨnɨjɨ nerɨvɨkɨrana!’ yawɨrapɨjɨ jaka wɨdɨpɨ'delyɨ.
LUK.12.49	Dɨke' kurɨya yaaye yɨngakɨnɨke nadevaaibɨ' a'mweraavɨ maratangɨvalya'neinyɨ Kwaakevakɨna bɨweinyɨ. Sarevɨ tewaanna yawɨ'manɨge dɨka daza' yɨme'nya'bɨ' yɨdathe'na. 
LUK.12.50	Taanginyavɨ (bavɨtaazɨyavɨ) nyɨvaihade' kɨnɨnnakeinyɨ. Dahaa' sara manyainyɨ nɨmɨre sɨmunya' taanga nyɨna'manɨke'na ‘Yarai yɨma'nade' tewaanyasɨ,’ yawɨ'manɨge. 
LUK.12.51	Sarɨmɨ nɨmɨnyɨna dahayawɨ'manɨgava? ‘Kwaakevakɨya yuyaraavɨ avaaizɨmunya wakya'nei bɨwakei dɨngaka!’ Aawa. Sarɨmɨnyɨ yɨhɨthɨvanɨge. Nɨmɨ a'mweraavɨ maratangɨvalya'neinyɨ bɨweinyɨra. 
LUK.12.52	Sare' dare'nesɨ. Dahaasɨ dɨvi kɨgaasɨ anga pɨrɨvɨ a'mwe atɨlya mwaalapɨriyangɨ pɨvakaai tangɨvainɨpɨ'dengɨ. Dawaai dasamɨlɨka pɨrɨwaarɨna sɨmunya ge' kɨnɨnnake mwaaibɨ'dengɨ. Nabaai pɨrɨwaai dawaai dasangɨna sɨmunya ge' kɨnɨnnakewaai mwaalyɨkadewaalyɨ. 
LUK.12.53	Kɨnɨdaai jaapainakɨlyɨ ganɨmaangei gevwi yawɨ'na, gawaalɨvaangei gevwi yawɨ'na yadi' mwaalyɨkaderaalyɨ. Nabaai kaimɨraayai gannya ganɨmaangerɨna gevwi yawɨ'na yadelyɨ. Kɨnaai jaapainakɨlyɨ ganaange' gevwi yawɨ'na, taaya' gevwi yawɨ'na mwaalyɨkadewaalyɨ. Nabaai kɨyataai jaapainakɨlyɨ a'mwe naange' gyaaya' gevwi yawɨ'na, gyaaya' gevwi yawɨ'na yadi' mwaalyɨkadewaalyɨ.”
LUK.12.54	A'mwe kwala bwa'naanyangɨjɨ wɨdɨna “Nyɨlyai walakadimagɨ yɨraaya tɨnga yemina yadaa'nyɨ sarɨmɨ tɨnna sara wangadɨvɨ' yɨme'nya'bɨ' dara dadɨvɨsaihɨlyɨ ‘Ai, burɨke' bwalarade'nanyɨra.’ Sara deva yadapi yɨ sara yɨma'nyɨna. 
LUK.12.55	Nabaai yɨhuta dɨragɨnya' saawɨtɨyɨmagɨdaa'nyɨ badevɨ tɨnna wangadɨvɨ' sarɨmɨ dadɨvɨkɨ ‘Nyɨlya' tɨrɨkwaa'dɨka nade'na yɨwaka.’ Yɨ sare sa' yɨma'nyɨna yadesɨ. 
LUK.12.56	Kwaasɨ yadɨvɨsaihi, Kwaakevakɨya saburɨjɨ sɨgunyavɨya saburɨjɨ tɨnna nayaa yawɨrangadɨvɨsaihɨlyɨ. Sare kɨrɨvɨdaa'nyɨ kɨrɨ' dahaasa sabwine'na Gotɨyai yɨvanɨka aaya kaavɨlya'na sɨmunya myawɨranganyɨvanɨgasa' baa'na yadɨvɨkaka!
LUK.12.57	Sarɨmɨ saihi nɨmɨnyɨna sɨmunya nayaa mamaryawɨbwaryadɨvɨ' ‘Sai yɨda'maraangelyɨ,’ be'na yadɨvɨkaka! 
LUK.12.58	Sare' dare'nesɨ. Kotɨya'neigɨ a'mwe pwalyɨ tutaanyavɨ kaanya ye'mwannɨgwodi' a'mwe sai kotɨya gɨmarya'nelyɨ saraaihi tutaanyavɨ kaanya kuna wodi' yɨ dazagaa' yagaalya' yune'na jamungajakya' jideraaihɨlyɨ. Sahwai yawɨbwa'deryawɨnna nagɨmakwodɨ'de'na. Sara kagɨmakwawojɨ yɨ yawɨbwa'dei pɨlɨzɨmaanɨyarɨ kagɨmaaryojɨ pɨlɨzɨmaanɨyai kalavuzangevɨ nagɨmwaaihadɨka! 
LUK.12.59	Gɨmɨnyɨ gɨthɨvanɨge. Kalavuzanga dazavɨ yarai jahalya'makwodeigɨ mɨka! Aayagaa' gɨmɨre yadɨnya naanga sannajɨ maalɨka sannajɨ yune'na tɨvɨkɨra'gɨzɨyagaa'nanyɨ. Gotɨyai nagɨmaryawɨbwaradɨka!”
LUK.13.1	Sahɨgaa' a'mwe pwara bamwaaina yeva a'mwe Galɨli mwaalya pwaraavɨna wɨdɨna. Sahwaraavɨ Paailatɨ tamakaka Naangerɨna Pɨrizɨyara sɨmakurɨ'dɨka tamira'mwa'daata sangɨre tawesɨ sahwaraavɨre tawesɨ waramwannyɨna kyɨwa'dɨ' balɨna yɨwa'daasaraavɨna wɨdɨna. 
LUK.13.2	Wɨdɨna kye' sai ja'nawɨdɨna “Sarɨmɨ dahayawɨ'manɨga' ‘O, a'mwe Galɨlidaa'nya dazara taanginya sara maa'mwa'daasa'na nemɨ yawɨ'mwo “Galɨlidaa'nya yuya pwaraavɨre yuna kayaa'nanya gɨrɨkita'nanyabwi wavɨlakasarera.” ’ Sara dahayawɨ'manɨga'? 
LUK.13.3	Nɨmɨ yɨhɨthɨvanɨge. Sasarebwi mɨ'. Aawa. Sarɨmɨ sɨmunya mudɨkebwi myawɨramaari yɨpɨja' sarɨmɨ yuya kwaihi yuna kayaaka avaaina sasara jɨma'nyideihɨlyɨ. 
LUK.13.4	Nabaai a'mwe (18) eitinɨyara kɨgaa' anga saamɨnaanga Silowamɨne' kumɨnyɨ dɨthɨngɨta tamaka tamakɨna yakere. Sa'na sarɨmɨ dara dahayawɨ'manɨga'? ‘Baihɨraka saraavɨre tɨvɨkɨsabwina a'mwe pwara anga Jeruzaalemɨ mwaaihata saraavɨre kayaa'nanyangɨne saburɨ wavɨlavɨkebwi dɨngaka!’ 
LUK.13.5	Nɨmɨ yɨhɨthɨvanɨge. Sasarebwi mɨ'. Aawa. Sarɨmɨ sɨmunyabwi mudɨkebwi myawɨramaari yɨpɨja' sarɨmɨ yuya kwaihi yuna kayaaka sa'bɨ'na jɨma'nyideihɨlyɨ.”
LUK.13.6	Ke'ba'nanya da' wɨjɨwaakɨna yɨna “A'mwe pwai gamɨre gɨraipɨwiwawɨnyajɨkɨ yɨta pihɨya' waayɨkesɨ. Sara waayɨkevɨ pɨgaa' tɨka munne pɨnɨ yɨ'najanna bɨramaarya'nei kaanna bɨna. Aawaawa, pɨnɨ mi'nyɨna. 
LUK.13.7	Sarevɨdaa'nyɨ wawɨnyavɨ wɨdaayaderɨ wɨdɨna ‘Yɨthaa, kwarame dawaai dasangɨ yɨta pihɨya savɨ yɨsɨla yɨ'najanna bwanganya'neinyɨ, kɨrɨ' mi'nyɨ yadesɨ. Sare'na yɨta sa' dawasɨ'na jɨthesɨ. Kwaakevakɨya mɨnarya sajɨ' yaasɨwa'na be'na yɨgainamayɨ'dezɨkaka!’ 
LUK.13.8	Sara wɨdɨna kya' sai ja'nawɨdɨna ‘A'mwe naangeigɨ, kwarame dahaasa davɨ wanganakɨna jɨthelyɨ. Pɨzɨ'gwa waayadelyɨ. Yɨta sɨkɨ kaavɨlyawɨ kwaakejɨ' lɨka'mujɨ bulɨmakaawoyaraavɨre lɨkejɨ marakaabɨdehaa'nanyɨ. 
LUK.13.9	Kwarame ayawɨdaasa pɨrɨvɨ yɨsɨlya tewaanya yɨ'nadi' dɨngaka? Sarevɨ nabaai mi'nyɨ yajɨ' dapalasɨ'na jɨthikɨ.’ ”
LUK.13.10	Kwazaakegaa' lotuanga pɨrɨvɨ a'mweraavɨ wɨjɨwaakɨna. 
LUK.13.11	Yɨthaa, sagaa' a'mwe pɨrɨ' nalaaya yɨmakei mwaaidɨ'nyɨya' mwaalɨna. Sarevɨ yɨmaka dazai nalaaya' kuna wɨjavadaa'nyɨ kwarame (18) eitinɨya wavɨla'nɨkesɨ. Sarevɨdaa'nyɨ a'mwe dazavɨre bulayagɨnyarɨ' naadɨya gɨhaarɨ'nɨkerɨkɨ. Sara yɨnɨkevɨ yɨda'na nayaa madaayɨ yadesɨ. 
LUK.13.12	Jizaazai wɨjɨwaakɨna yada a'mwe sahɨrɨvɨ tɨnna wanganna yɨna yaka jaka jɨvwarɨjɨmaa'nyɨna yakegaa' wɨdɨna “A'mwe'gɨ, gɨmɨre nalaaya' mena wɨla gyaa'mwesɨra.” 
LUK.13.13	Sara wɨdaka a'mwe dazavɨ asa' yɨladathɨwanna kya' jaahwasa'bɨ' yɨda'na tewaanna daavɨna. Yɨda'na tewaanna daavɨna yaka Gotɨyarɨne yaya' munyaba makida yɨlaaya naanga yɨna. 
LUK.13.14	Yɨlaaya naanga yɨna kya' lotuangevɨ maremwaaidei Jizaazai kwazaakegaa' tewaanya yavada'gaidaa'nyɨya'na sɨnna tɨka davɨna. Sarevɨ maremwaaidei kwala bwa'naanyavɨ wɨdɨna “Wawɨnya ya'ne yɨrɨterɨka ata purɨdaa'nyɨ pwaina. ‘A'mwera nemɨre nalaaya nemarasɨpɨka!’ yawɨpɨjaihi wawɨnya ya'ne yɨrɨka dazarɨkaavɨ dɨvideihɨlyɨ. Sasare sa ya'neihi kwazaakegaa' mikabɨpɨnera!” 
LUK.13.15	Sara wɨdɨna kya' Naangei ja'nawɨdɨna “Kwaasɨ yadɨvɨsaihi! Kwazaaka sagaa' sarɨmɨ yuyaihi wodɨvɨ' bulɨmakaawoya pwaraavɨjɨ dogiya kwaraavɨjɨ pwɨyɨnɨkeraavɨ yɨralawaasadɨvɨsaihɨlyɨ. Sara yadɨvɨ' aalya nya'neraavɨ aalyayawɨnna makwodɨvɨsaihɨlyɨ. Sa' tewaanyabulyɨ. 
LUK.13.16	Kɨrɨ' a'mwe datha' a'mwesɨ. Ne sɨnnawɨnya Evɨraamɨmɨresɨ. Sarevɨ Saataanɨ, yɨthaanna, kwarame (18) eitinɨyangɨ dathɨwagamaremwaaidesɨ. Sare' pwɨyɨnɨkesɨ. Kwazaakegaa' sasare pwɨyɨnɨka daza' wɨla yaa'muja', yɨ sa' kayaa'nanya' dɨngaka!” 
LUK.13.17	Sai sara kuda' sagaa' gamɨre yɨkamaangera wagɨla maarɨna. Nabaai sai nawɨ'nya byaannaka yaka sangɨ kwala bwa'naanya yuya' wanganeva yɨlaaya naanga mɨjɨwɨlɨna.
LUK.13.18	Sarevɨdaa'nyɨ ayahi pɨnɨjɨ wɨdɨna “Gotɨyai a'mweraavɨ maremwaaide' berɨ'bɨtavaka! Nɨmɨ gatha'dara yɨhɨzɨwaakɨwɨnevaka! 
LUK.13.19	Davaaibɨsasɨra. A'mwe pwai arajɨla pɨrɨ' maaraka gannya wawɨnyajɨkɨ maraburɨnna. Sara maraburɨnna yaka savɨ naanga yɨrɨ'na yaka yɨsɨ' yɨma'nyɨna. Sara yakikɨ sɨgunyavɨya yusara taanyabaraavɨ bamwaaina. Sabaaibɨsasɨra.”
LUK.13.20	Sarei ayɨna wɨdɨna “Nɨmɨ Gotɨyai a'mweraavɨ maremwaaidevɨna gatha'dara yɨhɨzɨwaakɨwɨnevaka! 
LUK.13.21	Davaaibɨsasɨra. A'mwe pɨrɨ' yɨzɨya' maaraka gɨrɨkwimaa'gula naangevɨ yegɨnyɨwanna kya' dɨvidaa'nyɨ gɨrɨkula yuya sa lɨwɨnya pamidakɨna. Sa'bɨsasɨra.”
LUK.13.22	Sahwai Jeruzaalemɨ sabannei kaanya woda anga naanga pɨbanyajɨ anga maalɨka pɨbanyajɨ sabanyaavɨ lotavamarina. Kaanya sara lotavamaryadehaa' yuyaraavɨ wɨjɨwaakɨna. 
LUK.13.23	Lotavamarina yadaa'nyɨ a'mwe pwai yɨdaanganna “Naangeigɨ, Gotɨyai a'mwe pwaina pwainanyaraavɨna padaihasamaaradei dɨngaka?” Sara yɨdaanganna kya' yuyaraavɨ wɨdɨna 
LUK.13.24	“Kaadihɨta maalɨka dazarɨkɨ wɨlya'nevɨ sarɨmɨre yagɨnya nayaa dɨragɨnna taabɨrɨwala dɨthaayɨla! Nɨmɨ yɨhɨthɨvanɨge. A'mwe kwalaalyara ‘Kusawɨ wɨlaana!’ dapɨjɨ yɨpɨjara kɨrɨ' yɨnɨga wi'na wibɨ'dera mɨ'. Sare'na sarɨmɨre yagɨnya nayaa dɨragɨnna taabɨrɨwala dɨthaayɨla! 
LUK.13.25	Dɨvi sagaa' anga savɨ gyakwalaangei angevɨya kaadihɨsa' kaanya maratihɨ'na yajavɨ. Sarɨmɨ mwasaba bathaa'na yapɨjɨ kaanyavɨ mala baramɨdaa'nadɨvɨ' jaka dara dɨna jideihɨlyɨ ‘Naangeigɨ, nemɨnyɨ kaanya' dɨnebasamaraama!’ Sara kudapɨjɨ sai sarɨmɨnyɨ dara yɨhɨthathelyɨ ‘Nɨmɨ mayɨhwanganyadɨnyainyɨra. Sarɨmɨ a'mwe anga gavadaasaihɨlaka!’ 
LUK.13.26	Sare'na nabaai sarɨmɨ gaai duzideihɨlyɨ ‘Nemɨ gɨmɨjɨ tɨka wapaaya aalya ye'mwannanoneinera. Nabaai gɨmɨ nemɨre tusabanyaavɨ nemɨnyɨ nejɨwaakagɨnyaigɨnyɨra.’ 
LUK.13.27	Kɨrɨ' sahwai sarɨmɨnyɨ ayɨna yɨhɨthathelyɨ ‘Nɨmɨ mayɨhwanganyadɨnyainyɨra. Sarɨmɨ a'mwe anga gavadaasaihɨlaka! Sarɨmɨ a'mwe kayaa'nanyabwina yadɨvɨsaihi, sareihi yuyaihi nɨmɨnyɨ dava ganyɨla!’ 
LUK.13.28	Sarɨmɨ Ne Evɨraamɨmɨjɨ Ne Aazakɨmɨjɨ Jaikopɨmɨjɨ pɨropetɨya yuyaraavɨjɨ tɨnna danganyideihɨlyɨ. Yɨ sahwara Gotɨyai maremwaaidevɨ mwaaidapɨjɨ kɨrɨ' sarɨmɨ saihi yɨnahu mwasɨlaa yɨhɨmarasɨ'najaihi dɨmwaalyideihɨlyɨ. Sarevɨ sarɨmɨ kɨnna dadɨvɨ' sarɨnnya maangerɨkaavɨ dɨhɨzɨvainyidesɨra. 
LUK.13.29	Yɨ, a'mwerajɨ a'mwejɨ nyɨlyai bilyɨrɨ'dimagɨdaa'nyarajɨ nyɨlyai walakadimagɨdaasarajɨ akyamwidaa'nyarajɨ sahwara Gotɨyai a'mweraavɨ maremwaaidevɨ tɨka munne nyemwaaibɨ'dere. 
LUK.13.30	Yɨthaanyi, a'mwe pwara kumɨre yaya kwaakeba warɨkera dɨvi kumɨre yaya munyaba waraderera. Nabaai pwara kumɨre yaya munyaba warɨkera dɨvi kumɨre yaya kwaakeba waraderera.”
LUK.13.31	Sagaasagaa' gamɨnyawɨnna Perɨzɨya pwara yɨkabɨna yɨna yeva wɨdɨna “Erotɨyai gɨmɨnyɨ gɨramakade'na anga dathava yagalya'mava'gɨzɨ pimagɨnna dɨwodeigɨnyɨra.” 
LUK.13.32	Sara wɨdɨna kye' kumɨnyɨ wɨdɨna “Kavɨjɨlɨka kayaa'nanya dazarɨ dara duthaawila! ‘Yɨthaanyi! Dahaasɨ mwanyagaasɨ nɨmɨ yɨmakeraavɨ wɨdaasadɨ a'mwe nalaavɨnakeraavɨ tewaanya yavada'gaimanɨgehaakɨ. Sarevɨ yɨrɨka daryaai darɨkɨ nɨmɨre wawɨnya' yuneba yɨ'mwannɨdehaakɨ.’ 
LUK.13.33	Sare' kɨrɨ' dahaasɨ mwanyagaasɨ alyɨjɨ nɨmɨ kaanya wɨdehaakɨ. Anga pɨba pɨropetɨya aane pwarɨ tamakɨpɨ'dei mɨ'. Aawa. Yune Jeruzaalemɨ sahɨbanna nyɨramakɨpɨ'deinyɨ. 
LUK.13.34	Jeruzaalemɨgɨ, Jeruzaalemɨgɨ pɨropetɨyaraavɨ tamakadɨnyabagɨnyɨ. Sara yadɨ Gotɨyai a'mweraavɨ gɨmɨnyawɨnna maryasaabaderaavɨ sɨlyajɨ lɨwakadɨnyabagɨnyɨ. ‘Kukuraaya' gannya pɨyayawɨ bwaranyangɨ marulakamaremwaaidevaaibɨ' saamɨnya kwalaalya naangegaa' gɨmɨre kaimɨraayangɨ mari'bwarɨma!’ dena yɨweinyɨ. Sarɨmɨ ‘Aala,’ dadaapɨjɨnyɨ. 
LUK.13.35	Yɨthaanyi! Gɨmɨre angevɨ Gotɨyai mena yagalya'ma'mwakesɨ. Sarɨmɨnyɨ yɨhɨthɨvanɨge. Sarɨmɨwɨ dɨpɨja sagaa'na ‘Naangerɨne yayavɨna bɨvanɨka dazarɨ yaya' munyaba makɨlaana!’ dɨnyanganyideinyɨ. Pɨgaa' nɨmɨnyɨ ayawɨdaa'nyɨ dɨnyanganyideinyɨ mɨka! Arɨkewɨnyɨ.”
LUK.14.1	Kwazaaka pɨgaa' pɨrɨkɨ Perɨzɨyaraavɨ maremwaaidere angevɨ Jizaazai tɨka wapaaya nya'nei wɨna. Wɨna yaka sara nadaa'nyɨ kumɨ nayaa baihana'na. 
LUK.14.2	Nayaa baihana'na yadaapi, yɨthaa, a'mwe pwai, gannya kɨlaakejɨ' mɨlamakinɨkei, sare sai gamɨnyaba aya kɨba bamwaaina. 
LUK.14.3	Aya kɨba bamwaaina kya' Jizaazai kɨwɨnyangɨ maremwaaidɨvɨsaraavɨjɨ Perɨzɨyaraavɨjɨ yɨdaanganna “Kwazaakegaa' nemɨ nalaavɨnakeraavɨ tewaanya yavada'galaanne' tewaanya' dɨngaka? Aawa dɨngaka?” 
LUK.14.4	Yɨdaanganna kya' sahwara kadɨka wɨ'nabalakulɨna yadapi a'mwe sarɨ maarɨna yɨna yaka tewaanya yavada'gaina yaka gannya angebannerɨ wɨdaasɨna. 
LUK.14.5	Wɨdaasɨna yaka sarevɨ wɨdɨna “Sarɨmɨjɨya pwai kavi'nɨnnyavɨ gamɨre kaimɨraaya pwai bulɨmakaawoya kwai kwalyɨ'naraawojɨ kwazaakegaa' a'mwe sai yɨme'nya'bɨ' malɨvamakɨlyɨ yadei daaka!” 
LUK.14.6	Sarevɨdaa'nyɨ ayɨna muja'nawɨjɨ yɨpɨnerera.
LUK.14.7	A'mwera tɨka munne dazavɨnera badaapi namwaalyɨta nawɨ'nyangɨna “Mwalaana!” dadɨvɨ' yadaapi sahwai tɨnna wanganna yaka sarevɨdaa'nyɨ ke'ba'na yagaala pɨrɨ' wɨjɨwaakɨna. Sai wɨdɨna 
LUK.14.8	“Nabaai a'mwe pwai mudɨkangegaa'ne munne naanga savɨna jaka gɨthɨjɨmaa'najaigɨ namwaalyɨta nawɨ'nyavɨ mamwaaidɨnnera! A'mwe mudɨkanga sahɨrɨsɨyai a'mwe pwarɨ gɨmɨnyɨne yayavɨ gwavɨlavɨka pwarɨ jaka nujɨvwarɨjɨmaa'nadɨka! 
LUK.14.9	Nabaai sasara yaja' yɨ a'mwe yuyaraaihɨrɨ jaka yɨhizɨvwarɨjɨmaa'najai dara gɨthathelyɨ ‘A'mwe daahawai namwaalyɨta daaha' maarana!’ Sara kyojɨ gɨmɨ wagɨla naange' maarɨna ya'gɨzɨ gamɨnyɨ dusɨmagɨdaasɨ kewɨnɨna walyamwalaawɨna jɨtheigɨnyɨ. 
LUK.14.10	Namwaalyɨta nawɨ'nyavɨ yarai mwaalya'nebwi jɨtheigɨ mɨ'. Aawa. A'mwe pwai jaka gɨthazaigɨ munne savɨna wo'gɨzɨyaigɨ yune aaya tɨyawɨnna dɨmwaaideigɨnyɨ. Gɨmɨ sara yɨja' a'mwe gɨmɨnyɨ jaka gɨthazai sai bɨna yojɨ gɨthathelyɨ ‘Nya'mweigɨ, namwaalyɨta naanga nawɨ'nya dava davɨ bilamwaala!’ Sai sasara kyojɨ a'mwe yuyaraavɨre tɨnnyarɨ yaakima'nyaigɨ mwaala'gɨzɨ tɨka wapaaya je'mwannanadeigɨnyɨ. 
LUK.14.11	Sare' dare'nanyɨ. Gazaizai yune gamɨnne yaya' munyaba makɨlajai Gotɨyai dalaangewɨ marulawakɨna yadelyɨ. Kɨrɨ' pwai yaya' gamɨnyɨna mamakinyɨ yajai yɨ sarɨna Gotɨyai gamɨnne yaya' munyaba makɨladelyɨ.”
LUK.14.12	Sagaa' sai tɨka munne savɨna jaka jɨvwarɨjɨmaa'naka a'mwerɨ wɨdɨna “Nabaai gɨmɨ tɨka munne naanga pɨrɨ' yɨdɨka yɨjaigɨ gɨmɨnyɨ gwaja'mweraavɨjɨ jɨthaa'jɨhwaaravaavɨjɨ gɨmɨre avaaitawejɨkɨyaraavɨjɨ gɨmɨre angebanya avaaimwaalya gɨlyɨvɨkɨravɨnakeraavɨjɨ Gotɨyai tɨvɨkɨta gɨzaaya'neigɨ jaka mudɨnneigɨnyɨ. Nabaai dɨvidaa'nyɨ gɨmɨnyɨ jaka kagɨthapɨjɨ kumɨre angengɨ gɨmɨre tɨka wapaaya yɨdɨka wɨdaayɨja sanna nanaawɨdɨka! Sara kya'gɨzɨ Gotɨyare wɨrɨvɨkɨta dɨmaa'deigɨ mɨ'! 
LUK.14.13	Aawa. Gɨmɨ tɨka munne yɨdɨka naanga ya'gɨzɨ yɨ a'mwe gɨlyɨvɨ'maayaraavɨjɨ a'mwe kɨlaaka kayaaka yɨma'nɨnɨkeraavɨjɨ sɨvɨla kayaa'nanyaraavɨjɨ a'mwe tɨnna tɨbɨnyaraavɨjɨ duzɨmaa'nadeigɨnyɨ. 
LUK.14.14	A'mwe sasare sara tɨka munne gɨmɨre sanna ayɨna gɨrɨvɨkɨpɨ'dera mɨ'. Sare'na yɨlaaya yadɨ tewaanaanga gyɨnadeigɨnyɨ. Sare' dathare'nesɨ. Dɨvi a'mwe yɨda'maraangeraavɨ kavi'nɨnnyavɨdaa'nyɨ ayɨna yɨdɨkaavajahaa' Gotɨyai tɨka munne daza gɨrɨvɨkɨradeigɨnyɨ.”
LUK.14.15	A'mwe saraavɨdaa'nya pwai gamɨjɨ tɨka wapaaya ye'mwannanyɨna yada yagaala dazavɨ kadɨka wɨ'nakei sahwarɨ wɨdɨna “A'mwe Gotɨyai a'mweraavɨ maremwaaidevɨ tɨka munne najai sai yɨlaaya yada tewaanaanga yɨnadelyɨ.” 
LUK.14.16	Wɨdɨna kya' sahwai wɨdɨna “A'mwe pwai ‘Tɨka munne naanga yɨdɨka yɨma!’ daka a'mwe kwalaalyaraavɨ tɨka munne savɨna yɨkabya'neraavɨ jaka mena wɨdakere. 
LUK.14.17	Nabaai tɨka munne sa nya'negaa' mena kɨbawa kima'na' gamɨre wɨdaayaderɨ wɨdaasɨna kya' a'mwe sɨnnawɨ jaka wɨjɨvwarakeraavɨ wɨdaawɨna. Sai dara wɨdɨna ‘Sarɨmɨ kaajɨla! Yuya tɨka wapaaya sa tɨvi mena yovɨgaipwakɨwona.’ 
LUK.14.18	Kɨrɨ' a'mwe yuya dazara sɨmunya pɨrɨvɨ yagaalya' dɨna yeva wɨdɨna ‘Nemɨ mwawaanneinera.’ A'mwe pwai wɨdɨna ‘Nɨmɨ wawɨnya pɨjɨ' mena mubena tɨnna wanganaawɨdera. We', munne savɨ yuna wɨdeinyɨ mɨka!’ 
LUK.14.19	Nabaai pwai wɨdɨna ‘Nɨmɨre wawɨnya ya'ne bulɨmakaawoya mena mubeneinyɨra. Sara mubɨwe sa yaamɨjɨ yaawɨde'nanyɨ. We', munne savɨ yuna wɨdeinyɨ mɨka!’ 
LUK.14.20	Nabaai pwai wɨdɨna ‘Yuna dahaasagaa' mudɨkange' madeneinyɨra. Sɨdɨraaya' mena maareneinyɨra. Sareinyɨ yuna wɨdeinyɨ mɨka!’ 
LUK.14.21	Yuyara avaaina ‘Aala!’ wɨdɨna kye' wɨdaayade dazai ayɨna wɨna yaka sasare sabwine'na gamɨre a'mwe naangerɨ wɨdɨna. Wɨdɨna kya' angevɨ gyakwalaangei sɨnna tɨka wɨda'daa'nyɨ gamɨre wɨdaayaderɨ wɨdɨna ‘Yarala! Tutaanya naangebanyana yarai wawa'gɨzɨ anga naangebanna yɨnɨguka tutaanya maalɨka yuyabanyanajɨ dɨwodeigɨnyɨ. Sara wawa'gɨzɨ a'mwe gɨlyɨvɨ'maayaraavɨjɨ a'mwe kɨlaaka kayaaka yɨma'nɨnɨkeraavɨjɨ a'mwe tɨnna tɨbɨnyaraavɨjɨ a'mwe sɨvɨla kayaa'nanyaraavɨjɨ sasare sara mari'bwaramarya'gɨzɨ nɨmɨre angevɨna dɨmakadeigɨnyɨ.’ 
LUK.14.22	Sara wɨdɨna kya' wɨdaayade dazai sara yaka dɨna ‘Naangeigɨ, gɨmɨre yagaalyavɨ mena gɨmɨdɨmwana. Kɨrɨ' namwaalyɨta pɨnɨ sɨhumale pɨnɨ yaasɨwa' warɨna.’ 
LUK.14.23	Wɨdɨna kya' naangei gamɨre wɨdaayaderɨ wɨdɨna ‘Tutaanya yuya naangebanya wawa'gɨzɨ wawɨnyabanya wawɨdɨvɨmaangebaraavɨ yamaryadɨ a'mweraavɨ a'mwemɨlɨkaavɨ bulamari'bwarɨmwaaihya! “Nɨmɨre ange' yunebanna yana!” dena yawɨ'manɨgena. 
LUK.14.24	Sare' dare'nesɨ. Gɨmɨnyɨ gɨthɨvanɨge. A'mwe yuya dazara sɨnnawɨ kɨgaa' nɨmɨ jaka jɨvwarɨjɨmaa'nera nɨmɨre tɨka wapaaya yɨnɨga wi'na nagaangabɨ'dera mɨka.’ ”
LUK.14.25	Jeruzaalemɨna kuna woda kwala bwa'naanya naangera gamɨjɨ kaanya yamarina yadaapi sahwai gɨnyɨma'nyɨna yaka wɨdɨna 
LUK.14.26	“Gazaizai nɨmɨnyawɨnna bazai, kɨrɨ' sai ganɨmaangerɨjɨ ganaangevɨjɨ gannya a'mwevɨjɨ kaimɨraayangɨjɨ gathaa'gahwaaravaavɨjɨ gya'mwengɨjɨ nabaai gannya gaala kɨrɨvɨjɨ sangɨna tewaanya naanga wɨvu'najai nabaai nɨmɨnyɨna tewaanya maalɨ'na wɨvu'najai yɨ sahwai nɨmɨre nyɨmɨdɨdei myɨma'nyɨ yannelyɨra. 
LUK.14.27	A'mwei balya'nei gannya yɨta yovihɨrarannɨke' mamarikwayɨ yojɨyai nyɨmɨdɨnajai yɨ sahwai nɨmɨre nyɨmɨdɨdei myɨma'nyɨ yannelyɨra. 
LUK.14.28	Sare' da'dare'nesɨ. Sarɨmɨjɨya pwai ‘Anga saamɨnaanga ke'mwewɨnya pɨrɨ' madɨma!’ dozɨyai yɨ sai kave kwaamu' mwaalojɨ anga dazavɨne nɨgwia'na sɨmunya nayaa yawɨradelyɨ. Sai yawɨrade ‘Nɨgwia anga savɨne' yɨnɨga wi'na majɨ'mwannya'ne' dɨngaka?’ 
LUK.14.29	Nabaai yune'na sasara mi yaja', yɨ dɨvidaa'nyɨ simɨnye' mena laabozɨya kɨrɨvɨ anga sa' yunebanna majɨ'mwannade' mɨ'. Sarevɨ a'mwe yuyara tɨnna wanganna yɨna yapɨjɨ a'mwe dazarɨ yagaaibɨraizɨka buthangamuna nyɨpɨdɨka! 
LUK.14.30	Dara wɨdɨna ‘A'mwe dazai anga daza' madɨthaakuna yɨna yaka nɨgwia'na majɨ'mwannya'nei mi yannelyɨra.’ 
LUK.14.31	Nabaai kingɨya pwai kingɨya pwalyɨ mala bwa'nya'nei, yɨ sarei nayaa kwaamu' mwaalojɨ sɨmunya nayaa yawɨradelyɨ. Gamɨ sare aawɨlasara (10,000) tenɨ taawɨzanɨyarajɨyai dara yawɨ'na ‘Kingɨya sahware aawɨlasara (20,000) tɨwedi taawɨzanɨyarajɨyalyɨ malya' yɨnɨga wi'na bwa'nɨdeinyɨ dɨngaka? Aawa dɨngaka?’ Sare savɨne'na yune'na yawɨrojɨyai 
LUK.14.32	sai yawɨ'na ‘Malya' yɨnɨga wi'na mwavɨla'muneinyɨ daaka!’ yawɨrojɨ, yɨthaanyi, gamɨre yɨkamaangei mena saamɨnyaba kuna yɨdori, sai a'mwe pwara maryaasɨna yadelyɨ. Maryaasajara wawapɨjɨ malyavɨ woyagaala dahidɨwagaawia ya'nera. 
LUK.14.33	Sasare sahɨbaaibɨ' sarɨmɨjɨya gazaizai gannya gɨlyɨvɨta yuya sangɨna bule'na mujaayɨ yajai, yɨ sahwai nɨmɨre nyɨmɨdɨdei myɨma'nyɨ yannelyɨra.
LUK.14.34	Sarevɨdaa'nyɨ yɨhɨthɨma! Saala sa yuna nawɨ'nyaangengɨ. Kɨrɨ' nabaai saalya' gamɨre yɨrɨla mi'na kadozɨ yɨ ayɨna gannya saalya' nawɨ'nya' nemɨ gara kyawaajɨ yɨma'nannevaka! 
LUK.14.35	Sasare saala sa' wawɨnyangɨ nemɨ yɨnɨga wakaanne mɨ'. Nabaai bulɨmakaawoyangɨre lɨkejɨ yɨnɨga wi'na marirakurakaanne mɨ'. Nemɨ yaasɨwa'na bwakɨrasɨ'daanyangɨ. A'mwei kadɨ'nakei yagaala daza' sai kadɨka nayaa wɨ'nana!”
LUK.15.1	Pɨgaa' a'mwe taakɨzɨya maa'dɨvɨsarajɨ a'mwe gɨrɨkita'nanyarajɨ gamɨre yagaalya' kadɨka wɨ'nya'nera gamɨnyawɨnna yɨkabɨna yɨna. 
LUK.15.2	Yɨkabɨna yɨna yeva Perɨzɨyarajɨ Kɨwɨjarajɨ mayagaala yawɨ'na, dɨnyɨna “A'mwe dazai a'mwe gɨrɨkita'nanyarajɨ ye'mwannemwaaida tɨka ye'mwannanɨvanɨkelyɨreva.”
LUK.15.3	Sai sarevɨ yawɨ'na yaka ke'ba'na yagaalya' wɨdɨna 
LUK.15.4	“A'mwe pwai sarɨmɨjɨyai sipɨzipɨya (100) waanɨ aadɨretɨya kɨnɨnnakei, nabaai sipɨzipɨya pwai sangineba yadaa'na kyojɨ sipɨzipɨyangɨ gyakwalaangei (99) naaidi naainɨyangɨ pimagɨ a'mwamaayaba yagalya'ma'na yojɨ kurɨvaarɨya nɨda'nadaapi kaanna wɨna sipɨzipɨya pwai yadaavajaina bɨramaarajahaa'na. Sarɨmɨjɨyai sara yadei midaaka! 
LUK.15.5	Mena bɨramaarojɨ gamɨre egwevɨ yɨlamarakwojɨ yɨlaaya naanga yada marikwavamakuna. 
LUK.15.6	Nabaai gamɨre angevɨ bamari'mavojɨ gamɨre gya'mweraavɨjɨ avaaimwaalyaraavɨjɨ jaka wɨjɨ'bwa'na kyojɨ sarera bi'bwa'nyɨna. Bi'bwa'nyɨna kyapɨjɨ sai wɨdɨna ‘Sarɨmɨ nɨmɨjɨ yɨlaaya dɨnye'mwannayɨla! Nɨmɨre sipɨzipɨya pwai yadaa'nɨkei nɨmɨ bɨrena mena bɨramaa'mwana!’ Sara wɨdathelyɨ. 
LUK.15.7	Sarɨmɨnyɨ yɨhɨthɨvanɨge. Sasarebaaibɨ', Sɨgunyavɨ mwaaidɨvɨsara yɨlaaya yadɨvɨsarera. A'mwe naaidi naainɨyara ‘ “Nemɨ yɨda'maraangeina,” dadaa sɨmunya mudɨkebwi yawɨramaarya'neina mamwaalyɨgoinera!’ yawɨ'dɨvɨsara yɨ sahwaraavɨna yɨlaaya myadɨvɨsasɨ. Kɨrɨ' a'mwe kayaa'na yade pwai sɨmunya mudɨkebwi yawɨramaarajarɨna yɨlaaya naanga yadɨvɨsasɨ.
LUK.15.8	Nabaai a'mwe pɨrɨ' nɨgwia atɨraalya kɨnɨnnake' dɨvi nɨgwia pu' yɨmaanyɨna. Da'dara yade' midaaka! Laamɨvananyai yewɨta'na yɨna yojɨ nɨgwi'na bwakɨranganna, bavuralangasɨwalyuna, kuna bɨrɨna yada yune bɨramaarajahaa'na. 
LUK.15.9	Mena bɨramaa'na yojɨ gamɨre gya'mwengɨjɨ gamɨre avaaimwaalyayuraavɨjɨ jaka wɨdɨna kyojɨ bi'bwa'nemwaaina kyapɨjɨ wɨdɨna ‘Nɨmɨjɨ yɨlaaya dɨnye'mwannayɨla! Nɨmɨre nɨgwia nawɨ'nya pu' yɨwɨwaki' mena bɨramaarena ayɨna mena maa'mwana!’ Sara wɨdathesɨ. 
LUK.15.10	Sarevɨdaa'nyɨ sarɨmɨnyɨ yɨhɨthɨvanɨge. Sasarebaaibɨ' a'mwe kayaa'na yade pwai sɨmunya mudɨkebwi yawɨramaaraja'na Gotɨyare mamaayara yɨlaaya yɨpɨ'dere.”
LUK.15.11	Nabaai wɨdɨna “A'mwe pwai mɨgɨnya pwaraai kɨnɨnnakei. 
LUK.15.12	Sarevɨ gahwaalaanga aaya wɨryaakei ganɨmaangerɨ wɨdɨna ‘Nɨmwai, nɨmɨ gɨlyɨvɨta yuyangɨna dara yawɨ'mwa “Naarɨmɨ yuya darainaarɨ dɨnehɨzaapalya! Sara jaapala'gɨzɨ nɨmɨnyɨnevaa' dahaa' yune'na dɨnyɨjaapalya!” ’ Wɨdɨna kya' kɨrɨnɨmaangei gamɨre gɨlyɨvɨta yuya sadaraarɨ wɨjaapalyɨna. 
LUK.15.13	Wɨjaapalyɨna yaka aaya wɨryaakerɨna wɨjaavɨna kya' sahwai saba maalɨkegaa' mwaalɨna yaka gamɨre gɨlyɨvɨta yuya mari'bwa'na yaka anga saamɨnya menya pɨwɨ pwaraavɨrewɨnna mwalaawɨna. Anga dazaba kuna mwaaida gamɨre gɨlyɨvɨsa yaasɨwa' mariwɨnama'na yɨna yaka gannya kayaa'nanya yade saburɨdaasɨ yuna gɨlyɨvɨ'maayai mwaalɨna. 
LUK.15.14	Sahwai gamɨre gɨlyɨvɨta yuya mena wasɨ'nakei mwaaidɨ'nyɨ dɨvidaa'nyɨ anga dazaba mɨjɨka naanga pɨrɨ' yɨma'nyɨna. Sara yɨma'nyɨna kya' sai gɨlyɨvɨta aane pɨmɨlɨ' muwaryadɨsɨ. 
LUK.15.15	Sarei anga dazabadaa'nya a'mwe pwarɨ wawɨnya' wɨdaayɨna. A'mwe sai gamɨre yaawarɨkurɨsabanna wɨdaasɨna yɨna yakei yaawaryaraavɨ maremwaaida yɨ'dɨvaina. (Juyaraavɨne wawɨnya sa' gɨrɨkita'nanya' warɨka kɨrɨ' yɨna.) 
LUK.15.16	‘Yaawaryara nadɨvɨsa nɨmɨre munya wi'na wiana!’ daka yakelyɨ. Sahwarɨ wapaaya wɨjaaya'nei a'mwe aane pwai kwai mɨ'. 
LUK.15.17	Sagaa' gamɨ kayaa'na mwaalake sabwine'na sɨmudaadaanya kwalaalya yawɨraka gamɨnyɨne'na nayaa yawɨ'na yaka dɨna ‘Nɨmɨnyɨ nɨmware yuya wawɨnya wɨdaayadɨvɨsara tɨka munne kwalaalya nadaapi kɨrɨ' dava yune nɨmɨ mwaaihe dainyɨ mɨjɨka naange' yuna jɨvanɨgena! 
LUK.15.18	Baa'nana! Nɨmɨ wɨladaa'na ya'mujɨ nɨnnya nɨmwaryawɨnna ayɨna wɨde'nanyɨ. Sara ya'mujɨ nɨmwarɨ dara wɨdɨdeinyɨ. Nɨmwai, nɨmɨ kayaa'nanyabwi sana yɨweinyɨ. Sɨgunyavɨya Gotɨyarɨjɨ gɨmɨnyɨjɨ kayaa'nanyabwi sana yɨweinyɨ. 
LUK.15.19	Dahaa' nɨmɨ a'mwe nawɨ'nyainyɨ mɨ'. Sare'na nɨmɨnyɨna ayawɨdaa'nyɨ “Nɨmɨre kaimɨraayalyɨra,” nyɨdɨnneinyɨ mɨka. Gɨmɨre wawɨnya gɨthaaya'neinyɨ dɨnyɨdahɨlakɨdeigɨnyɨra.’ 
LUK.15.20	Sarevɨ sai ganɨmaangeryawɨnnei kaanna wɨna. Sara kaanna wɨna yake sai menya keiba kuna widavadaa'nyɨ ganɨmaangei tɨnna maranganna. Tɨnna maranganna yɨna yaka ganɨmaangere kale sahwarɨna yenyɨ'nanganna wiadaa'nyɨ kaanyave'na walyuna yaka gannya kaimɨraayarɨ walyagalamujɨraawɨna yɨna yaka maangwɨdaanyaba bu'buta marina. 
LUK.15.21	Bu'buta marina yadaa'nyɨ gawaalɨvaangei wɨdɨna ‘Nɨmwai, nɨmɨ kayaa'nanyabwi sana yɨweinyɨ. Sɨgunyavɨya Gotɨyarɨjɨ gɨmɨnyɨjɨ kayaa'nanyabwi sana yɨweinyɨ. Dahaa' nɨmɨ a'mwe nawɨ'nyainyɨ mɨ'. Nɨmɨnyɨna ayawɨdaa'nyɨ “Nɨmɨre kaimɨraayalyɨra,” nyɨdɨnneinyɨ mɨka!’ 
LUK.15.22	Kɨrɨ' ganɨmaangei gamɨre yaasɨwa'wawɨnyaraavɨ wɨdɨna ‘Yarala! Sarɨmɨ baazɨ'ma'nya nawɨ'nyaangesɨ maarapɨjɨ makabapɨjɨ dɨvaazɨ'makwila! Sara mi'na yapɨjɨ nɨgwɨlalaaka nawɨ'nya dɨrɨmwila! Nabaai kwaari'masɨvɨlyai maarapɨjɨ dɨvaazɨ'makwila! 
LUK.15.23	Sara mena yapɨjɨyagaa' bulɨmakaawoya dɨwɨnya sɨgunnakei galyɨramakabapɨjɨ baramila! Nemɨ tɨka munne yabwakɨlanadaa yɨlaaya yaade'nanyɨ. 
LUK.15.24	Sare' dare'nanyɨ. Nɨmɨre kaimɨraaya dathai mena bainɨkei, kɨrɨ' dahaa' sai gaala ayɨna mwaalɨka. Mena yadakwokei, kɨrɨ' nemɨ ayɨna bɨramaa'mwolyɨra.’ Sara daka wapeyɨdɨka naanga pɨrɨ' yɨna.
LUK.15.25	Yɨlaaya yadaapi aaya sɨraangei wawɨnyawɨ yɨbwa'nyɨna yaka dɨvidaa'nyɨ angebanna bɨna yaka anga kwala bwa'naanya bwamwaihodapiyabanna wɨlaabɨna yaka kadɨke' wɨ'nyɨna ‘Pɨradazajɨ tadɨvɨ' kwarame dahɨ'ma'manɨgava!’ 
LUK.15.26	Kadɨka wɨ'nyɨna yaka wɨdaayade pwarɨ jaka jɨvwarɨjɨmaa'nyɨna yɨna yaka sahwarɨ yɨdaanganna ‘Gatha'dara yɨvanɨgava?’ 
LUK.15.27	Yɨdaanganna kya' sai wɨdɨna ‘Jɨhwaalaangei ayɨna mena bɨwakerɨnereva. Sara bɨwakerɨna gɨmɨnyɨ gɨmaamaangei bulɨmakaawoya dɨwɨnyai maratamaka sahwarɨna yɨdɨka yakevɨnyɨra. Gannya kaimɨraayai kɨgaakuna mena yɨwɨnɨka kwai ayɨna mena maaraka maamɨdarya mwaaimwakerɨna yo'dakwɨya miwakerɨna yɨwake'nanyɨ.’ 
LUK.15.28	Nabaai sare kɨrɨvɨ aaya sɨraangei sɨnna tɨka wɨda'daa'nyɨ angevɨ wɨlya'na ‘Aala!’ yawɨ'na. Sara yawɨ'da'nadaa'nyɨ gannya ganɨmaangei mwasawɨnna bwalyuna yɨna yaka yagaala nawɨ'nya' bwalyawɨdɨna. 
LUK.15.29	Sara wɨdadaa'nyɨ ganɨmaangerɨ ja'nawɨdɨna ‘Yɨthaa, kwarame kwalaalya bodaa'nyɨyangɨ nɨmɨ gɨmɨre wawɨnya' lɨmwaga'dɨnyainyɨ. Yuyagaa' nɨmɨ gɨmɨre yagaalya' galagɨzekɨvaidɨnyainyɨ mɨka! Sare'na kɨrɨ' gɨmɨ memedɨwɨnyai pwai nɨmɨ nya'mwerajɨ yɨlaaya yadɨ yɨdɨka yanɨwɨnei nyɨ'daalyadɨnyainyɨ mɨka! Yuna aawaawa. 
LUK.15.30	Sarevɨ da gɨmɨre kaimɨraaya dathazai gɨmɨre gɨlyɨvɨta yuya dazaza a'mwe kayaa'na gɨrɨkita'nanyabwi yadɨvɨsamɨlɨkaavɨ yanga yaasɨwa'na wɨjavamaryada yuya gɨlyɨvɨsa yɨmɨngaasɨnakelyɨ. Sara yakei ayɨna bakerɨ, gamɨnyɨna kale kagiwa' bulɨmakaawodɨwɨnyai maratamagɨna yɨdɨka yɨvanɨgɨ.’ 
LUK.15.31	Sara wɨdɨna kya' sai wɨdɨna ‘Kaimɨraayaigɨ, gazagaasagaa' naarɨmɨnɨdainaai ye'mwannemwaaidasanɨdainaalyɨ. Sarevɨ nɨmɨre gɨlyɨvɨta yuya sa yune gɨmɨnyɨnannengɨ. 
LUK.15.32	Sare kɨrɨvɨ dahaasagaa' nemɨ yɨlaaya yaade'nanyɨ. Yɨlaaya sara yawaajɨ nemɨre munyɨ' tewaanya nawɨ'nya yɨma'nade'na. Gɨmɨre jɨhwaalaanga dazai mena yɨnahu bainɨka kwai, kɨrɨ' dahaa' gaalyai mwaaimwa'. Sai mena yagalya'makwokei kwai, kɨrɨ' dahaa' nemɨ ayɨna bɨramaa'mwolyɨ. Sare'na yɨlaaya davwi yakade' tewaanyasɨra.’ ”
LUK.16.1	Nabaai Jizaazai gamɨre mɨdɨdɨvɨsaraavɨ wɨdɨna “A'mwe gɨlyɨvɨkɨravɨnaka pwai gamɨre wawɨnyavɨ maremwaaidei kɨnɨnnakelyɨ. Nabaai a'mwe pwara gɨlyɨvɨkɨravɨnaka saryawɨnna yɨkabɨna yeva wawɨnyavɨ maremwaaide sarɨna jɨda'na ‘Gɨmɨre wawɨnyavɨ gɨmaremwaalyadei gɨmɨre gɨlyɨvɨsa yaasɨwa'na mariwɨnama'na yɨvanɨkelyɨra.’ 
LUK.16.2	Sara jɨda'na kye' sai gamɨre wawɨnyavɨ maremwaaiderɨ jaka jɨvwarɨjɨmaa'nyɨna yaka wɨdɨna ‘Gɨmɨnyɨna yagaala wɨ'nɨwe' gatha'darevaka! Kaanya wawa'gɨzɨ gɨmɨre wawɨnya'ne pɨkarɨyɨkwia yavada'galakaawɨna ja nɨmɨre gɨlyɨvɨta yuya maremwaaidɨnya sanna! Sare' dare'nesɨ. Gɨmɨ maremwaalya' ayahi pɨrɨsɨ jɨtheigɨ mɨka!’ 
LUK.16.3	Sarevɨ maremwaala dazai gamɨre sɨmunyavɨ dara dɨnyɨna ‘Aka, nɨmɨre naangei nɨmɨre maremwaala yadɨnya savɨ nyɨdaasade'na nyɨwake'na gara yɨdeinyaka? Nɨmɨ kwaakeva' yɨnɨga malɨki yɨwɨneinyɨ dɨragɨnya maayainyɨra. Sare'na nabaai a'mwe pwaraavɨ wapejanna damaasa'na, nɨmɨnyɨ wagɨla nyɨvwa'nadeinyɨra. 
LUK.16.4	Kɨrɨ' dahaa' nɨmɨ yawɨ'manɨge. Nɨmɨ gara ya'mujɨ yɨdeinyaka? O, mi'na yawɨramaa'mwana! Naangei maremwaala savɨ nyɨdaasajahaa' “A'mwera kumɨre angengɨ wɨwɨjahaa' nɨmɨnyɨ nyɨmaapɨka!” dadɨ mena yawɨ'mwa.’ 
LUK.16.5	Sara yawɨ'na yaka sarevɨ sai a'mwe gamɨre naangerɨ dinaaya damaa'dɨvɨsaraavɨ jaka wɨdɨna kya' sare sara pwaidaa'nyɨ pwaidaa'nyɨ gamɨnyawɨnna bɨna. A'mwe pwaidaa'nyɨ sɨnnawɨ wɨlaabɨna kya' maremwaaidei yɨdaanganna ‘Nɨmɨre naangerɨ dinaaya gara gare gwarɨkaigɨnaka?’ 
LUK.16.6	Yɨdaanganna kya' sai wɨdɨna ‘(100) Waanɨ aadɨretɨ kwadɨka naanga welivanatainakengɨra.’ Wɨdɨna kya' maremwaaidei wɨdɨna ‘Gɨmɨre dinaaya daza'ne pɨkarɨyɨkwia' maara'gɨzɨ sarevɨ walamwaaina ya'gɨzɨ yune (50) pivɨtiya'na yarai jɨthaka! Nabaai nɨmɨnyɨna nayaa sara jawɨka!’ 
LUK.16.7	Nabaai dɨvidaa'nyɨ a'mwe pwai bi'ma'na yɨna kya' sahwai yɨdaanganna ‘Gɨmɨre dinaaya gara garengaka?’ Sara wɨdɨna kya' sai wɨdɨna ‘Gɨlya naanga (100) waanɨ aadɨretɨ witɨyangɨra.’ Wɨdɨna kya' sai wɨdɨna ‘Gɨmɨre dinaaya'na pɨkarɨyɨkwia da' maara'gɨzɨ yune (80) eitiya'na jɨthawakya!’ Sana sana yɨna. 
LUK.16.8	Sana sana yɨna kya' naangei sare' yawɨranganna yaka maremwaala kayaa'nanya kukebwi yaka kɨrɨ' dazai a'mwe sɨduta yawɨ'nɨkeibɨ' yade sabwine'na yɨ sahwarɨ wɨdɨna ‘Gɨmɨ saigɨnyɨ gaimwannya'neigɨ sɨdu'nakeigɨne!’ A'mwe naangei sara yɨna. Sare'na dare'nanyɨ. Kumɨregaasaraavɨna a'mwe Kwaaka dathavakɨyabwinera kumɨre wawɨnya yabwina dɨragɨnya yadɨvɨsare. Sara yadɨvɨ' a'mwe baakevɨyabwineraavɨ wavɨla'dɨvɨsare. 
LUK.16.9	Nabaai nɨmɨ sarɨmɨnyɨ yɨhɨthɨvanɨge. A'mwera nɨgwia maa'dɨvɨ' dazajɨ kayaa'nanya dala nabinabinyanna marayadɨvɨsare. Sare kɨrɨ' sarɨmɨ daza maarapɨjɨ dazajɨ nawɨ'nyanna kamarayapɨjɨ sarɨnnya sɨrya'mwe yɨma'nɨpɨ'de'nanyɨ. ‘Dɨvi nɨgwia lɨmwagasagaa' mena kiwawojɨ yɨ anga yuyagaa' yuyagaa' nayaa kwaamu' mwaalya'nebanna Gotɨyai nemaramwaaihana!’ dapi sara jideihɨlyɨ. 
LUK.16.10	A'mwe kwai gɨlyɨvɨta wana maalɨke'na nayaa pada'gainemwaaina yajai yɨ sai gɨlyɨvɨta naanga kɨrɨvɨnajɨ nayaa pada'gainemwaaladelyɨ. Nabaai a'mwei gɨlyɨvɨta wana maalɨke'na kayaa'na yɨna, yɨda'na myajai yɨ sai gɨlyɨvɨta naanga kɨrɨvɨna kayaa'na yɨna, yɨda'na mi yadelyɨ. 
LUK.16.11	Sarevɨdaa'nyɨ sarɨmɨ Kwaaka davakɨya nɨgwiajɨ kayaa'na marayadɨvɨta sanna mavada'gainemwaalyɨ yɨpɨja' nebula nawɨ'nya maremwaala ya'neihɨrɨ aaihwai yɨhɨzaavadeihɨlaka! 
LUK.16.12	Nabaai sarɨmɨ pware gɨlyɨvɨsangɨ nayaa mamaremwaalyɨ yɨpɨja' yɨ nebula nawɨ'nya sarɨnnyannanya' Gotɨyai dɨragɨnna dake' yɨhɨzaavade' daaka! 
LUK.16.13	Angevɨ wɨdaayadei maremwaala yuyaraare wawɨnyawaai lɨmwagaradei aane pwai kwai mɨka. Aawa. Sare' dare'nesɨ. Maremwaala pwarɨna sɨmɨlɨka wimwaaina yojɨ pwarɨna tewaanna wima'nyɨna yadei dɨngaka! Pwarɨ lɨmwaga'na yada pwarɨ bule'na wɨjaavɨna yadei dɨngaka! Sarɨmɨ Gotɨyarɨnajɨ gɨlyɨvɨsangɨnajɨ saburaarɨna wawɨnya wɨdaayɨpɨneihi mɨka!”
LUK.16.14	Perɨzɨyara nɨgwianna tewaanya wima'nadere. Sare sara Jizaazai dadaa'nyɨya yagaala yuya dazangɨ kadɨka wɨ'nevera gamɨnyɨ bɨraiyagaala wɨdɨna. 
LUK.16.15	Sara yɨna yadaapi sai wɨdɨna “Sarɨmɨ yawɨ'na ‘A'mwera nenganapɨjɨ nemɨnyɨna yawɨpɨka! “A'mwe yɨda'maraangerera.” ’ Yawɨ'na yadɨvɨ' yɨvanɨgasaihɨlyɨra. Sara yadɨvɨta sabwina sarɨmɨre sɨmunyaburɨ Gotɨyai mena yɨhyawɨrangamanɨkelyɨ. A'mwera yɨlaaya yadɨvɨsanna yɨ Gotɨyare tɨnnyarɨ gɨrɨkita'nanya kayaa'nanyabulyɨra.
LUK.16.16	Mozɨzare yagaala Kɨwɨnyavɨnesɨ pɨropetɨyaraavɨre yagaalyasɨ yune Jonɨmɨregaa'na wa'mwa'dɨkengɨ. Kɨrɨ' yune Jonɨmɨregaa'daasɨ yaka dahaakɨgaasɨ Gotɨyai a'mweraavɨ maremwaaidevɨne yagaala tewaanya' anga yuyabanya yɨma'nɨvanaabɨkesɨ. Nabaai a'mwe yuyara maremwaaide dazavɨ wɨlamwaalya'na dɨragɨnya kuna yɨvanɨgasare. 
LUK.16.17	Sɨgunyavasɨ Kwaakevasɨ yɨwawode' wawɨnya maalɨkesɨ. Kɨrɨ' kɨwɨnyavɨya maalɨka pimagɨnyamɨlɨ' sa' yɨwawode' wawɨnya naangesɨ. Yunenna yɨma'nadengɨ.
LUK.16.18	Gazaizai gannya a'mwevɨ wɨdaasada a'mwe mudɨka pɨrɨvɨ maarajai ba'dalavalɨmwangebwi yɨna. Ata lɨmwangebwi yɨna. Nabaai a'mwei a'mwe pɨrɨvɨ sɨnnawɨ gannya wasɨ'najavɨ kwala maarajai sai ba'dalavalɨmwangebwi yɨna.
LUK.16.19	A'mwe pwai gɨlyɨvɨkɨravɨnakei mwaalɨna yakelyɨ. Yuyagaa' baazɨ'ma'nya taaihɨja tewaanyanna tewaanyanna, baazɨ'ma'nya wayaakejɨ wakadelyɨ. Sara yada yuya yɨrɨkerɨkaavɨ tɨka wapaa tewaanyanna tewaanyanna yovɨgalamaa'delyɨ. 
LUK.16.20	Gamɨre angevɨne tɨkuryaba a'mwe gɨlyɨvɨ'maaya pwarɨ walawɨmwaaihɨna yesalyɨ. Gamɨnne yaya' Lazaarazai wo'nɨkei gamɨre kɨlaakejɨkɨ yunebanna wa'waaya wa'dɨsɨyai. 
LUK.16.21	‘A'mwe gɨlyɨvɨkɨravɨnaka dazare yɨ'bɨnya wapewakyaba wapaaya tɨrɨdɨrɨnya yɨ'bɨnyavɨ dalaangewɨ bwala'dawadaa'nyɨya maranɨdeinya. Sa maranadɨ munya nyɨnadeinya,’ yawɨ'da nabaai jɨlɨkera wɨlaabɨna yadɨvɨ' gamɨre wa'waayangɨ kumɨre taalɨsajɨ yanyɨna. 
LUK.16.22	Dɨvi a'mwe gɨlyɨvɨ'maaya dazai balɨna yɨna kya' sare' ejelɨyara maarɨna yɨna yeva makuna yevera Evɨraamɨjɨ ye'mwannamwaihaawɨna. Nabaai a'mwe gɨlyɨvɨkɨravɨnaka sai kwalyɨ balɨna yɨna kya' lɨkirakɨna. 
LUK.16.23	Sai Dɨkevɨ mwaalaka daanga naanga wɨvɨnyɨna. Sara wɨvɨdaa'nyɨ munyaba kekina tɨnna maranganna. Evɨraamɨ saamɨnya menyaba mwaaidɨ'nyɨ Lazaarazai sahwalyɨ ye'mwannemwaaidɨ'nyɨ tɨnna wanganna. 
LUK.16.24	Tɨnna wanganna yaka gɨlyɨvɨkɨravɨnakei jaka danganna ‘Nɨmwai, Ne Evɨraamɨ, dɨka davɨ daanga naanga kayaa'na nyɨvɨmanɨke'na nɨmɨnyɨna kale kagyozɨ “Gamɨre a'jawɨnyai aalyavɨ bwalapaihojɨ a'mwere taalɨsarɨ kudathɨwagaavojɨ yɨrɨla maalɨ'na wɨdana!” da'gɨzɨ Lazaarazarɨ dɨmaryasaama!’ 
LUK.16.25	Sara danganna kya' kɨrɨ' Evɨraamɨ wɨdɨna ‘Kaimɨraayaigɨ, dahaa' gɨmɨ pɨnɨnna jawɨka! Sɨnnawɨ gɨmɨ gaala mwaalagɨnegaa' gɨlyɨvɨta yuya tewaanya maaragɨ. Nabaai Lazaarazai yuya kayaa'nanya maarakelyɨ. Kɨrɨ' dahaa' anga dava gamɨre munyɨ' tewaanna wa'manɨka. Sara yadaa'nyɨ gɨmɨ daanga kayaa'nanya' maa'manɨgɨ. 
LUK.16.26	Nabaai pɨnɨjɨyavɨ nemɨnyɨ tɨnna dava sarɨmɨnyɨjɨ nemɨnyɨjɨ Gotɨyai sitɨkulala naanga pɨrɨ' wakakesɨ. Sarevɨna a'mwe dava mwaaihasara sitɨkulala savɨ mavɨralavaabyapɨjɨ sarɨmɨnyawɨnna wɨya'na wɨpɨnera mɨ'. Nabaai a'mwe kengimagɨ mwaaihasara sitɨkulalyavɨ mavɨraalayapɨjɨ nemɨnyawɨnna wɨlaabɨpɨnera mɨ'.’ 
LUK.16.27	Wɨdɨna kya' sai wɨdɨna ‘Sarevɨdaa'nyɨ Nɨmwai, gɨmɨnyɨ githaangamanɨge. Nɨmaamaangere angevɨna Lazaarazarɨ dɨmaryaasa! 
LUK.16.28	Sare' dare'nesɨ. Nɨmɨ atɨla nyɨdaa'nyɨgwaaravaava mwaaihasara kɨnɨnnakeinyɨ. “Saraayawɨnna Lazaarazai wawojɨ yagaala jalɨkurakɨna yana! Nabaai daanga naanga maarya'ne davanna sara kwarajɨ nabɨpɨdɨka!” dena githaangamanɨge. Sɨmunya mudɨkebwi yawɨramaapɨja' daanga wɨvɨnadera mɨka!’ 
LUK.16.29	Wɨdɨna kya' Evɨraamɨ wɨdɨna ‘Mozɨzare yagaalyajɨ Gotɨyarɨ wɨ'nawɨjɨwakyaasaraavɨrejɨ warɨka. Sare sangɨ kadɨka wɨ'nɨpɨka!’ 
LUK.16.30	Wɨdɨna kya' sai wɨdɨna ‘Aawaawa, Nɨmwai Evɨraamɨ, sa' yɨnɨga wi'nanne' mɨka! Aawa. A'mwe bainɨka pwai bainɨkeraayawɨ ayɨna dɨkaavojɨ kumɨnyawɨnna kwawojɨ sahwara sɨmunya mudɨkebwina yawɨramaa'na yɨpɨ'derera.’ 
LUK.16.31	Wɨdɨna kya' kɨrɨ' wɨdɨna ‘Nabaai Mozɨzare yagaalyangɨjɨ wɨjaata pɨropetɨyaraavɨrengɨjɨ kadɨka mu'nyɨ yɨpɨja' yɨ nabaai a'mwe pwai bainɨkeraayawɨ ayɨna dɨkaavaja'na nabaai sa' kɨrɨ'najɨ dɨragɨnna lɨmwabɨ'dera mɨka!’ ”
LUK.17.1	Sagaa' sahwai gamɨre mɨdɨdɨvɨsaraavɨ wɨdɨna “Dala pɨnɨnna pɨnɨnnanya sabura a'mweraavɨ kayaa'nanyabwina walapapalakya'na yɨma'naabathengɨ. Kɨrɨ' a'mwe walapapalakyabwi sasara wɨjaavaja sarɨna we', mala nayaa yɨwannana! 
LUK.17.2	Nabaai kaimɨraaya maalɨkemɨlɨkaavɨdaa'nya pɨmɨlɨkɨ kayaa'nanyabwina walapapalakadelyɨ. Yɨ sahwai sara kayaa'na myɨ yojɨyagaa' sɨla naanga lɨlɨ'nɨka pwai gamɨre tɨlɨnnyavɨ maryegipwɨyapɨjɨ saalaalyavɨ kewɨnɨ maralɨvarabɨ'de' yɨ gamɨnyɨna tewaanyasɨra. Pɨmɨlɨkɨ kayaa'nanyaburɨ marulawakajarɨ Gotɨyai kayaa'na yade'na yɨ gamɨnyɨna kayaa'nanaangesɨ. 
LUK.17.3	Sarɨmɨ sahwaihɨrɨna mala nayaa jɨwannyɨla! Gɨmɨnyɨ jɨthaa'jɨhwaai kayaa'nanyabwi kagyozɨ sarɨ maanga duthatheigɨnyɨ. Nabaai sai mudɨkebwi kyawɨramaarojɨ gamɨre kayaa'nanyabwi dɨmakwaasa! 
LUK.17.4	Nabaai yɨrɨka gave pɨgaa' pɨrɨkɨ sai kayaa'nanyabwi gɨmɨnyɨ ata purɨdaa'nyɨ pɨgasaaina kagyozɨ nabaai ata purɨdaa'nyɨ pɨgasaaina gɨmɨnyawɨnna ayɨna bozɨ wɨdɨna ‘Kale nyɨwaka! Mudɨkebwi yawɨramaarɨma!’ Sara kagɨthozɨ gamɨre kayaa'nanyabwi dɨmakwaasa!”
LUK.17.5	Naangei maryaasadera apozelɨyara Naangerɨ wɨdɨna “Pwaraavɨre kayaa'nanyabwi marasɨ'nya'neburɨna gɨmɨnyɨna nemɨre lɨmwangebwi naanga jahɨriwana! Nemɨ yɨnɨga wi'na yaanneina daaka!” 
LUK.17.6	Sara wɨdɨna kye' Naangei wɨdɨna “Sarɨmɨre lɨmwangebwi aranyavɨre sɨla maalɨkemɨlɨ'bɨsabwi gɨrya'nebwi warajɨ kwajɨ yɨta mɨjamaanga da' dara duzideihɨlyɨ ‘Gɨmɨre pwipula lɨkalaa'na'gɨzɨ saalaalyavɨ ayɨna dɨthavaawa!’ Yɨ sara kudapɨjɨ sarɨmɨre yagaalyavɨ yɨhu'nojɨ kihɨmɨdɨnadɨka!
LUK.17.7	Nabaai a'mwe sarɨmɨnyɨdaa'nya pwai yaasɨwa'wawɨnya pwai kɨnɨnnakei mwaalajai gamɨre wawɨnyai kwaaka budawakɨwodei dɨngaka? Sipɨzipɨyarajɨ maremwaaidei dɨngaka? Sare sai dɨvidaa'nyɨ wawɨnyavɨdaa'nyɨ ayɨna bɨna kyojɨ maremwaalyai sahwarɨ dara wɨdathei daaka! ‘Yɨme'nya'bɨ' kaanya ba'gɨzɨ bamwaala'gɨzɨ tɨka munne dɨnana!’ Sara wɨdathei daaka! 
LUK.17.8	Aawa. Sai wɨdɨna yadelyɨ ‘Munnaanyasɨ marila'gɨzɨ nɨmɨnne wapaaya jovɨrawakya! Sara ya'gɨzɨ nɨmɨnne wapaaya lɨvadɨ'gwala'gɨzɨ dɨmakulaama! Tɨka wapaajɨ waainɨyasɨ mena kana'mujɨ dɨvidaa'nyɨ gɨmɨ tɨka wapaajɨ waainɨyasɨ dɨnadeigɨnyɨ.’ 
LUK.17.9	Yaasɨwa'wawɨnya dazai gamɨre yagaalya' nayaa yade'na a'mwe naanga sai yɨlaaya yada ‘Kaimala! Su!’ wɨdadei dɨngaka! Aawa. 
LUK.17.10	Sarevɨdaa'nyɨ nabaai sarɨmɨ kwaihi Gotɨyai yɨhɨthathengɨ sara yapɨjɨ nayaa dara dɨzi! ‘Nemɨ yaasɨwa'wawɨnya waryaanyainera. Wawɨnya sara yɨwo sa, yɨ sa yuna nemɨre wawɨnya'na yɨwongɨra. Wawɨnya kwaala myɨwo.’ ”
LUK.17.11	Jizaazai anga Jeruzaalemɨnei woda anga Samerɨyanajɨ anga Galɨlinajɨ tɨnna yaareba wɨna. 
LUK.17.12	Wɨna yada anga pɨba yɨ'mavaawɨna yɨna yadaa'nyɨ a'mwe samatanaka atɨraalyara tutaanyavɨ bavɨramaa'na yeve kwara menyaba sangirɨ' daavɨna yeva 
LUK.17.13	jaka dɨragɨnna wɨdɨna “Jizaazai, a'mwe naangeigɨ, nemɨnyɨna kale'na dɨnegaimwana!” 
LUK.17.14	Jaka sara wɨdɨna kye' sai sahwaraavɨ tɨnna wanganna yɨna yaka wɨdɨna “Pɨrizɨyara Gotɨyarɨna mubɨthɨka yɨra'dɨvɨsara ‘Tewaanyaihɨlyɨra,’ wɨja'neraayawɨnna sarɨmɨre kɨlaakejɨ' makwopɨjɨ duzɨwainaawila!” Sara kudaasa' sahwara kaanna yɨkuna yɨna yeva yadaapi kumɨre kɨlaakejɨ' tewaanya yɨma'nyɨna. 
LUK.17.15	Sarevɨ nabaai sahwaraavɨ tɨnnyabadaa'nya a'mwe pwai gannya kɨlaakejɨ' tewaanya yɨma'nɨwakejɨkɨ tɨnna yennaka sai ayɨna kaanna bɨna. Sara yake sai jaka naanga dada Gotɨyarɨne yaya' byaannake' munyaba makina. 
LUK.17.16	Makina yada Jizaazare sɨvigɨ'nyɨryawɨ yarai walaruta'nyɨna yaka “Kaimala! Su!” wɨdɨna. A'mwe dazai Juyai mɨka. Sahwai anga Samerɨya mwaalyai. 
LUK.17.17	Wɨdɨna kya' Jizaazai yagaala dɨna “Nɨmɨ yawɨ'mwe' ‘A'mwe atɨraalyara tewaanya dahayɨma'nɨwaava.’ Kɨrɨ' a'mwe ata purɨdaa'nyɨ daraai daraalyara pwara gazɨ mwaaihava! 
LUK.17.18	Ayɨna bozɨ Gotɨyarɨne yaya' munyaba makɨladei a'mwei pwai mɨka! A'mwe anga pimagɨdaa'nya dazai yune gave pwainanyai dɨngaka!” 
LUK.17.19	Nabaai sai wɨdɨna “Daava'gɨzɨ kaanna dɨwona! Nɨmɨnyɨ dɨragɨnna yawɨralɨmwangebwi tewaanya ayɨna gyavada'gaimwaka.”
LUK.17.20	Pɨgaa' Perɨzɨyara sahwarɨ yɨdaanganna “Gotɨyai a'mweraavɨ maremwaalade' gathɨngaa' bi'mavadevaka?” Sara yɨdaanganna kye' sahwai ja'nawɨdɨna “Gotɨyai a'mweraavɨ maremwaalade' bathehaa'na a'mwera a'mwemɨlɨka tɨnnyarajɨ baihana'dɨvɨsara mɨka. 
LUK.17.21	Sahwara dara dadɨvɨsara mɨ'! ‘Yɨthaa! Dava dahawarɨka! Aagaiba dahawarɨka!’ Yɨthaanyi! Sare' dare'nesɨ. Gotɨyai a'mweraavɨ maremwaalade' sarɨmɨnyɨ kusawɨ mena yɨhɨmwaalɨka!” (Gamɨ sahwarɨna “Mena yɨhɨmwaalɨka!” wɨdɨna ya'.)
LUK.17.22	Sagaa' gamɨre wɨmɨdɨdɨvɨsaraavɨ wɨdɨna “Dɨvi pɨgaa' yɨma'najahaa' A'mweraavɨne Kaimɨraayare yɨrɨka pɨrɨ' tɨnna wanganya'neihi sarɨmɨre sɨmunya' tewaanna kuna yɨhɨvu'nadeihɨlyɨ. Kɨrɨ' sarɨmɨ tɨnna danganyideihi mɨ'. 
LUK.17.23	Nabaai yɨhɨthɨpɨ'desɨ. Yɨthaanyi, aagimagɨ mwaalɨka! Pwara yɨhɨthɨpɨ'desɨ. Yɨthaanyi, dava mwaalɨka! Kɨrɨ' sarɨmɨ mupɨnera! Sahwaraavɨ mamɨjamakupɨnera! 
LUK.17.24	Sasarevɨ dare'nesɨ. Sɨgunyavɨ yuneba, pimagɨdaa'nyɨ sɨmagɨnna yɨnamɨraata yadevaaibɨ' A'mweraavɨne Kaimɨraayai bi'mavadehaa' yuyara wangabɨ'delyɨra. 
LUK.17.25	Kɨrɨ' sahwai taanga kwalaalya maarojɨyarɨ a'mwe dahaasa dathara bule'na wɨjaavɨpɨ'delyɨra. 
LUK.17.26	Nowaare yɨrɨkeryaavɨ yetabaaibɨ' A'mweraavɨne Kaimɨraayaregaa' yɨma'nade yɨrɨkeryaavɨ yɨ sara yɨpɨ'dere. 
LUK.17.27	Tɨka munnejɨ nɨwainadaapi, waainɨyajɨ nadaapi, kwala ma'daapi, kwala ma'nadaapi yune Nowaai sɨpɨyavɨ wɨlaka sagaa'na. Yɨthaanyi, sagaa' burɨka naange' bwala'na yaka aalɨbunya naange' padɨ'nyɨna yakegaa' yuya a'mweraavɨ yuna kayaaka yɨgalakɨna. 
LUK.17.28	Nabaai Lotɨmɨre yɨrɨkeryaavɨ avaaina sasare yesare. Tɨka munne nyemwaaina, waainɨyajɨ nadaapi, gɨlyɨvɨsa mubɨna, ‘Gɨlyɨvɨsa pwara mubya neyɨpɨka!’ yawɨ'dɨvɨ' mubɨna, wawɨnyajɨ yɨna, angejɨ madɨna. 
LUK.17.29	Kɨrɨ' anga Sothomɨ Lotɨ yagalya'mavaka kaanna wɨna yaakegaa' nabaai yɨrɨka yune dazahɨgaasarɨkɨ sɨgunyavɨdaa'nyɨ burɨke'bɨ' dɨkesɨ sɨla dɨ'nakesɨ anga saburɨna wasɨ'naabɨna kya' yuya a'mweraavɨjɨ a'mwengɨjɨ yuna kayaaka baihɨrakɨna. 
LUK.17.30	Yɨ avaaina sasare sahɨbaaibɨ' A'mweraavɨne Kaimɨraayai ku'maayaba yɨma'naabathe yɨrɨkerɨkɨ yɨma'nadesɨ. 
LUK.17.31	Yɨrɨka dazarɨkɨ a'mwe pwai gannya angevɨ munyaba yɨlamwaalojɨ, nabaai angevɨ kusawɨ gamɨre gɨlyɨvɨsa wa'doriya gɨlyɨvɨsanna angevɨ nulamaaradɨka! Nabaai sasare sahɨbaaibɨ' a'mwe pwai wawɨnyawɨ mwaalojɨyai ayɨna nawodɨka! 
LUK.17.32	Lotɨmɨre a'mwe' gɨlyɨvɨsanna tɨgɨnyɨma'nya yɨwiaakevɨna sarɨmɨ sɨmunya nayaa jawɨrila! Lɨkaanya jɨla! 
LUK.17.33	A'mwe gazaizai gannya kɨlaakejɨkɨne mwaalyabwina yɨlaaya yawɨ'da lɨmwagarajai yɨ gamɨre gaalyabwi yɨwawodevulyɨ. Sare' kɨrɨ', nabaai a'mwe gazaizai gannya mwaalyabwi yagalya'mavojɨyai yɨ gamɨre gaalyabwi tewaanna nayaa wɨvadaihasamaaradesɨ. 
LUK.17.34	Nɨmɨ yɨhɨthɨvanɨge. Sawɨta dazarɨkɨ a'mwe pwaraai yɨ'bɨnya pɨrɨvɨ se warɨna yadakɨlyɨ Gotɨyai pwarɨ maarɨna yojɨ pwarɨ saba yagalya'ma'na. 
LUK.17.35	A'mwe pɨrɨwaai witɨzɨla lɨlɨka yɨma'nya'ne yadaakɨlyɨyagaa' Gotɨyai pɨrɨvɨ maarɨna yojɨ pɨrɨvɨ saba yagalya'ma'na. 
LUK.17.36	A'mwe pwaraai wawɨnyawɨ mwaalɨna yadakɨlyɨ Gotɨyai pwarɨ maarɨna yojɨ pwarɨ saba yagalya'ma'na.” 
LUK.17.37	Yagaala daza' kadɨka wɨ'neva sahwara wɨdɨna, “Naangeigɨ, nedɨwaanya dazasa' gawɨ yɨma'nade'nevaka?” Sara wɨdɨna kye' sai wɨdɨna “Bainɨkeraavɨre kɨlaakejɨ' warɨkeba yune dazahɨbeva yuta kaamyaakera kwala bi'bwa'dɨvɨsabera.”
LUK.18.1	Sagaa' yuyagaa'na Gotɨyarɨna yɨdaangabɨ'de', maa'na nyunadɨ'de'na Jizaazai ke'ba'na dara wɨjɨwaakɨna 
LUK.18.2	“Anga naanga pɨba yawɨbwa'de pwai mwaalɨna. Yawɨbwa'de dazai Gotɨyarɨna myawɨri yada nabaai a'mwe kwaraavɨnajɨ sɨmunya kwalaalya myawɨryadei. 
LUK.18.3	Nabaai a'mwe pɨrɨ' yaanyɨwaake' anga naanga dazaba mwaalɨna. Yuyagaa' yawɨbwa'de dazaryawɨnna bɨbya yɨbainadaa'dehaa' wɨdadesɨ ‘Nɨmɨre yɨkamaangei kayaaka nyɨgalakade'nanyɨ. Sahwarɨ gɨmɨ kotɨyavɨ nayaa dɨnyɨgaimwade'nanyɨra.’ 
LUK.18.4	Sara wɨdɨwɨja yada sɨnnawɨ sagaa' yawɨbwa'de dazai sahɨrɨvɨna kotɨyavɨ gaimwange'na ‘Aala,’ yawɨ'na. Sara yawɨ'na yaka kɨrɨ' dɨvi sai gannya sɨmunyavɨ dara yawɨ'na ‘Nɨmɨ Gotɨyarɨna lɨka mivanɨgeinyɨ. Nabaai a'mwe kwaraavɨnajɨ sɨmunya yawɨrɨkwaasa mivanɨgeinyɨ. 
LUK.18.5	Kɨrɨ' a'mwe dathava datha' yaanyɨwaaka datha' nɨmɨnyɨ taanga nyɨjaavadeinyɨra. Yuyagaa' yuyagaa' bɨbya yɨbainada'davadaawori dɨvi nɨmɨre kɨlaakejɨ' yuna maa'na nanyɨma'nadɨka!’ daka gamɨre kotɨya'na gaimwanna wina yakelyɨ.” 
LUK.18.6	Naangei sara wɨdɨna yaka dara wɨdɨna “Yawɨbwa'de kayaa'nanya dazare yagaalya' nayaa jawɨrila! 
LUK.18.7	Yawɨbwa'de kayaa'nanyai kave kave yawɨbwarakelyɨ. Gotɨyai avaalyai daaka! Gotɨyare dahɨlakakera yuya yɨrɨkerɨkaavɨjɨ yuya sawɨsarɨkaavɨjɨ sahwarɨ yɨdaangadɨvɨsaraavɨ kotɨya'na yarai gaimwanna mwi yadei daaka! Sahwaraavɨ kave kave gaimwanna mwi yadei daaka! Aawa. 
LUK.18.8	Yɨhɨthɨvanɨge. Sai kotɨya'na yarai wɨgaimwagathelyɨ. Sare' kɨrɨ' dɨvi A'mweraavɨne Kaimɨraayai bathehaa' dazagaasagaa' a'mwe Kwaakevakɨyaraavɨ tɨnna wanganaja' dɨragɨnna lɨmwadɨvɨ' dɨngaka!” wɨdɨna.
LUK.18.9	A'mwe pwara yaya' yune kumɨ saraavɨne'na makinadɨvɨ' “Nemɨ a'mwe yɨda'maraangeinera. A'mwe pwara yuna kayaa'nanaangerera,” dadɨvɨsaraavɨ ke'ba'na dara wɨdɨna 
LUK.18.10	“A'mwe pwaraai Gotɨyarɨ wɨja'neraai Gotɨyare Angevɨna kaanna wɨlaawɨna. Pwai Perɨzɨyai. Nabaai pwai a'mwe taakɨzɨya maa'delyɨ. 
LUK.18.11	Perɨzɨyai dazai daa'da yune gannya sɨmunyavɨna Gotɨyarɨna dara dɨna ‘Gotɨyaigɨ, nɨmɨ a'mwe pwarabɨtainyɨ mɨka! Sarevɨdaa'nyɨ gɨmɨnyɨna “Su! Su!” gɨthɨwa. Pwara kwaasɨ yɨna yadɨvɨ' kuka yɨna yadɨvɨsare. Nayaa yɨda'maraangebwi myadɨvɨsare. Pwaraavɨrengɨ ata lɨmwadɨvɨsare. Nabaai nɨmɨ a'mwe taakɨzɨya maa'de dazaibɨtainyɨ mɨka. Kɨrɨ' nɨmɨ aawa. 
LUK.18.12	Yuya wikɨyarɨkaavɨ yɨrɨka pɨrɨkaarɨna tɨka wapaaya kɨmaakɨya dakadɨnyainyɨ. Nabaai yuya maa'dɨnya ata yuyɨraai jaapaidɨ pimagɨnyavaa' gɨmɨnyɨ gɨzaavadɨnyainyɨ.’ 
LUK.18.13	Sara wɨdɨna kya' kɨrɨ' a'mwe taakɨzɨya maa'dei menya saamɨnya keiba daavɨna yaka Sɨgunyavɨna kekina mamaranganya'. Aawa. Sai gamɨre kayaa'nanyabwina kale wiada gannya kɨhɨsaba mala tannyɨna yaka dɨna ‘Gotɨyaigɨ, nɨmɨ a'mwe kayaa'na yadɨnyainyɨ. Sareinyɨna kale'na dɨnyɨgaimwana! Nɨmɨnyɨna gɨmɨre sɨnna tɨka wɨda'devwi dɨnyɨmarasɨ'na!’ 
LUK.18.14	Sarɨmɨnyɨ yɨhɨthɨvanɨge. A'mwe taakɨzɨya maa'de dazai, Gotɨyai gamɨre kayaa'nanyanna marasɨ'naka ‘Tewaanyaigɨnyɨra,’ wɨdakei sarei gannya angevɨna ayɨna wawakelyɨ. Kɨrɨ' nabaai a'mwe pwai aawa. A'mwei yaya' yune gamɨnne'na munyaba makɨlajai, Gotɨyai dalaangewɨ marulawakadelyɨ. Kɨrɨ' a'mwei gamɨnyɨne yaya' munyaba mamakinyɨ yajai, yɨ Gotɨyai gamɨnyɨne yaya' munyaba makɨladelyɨ.”
LUK.18.15	Kaimɨraaya maalɨkemɨlɨkaavɨjɨ gamɨnyawɨnna makabɨna yɨna. Sahɨyura yawɨ'na “Tewaanya'na asa' dathɨwagathe'na gamɨnyawɨnna makwawaana!” deva makabɨna yadaapi kɨrɨ' gamɨre mɨdɨdɨvɨsara dazavɨ tɨnna wanganna yeva sahɨyuraavɨ maanga wɨdɨna. 
LUK.18.16	Maanga wɨdɨna yadaapi Jizaazai kaimɨraayamɨlɨkaavɨ gamɨnyabanna jaka jɨvwarɨjɨmaa'nyɨna yaka wɨdɨna “Kaimɨraayamɨlɨka yune nɨmɨnyawɨnna bɨpɨka! Sarɨmɨ magaladalɨmwabɨnera! Sare' dare'nesɨ. Gotɨyai a'mweraavɨ maremwaaide', yɨ sasaremɨlɨkaavɨnesɨ. 
LUK.18.17	Nebulya'na yɨhɨthɨvanɨge. Pwai kwai Gotɨyai a'mweraavɨ maremwaaide' kaimɨraaya maalɨkemɨlɨ'bɨ' mamaaryajai, yɨ sai kusawɨ yɨnɨga wi'na wɨladei mɨka. Arɨkewɨ.”
LUK.18.18	A'mwe naanga pwai gamɨnyɨ yɨdaanganna “Wɨjɨwaakya tewaanyaigɨ, nɨmɨ gara ya'mujɨ gaala yuyagaa' yuyagaa' tewaanya mwaalya'ne' maarɨdeinyaka?” 
LUK.18.19	Yɨdaanganna kya' Jizaazai wɨdɨna “ ‘Tewaanyaigɨnyɨreva,’ be'na nyɨdɨwaana? Tewaanyai, Gotɨyai yune gave sahwainanyalyɨra. Pwara aawa. 
LUK.18.20	Kɨwɨnya dɨnɨkevɨ mena yawɨ'dɨnyaigɨnyɨ. Dara dɨnɨ' ‘A'mwe pwaraavɨrengɨ ata malɨmwadɨnna! A'mweraavɨ maramakɨnna! Kuka mamaa'dɨnna! A'mwe pwarɨne'na kwaasɨ majalɨkurakɨnna! Gɨnnya gɨmaamaangelyɨ gwaangesɨ sawaare yagaalyangɨ nayaa dɨmɨdɨna! Kɨrɨmɨre yaya' dɨmakɨla!’ ” 
LUK.18.21	Wɨdɨna kya' sai wɨdɨna “Kɨgaa' yune kawe'nyagaa'daa'nyɨ dahaakɨgaasɨ kɨwɨnya yuya dazangɨ mɨdɨmanɨgeinyɨ.” 
LUK.18.22	Jizaazai yagaala daza' kadɨka wɨ'naka sahwarɨ wɨdɨna “Yune gave pɨnɨnne'na kuna gɨmudaasɨvanɨkeigɨnyɨra. A'mwera mubya gipɨ'de'na gɨmɨre gɨlyɨvɨta yuya duzaama! Nɨgwia maara'gɨzɨ a'mwe gɨlyɨvɨ'maayaraavɨ gɨmɨre nɨgwia duzaama! Gɨmɨ sasara yɨja', Sɨgunyavɨne nawɨ'nyaange kɨnɨnnakeigɨnyɨra. Sareigɨ dɨnyɨmɨdɨnaama!” 
LUK.18.23	Wɨdɨna kya' dazai yagaala daza' kadɨka wɨ'naka gamɨre sɨmunyai taanga yɨma'nyɨna. Sare' dare'nesɨ. Sahwai a'mwe gɨlyɨvɨkɨravɨnakei. 
LUK.18.24	Gamɨre sɨmunyai taanga yɨma'nyɨna kya' Jizaazai sahwarɨ tɨnna wangada wɨdɨna “A'mwe gɨlyɨvɨta kwalaalyajɨyara Gotɨyai maremwaaidevɨ yagɨyagɨ wibɨ'derera. 
LUK.18.25	Sare' dare'nesɨ. Kaamelɨya' ‘Langerɨkɨre daibu'nyavɨ wɨlɨma!’ dozɨ yaja' sara mi yadesɨ. Sahɨbaaibɨ' a'mwe gɨlyɨvɨkɨravɨnakei ‘Gotɨyai maremwaaidevɨ wɨlaawɨma!’ dada yagɨyagɨ yɨna yaja' yadei mɨ'.” 
LUK.18.26	Wɨdɨna kya' a'mwera daza' kadɨka wɨ'nevera wɨdɨna “Nabaai sasara yaja' aarɨ wɨvadaihasamaaradelaka? Gaala yuyagaa' yuyagaa' mwaalya'ne' maarojɨ mwaaladei aaihwalaka?” 
LUK.18.27	Sara wɨdɨna kye' sai wɨdɨna “A'mwera yuya mi yɨpɨne sangɨ, sa Gotɨyai yɨnɨga wi'na yadengɨra.” 
LUK.18.28	Wɨdɨna kya' Pitai wɨdɨna “Yɨthaa, nemɨre angebanyajɨ gɨlyɨvɨsangɨjɨ mena yagalya'mavoneinera. Sara yona gɨmɨnyɨ gɨmɨdɨdaanya'nanyɨ.” 
LUK.18.29	Wɨdɨna kya' sai kumɨnyɨ wɨdɨna “Nebulya'na yɨhɨthɨvanɨge. A'mwe aane pwai kwai, Gotɨyai maremwaaidevɨna yawɨ'da angevɨjɨ a'mwevɨjɨ gathaa'gahwaaravaavɨjɨ ganɨmaangeyorɨjɨ kaimɨraayangɨjɨ yagalya'mavakerɨna, 
LUK.18.30	nabaai dahaasavɨ Gotɨyai kwalaalya sanna mibwa'mwagi yadei daaka! Nebulyasɨ. Nabaai sarei dɨvi naanga yɨma'najahaa' gaala yuyagaa' yuyagaa' mwaalya'ne' maaradelyɨra.”
LUK.18.31	Sagaa' gamɨre atɨraai sɨvɨlɨrɨdaa'nyɨ pwaraalyaraavɨ maarɨna yɨna yaka wɨdɨna “Yɨthaanyi, dahaa' Jeruzaalemɨna wimanaabɨho. Sahɨba A'mweraavɨne Kaimɨraayainyɨna Gotɨyai pɨropetɨyaraavɨ kujaa' yagaala yuya sa yɨdayaasangɨ yuna yɨma'nyɨna yade'nanyɨra. 
LUK.18.32	Sare' dare'nesɨ. Sahwainyɨ a'mwe Anga Naanga Pimagɨnyaraavɨna nyɨmarɨmwangɨpɨ'deinyɨra. Sara yapɨjɨ yagaaibɨraizɨkejɨ nyɨdangadɨvɨ' yuna kayaa'na nyɨgaidɨvɨ' nɨmɨre sɨnnyɨkɨ maagwala nyura'mwawakɨpɨ'deinyɨra. 
LUK.18.33	Wɨlyabaalyɨ dɨka nyɨlɨ'bwarapɨjɨ maratamanyɨrɨmupɨ'deinyɨra. Bala'muri yɨrɨka daryaai darɨkɨ ayɨna dɨkaavɨdeinyɨra.” 
LUK.18.34	Wɨdɨna kya' yagaala daza' myawɨrina. Yagaala dazavɨne aaya kaavɨlya' kumɨnyɨ lɨka yulya'na. Sahwara sɨmunya' nayaa myawɨri yagaala wɨdaka dazavɨ.
LUK.18.35	Sahwai anga Jeriko aya kɨbanna yɨ'ma'na yaka, yadaa'nyɨ tu'maangebaarɨ a'mwe pwai tɨbɨnyai walamwaaida a'mweraavɨ nɨgwianna jaka wɨdangadelyɨ. 
LUK.18.36	Sarevɨ sahwai a'mwe kwala bwa'naanya' yɨkabɨvanɨgaveva, kadɨka wɨ'nyɨna yaka sai a'mwe pwaraavɨ yɨdaanganna “Gatha'dara yɨvanɨgaveva?” 
LUK.18.37	Yɨdaanganna kya' ja'nawɨdɨna “Jizaazai Naazaretɨ mwaalyai kaanya bɨvanɨkeva.” 
LUK.18.38	Sara wɨdɨna kye' sai jaka wɨdanganna “Jizaazai, Devitɨmɨ gawaalɨ'gɨ nɨmɨnyɨna kale gyana!” 
LUK.18.39	Jaka wɨdangadaa'nyɨ a'mwe aaya sɨnnawɨ yɨkwaadɨvɨsara maanga dara wɨdɨna “Maange' bɨpaina ya'gɨzɨ dɨmaku'nana!” Kɨrɨ' jaka naanga kuna danganna yada wɨdɨwɨja yɨna “Devitɨmɨ gawaalɨ'gɨ, nɨmɨnyɨ kale'na dɨnyɨgaimwana!” 
LUK.18.40	Sara wɨdɨwɨja yɨna yadaa'nyɨ Jizaazai bathaa'na yɨna yaka saraavɨ dɨragɨnna wɨdɨna “Davanna nɨmɨnyabanna dɨmakabila!” Wɨdɨna kya' sai mena aya kɨbanna wɨlaabɨna yɨna yaka yadɨ'nyɨ sai sahwarɨ yɨdaanganna 
LUK.18.41	“Nɨmɨ gɨmɨnyɨ berɨ' gara gide'nanaka?” Yɨdaanganna kya' sai wɨdɨna “Naangeigɨ, ‘Nɨmɨ tɨnnya' ayɨna wanganɨma!’ dena yawɨ'manɨgena.” 
LUK.18.42	Wɨdɨna kya' Jizaazai wɨdɨna “Gɨmɨre tɨnnyai ayɨna danganna! Gɨnnya dɨragɨnna lɨmwangebwi gɨmɨnyɨ tewaanya gyavada'gaimwaka.” 
LUK.18.43	Sara wɨdɨna kya' jaahwasa'bɨ' gamɨre tɨnnyai tewaanya yɨma'nyɨna yaka yennyɨna. Sarei Jizaazarɨ mɨdɨnna yɨna yaka Gotɨyarɨne yaya' byaannake' munyaba makina. Sarevɨ a'mwera dazavɨ tɨnna wanganeva Gotɨyarɨne yaya' munyaba makina ye'.
LUK.19.1	Jeriko sawɨnna wɨlaawaka adutaanyavɨ kaanna wɨna. 
LUK.19.2	Yɨthaa, sagaa' saba a'mwe pwai, Sakɨyaazai wo'nɨkei mwaalɨna. Sai a'mwe taakɨzɨya maa'dɨvɨsaraavɨ maremwaaide a'mwe naangelyɨ. Sare sai nɨgwia kwalaalya kɨnɨnnakelyɨ. 
LUK.19.3	Sahwai “Jizaazai bewai dɨngaka? Yawɨranganɨma!” daka yakelyɨra. A'mwe kwala bwa'naanya' mwaaidapi Sakɨyaazai sahwai a'mwe tu'nanyalyɨ. Sare sai gamɨnyɨ tɨnna mwanganyɨna. 
LUK.19.4	Sara mwanganyɨ yakegaa' sɨnnawɨ gamɨdaa'nyɨ kaanyave'na wɨlaawɨna yɨna yaka “Sahwarɨ tɨnna yɨwarɨma!” yawɨ'na yaka yɨta mɨgɨlyarɨ ke'mu yɨ'nɨgina. Sahwai yawɨ'na “Sarei tutaanyarɨ' darɨkɨ bathei daaka!” yɨladaa'na. 
LUK.19.5	Yɨladaa'na yaka yemwaaidɨ'nyɨyɨmagɨnna Jizaazai bi'ma'na yɨna yaka kekina maranganna yaka wɨdɨna “Sakɨyaazai, yɨta sarɨ yarai yagalya'ma'na ya'gɨzɨ dalaama! Yuna dahaasagaa' nɨmɨ gɨmɨre angevɨ mwaalɨdera.” 
LUK.19.6	Sara wɨdɨna kya' wɨ'nyɨna yaka yarai walaabɨna yɨna yaka gamɨre sɨmunya' yɨlaaya yɨna yakegaa' gamɨre angevɨnerɨ kaanna makuna. 
LUK.19.7	Nabaai a'mwe yuyara daza' tɨnna wanganeva kɨnɨmyagaala dɨna “A'mwe kayaa'na yade pware angevɨ angyɨrɨ'maata yɨvanɨkelyɨra.” 
LUK.19.8	Kɨnɨmyagaala sara dɨna kye' Sakɨyaazai daavɨna yaka Naangerɨ wɨdɨna “Naangeigɨ, yɨthaa, nɨmɨre gɨlyɨvɨta yuya sa yune tɨnnyabanna jaapalɨde'nanyɨra. Sara jaapala'mujɨ pimagɨnyavaa' a'mwe gɨlyɨvɨ'maayaraavɨ yanga wɨjaavɨdeinyɨra. Nabaai nɨmɨ a'mwe gazarɨzarɨ kwaasɨ yagaala wɨdena gamɨre gɨlyɨvɨta pɨrɨ' kuka sara maarena yɨ gamɨnyɨ gɨlyɨvɨta dawaai dawaalya sanna ayɨna wɨrɨvɨkɨrɨdeinyɨra.” 
LUK.19.9	Sara wɨdɨna kya' Jizaazai sahwarɨ wɨdɨna “Yuna dahaasagaa' a'mwe anga dathavɨyarɨ Gotɨyai mena wɨvadaihasamaa'mwakelyɨra. A'mwe dazai kwai Ne sɨnnawɨnya Evɨraamɨmɨrei nebwina yɨma'nɨwake'nanyɨ. 
LUK.19.10	Sare' dare'nesɨ. A'mweraavɨne Kaimɨraayai a'mwera yagalya'ma'nɨkeraavɨ ayɨna bɨramaarya'nei nabaai padaihasamaarya'nei bɨwakelyɨra.”
LUK.19.11	Sagaa' sahwara yagaala daza' kadɨka wɨ'nyɨna yeva yawɨ'na “Yuna dahaasagaa' Gotɨyai a'mweraavɨ maremwaalade' ku'maayaba yɨma'naabathe'na yɨwaka! Gotɨyai nevadaihasamaarojɨ Jizaazai nemɨre kingɨya naangerɨ yarai wɨmwaaihade'nanyɨ.” Sara yawɨ'na yɨna yesa'najɨ nabaai anga Jeruzaalemɨna aya kɨba mena yɨ'mata ya'neba yɨdɨ'nyɨya'najɨ ke'ba'na yagaala pɨrɨsɨ wɨdɨna. 
LUK.19.12	Sarevɨdaa'nyɨ dara wɨdɨna “A'mwe naanga akwai anga saamɨnya menya pɨwɨnna kingɨyai yɨma'nya'nei yagalaawɨna ya'nei wɨna. 
LUK.19.13	Sɨnnawɨ sare sai gamɨre yaasɨwa'wawɨnya atɨraalyaraavɨ jaka jɨ'bwa'na yaka nɨgwia kinaaya jaapaina yaka sɨvɨlatɨraala pwarɨ sɨvɨlatɨraala pwarɨ sana sana avaaina yanga wɨjaavɨna. Sara yakegaa' wɨdɨna ‘Sarɨmɨ nɨgwia daza makwawopɨjɨ nɨmɨnyɨneba bɨzɨnɨzɨya pɨnɨ javɨkaryaawila! Yune nɨmɨ ayɨna bɨwɨjahaa'naneihɨlyɨra.’ Sara wɨdɨna yaka kaanna wɨna. 
LUK.19.14	Kaanna wɨna kya' kɨrɨ' a'mwe anga dazabanyara dazalyɨya avaaimwaalyara sahwarɨna sɨmɨlɨka wimwaaina. Sɨmɨlɨka sara wimwaaina yadɨvɨ' gamɨnyɨ dɨvidaa'nyɨ a'mwe marewɨjaraavɨ maryaasɨna kye' sahwarɨ dɨvidaa'nyɨ mɨjamakuna. Sara yevera sahwara dɨna ‘Nemɨ yawɨ'mwo. A'mwe dazai nemɨre kingɨyai namwaaladɨka!’ 
LUK.19.15	Yagaala sa' mɨjamakuna kye' kɨrɨ' sarɨ kingɨya dahɨlakɨna yesai dɨvi ayɨna bɨna yɨna yakei. Sai wɨdɨna ‘Nɨmɨre nyɨdaayadɨvɨta sɨnnawɨ nɨgwia wɨjaavena maryaasage dazaraavɨ jaka duzɨla! Nɨmɨ yawɨranganɨde'na a'mwe yuya pwaina pwainanyara nɨgwia kwaala gara gare ma'mwaata dɨngaka?’ 
LUK.19.16	Sara wɨdɨna kya' sahwara bɨna yeveraavɨdaa'nyɨ pwai aayagaa' maarakei wɨdɨna ‘Naangeigɨ, gɨmɨre nɨgwia tɨwedi kinaaya (20) dazangɨdaa'nyɨ bɨzɨnɨzɨya yavɨkaryena nɨgwia kwaala tu aadɨretɨ kinaaya (200) maa'mwana.’ 
LUK.19.17	Sara wɨdɨna kya' kingɨyai wɨdɨna ‘Nyɨdaayadɨnya tewaanyaigɨ, wawɨnya tewaanaange'na yadɨnyaigɨnyɨra. Gɨlyɨvɨta maalɨkengɨne'na nayaa yavada'gainadɨnyaigɨnyɨra. Sarevɨdaa'nyɨ dahaa' anga atɨraalyangɨ dɨmaremwaaideigɨnyɨ gɨthahɨlakɨweigɨnyɨra.’ 
LUK.19.18	Nabaai ayawɨdaa'nyɨ pwai bɨna yaka buthɨna ‘Naangeigɨ, gɨmɨre tɨwedi kinaayajɨ (20) nɨmɨ bɨzɨnɨzɨwawɨnya yadɨ dahaa' nɨgwia kwaala waanɨ aadɨretɨ kinaaya (100) maa'mwana.’ 
LUK.19.19	Sara wɨdɨna kya' kingɨyai wɨdɨna ‘Nabaai sabaaibɨ' anga atɨlyangɨ dɨmaremwaaideigɨnyɨ gɨthahɨlakɨweigɨnyɨra.’ 
LUK.19.20	Nabaai wawɨnya wɨdaayade pwai bɨna yɨna yaka wɨdɨna ‘Naangeigɨ, gɨmɨre nɨgwia tɨwedi kinaaya (20) dava warɨka dangaakana! Kwaabɨyɨvɨ'bubunya pɨrɨvɨ yewaa'mwagena wake davaakana! 
LUK.19.21	Sare' dare'nesɨ. Gɨmɨnyɨ gwangadɨ a'mwe kɨrɨ'mɨryaigɨnyɨ. Gɨlyɨvɨta a'mwe pwara wakamaremwaaidɨvɨsa, sa gɨmɨ maarɨna yadɨnyaigɨnyɨ. Nabaai tɨka wapaaya a'mwe pwara burɨdɨvɨsa, sa gɨmɨ yabwarina yadɨnyaigɨnyɨ. Sare'na nɨmɨ gɨmɨnyɨna lɨka naanga yadɨnyainyɨ.’ 
LUK.19.22	Sara wɨdɨna kya' kingɨyai wawɨnya wɨdaayade dazarɨ wɨdɨna ‘Nyɨdaayadɨnya yuna kayaa'nanyaigɨ, yune gɨnnya yagaala dazahɨrɨvɨne'na kotɨya' gɨmarideigɨnyɨra. Gɨmɨ yawɨ'dɨnyaigɨnyɨ. Nɨmɨ a'mwe kɨrɨ'mɨryainyɨ. Nabaai gɨlyɨvɨsa a'mwe pwara wakamaremwaaidɨvɨsa nɨmɨ maa'dɨnyainyɨ dɨnga'! Nabaai tɨka munne a'mwe pwara burɨdɨvɨsa, sa nɨmɨ yabwaryadɨnyainyɨ dɨngaka! Sasareinyɨ dɨngaka! 
LUK.19.23	Nɨnnya nɨgwia “Bengɨyavɨ wakɨma!” maja'neigɨ be'na yadɨnyaigɨnaka? Sara yɨjɨ kwajɨ nabaai ayɨna bena nɨgwia kwaalyajɨ yɨlakɨpɨja kabamaa'mudɨka!’ 
LUK.19.24	Nabaai a'mwe aya kɨba gaida'daavadapiyaraavɨ dara wɨdɨna ‘Dazahware tɨwedi kinaaya (20) daza' wɨdamaarapɨjɨ a'mwe tu aadɨretɨ kinaayajɨya (200) dazarɨ dumaarila!’ 
LUK.19.25	Sara wɨdɨna kya' sahwara wɨdɨna ‘Naangeigɨ, sai mena tu aadɨretɨ kinaaya kɨnɨnnakelyɨra.’ 
LUK.19.26	Sara wɨdɨna kye' sai wɨdɨna ‘Yɨhɨthɨvanɨge. A'mwe gazaizai tewaanya kɨnɨnnakei lɨmwagaza' nabaai nɨmɨ naanga pɨnɨjɨ yanga wɨjaavɨdeinyɨ. Kɨrɨ' a'mwe pwai tewaanya malɨmwagaryajai, sai yune maalɨkenna lɨmwagaraja' sasare sa' marasɨ'nɨdesɨ. 
LUK.19.27	Sare kɨrɨ' nɨmɨre yɨkamaanga dazara, sahwara yawɨ'na “Sai nemɨre kingɨyai namwaaladɨka!” Sara yawɨ'dɨvɨsa'na sarɨmɨ nɨmɨre tɨnna daryabanna makabapɨjɨ baramakila!’ ”
LUK.19.28	Jizaazai yagaala daza' mena jɨ'mwannaka sɨnnawɨ anga Jeruzaalemɨna kaanya waanyɨna. 
LUK.19.29	Waanyɨna yadehaa' anga Bepaaza anga Betaani sabanyaaina aya kɨbanna yɨ'ma'na, mugunyavɨ Wolivɨ wo'nɨkebanna, sare sabadaa'nyɨ gamɨre mɨdɨdita pwaraarɨ dara wɨdaasɨna 
LUK.19.30	“Kɨrɨmɨ saraaihi anga akyamwina dulaawideraaihɨlyɨra. Sara wɨlaawakɨlyɨ dogiya dɨwɨnya pwai wɨla yɨrakɨnɨkerɨ bɨramaa'na jideraaihɨlyɨ. Dogiya sai aaya mudɨ'na a'mwe aane pwai kwai milamwalɨbwaayarɨ. Sare sai wɨlya' yarɨmakwaasakɨlyɨ dɨmakabidelyɨ. 
LUK.19.31	Sare savɨ nabaai a'mwe pwai kwai dara yɨhithaanganajai ‘Dogiya sarɨ be'na yɨrala'manɨgɨleva!’ yɨ kɨrɨmɨ ayɨna dara duzideraaihɨlyɨ ‘Naangerɨ kumudaasɨwa' bamaa'mwoi.’ ” 
LUK.19.32	Saraarɨ sara mena maryaasɨna kya' saraai kaanna wɨna yagɨla kɨrɨmɨnyɨ yuya sara wɨdaka sanna bɨramaa'na. 
LUK.19.33	Bɨramaa'na yagɨla dogɨya dɨwɨnya sarɨ wɨla'nya yɨ'dɨvalakɨnɨke' yaarɨna yadaakɨlyɨ dogɨya sahwarɨ kwɨyakwarava saraarɨ yɨdaanganna “Dogiya dɨwɨnya sarɨ wɨlya' be'na galyaa'manɨgɨleva?” 
LUK.19.34	Sara yɨdaanganna kye' saraai wɨdɨna “Naangerɨ kumudaasɨwakɨra.” 
LUK.19.35	Wɨdɨna kyagi “Wikɨra,” wɨdɨna kye' Jizaazaryawɨnna saraai dɨwɨnya sai makabɨna yagɨla kɨrɨmɨre baazɨ'ma'nya saamɨnya dogiyarɨ a'ba yɨlakɨna kyagi Jizaazai a'ba bulevɨ yɨlamwaaina. 
LUK.19.36	Dogiyarɨ yɨlamwaaina yadɨ'nyɨ makuna yadaa'nyɨ a'mwera a'mwemɨlɨka yɨlaaya'na kumɨre baazɨ'ma'nya saamɨnya tutaanya kaanya widavadaa'nyɨyavakɨ kwala pɨgɨlawakɨwɨlaawɨna. 
LUK.19.37	Kwala pɨgɨlawakɨwɨlaawɨna yadaapi sahwai aya kɨba tu'adaihɨsaba Mugunya Wolivɨ mena wɨlaabɨna. Mena wɨlaabɨna yakegaa' aaya walaraimwannasaba gamɨre mɨdɨdɨvɨsara kwala bwa'naanya yuyara Gotɨyarɨ yɨlaaya naanga yɨna. Yuya dɨragɨnya yɨjɨwakadaa'nya tɨnna wanganeta sanna yawɨ'dɨvɨ' jaka dɨragɨnna dɨna yadɨvɨ' Gotɨyarɨ yaya' munyaba makina. 
LUK.19.38	Jake' dara dɨna
LUK.19.38	“Naangerɨne yayavɨna bɨwaka Kingɨyarɨ
LUK.19.38	Tewaanya naanga yanga yana!
LUK.19.38	Sɨgunyavɨne narya' yarai yɨma'nana!
LUK.19.38	Munyawɨnyarɨne yaya' byaannake' makɨlaana!”
LUK.19.39	Jaka sara dɨna yadaapi Perɨzɨya pwara kwala bwa'naanyavɨdaa'nyara gamɨnyɨ wɨdɨna “Wɨjɨwaakadɨnyaigɨ, gɨmɨre gɨmɨdɨdɨvɨsaraavɨ mayagaala duthathe'nanyɨra.” 
LUK.19.40	Sara wɨdɨna kye' ja'nawɨdɨna “Yɨhɨthɨvanɨge. Kumɨre maange bɨpaibɨza', yɨ sɨlyara kumɨ sara yagaala jaka dɨpɨ'dera daaka!”
LUK.19.41	Jeruzaalemɨ aya kɨbanna sai yɨ'mavaka anga naangeba tɨnna wanganna yɨna yaka savɨna kɨnna maredɨna. 
LUK.19.42	Sai dɨna “Dahaa' yɨrɨka darɨkɨ nabaai gɨmɨ kave mwaalya sabwina, naryavɨne mena kyawɨ'dɨkebagɨ - we'! Kɨrɨ' dahaa' nɨmɨnyɨna myawɨryadɨnya'na naryavɨ wakya'nebwi myawɨramaarivanɨgɨ. (Nɨmɨnyɨna ‘Aala!’ dadɨvɨ' daza gɨmɨ tɨnna mwanganyɨvanɨgɨ.) 
LUK.19.43	Pɨgaa' yɨma'najahaa' mala bwa'nya'ne gɨmɨre yɨkamaangera gɨmɨnyɨ yunewɨnna kurɨta ke'beva saamɨnya gyamaapɨ'de'gɨnyɨra. Kurɨta dazavɨ yunebanna bamwada'narapɨjɨ yunebanna akyamwi akyamwi maragɨhɨpaledaa'na gyɨpɨ'de'gɨnyɨ. Akyamwidaa'nyɨ akyamwidaa'nyɨ mala makulaabɨpɨ'devagɨnyɨ. 
LUK.19.44	Sara yapɨjɨ gɨmɨnyɨ kayaaka kuna gihalakapɨjɨ gɨmɨjɨ gɨnnyarajɨ sanaaihɨrɨ kayaaka yɨhigalakɨpɨ'denaaihɨlyɨ. Sare'na gɨmɨnne sɨla pwarɨ wanganakɨpɨ'dei mɨ'. Kurɨkavɨne sɨla pwarɨ a'ba yɨlamwaalɨkei mwari yadelyɨ. Aawa. Yuya wo'dalasɨ'nɨpɨ'dere. Aane pwai kwai waradei mɨ'. Aawa. Gotɨyai maryasaabakei gɨvadaihasamaarya'nerɨ gɨmɨ sɨmunya myawɨri yagɨna bule wɨjaavanɨgɨnya'gɨnyɨ.”
LUK.19.45	Sai sara kɨnna maredɨna yada sara dɨna yakegaa' Gotɨyare Angevɨ wɨlaawɨna yaka sahɨba kusawɨ nɨgwia mwagi'nadɨvɨsaraavɨ wɨlatamabwakɨraasɨna yada 
LUK.19.46	wɨdɨna “Gotɨyare Bukuya' dara yɨda'nɨkesɨ. Nɨmɨre ange' nɨmɨnyɨ wɨja'ne' mannadesɨra. Sara dɨnɨka kɨrɨ' sarɨmɨ yɨwaasa'na a'mwe kukera lɨka yulyarya'nebabɨsaba yɨma'nɨwakebera.”
LUK.19.47	Yuya yɨrɨkerɨkaavɨ Gotɨyare Angevɨ wɨjɨwaakada mwaalɨna. Sare sarɨna Gotɨyarɨna mubɨthɨka yɨra'dɨvɨta naangerajɨ Gotɨyare Kɨwɨjarajɨ a'mweraavɨre a'mwe naangerajɨ “Sahwarɨ tamakaana!” deva yesare. 
LUK.19.48	Sare' dare'nesɨ. A'mwe yuyara gamɨre yagaalya' kadɨka wɨ'nya'na dɨragɨnna yɨvanɨgasaraavɨne'na.
LUK.20.1	Yɨrɨka pɨrɨkɨ pɨgaa' Gotɨyare Angevɨ sai a'mwemɨlɨka a'mweraavɨ wɨjɨwaakɨna yɨna yada yagaala tewaanya' wɨjɨwaakɨna. Sara yadaa'nyɨyaba gamɨnyawɨnna Gotɨyarɨna mubɨthɨka yɨra'dɨvɨta naangerajɨ Kɨwɨjarajɨ nabaai a'mwe naangerajɨ yɨkabɨna. 
LUK.20.2	Sara yɨkabɨna yeva wɨdɨna “Nemɨnyɨ dɨnedana! Daza yɨvanɨgɨnyanna be dɨragɨnyasɨ yɨvanɨgɨnyavaka? Dɨragɨnya daza' aaihwai gɨzaawakavaka?” 
LUK.20.3	Sara wɨdɨna kye' sai kumɨnyɨ ja'nawɨdɨna “Nabaai nɨmɨ kwainyɨjɨ yagaala pɨrɨ'na yɨhithaanganɨde'nanyɨra. Nɨmɨnyɨ dɨnyɨjɨla! 
LUK.20.4	Jonɨmɨre bavɨtaazɨya yade' Sɨgunyavɨya' dɨngaka? Sa' a'mweraavɨre sɨmunyaburɨdaa'nya' dɨngaka?” 
LUK.20.5	Sara ja'nawɨdɨna kya' sarevɨ kumɨ sara dɨnyɨna “Nabaai nemɨ wɨdaaza' ‘Sabwi Sɨgunyavɨyabulyɨra,’ sai nedathe ‘Jonɨmɨre yagaalyavɨna dɨragɨnna malɨmwagyaihi be'na yadɨvɨtaihɨlaka!’ 
LUK.20.6	Nabaai nemɨ wɨdaaza' ‘Sabwi yune a'mweraavɨre sɨmunyaburɨdaa'nyabulyɨra,’ sara wɨdaaza'na a'mwe yuyara sɨla nanelɨwakɨpɨdɨka! Sare' dare'nesɨ. Yuyara ‘Jonɨ Gotɨyarɨ wɨ'nawɨjɨwaakadei, pɨropetɨyalyɨra,’ dɨragɨnna yawɨ'dɨvɨsa'nanyɨra.” 
LUK.20.7	Sara dɨnyɨna yeva ja'nawɨdɨna “Nemɨ myawɨrivanɨgo. Jonɨmɨre bavɨtaazɨya' gawɨdaa'nyɨ yɨma'nake' dɨngaka?” 
LUK.20.8	Ja'nawɨdɨna kye' Jizaazai kumɨnyɨ wɨdɨna “Sasare savɨdaa'nyɨ ‘Nɨmɨ dɨragɨnya gatha'daresɨyainyɨ yadɨnyainyakeva,’ mayɨhɨzɨ yɨhideinyɨ.”
LUK.20.9	A'mweraavɨ ke'ba'na yagaala datha' gaai wɨjɨwaakɨna “A'mwe pwai gɨraipɨwawɨnya pɨjɨ' yaburɨdakɨna yajazɨkɨ. Gɨraipɨwawɨnya sajɨ' ‘A'mwe pwara maremwaaibɨkajɨ,’ wɨjaavɨna yakei gamɨ sai anga menya pɨwɨ saamɨnyagaa' mwaalya'nei. 
LUK.20.10	Gɨraipɨwawɨnyajɨkɨ tɨka munne yabwaryagaa' gamɨre wawɨnyavɨ maremwaaidɨvɨsaraayawɨnna gamɨre wɨdaayade pwarɨ maryasaabɨna. ‘Wawɨnya maremwaaidɨvɨta sangɨdaa'nyɨ tɨka munne pɨvaa' wiabwaripɨkajɨ,’ maryasaabɨna. Sara yɨna kya' kɨrɨ' a'mwe wawɨnyavɨ maremwaaidɨvɨsara wɨdaayaderɨ mala tamɨna yeva kunerɨ ayɨna maragaibwakɨrasaabɨna. 
LUK.20.11	Sara yɨna kye' nabaai wawɨnya wɨdaayade pwarɨ ayɨna ayawɨnna maryaasɨna. Maryaasɨna kya' nabaai sai kwarɨjɨ mala tamɨna yeva bɨralyabwi yɨna yeva maragaibwakɨrasaabɨna. 
LUK.20.12	Nabaai ayɨna ayawɨnna pwarɨna maryaasɨna. Sarerɨ yɨnahu tamɨna yeva ga'bwarala naanga yɨnɨkerɨ mwasɨlaa marasɨ'nyɨna kye' sai kunei ayɨna bɨna. 
LUK.20.13	Sara yadaapɨri wawɨnyavɨ gyakwai dɨna ‘Gatha'dara yɨdeinyaka? Nɨnnya nyɨbwaalɨvaangei nawɨ'nyɨna tewaanna wivanɨgei maryaasɨdera. Sahware yagaalyavɨ kadɨka yɨnɨga wi'na wɨ'nɨpɨ'dei dɨngaka?’ 
LUK.20.14	Maryaasɨna kya' kɨrɨ' wawɨnya dazavɨ maremwaaidɨvɨta dazara gamɨre gawaalɨvaangei badaaworiyarɨ tɨnna wanganna yeva kumɨ sara dɨnyɨna ‘A'mwe dazai dɨvi ganɨmaangere yuya sa maaradelyɨra. Yarala, tamakaana! “Wawɨnya dazɨ' yune nemɨ saina lɨmwagaraana!” dawaajɨ tamakaana!’ 
LUK.20.15	Sara dɨnyɨna yeva gɨraipɨwawɨnya sajɨkɨ mwasɨlaa makwalyuna yeva yɨnahu tamakɨna. Sarevɨdaa'nyɨ gɨraipɨwawɨnya sajɨkɨ gyakwai sahwaraavɨ gatha'dara wiadelaka! 
LUK.20.16	A'mwe wawɨnyavɨ maremwaaidɨvɨsaraavɨna bɨna yojɨ kayaaka wigalakadelyɨ. Sara yojɨ gɨraipɨwawɨnya sajɨ' a'mwe mudɨka pwaraavɨ wɨjaavadezɨkɨ.” Jizaazai sara wɨdɨna kya' sa' kadɨka wɨ'nevera wɨdɨna “Sasare sabwi myɨma'nanna! Arɨkawɨ.” 
LUK.20.17	Sara wɨdɨna kye' sahwai kumɨnyɨ tɨnna wanganaka wɨdɨna “Bukuyavɨ yagaala dazavɨ be kaavɨla' warɨkavaka?
LUK.20.17	‘Sɨla dazai anga madɨvɨsara yawɨbwarasɨ'nesai,
LUK.20.17	Angevɨ simɨjamaanga yuna naangei yɨma'nɨwakelyɨra.’
LUK.20.18	Sara dɨnɨke' a'mwe gazaizai sɨla dɨragɨnaanga dazarɨ walatannojɨyai, yuna kayaaka wɨsɨ'nadelyɨ. Nabaai sɨla dazai a'mwe pwai kwarɨ a'badaa'nyɨ walaramajai dazai yuna kayaaka mɨlɨki'nyɨna yojɨyai yune surɨnya yɨwagakɨna yadelyɨra.”
LUK.20.19	A'mwe Kɨwɨjarajɨ Gotɨyarɨne tamira'dɨvɨta naangerajɨ sahwara yawɨ'na “Yuna dazagaa' sahwarɨ galalɨmwagaana!” dɨnyɨna. Sare' dare'nesɨ. “Sahwai yagaala daza' nemɨnyɨne'na kwaasɨ dɨvanɨkeva.” Kɨrɨ' a'mwe yuyara mwaaidapiyavɨna lɨka naanga yɨna yeva kave mwaalɨna.
LUK.20.20	Sagaa' gamɨnyɨ baihana'na yadɨvɨ' a'mwe pwaraavɨ gamɨreburɨ kwaasɨ yawɨramaata'neraavɨ maryasaabɨna. A'mwe dazara kwaasɨ darebwi yadɨvɨ' “Nemɨnyɨna ‘A'mwe yɨda'maraangerera,’ yawɨrana!” yawɨresaraavɨ “Gamɨre yagaala kayaa'nanya' wɨ'nawaajɨ Ga'maanɨya naangeryaba kotɨyavɨ marakaana!” deva maryasaabɨna. 
LUK.20.21	Sarera kwaasɨ dara yɨdaanganna “Wɨjɨwaakadɨnyaigɨ, nemɨ nayaa yawɨ'manɨgo ‘Gɨmɨre yagaalya' yɨda'maraangesɨra. Sara yadɨ gɨmɨ saigɨ a'mwemɨlɨkaavɨ a'mweraavɨ yagaala nebulya'na wɨjɨwaakadɨnyaigɨnyɨra. A'mwe naangeraavɨna lɨka myadɨnyaigɨnyɨ. Aawa. Yuyaraavɨ Gotɨyarebwi yune nebulyabwina wɨjɨwaakadɨnyaigɨnyɨra.’ 
LUK.20.22	Sareigɨ gara yawɨ'manɨgɨna? Gotɨyare kɨwɨnya' berɨ' dɨnɨkavaka? Sizaarɨ taakɨzɨya wɨjavaadeina dɨngaka? Mujaayɨ yaadeina dɨngaka?” 
LUK.20.23	Sara yɨdaanganna kye' sahwai kwaasɨ yagaala wɨdadaapiya dazabwina mena yawɨ'na. Sarevɨ sai wɨdɨna 
LUK.20.24	“Taakɨzɨnɨgwia pɨrɨ' dɨnyɨjɨwaainyɨla! Nɨgwia dazavɨ pɨkaryasɨ pikɨzaayasɨ warɨke' aarɨnevaka?” Wɨdɨna kya' sahwara wɨdɨna “Sizaarɨnesɨra.” 
LUK.20.25	Sara wɨdɨna kye' sai wɨdɨna “Yɨ Sizaarɨne sa, Sizaarɨ duzaayidengɨra. Nabaai Gotɨyare sa, yɨ Gotɨyarɨ duzaayidengɨra.” 
LUK.20.26	Sara nayaa wɨdɨna kya' a'mweraayaba gamɨre yagaalyavɨna magalalɨmwagi ye'. Yagaala kumɨnyɨ wɨrɨvɨkɨ'daasɨya dazanna atɨka maru'na'na. Sara yeva yagaala majɨna.
LUK.20.27	A'mwe pwara Sazuzɨyaraavɨre yɨsavaakɨdaasara gamɨnyawɨnna bɨna. Sahwara Sazuzɨyara yuyara dara dadɨvɨsare “A'mwe baidɨvɨsara ayɨna madɨkaayɨ yɨpɨ'derera.” 
LUK.20.28	Sarera bɨna yeva yɨdaanganya' wɨdɨna “Wɨjɨwaakadɨnyaigɨ, nemɨnyɨna Mozɨzai yagaala pɨrɨ' dara yɨdayaakesɨra ‘A'mwe pwai kwai kwala maarojɨyai dɨvidaa'nyɨ kaimɨraavɨmaayai balɨna yaja' nabaai gamɨjɨya gathaa'gahwaai pwai a'mwe savɨ kwala maarɨna yojɨ baryarɨne kaimɨraayai yɨmavɨdaakuna yana!’ 
LUK.20.29	Sara yɨda'nɨkevɨdaa'nyɨ kumɨ avaalyadaraka ata purɨdaa'nyɨ pwaraalyara mwaalɨna. Sareraavɨdaa'nyɨ pwai aaya sɨraangei a'mwevɨ kwala maarɨna. Sarei sai kaimɨraavɨmaayai balɨna. 
LUK.20.30	Sara balɨna kya' ayawɨdaa'nyɨ gahwaalaanga pwai a'mwe dazavɨ kwala maarɨna, balɨna. 
LUK.20.31	Dɨvidaa'nyɨ ayawɨ gahwaalaanga pwai avaaina sana yɨna. Sasare savɨ ata purɨdaa'nya pwaraala yuya sadaraka a'mwe savɨ kwala maareva yuyara kaimɨraavɨmaayara balɨna. 
LUK.20.32	Yuyara sara balɨna kye' dɨvidaa'nyɨ a'mwe sa' kɨrɨsɨ balɨna. 
LUK.20.33	Sarevɨdaa'nyɨ a'mwe baidɨvɨsara ayɨna dɨkaapɨjahaa' a'mwe daza' a'mwe aaihware' mwaaladevaka? Yɨdaanganya sare' dare'nesɨ. A'mwe ata purɨdaa'nyɨ pwaraalyara a'mwe savɨ kwala maareva kumɨre a'mwe' mwaalake'nanyɨra.”
LUK.20.34	Jizaazai kumɨnyɨ wɨdɨna “Yuna dahaasara kwala maa'dɨvɨ' kwala maa'nadɨvɨsare. 
LUK.20.35	Kɨrɨ' dɨvi nawɨ'nya sagaa' kurɨnakera mwaaibɨnera, ayɨna dɨkaapɨnera yɨ dazara kwala mamaari yɨna, kwala mamaa'nyɨ yɨna yɨpɨ'derera. 
LUK.20.36	Sare' dare'nesɨ. Ayawɨdaa'nyɨ ayɨna mabalyɨ yɨpɨ'dera. Sare' dare'nesɨ. Ejelɨyarabɨ' mwaaibɨ'derera. Gotɨyai baryaraavɨ ayɨna yɨdɨkaavaja'na gamɨre kaimɨraayara mwaaibɨ'derera. 
LUK.20.37	Nabaai a'mwe bainɨkera ayɨna dɨkaapɨ'de' Mozɨzai kwalyɨ nejɨwaakadelyɨ. Yɨta maalɨkikɨ dɨtaalɨta yɨdadaa'nyɨya'najɨ kɨwɨnya dara dadelyɨ ‘Dahaa' Naangei Evɨraamɨmɨre Gotɨyalyɨ. Aazakɨmɨre Gotɨyalyɨ. Jaikopɨmɨre Gotɨyalyɨ.’ Sara dɨnɨkesɨ. 
LUK.20.38	Sasare savɨdaa'nyɨ Gotɨyai yune a'mwe bainɨkeraavɨna Gotɨyai mɨka. Aawa. Sai Gotɨya a'mwe gaala kurɨnakeraavɨnelyɨ. Sare' dare'nesɨ. Gotɨyai yawɨ'na ‘A'mwera yawɨ'na “Bainɨkerera,” kɨrɨ' yuyara gaala kurɨnakerera.’ ” 
LUK.20.39	Sara wɨdɨna kya' Kɨwɨja pwara gamɨnyɨ ja'nawɨdɨna “Wɨjɨwaakadɨnyaigɨ gɨmɨ tewaanya dɨwaana.” 
LUK.20.40	Sare' dare'nesɨ. A'mwera ayɨna yɨdaanganya aane pɨrɨ' kɨrɨsɨ wɨja'ne' lɨka naanga yesa'nanyɨ.
LUK.20.41	Kumɨnyɨ wɨdɨna “Gatha'darevɨ dadɨvɨtavaka? ‘Kɨraazɨtɨyai, Gotɨyai dahɨlakakei, Devitɨmɨre kaimɨraayalyɨreva.’ 
LUK.20.42	Yɨdaanganya sare' dare'nesɨ. Bukuya Saamɨyavɨ Devitɨ gamɨ sai dara wɨjaa'
LUK.20.42	‘Naangei nɨmɨre Naangerɨ dara wɨda'
LUK.20.42	“Gɨmɨ nɨmɨre aangasɨmagɨ dɨragɨnyaba mwaaida'gɨzɨ
LUK.20.43	Yɨkamaangeraavɨ gɨmɨre sɨvɨlyɨraarɨ marulawakɨdehaa'nanyɨ,” ’
LUK.20.44	Sara dɨnɨkevɨdaa'nyɨ Devitɨ gamɨ sai dɨna ‘Naangelyɨra.’ ‘Sai gamɨre kaimɨraayala,’ gatha'darevɨnaka?”
LUK.20.45	A'mwe yuyaraayaba, yuyara kadɨka wɨ'nyɨna yadaapi, sai gamɨre mɨdɨdɨvɨsaraavɨ wɨdɨna 
LUK.20.46	“A'mwe Kɨwɨja daraavɨna yawɨrapɨjɨ nayaa javada'gainyideihɨlyɨra. Mala nayaa jɨwannyideihɨlyɨra. Dareraavɨnesɨ. Baazɨ'ma'nya saamɨnya baazɨ'ma'nadɨvɨ' kaanya yamarya'na tewaanna wɨvu'naderera. A'mwe a'mwera kwala yɨ'bwa'nemwaaidɨvɨsaba wabwiwayagaala ‘A'mwe naangeigɨ!’ wɨjavwina tewaanna wɨvu'naderera. Lotuangevɨ nawɨ'nyaba a'mweraavɨre tɨnnyarɨ walamwaalya'na tewaanna wima'naderera. Sara yadɨvɨ' tɨka munne naangengɨ namwaalyɨta nawɨ'nyarɨ yɨlamwaalya'na tewaanna wɨvu'naderera. 
LUK.20.47	Sarera a'mwe yaanyɨwaakengɨ kwaasɨ yagaala wɨdadɨvɨ' kunnya angengɨya kuka yuna maa'dɨvɨsarera. ‘A'mwera nemɨnyɨna “Tewaanyarera,” yawɨpɨka!’ deva Gotɨyarɨ wɨjavwina saamɨnyabwi mɨje'mwamwodɨvɨsarera. Sara yadɨvɨta sabwine'ne' wɨrɨvɨkɨrya'negaa' taanginya naange' pwaraavɨ wavɨlasa' kuna maapɨ'derera.”
LUK.21.1	Maranganna yaka baihana'dɨ'nyɨ a'mwe gɨlyɨvɨta naangejɨyara Gotɨyarɨne nɨgwia wakadɨvɨta bukusarɨ nɨgwia sɨhumale wakɨ wakya yɨna. 
LUK.21.2	Wakɨ wakya yɨna yadaapi tɨnna baihana'na yada a'mwe yaanyɨwaaka wɨgainaka pɨrɨvɨ tɨnna wanganna. Sahɨrɨ' bukusarɨ nɨgwia maalɨka pukaainanyɨkaai yɨrakakesɨ. 
LUK.21.3	Tɨnna wanganna yaka wɨdɨna “Nebulya'na yɨhɨthɨvanɨge. A'mwe yaanyɨwaaka wɨgainada daza' nɨgwia yɨrakɨvanɨke' a'mwe pwaraavɨ wavɨla'mwakesɨra. 
LUK.21.4	Sare' dare'nesɨ. Yuya dazara nɨgwia naanga kɨnɨnnakera, sarera Gotɨyarɨne wɨjaaya'ne pimagɨnya maalɨkemɨlɨ'na wɨjaavanɨgasarera. Kɨrɨ' a'mwe daza' yuna wɨgainadaa'nyɨ kɨrɨ' gamɨre nɨgwia yuya yɨrakɨna yɨvanɨke', gamɨnne tɨka wapaaya mubya'ne pɨnɨ mivainyɨ yɨwakesɨra.”
LUK.21.5	A'mwe pwara Gotɨyare Angevɨna dɨna “Anga dazavɨ sɨla tewaanya paidapaide yɨ'dejɨ mannɨkesɨra. Nabaai Gotɨyarɨne yuya nawɨ'nya, sɨhumale sajɨ aaraare yawakadɨvɨsasɨra.” Sara dɨna yadaapi sai wɨdɨna 
LUK.21.6	“Dahaa' sarɨmɨ tɨnna wangamanɨgata daza pɨgaa' yɨma'najahaa' sɨla pwai sɨla pwarɨ a'badaa'nyɨ yɨlamɨwɨ'naradei mɨka! Yuya budawasɨ'na yɨpɨja kewɨnɨ bwalaraawadengɨra.”
LUK.21.7	Sahwarɨ yɨdaanganna wie' “Nejɨwaakadɨnyaigɨ, dazaba gathɨhaasagaa' yɨma'nadevaka? Sarevɨ nemɨ yawɨranganaade ‘Sarevɨ sa' yɨma'nadehaa' aya kɨgaa'ne wɨjɨwaainya' berɨvaka?’ ” 
LUK.21.8	Sara yɨdaanganna kye' sai wɨdɨna “Sarɨmɨ mala nayaa jɨwannyɨla! Kwaasɨyabwina nayɨhɨthɨpɨka! Sarevɨ dare'nesɨ. Sarɨmɨnyawɨnna a'mwe kwalaalyara badɨvɨ' nɨmɨnyɨne yaya' yɨhɨthadɨvɨ' wɨdɨna ‘Nɨmɨ sainyɨ sahwainyɨra.’ Nabaai sahwara yɨhɨthɨpɨ'de ‘Aya kɨgaa' mena yɨma'nɨwakegaakɨra.’ Sara yɨhɨthɨpɨjaraavɨ namɨdɨbɨthɨka! 
LUK.21.9	Mala naanga bwa'nadɨvɨ' dadaapiya sangɨna sarɨmɨ kadɨka du'nyideihɨlyɨ. Sare sanna sarɨmɨ lɨka nyɨwaainɨpɨdɨka! Aawa. Sare' dare'nesɨ. Sasare dazaza sɨnnawɨ mena yɨma'nojɨ kɨrɨ' yɨrɨka aayarɨ'negaa' yɨme'nya'bɨ' yɨma'nade' mɨka!”
LUK.21.10	Sagaa' sahwai wɨdɨna “A'mwe anga naanga pimagɨnyarajɨ a'mwe anga naanga pimagɨnya pwarajɨ mala bwa'nɨpɨ'derera. Nabaai kingɨya pware savaasɨ kingɨya pware sarajɨ mala bwa'nɨpɨ'derera. 
LUK.21.11	Kwaakevakɨ wɨnɨnya naangenna naangennanya lavirɨ'mwagakadevakɨra. Anga pimagɨdaa'nyɨ anga pimagɨnna a'mweraavɨ mɨjɨka naangejɨ nabalya naangejɨ yɨma'naderera. Sɨgunyavɨ dala nabinabinya naangenna naangennanya wɨjɨwaainya yɨma'naabazangɨ lɨka yɨrɨ'galamihya'ne danganyideihɨlyɨ. 
LUK.21.12	Kɨrɨ' yuya daza mima'naabyadozɨ sarɨmɨnyɨ ata galayɨhɨlɨmwagapɨjɨ yuna kayaa'na yɨhipɨ'deihɨlyɨ. Lotuangengɨ kotɨya yɨhɨmaryadɨvɨ' kalavuzavɨ yɨhɨmwangɨmwaaihɨpɨ'deihɨlyɨ. Nɨmɨnne yaya savɨna ‘Marulawakaana!’ yawɨ'dɨvɨ' kingɨyarajɨ Ga'maanɨya naangerajɨ saraayawɨnna yɨhɨmakabadɨvɨ' yɨhɨmarɨdaakupɨ'deihɨlyɨ. 
LUK.21.13	Sasare savɨ nɨmɨnyɨna nayaa jalɨkurakɨna jide'nanyɨ. 
LUK.21.14	Sare savɨdaa'nyɨ sarɨmɨ yagaala kumɨnyɨ ayɨna wɨja'ne sarɨmɨre sɨmunyarɨ myawɨramaremwaaibɨna! 
LUK.21.15	Sare' dare'nesɨ. Sarɨmɨre maangikaavɨ nɨmɨ sainyɨ nɨmɨre yagaalya yɨhwakadɨ sɨmunya tewaanya yɨhɨzaavɨdeinyɨra. Sare'na sarɨmɨre yuya yɨkamaanga kwara nɨmɨre yagaala yɨhɨzaavɨwɨja dazavɨ marayɨhɨrɨvɨkɨpɨ'dera mɨka! 
LUK.21.16	Sɨrɨnɨmaangerajɨ sɨrɨdaasɨrɨgwaaravajɨ avaalyarajɨ sɨrya'mwerajɨ sara yɨkamaangeraayawɨnna yɨhɨmaaripɨ'deihɨlyɨ. Sara yadaapi sarɨmɨnyɨdaa'nya pwaraavɨ tamakɨpɨ'derera. 
LUK.21.17	Nabaai a'mwe yuyara nɨmɨnne yaya savɨna yawɨ'dɨvɨ' sarɨmɨnyɨna sɨmɨlɨka wimwaalade'nanyɨ. 
LUK.21.18	Kɨrɨ' sarɨmɨre mɨnyagɨnyangɨya mɨjata aane pwai kwai samwi yala'daavadei mɨka. Arɨkewɨ. 
LUK.21.19	Sarɨmɨ dɨragɨnna daavapɨjɨyavɨ sarɨmɨre gaalyabwi dɨmaaryideihɨlyɨra.
LUK.21.20	Dɨvi Jeruzaalemɨna aamiyara aawɨlasara bapɨjɨ bahɨhɨpaidapi sarɨmɨ danganyidehaa' jawɨryide ‘Anga naangeba kayaaka yɨgalakya'negaa' mena nebawa mɨka!’ 
LUK.21.21	Dazagaa' a'mwe anga Juthɨya mwaaibɨzara mugunyangɨna lɨkaanya yɨlaawɨpɨka! Nabaai a'mwe Jeruzaalemɨ mwaaibɨzara yarai yagalya'mavapɨjɨ pɨwɨnnera wɨpɨka! Yɨ anga naangeba mwasɨlaa mwaaibɨzara sahɨba kusawɨ mulaawɨpɨna! 
LUK.21.22	Dazahɨgaa' yɨ Gotɨyaregaa' kayaa'nanyabwina tɨvɨkɨta ya'negaa' yɨma'nadehaakɨra. Sarevɨdaa'nyɨ yagaala yuya Gotɨyare Bukuyavɨ yɨda'nɨke sa yuna nebwina yɨma'nadennanyɨra. 
LUK.21.23	Yɨrɨka sasarerɨkaavɨ a'mwe kaimɨraavɨmunnakenna we'! Nabaai kaimɨraayangɨ aamunya ya'daapɨjɨyanna we'! Sare' dare'nesɨ. Kwaaka dazavakɨ taanginya naange' yɨma'nadevakɨra. Gotɨyare sɨnna tɨke' a'mwe dazaraavɨ a'mwe dazamɨlɨkaavɨ waradesɨra. 
LUK.21.24	Kwaari'masɨramɨnya' yuneba tamaasaderera. Yɨkamaangera kalavuza maa'dɨvɨ' ajɨmya yuyangɨyaraavɨ marɨmwaaihɨpɨ'dere. A'mwe ajɨmya yuyangɨyaraavɨre sɨvɨlyajɨ Jeruzaalemɨ paihɨ'dɨvɨ' dathɨwagemwaaibɨ'derera. Sara yapɨjɨyaraavɨregaa' dɨvidaa'nyɨ ajɨmya yuyangɨya saraavɨregaa'na yɨnahu mi'na kyɨma'nojɨ Jeruzaalemɨ Juyara ayɨna nayaa maremwaaibɨ'desɨra.
LUK.21.25	Nyɨlyarɨjɨ lawerɨjɨ sɨlɨngaamɨnyarɨkaavɨjɨ sɨgunya yunevɨ dala nabinabinya wɨjɨwaainya'ne yɨma'nadengɨ. Nabaai Kwaakevakɨ saalaalyavɨre aalɨmavajɨnaake' yɨ'munya'bɨ' wɨlapida gazamɨlɨsamɨlɨ' wɨlamujangɨ'daawori a'mwe ajɨmya yuyangɨyaraavɨre sɨmunyavɨ yuna kayaaka wigaida lɨka naanga yɨpɨ'derera. 
LUK.21.26	A'mwera Kwaakevakɨ yɨma'nade sanna yawɨ'dɨvɨ' kumɨre kɨlaakejɨ'na lɨka naanga yɨpɨ'derera. Sare'na kumɨre tɨnnyara jɨhɨmihɨta kɨrɨbɨbɨnya wɨbwaa'naderera. Sare' dare'nesɨ. Sɨgunyavɨya dɨragɨnya dɨ'nake sa yonyɨ yonyɨ yɨma'nade'nanyɨra. 
LUK.21.27	Daza' kima'nojɨ A'mweraavɨne Kaimɨraayainyɨ yɨraaya pɨjɨkɨ waidavadaa'muri dɨragɨnya naangesɨ byaanna naangesɨyainyɨ nyangabɨ'deinyɨ. 
LUK.21.28	Dɨvi yuya daza gaai yɨma'nadaawori ‘Gotɨyai nemɨnyɨ ayɨna maarya'negaa' aya kɨba menanyɨra,’ yawɨ'dɨvɨ' sara yɨma'nya'ne'na nayaa dɨragɨnna daavapɨjɨ sarɨmɨre mɨnyagɨnyɨ' kekina dɨhaihɨta jideihɨlyɨ.”
LUK.21.29	Sahwai ke'ba'na yagaala pɨrɨ' kumɨnyɨ wɨdɨna “Yɨta pihɨyɨkɨjɨ yɨta pukaavɨjɨ tɨnna wangadɨvɨsaihɨlyɨ. 
LUK.21.30	Yɨkwarake' yɨnarɨwaala kya'nojɨ tɨnna wanganapɨjɨ sarɨmɨ saihi jawɨryide ‘Nyɨlyai gaai damaarojɨ tewaanyagaa' aya kɨgaa' yɨma'nade' daaka!’ 
LUK.21.31	Sasare sahɨbaaibɨsa' sasare sahɨnɨ kima'nojɨ tɨnna wanganapɨjɨ jawɨryide ‘Gotɨyai a'mweraavɨ maremwaaide' mena aya kɨba daaka!’ 
LUK.21.32	Nebulya'na yɨhɨthɨvanɨge. Sarevɨ a'mwe sagaasara mabalyɨ kyapɨri yuya daza mena yɨma'nadehaa'nanyɨ. Arɨkewɨ. 
LUK.21.33	Sɨgunyasɨ Kwaakesɨ mena yɨwɨna yojɨ kɨrɨ' nɨmɨre yagaalya' yɨwode' mɨka. Arɨkewɨ.
LUK.21.34	Sarɨmɨ mala nayaa jɨwannyɨla! Biyaaya nyawaaihasa'na mɨnyagɨnyɨ' kɨrɨbɨbɨnya nyɨhima'nadɨka! Biyaaya yuyagaa' yaasɨwa'na nadɨvɨ' yɨmaka nyuibɨthɨka! Kɨlaakejɨkɨne sanna sɨmudaadaanya nyawɨ'mwaainɨpɨdɨka! Sasare sabwi sarɨmɨre sɨmunyavɨ kuna dathɨvaina yɨhyojɨ yɨ sagaa' naanya' yaawiarɨ lɨvavu'dɨhɨ'devaaibɨ' Naangere yɨrɨkerɨ' yɨme'nya'bɨ' yɨhɨbɨramaaradeihɨlyɨ. 
LUK.21.35	Sare' dare'nesɨ. Yɨrɨka dazarɨ' a'mwe Kwaakevakɨ yuneba mwaaihata yuyaraavɨ yɨma'naderɨkɨ. 
LUK.21.36	Gazagaasagaa' sarɨmɨ nayaa dɨvaihanaryɨla! Sara yadɨvɨ' ‘Nemɨnyɨ dɨragɨnya nejaavana!’ dapi Gotɨyarɨ dɨragɨnna jɨthaanganyɨla! Sarevɨdaa'nyɨ yɨ yɨma'naabathe yuya dazangɨ davɨlayideihɨlyɨra. Sara yapi A'mweraavɨne Kaimɨraayainyaba dɨthaayide'nanyɨra.”
LUK.21.37	Yuya yɨrɨkerɨkaavɨ Gotɨyare Angevɨ a'mweraavɨ wɨjɨwaakakelyɨ. Sawɨsavɨ Mugunya Wolivɨ wo'nɨkevɨna se yɨla'daawadelyɨ. 
LUK.21.38	Sarevɨ yuya a'mwera yuna mwanyavɨna dɨkakwalyodɨvɨ' Gotɨyare Angevna gamɨre yagaalyangɨ kadɨka bu'nya'nera badɨvɨsarera.
LUK.22.1	Gɨrɨkula lɨwɨnya mavamidakya'ne munnegaa' nawɨ'nyagaa' aya kɨgaa' mena yɨma'nyɨna. Yɨ “Pari'ma'munneva! Gotɨyai Ne sɨnnawɨnyaraavɨ yɨvainyaakegaaka!” dadɨvɨsagaakɨ. 
LUK.22.2	Aya kɨgaa' mena yɨma'nyɨna kya' Gotɨyarɨna mubɨthɨka yɨra'dɨvɨta naangerajɨ Kɨwɨjarajɨ sahwara aanga'mweraavɨna lɨka yɨna yeve'na kuna dɨnyɨna “Nemɨ sahwarɨ kave gatha'dara yawaajɨ tamakaadelaka?”
LUK.22.3	Sagaa' Kayaa'nanyai Saataanɨ Juthaazare sɨmunyavɨ wɨlamwaaina. Sai Yɨzɨkerɨyotɨyala wo'nɨkei, sɨvɨlɨrɨdaa'nyɨ pwaraalyaraavɨdaa'nyai. 
LUK.22.4	Sarei wawokegaa' Gotɨyarɨna yɨra'dɨvɨtara pɨrizɨya naangerajɨ Gotɨyare Angevɨ maremwaaidɨvɨta naangerajɨ yagaalya' jamungajɨna. Sahwarɨ kumɨnyɨneba wɨmaarya'ne tusarɨ'na bɨrya'nei. 
LUK.22.5	Sara mena jamungajevera yɨlaaya yeva Juthaazarɨ nɨgwia wɨjaaya'ne'na jamungajakɨna. 
LUK.22.6	Sarevɨ kumɨre yagaalyavɨna Juthaazai “Ya!” wɨdɨna yakei sahwarɨ kumɨnyɨneba wɨmaarya'ne tusarɨ'na bɨrɨna bɨrɨna. Sarei yune gave pɨgaa'nei, a'mwera a'mwe gamɨjɨ mye'mwannamwaalyadapiyagaa'nei.
LUK.22.7	Gɨrɨkula lɨwɨnya mavamidakya'ne yɨrɨke' yɨma'nyɨna. Yɨrɨka dazarɨkɨ Pari'ma'munne sipɨzipɨya dɨwɨnyai tadɨvɨsagaakɨ. 
LUK.22.8	Sarevɨ sai Pitarɨjɨ Jonɨmɨjɨ saraarɨ maryaasa'neraarɨ wɨdɨna “Kɨrɨmɨ wawokɨlyɨ nemɨnne tɨ'munne tɨka naade jovɨrawakaawila!” 
LUK.22.9	Wɨdɨna kya' saraai wɨdɨna “Naarɨmɨ gawɨ yovɨrawakade'na nehɨthɨwaana?” 
LUK.22.10	Wɨdɨna kyagi sai wɨdɨna “Yɨthaanyi! Anga naangebanna wɨlaawakɨlyɨ a'mwe pwai kwadɨka naangevɨ aalya' makwojɨyai tutaanyavɨ kɨrɨmɨnyɨ yɨhurata'najai. Yɨ kɨrɨmɨ sarɨ mɨjamakuna yakɨlyɨ anga gamɨ wɨlaja savɨna kwaraaihɨlyɨ wɨlɨna jidesɨra. 
LUK.22.11	Sara yakɨlyɨ anga dazavɨ gyakwalaangerɨ nayaa dara duzideraaihɨlyɨ ‘Nejɨwaakadei gɨmɨnyɨ gɨthɨwakeigɨnyɨ “Nɨmɨrerajɨ tɨ'munne naade' nɨmɨnne ku'dɨke' gava warɨka?” ’ 
LUK.22.12	Sara kudakɨlyɨ sai ku'dɨka yarinɨka naange' munyawɨ, wapeyɨ'bɨnyajɨ namwaalyɨsajɨ kɨnɨnnakevɨ yɨhibwarɨdaakwadelyɨ. Ku'dɨka dazahɨrɨvɨ tɨ'munne jovɨrawakyideraaihɨlyɨ.” 
LUK.22.13	Mi'na wɨdɨna kya' maryaasakeraai kaanna wɨna yagɨla gamɨ wɨdaka kɨbaaina sana yɨna yagi. Sara yagɨla Pari'ma'munne yovɨrawakɨna.
LUK.22.14	Tɨka nya'negaa' mena kima'na' yɨ'bɨnyavɨ sai walamwaaina yadaa'nyɨ wɨdaasadera apozelɨyara walaye'mwannemwaaina. 
LUK.22.15	Sai wɨdɨna “Sarɨmɨjɨ Pari'ma'munne da' ye'mwannanya'na tewaanya dɨragɨnna nyɨvu'nɨvanɨ'. Sara ya'mujɨyainyɨ dɨvi daanga maarɨdeinyɨra. 
LUK.22.16	Sare' dare'nesɨ. Dara yɨhɨthɨvanɨge. Sarɨmɨjɨ tɨ'munne ayawɨdaa'nyɨ sasara yɨhye'mwannanɨdeinyɨ mɨka. Arɨkawɨ. Kɨrɨ' Gotɨyai a'mweraavɨ maremwaalade sa yune nebwina yɨma'najahaa'na yɨ sagaa' ayɨna nɨdeinyɨ.” 
LUK.22.17	Wɨdɨna yaka kaapɨvananyai maarɨna yaka Gotɨyarɨ suya wɨdɨna yaka wɨdɨna “Sarɨmɨ datha' maarapɨjɨ yanga dɨmunɨgulaawila! 
LUK.22.18	Sare' dare'nesɨ. Dara yɨhɨthɨvanɨge. Dahaasɨ dɨvi kɨgaasɨ waainɨwɨlyabaarɨdaa'nya yɨsiaalya manyɨ yɨdeinyɨra. Arɨkawɨ. Gotɨyai a'mweraavɨ maremwaalade sa' yune' nebwina yɨma'najahaa'na yɨ sagaa' ayɨna nɨdeinyɨ.” 
LUK.22.19	Wɨdɨna yaka gɨrɨkulya' maarɨna yaka Gotɨyarɨ suya wɨdɨna yaka gunyɨna yaka wɨjaavɨna yakegaa' wɨdɨna “Daza' nɨmɨre kɨlaakejɨkɨra. Sarɨmɨnyɨne'na wɨjaavɨnɨdezɨkɨra. Sarɨmɨ yuyagaa' sasara yadɨvɨ' nɨmɨnyɨna ayɨna jawɨryidevwinesɨ.” 
LUK.22.20	Wɨdɨna kya' mena nevegaa' kaapɨvananya sahwarɨ avaaina sana yɨna, “Kaapɨvananya dathai nɨmɨre tawevɨya yagaala wɨlɨmwagarɨke mudɨkesɨra. Sarɨmɨnyɨneba nɨmɨre tawe' yɨhɨthɨngikɨdesɨra. Nyɨramakɨpɨ'desɨra. 
LUK.22.21	Kɨrɨ' yɨthaanyi, a'mwe nɨmɨnyɨ yɨkamaangeraavɨna nyɨbwarɨdaakwia'nei yɨ'bɨnya dava davɨ nɨmɨjɨ ye'mwannamwaaihola dalaakana! 
LUK.22.22	A'mweraavɨne Kaimɨraayainyɨ sɨnnawɨ Gotɨyai tuta yawɨbwarakakevɨ mɨdɨmanɨge. Kɨrɨ' we'! Yɨkamaangeraavɨna nyɨbwarɨdaakwia'ne dazarɨ kayaaka gara yɨgainadei dɨngaka! We'!” 
LUK.22.23	Sai sara daka yadɨ'nyɨ kumɨ sara yɨdaanganyɨ yɨdaanganya binɨgulɨna “Sasare sabwi aaihwai yade'nevaka?”
LUK.22.24	Dɨvi maalɨkegaa' sahwara gavamarasɨ'nyɨyagaala dɨnyɨna, “A'mweraayaba nemɨnyɨdaa'nyɨ nemɨre a'mwe naangei aaihwalaka? Nɨmɨ dɨngaka!” 
LUK.22.25	Sara wɨdesavɨna sai wɨdɨna “Ajɨmya yuyangɨya kingɨyara kwaakewɨnna a'mweraavɨ marulawakadɨvɨsara. A'mweraavɨ maremwaalyabwine dɨragɨnya' kɨnɨnnakera yawɨ'na ‘A'mwera nemɨnyɨna yawɨpɨka! “Sahwara yanga neyadɨvɨsarera.” ’ 
LUK.22.26	Kɨrɨ' sarɨmɨ sasare sabwi nyɨpɨdɨka! Aawa. A'mwe sarɨmɨnyɨdaa'nyɨ pwai naanga yɨma'najai sai aaya dɨviyai yɨma'nana! Nabaai sarɨmɨre maremwaalyai sara yɨhɨthaayadei mwaalana! 
LUK.22.27	Sare' dare'nesɨ. A'mwe naangei aaihwalaka? A'mwei yɨ'bɨnyavɨ namwaalyɨsarɨ mwaaidei dɨngaka? A'mwei wapaaya bulawɨjaaya'ne wɨdaayadei dɨngaka? Namwaalyɨsarɨ yɨlamwaalaka tɨka munne nada a'mwe dazai sahwalyɨra. Kɨrɨ' sarɨmɨnyɨ tɨnnyaba sarɨmɨnyɨ gaimwanga ya'neinyɨ yɨhɨthaayadeibɨsainyɨra.”
LUK.22.28	“Nɨmɨnyɨ yɨjɨwaala'ne yɨma'nakegaa' sarɨmɨ kwaihɨlyɨ kuna nye'mwannamwaaimanɨgasaihɨlyɨ. Nyagalya'makuvanɨgataihi mɨka. 
LUK.22.29	Sarevɨ nɨmɨnyɨna Nɨmaamaangei maremwaalyaburɨ nyɨjaavakabaaibɨ' sarɨmɨnyɨna maremwaalyabwi yɨhɨzaavɨdeinyɨra. 
LUK.22.30	Nɨmɨre maremwaaidɨnyainyɨre yɨ'bɨnyavɨ tɨ'munne nye'mwannanadɨvɨ' aalya nye'mwannanya'neihi yɨhɨzaavɨdeihɨlyɨ. Nabaai kingɨyaraavɨre namwaalyɨsaraavɨ mwaalapɨri a'mwe Yɨzɨrelɨya yɨta savakaavɨya sɨvɨlɨrɨdaa'nya pwaraalyaraavɨne yawɨbwa'dɨvɨsaihi dɨmwaalyideihɨlyɨ.”
LUK.22.31	“Saaimonɨ! Saaimonɨ! Yɨthaa! Kayaa'nanyai Saataanɨ sarɨmɨnyɨ maarya'na mena wɨdɨwakeihɨlyɨ. Witɨya asasɨ gɨrɨdavalɨlɨvaidevaaibɨ' yɨjɨwaalya'neihɨrɨ walayɨhɨvapalakadeihɨlyɨra. 
LUK.22.32	Sare kɨrɨ' Gotɨyarɨ gɨmɨnyɨna dara yɨdaangamweigɨnyɨ ‘Saaimonɨmɨre dɨragɨnna lɨmwagasabwi mimaananna!’ Sareigɨ nɨmɨnyɨna ayɨna gɨnyɨma'naawa'gɨzɨ ba'gɨzɨyaigɨ gɨmɨjɨya ja'mweraavɨ jɨvaimwadeigɨnyɨra.” 
LUK.22.33	Sara wɨdɨna kya' sai wɨdɨna “Naangeigɨ, gɨmɨjɨ kalavuzangevɨna ye'mwannɨgwɨya'najɨ gɨmɨjɨ ye'mwannabalya'najɨ mena yawɨma'nɨweinyɨra.” 
LUK.22.34	Sara wɨdɨna kya' sai wɨdɨna “Pitaigɨ gɨthɨvanɨge. Sawɨta datharɨkɨ yɨrɨkunyagaa' kukuraayai jaka majadoriyagaa'na dahasaai dahaa' ‘Jizaazarɨ mwanganyainyɨra,’ duthatheigɨnyɨra.”
LUK.22.35	Sai yuya sahwaraavɨ wɨdɨna “Sɨnnawɨ kɨgaa' nɨmɨ yɨhɨmaryaaseihi, nɨgwɨpaawɨzɨyajɨ gɨlyajɨ kwaari'masɨvɨlyajɨ mamakwɨyɨ yesaihɨlyɨ. Dazahɨgaa' sarɨmɨ gɨlyɨvɨta pɨrɨ' kɨrɨ' yɨhɨmudaasakeihi daaka?” Wɨdɨna kya' sahwara wɨdɨna “Aawa. Nemɨnyɨ aane pɨrɨ' kɨrɨ' mɨka!” 
LUK.22.36	Wɨdɨna kye' sai wɨdɨna “Kɨrɨ' dahaa' a'mwei nɨgwɨpaawɨzɨya kɨnɨnnakei sai sa' nayaa maarana! Gɨlya kɨrɨsɨ avaala sara jɨla! A'mwei kwaari'masɨramɨnya maayai gannya yɨvɨsa' nɨgwianna mubɨna yojɨ kwaari'masɨramɨnya pɨrɨ' mubathelyɨra. 
LUK.22.37	Sare' dare'nesɨ. Dara yɨhɨthɨvanɨge. Gotɨyare bukuyavɨ yɨda'nɨke' yunebanna nɨmɨnyɨ nyɨma'nana! Dare' dɨnɨ' ‘A'mwe kɨwɨnyangɨ galazekɨvaidɨvɨsarajɨ ye'mwagakɨpɨ'delyɨra.’ Sare' dare'nesɨ. Yuna dazahɨrɨsa'na nɨmɨnyɨna yɨda'nɨke daza', sa' yunebanna dahaa' nebwina nyɨ'mwannade'nanyɨ. (A'mwera nɨmɨnyɨna kayaa'na yawɨ'manɨgatabaaibɨ' nabaai sarɨmɨnyɨna yawɨpɨ'devɨna yɨhɨthɨwa.)” 
LUK.22.38	Sara wɨdɨna kya' sahwara wɨdɨna “Naangeigɨ, yɨthaa, kwaari'masɨramɨnya pɨrɨwaai dathawaalaakana!” Wɨdɨna kye' sai wɨdɨna “Sa' yɨnɨga wi'nanyɨra!”
LUK.22.39	Anga naangebadaa'nyai walyawoka yuyagaa' ayabanna widaawadeva Mugunya Wolivɨnei kaanna wɨna yadaa'nyɨ mɨdɨdɨvɨsara sahwarɨ mɨdɨnna. 
LUK.22.40	Sara yadaapɨjɨ sɨmagɨ kɨba mena yɨ'mavaka sahwaraavɨ wɨdɨna “Naangerɨ nayaa duzɨla! Yɨjɨwaala'ne kayaa'nanyabwi sarɨmɨnyɨ nyɨhɨbɨramaaradɨka!” 
LUK.22.41	Wɨdɨna yaka saraavɨ yagalya'ma'na yaka menya sangirɨ' a'mwei sɨla lɨwakadaa'nyɨ wa'daawadevanna wɨna. Mi'na wɨna yaka kwadaai walagina yaka wɨdɨna 
LUK.22.42	“Nɨmwai, gɨmɨ tewaanna nyawɨra'gɨzɨ kaapɨvananya dai dɨmarasɨ'devaaibɨ' balya'ne da' dɨmarasɨka! Sare' kɨrɨ' nɨmɨrebwi mamɨdɨdɨnna! Aawa. Yune gɨnnyabwina dɨmɨdɨna!” 
LUK.22.43	Wɨdɨna kya' Sɨgunyavɨdaa'nya ejelɨya pwai gamɨnyawɨnna walaabɨna yaka dɨragɨnna yɨvaimwanna. 
LUK.22.44	Sagaa' Jizaazai gamɨre kɨlaakejɨkɨ taanga naanga widaa'nyɨ yɨbwakɨda Gotɨyarɨna dɨragɨnna naanga kuna wɨdɨna. Sara wɨdadaa'nyɨyavɨ gamɨre dɨkwagɨlya' tawe'bɨ' yɨma'nyɨna yaka kwaakevakɨna bwalaravaawɨna. 
LUK.22.45	Bwalaravaawɨna kya' mena wɨdakegaa' daavɨna yaka gamɨreraayawɨnnei kaanna wɨna. Sarei gamɨreraavɨ tɨnna dara wanganake' “Se dakava!” Sɨmunyai taanga wina'daa'nyɨ, sarevɨdaa'nyɨ wa'dapi. 
LUK.22.46	Sara daka wɨdɨna “Se da' be'ne' wakava! Dɨkaavapɨjɨ Gotɨyarɨ duzɨla! Sarɨmɨnyɨ yɨjɨwaala'ne kayaa'nanyabwi bozɨ nayɨhɨlɨmwagathɨka!”
LUK.22.47	Sahwai yagaalya' kuna dadaa'nyɨyagaa', yɨthaa, kwalaalyara yɨkabɨna. A'mwe dazai Juthaazai wo'nɨkei, sai sɨvɨlɨrɨdaa'nyɨ pwaraalyaraavɨdaa'nyai, yɨ sahwai wibwarɨdaakuna. Sarei maangwɨdaayɨlaaya ya'nei Jizaazaryaba aya kɨbanna wɨlaabɨna. 
LUK.22.48	Wɨlaabɨna kya' kɨrɨ' Jizaazai wɨdɨna “Juthaazaigɨ, A'mweraavɨne Kaimɨraayarɨ maangwɨdaayɨlaaya yɨwaanya' yɨ daza' nɨmɨre yɨkamaangeraavɨ nyɨmarɨmwangɨde'na daaka!” 
LUK.22.49	Wɨdɨna kya' gamɨnyaba daavesara yɨma'nyavɨna yawɨranganna yeva dɨna “Naangeigɨ, dahwaraavɨ nemɨ kwaari'masɨramɨnyasɨ tamakaade'na gɨmɨ gara yawɨ'mwaana?” 
LUK.22.50	Dɨna kye' gamɨre pwai Gotɨyarɨna Mubɨthɨka Yɨra'de Naangere wɨdaayaderɨ mala yarai tamɨna yaka kadɨka aangasɨmagɨnyɨ' yuna daku'na kya' bwalaraawɨna. 
LUK.22.51	Sare savɨ Jizaazai tɨnna wanganaka ja'nawɨdɨna “Sabwi mipɨna!” Sara wɨdaka a'mwe dazare kadɨkikyaba ata dathɨwanna yɨna yaka a'mwerɨ ayɨna tewaanya pada'galawɨmwaaihɨna. 
LUK.22.52	Tewaanya pada'galawɨmwaaihɨna yaka Jizaazai Gotɨyarɨna yɨra'dɨvɨta naangerajɨ Gotɨyare Angevɨ maremwaaidɨvɨsarajɨ a'mwe naangerajɨ sara gamɨnyɨ galalɨmwange'na yɨkabesaraavɨ wɨdɨna “Kuka yɨpalasɨ'naderɨ yɨravɨmaarya'neihi badɨvɨtabaaibɨ' kwaari'masɨramɨnya darɨkajɨ kɨlɨka dajɨ makabɨwaata daihi bɨwaasaihi daaka! 
LUK.22.53	Yuya yɨrɨkerɨkaavɨ Gotɨyare Angevɨ sarɨmɨjɨ yɨhye'mwannemwaaidɨnyainyɨra. Sare sagaa' galanyɨlɨmwadɨvɨtainyɨ mɨka. Aawa. Dahaa' sagaa' yuna sarɨmɨregaakɨra. Dahaa' jɨhɨnyavɨre dɨragɨnya' wavɨlavadehaakɨra.”
LUK.22.54	Sarɨ galalɨmwanna yeva makuna. Gotɨyarɨna Yɨra'de Naangere angevɨna makwina. Sagaa' Pitai kwalyɨ mɨdɨnna yake kwai kɨrɨ' menyaba sangirɨ' mwaalɨna. 
LUK.22.55	Angwɨrɨka byarihwinaakevɨ dɨke' yɨra'na yeva mwaihulɨna. Sara mwaaidapiyaba dɨvidaa'nyɨ Pitai walaja'nagaimwaaina. 
LUK.22.56	Sarei dɨkevɨ mwaaidɨ'nyɨ wɨdaayade a'mwe pɨrɨ' tɨnna wanganna. Wɨdaayade daza' baihana'na yaka wɨdɨna “A'mwe dazai kwalyɨ sahwalyɨ ye'mwannemwaaidakɨlyɨ wangamwa'delyɨra.” 
LUK.22.57	Dɨna kya' kɨrɨ' sai “Aawa,” wɨdɨna yaka wɨdɨna “A'mwe'gɨ nɨmɨ mwanganyainyɨra.” 
LUK.22.58	Wɨdɨna kya' dɨvi maalɨkegaa' a'mwe pwai tɨnna wanganakei wɨdɨna “Gɨmɨ kwaigɨ sahwarajɨyaigɨnyɨra.” Sara wɨdɨna kya' Pitai wɨdɨna “A'mwaagaigɨ, nɨmɨ sahwainyɨ mɨka!” 
LUK.22.59	Dɨvi kɨbawa nyihaanya pɨrɨ' mena kabwawa' a'mwe pwai dɨragɨnna wɨdɨna “Naanga nebulyasɨ. A'mwe dazai kwalyɨ ye'mwannemwaaidelyɨra. Sare' dare'nesɨ. Sai a'mwe Galɨlidaasalyɨra.” 
LUK.22.60	Wɨdɨna kya' kɨrɨ' Pitai wɨdɨna “A'mwaagaigɨ, yagaala dɨwaanya savɨ nɨmɨ myawɨryainyɨra.” Sai kuna dadaa'nyɨ jaahwasa'bɨ' kukuraayai jaka dɨna. 
LUK.22.61	Jaka dɨna yakegaa' Naangei gɨnyɨma'nyɨna yaka Pitarɨ maranganna. Pitarɨ maranganna kya' sai ayɨna yawɨ'na yagaala Naangei wɨdaka sa'na. Sagaa' dara wɨdake'na “Sawɨta dazarɨkɨ kukuraayai jaka majadori gɨmɨ dahasaai dahaa' dɨthatheigɨnyɨ ‘Jizaazarɨ mwanganyainyɨra.’ ” 
LUK.22.62	Sara yawɨ'na yaka mwasɨlaanna walyuna yaka kɨnna walyadɨna.
LUK.22.63	A'mwera gamɨnyɨ galalɨmwanna yeva bɨraiyagaala wɨdadɨvɨ' mala tamɨna 
LUK.22.64	yadɨvɨ' kwaabɨyɨvɨsasɨ gamɨre tɨnnyarɨ kawaaka yɨrakɨna yeva yɨdaanganna “Gotɨyarɨ wɨ'nawɨdadɨnyabaaibɨ' dɨnedana! Malya' aai gɨramanɨka!” 
LUK.22.65	Yagaala kayaa'nanya kwalaalya pɨnɨjɨ bɨraizɨka wɨdɨna ye'.
LUK.22.66	Nyɨlyai bilyɨrɨ'daasɨyagaa' a'mweraavɨre a'mwe naangera savaakɨyara, Gotɨyarɨna yɨra'dɨvɨta naanga kwarajɨ Kɨwɨja kwarajɨ sara yɨ'bwa'nemwaaina. Sarera gamɨnyɨ kumɨre kaajolɨyaraayawɨnna makuna yɨna yeva wɨdɨna 
LUK.22.67	“Gɨmɨ Kɨraazɨtɨyaigɨ mwaaidɨzaigɨ dɨnedana! Kɨraazɨtɨyaigɨ daaka?” Dɨna kye' sai wɨdɨna “Nabaai nɨmɨ yɨhɨthɨwɨja' sarɨmɨ dɨragɨnna myawɨralɨmwagi jideihɨlyɨ. 
LUK.22.68	Nabaai yagaala pɨnɨnna yɨhithaangamuja', nɨmɨre yɨhɨthɨwɨjavɨ dɨnyɨja'najideihi mɨka! Arɨkewɨ. 
LUK.22.69	Kɨrɨ' dahaasɨ yuya dɨvi kɨgaasɨ A'mweraavɨne Kaimɨraayai Gotɨyare aangasɨmagɨ dɨragɨnya naangesɨyaba walamwaaladelyɨ.” 
LUK.22.70	Wɨdɨna kya' yuyara wɨdɨna “Sarevɨdaa'nyɨ yuna gɨmɨ saigɨ Gotɨyare Kaimɨraayaigɨ daaka?” Dɨna kye' sai wɨdɨna “Sarɨmɨ saihi dɨwaasa'. Yɨ nɨmɨ sahwainyɨra.” 
LUK.22.71	Wɨdɨna kya' sahwara dɨnyɨna “Yagaalya' jalɨkurakyaraavɨre' kadɨke' ayɨna be'na wɨ'naajɨwona! Sare' dare'nesɨ. Gamɨre maangikɨdaa'nyɨ yagaala daza' kadɨwa' nemɨ mena wɨ'nɨwona.”
LUK.23.1	A'mwe yuyara daavɨna yeva gamɨnyɨ maarɨna yeva Paailatɨmyabanna makuna. 
LUK.23.2	Sara yeva kotɨya' gaai marina yadɨvɨ' wɨdɨna “Nemɨ a'mwe dazarɨ tɨnna wangamanɨgolyɨ. Nemɨjɨya yɨta savaakɨyaraavɨrebwi yɨpalasɨ'da gamɨrebwi yɨvanɨkelyɨra. Sizaarɨ taakɨzɨya wɨjaaya'najɨ kɨmaakɨya nedakɨvanɨkelyɨra. Nedadelyɨ ‘Nɨmɨ sainyɨ Kɨraazɨtɨyainyɨra. Kingɨyainyɨra.’ ” 
LUK.23.3	Wɨdɨna kye' Paailatɨ sahwarɨ yɨdaanganna “Gɨmɨ Juyaraavɨre kingɨyaigɨ daaka?” Wɨdɨna kya' Paailatɨmɨ ja'nawɨdɨna “Gɨmɨ saigɨ sara dɨwaanya' sahɨrɨsɨra.” 
LUK.23.4	Wɨdɨna kya' Paailatɨ Gotɨyarɨna mubɨthɨka yɨra'dɨvɨta naangerajɨ kwala bwa'naanyavɨyarajɨ saraavɨ wɨdɨna “A'mwe datharɨ gamɨre yɨwetawakya aane pɨmɨlɨ' mabɨramaariwana!” 
LUK.23.5	Sarevɨ kɨrɨ' sahwara naanga dɨragɨnna kuna wɨdɨna “Sahwai a'mweraavɨ a'mwemɨlɨkaavɨ yagaala wɨjɨwaakada Juthɨya sɨmagɨ yunebanna lɨka yɨwainɨgwimanaawɨgasalyɨra. Galɨli sabadaa'nyɨ yamaa'dei sasare sabwi mɨjɨmabada yune davannanyɨra.”
LUK.23.6	Paailatɨ kadɨka sara wɨ'naka sahwaraavɨ yɨdaanganna “A'mwe dazai Galɨli mwaalyai daaka?” 
LUK.23.7	Yɨdaanganna yaka kumɨre ja'nawɨja' “A'mwe kwaaka Erotɨyai maremwaaide sɨmagɨdaa'nyalyɨra,” kadɨka wɨ'naka yawɨbwarya'nei Erotɨyaryawɨnnerɨ maryaasɨna. Dazagaa' kɨgaa' Erotɨyai kwalyɨ Jeruzaalemɨ mwaaidɨ'nyɨ. 
LUK.23.8	Maryaasɨna kya' Erotɨyai Jizaazarɨ tɨnna wanganaka yɨlaaya naanga yɨna. Sare' dare'nesɨ. Sahwarɨna yagaalya'na kadɨka wɨ'nadei, saamɨnyagaa' kuna “Sahwarɨ yɨwarɨma!” yawɨ'dei. Nabaai “Sahwai atɨka maru'nata pɨrɨ' wɨjɨwaainya' kyojɨ wanganɨma!” yawɨ'dei. 
LUK.23.9	Sare sagaa' Erotɨyai kwalaalyanna bithangamuna. Sare' Jizaazai gamɨre yagaalyangɨna yagaala aane pɨrɨ' kɨrɨ' muja'na muraayɨ. 
LUK.23.10	Muja'na muraayɨ kya' Gotɨyarɨna yɨra'dɨvɨta naangerajɨ Kɨwɨjarajɨ sara gamɨnyaba bahaidaa'na yɨna yeva kotɨya' dɨragɨnna marina. 
LUK.23.11	Sara yadaapi Erotɨyai gamɨre aawɨlasarajɨ yuna kayaa'na jɨwɨ'nyɨna yada bɨraiyagaalyajɨ wɨdɨna. Mi'na wɨdɨna yeva bɨralya'na kingɨyare yɨvɨta nawɨ'nyaanga pɨrɨ' maarɨna yeva marabwakaabɨna yeva Paailatɨmyawɨnna ayɨna maryaasɨna ya'. 
LUK.23.12	Sɨnnawɨ kɨgaa' Erotɨyai Paailatɨjɨ yɨkamaanga yɨma'nagɨlyaraalyɨ. Kɨrɨ' dahaa' saraai nya'mwana dɨnagɨla nawɨ'nyɨna mwaalɨna.
LUK.23.13	Paailatɨ Gotɨyarɨna yɨra'dɨvɨta naangeraavɨjɨ a'mwe naangeraavɨjɨ a'mweraavɨjɨ jaka wɨdɨna kya' sarera bi'bwa'nyɨna. 
LUK.23.14	Bi'bwa'nyɨna kye' sai wɨdɨna “A'mwe nɨmɨnyawɨnna nyɨmakabɨwaata dazarɨna sarɨmɨ dɨwaa' ‘A'mweraavɨrebwina nemaruwɨnakadelyɨra.’ Sare'na nabaai sarɨmɨre tɨnnyarɨ yɨdasaba yagaala dazahɨrɨ'ne'na yɨdangadaari. Yɨthaanyi! Sarɨmɨ kotɨya marivanɨgata daza'ne' nɨmɨ gamɨre yɨwetawakya aane pɨrɨ' kɨrɨ' mabɨramaariwelyɨra. 
LUK.23.15	Aawa. Erotɨyai kwalyɨ avaala sana yɨwakelyɨra. Sara yaka nemɨnyawɨnna nemaryasɨwaabɨkelyɨra. Yɨthaanyi! A'mwe dazai nemɨ yɨnɨga wi'na maratamarɨmwaade' yɨwetawakya aane pɨrɨ' kɨrɨ' yadei mɨka! 
LUK.23.16	Sarevɨdaa'nyɨ wɨlyabaalyɨna lɨ'bwara'mujɨ wɨdaasɨdelyɨ.” 
LUK.23.17	Kumɨrebwi sasarebwi yadɨvɨsara “Yuya Pari'ma'munne tewaanya sarɨkaavɨ Paailatɨ a'mwe kalavuzarɨ kumɨnyɨna wɨmaaryadelyɨ.”
LUK.23.18	Sagaa' kwala bwa'naanyasɨ jaka naanga'na dara dɨna “Yɨsavɨri dɨmaratamarɨmwia! Sara ya'gɨzɨ Baravaazai nemɨnyawɨnna dɨnejaama!” 
LUK.23.19	Baravaazai sai anga naangeba ga'maanɨyaraavɨ mala bwa'delyɨ. Sara bwa'da a'mwerɨ tamakadaa'nyɨ kalavuzavɨ wɨmwaaihɨnɨkelyɨ. 
LUK.23.20	Jaka sara kade' Paailatɨ “Jizaazarɨ wɨdaasɨde'nana,” yawɨraka ayɨna jaka wɨdɨna. 
LUK.23.21	Sara yadaa'nyɨ jaka wɨdɨna ye' “Maara'gɨzɨ yɨsavɨri jeramo! Yɨsavɨri jeramo!” 
LUK.23.22	Jaka sara wɨdɨna kye' dahasaai dahaa' wɨdɨna “Be'nanaka! A'mwe dazai be kayaa'nanyabwi yɨwakalaka! Nemɨ gamɨnyɨ yɨnɨga wi'na maratamarɨmwaade kayaa'nanya aane pɨrɨ' kɨrɨvɨ mabɨramaariwelyɨra. Sarevɨdaa'nyɨ wɨlyabaalyɨ lɨ'bwara'mujɨ maryaasɨma!” 
LUK.23.23	Wɨdɨna kya' kɨrɨ' jaka dɨragɨnna naanga'na dɨna yɨna yeva jaka naanga dɨragɨnna kuna dɨna, “Sahwarɨ maara'gɨzɨ yɨsavɨri jeramo!” Kumɨre jaka naanga bathɨwaweta sa Paailatɨmɨre yagaalya' dathɨwanna. 
LUK.23.24	Sara kye' Paailatɨ kumɨre yagaalyangɨ mɨdɨnna. 
LUK.23.25	A'mwera jaka wɨdɨna a'mwe kalavuzavɨ mwaaidɨ'nyɨya sarɨ ayɨna maarya'na ga'maanɨyaraavɨ mala bwa'da a'mwerɨ tamakakerɨ sagaa' Paailatɨ kumɨre asɨrɨna wɨmaarina. Kumɨreburɨ mɨdɨnna yaka Jizaazarɨ aawɨlasaraavɨre asɨrɨna wɨmarɨmwaaihɨna.
LUK.23.26	Gamɨnyɨ makwodɨvɨ' a'mwe pwarɨ Saaimonɨ Saairini mwaalyarɨ galalɨmwanna. Sai anga naangeba wɨlaawia'nei tutaanyavɨ kaanya yɨdɨ'nyɨ. Galalɨmwanna yeva yɨta yovihɨrarannɨke' gamɨre egwevɨ yɨlamarakɨna kye' yɨkwavamakwoda Jizaazarɨ mɨdɨnna. 
LUK.23.27	Mɨdɨnna yadaa'nyɨ kwala bwa'naanya naanga, a'mwerajɨ a'mwejɨ gamɨnyɨ mɨdɨnna. A'mwe sa kale wiadaa'nyɨ kɨnna dadɨvɨ' kaladaasajɨ damɨdɨnna. 
LUK.23.28	Damɨdɨnna yadaapi Jizaazai gɨnyɨma'nyɨna yaka wɨdɨna “A'mwe Jeruzaalemɨdaasangihi, nɨmɨnyɨna kɨnna madɨpɨnera! Aawa. Kɨnnya' yune sarɨmɨnyɨne'najɨ sarɨnnya kaimɨraayangɨnajɨ dɨzide'nera. 
LUK.23.29	Yɨthaanyi! Sare' dare'nanyɨ. Dɨvi pɨgaa' yɨma'najahaa' dɨpɨ'de ‘A'mwe kaimɨraayanna yagɨnyajɨ bwaraminya kwazɨka kɨnɨnnakejɨ aamunya myaayadɨvɨsajɨ kumɨ sa yɨlaaya yadɨvɨ' tewaanaanga winadengɨra.’ 
LUK.23.30	Dazagaa' a'mwera mugunyangɨ dangabɨ'dengɨ ‘Mugunya ke'nɨngihi bwalanelamwaalyɨla!’ Mugunya maalɨkerɨkaavɨ wɨdɨpɨ'de ‘Mugunya ketɨrɨkaavihi bwalanelamwalabaihɨrakyɨla!’ Lɨka naanga yadɨvɨ' sara dɨpɨ'dere. 
LUK.23.31	Sare' dare'nanyɨ. Yɨta gaalyarɨ dɨke' navɨridevaaibɨ' tewaanyainyɨ kɨrɨ' nyɨramakɨpɨja' yɨ yɨta yawakerɨ dɨke' yarai nasɨ'devaaibɨ' kayaa'nanyaihɨrɨ gatha'dare' yɨhima'nadeihɨlaka!”
LUK.23.32	A'mwe pwaraai kwaraarɨjɨ makuna. A'mwe saraai kayaa'nanyabwi yadisaraarɨ. Saraai gamɨnyɨjɨ yeramya'neraarɨ. 
LUK.23.33	Kaanya makuna yadɨvɨ' pɨba Gɨlemɨnyagɨnyaba wo'nɨkebanna yɨ'mavaawɨna yevegaa' dazahɨba gamɨnyɨ yɨsavɨri wɨrame'. Nabaai a'mwe kayaa'nanya saraai kwaraarɨjɨ yerame'. Pwarɨ gamɨnyɨ aangasɨmagɨ tamɨna, pwarɨ kwanaamimagɨ tamɨna. 
LUK.23.34	Yɨsavɨri kurame' Jizaazai wɨdɨna “Nɨmwaigɨ, kumɨre kayaa'na yɨwaata davurɨ tɨvɨkɨta dɨmarasɨka! Sare' dare'nesɨ. Yɨvanɨgata dahɨbwina myawɨryarera.” Wɨdɨna kya' aawɨlasara gamɨre kwaabɨyɨvɨta saza maramunyɨna yeva saatuyara gɨrɨda'gɨrɨdata yeva pwai wavɨlavakei pɨvaa' maarɨna. Sana sana yeva yuyara yunebanna maarɨna. 
LUK.23.35	Sare savɨ a'mwera bathakuna yeva baihana'na. Sahwara baihana'na yadaapi a'mwe naangera gamɨnyɨ bɨraiyagaala wɨdanganna “Sai a'mwe pwaraavɨ padaihasamaa'na mena yakelyɨ. Gotɨyare Kɨraazɨtɨyai, Gotɨyai dahɨlakadei mwaalaja' yɨ sarei gamɨ sai padaihasamaa'nana! Nabaladɨka!” 
LUK.23.36	Bɨraiyagaala wɨdanganna yadaapi aawɨlata kwarajɨ bɨraiyagaala wɨdɨna yadɨvɨ' gamɨnyabanna wɨlaabɨna yɨna yeva “Waainɨya yɨrɨke' wɨjavaana!” deva yaamɨjɨ makina yeva 
LUK.23.37	dara dɨna “Juyaraavɨre kingɨyaigɨ mwaaidɨzaigɨ gɨmɨ saigɨ dɨvadaihasamaa'na!” 
LUK.23.38	Pɨkarya pɨrɨ' gamɨnyɨ munyaba yɨda'nɨke' dɨna “A'mwe dazai Juyaraavɨre Kingɨyalyɨra.”
LUK.23.39	A'mwe kayaa'nanya tamarɨmweta saraarɨdaa'nya pwai gamɨnyɨ bɨrala wɨdɨna “Kɨraazɨtɨyaigɨ daaka! Gɨmɨ saigɨ dɨvadaihasamaa'nana! Nabaai naarɨmɨ kwainaarɨjɨ dɨnehɨvadaihasamaaka!” 
LUK.23.40	Bɨrala sara wɨdɨna kya' kayaa'nanya pwai yagaala daza' kadɨka wɨ'naka maanga wɨdɨna “Sahwalyɨ daange' avaaina ma'mwaanya'na Gotɨyarɨna lɨka mijɨwaana! 
LUK.23.41	Naarɨmɨnyɨ nehɨramwaasa', sa' tewaanya yɨdasabwi yɨwaasasɨ. Sare' dare'nesɨ. Naarɨmɨ taanga maa'mwola davwi naarɨmɨ yadata yuna yɨdata sabwina maa'mwoi. Kɨrɨ' a'mwe dava dai yɨwetawakya aane pɨrɨ' kɨrɨ' myadelyɨ.” 
LUK.23.42	Wɨdɨna yaka wɨdɨna “Jizaazaigɨ, dɨvi dɨragɨnna maremwaala'gɨzɨ nɨmɨnyɨna nayaa dɨnyawɨ'deigɨnyɨ.” 
LUK.23.43	Dɨna kya' sai wɨdɨna “Nebulya'na gɨthɨwa ‘Yuna dahaasagaa' nɨmɨjɨ anga Tewaanyaba dɨmwaaide'nanyɨ Parathaazɨ.’ ”
LUK.23.44	Nyɨlyagaa' sɨrɨgwajahaa'bɨsagaa' yɨma'nyɨna kya' nyɨlyai balɨna. Sarevɨ jɨhɨnya' anga yuneba jɨnnaraka yune sawɨ'jɨhɨnya' tɨri kɨlokɨyagaa'na sawɨsɨrɨ. 
LUK.23.45	Yɨrɨke' yɨmaanyɨna yaka dɨvidaa'nyɨ Gotɨyare Angevɨya kwaabɨyɨvɨta naange' jɨkɨ'nadaa'dɨ'nyɨya janne sa' yuneba kayaaka lihɨ'na yɨna yaka pɨvakaai yɨma'nyɨna. 
LUK.23.46	Sagaasagaa' Jizaazai jaka naanga dɨragɨnna wɨdɨna “Nɨmwai nɨmɨre kuryai gɨmɨre asɨrɨ gwakɨwana.” Sai sara wɨdɨna yaka gannya kuryarɨ yaasɨna. 
LUK.23.47	Yaasɨna kya' aawɨlasaraavɨ maremwaaidei dazangɨ tɨnna wanganaka Gotɨyarɨne yaya' munyaba makɨlaka sai dɨna “Yuna nebulyasɨ. A'mwe dazai yuna yɨda'maraangelyɨra.” 
LUK.23.48	Dɨna kya' kwala bwa'naanya baihanasa'na bi'bwa'nesara yɨma'naka sangɨ tɨnna wanganeva kunnya kɨhɨsangɨ kale'na mala tannadɨvɨ' kaanna ayɨna yɨkwawe'. 
LUK.23.49	Sarevɨ gamɨre yuya gya'mwerajɨ a'mwe Galɨlidaa'nyɨ yawɨma'neva gamɨnyɨ mɨdɨnaabesamɨlɨkajɨ sangirɨ' menyaba daaveva yuya yɨma'naka dazangɨ tɨnna wangane'.
LUK.23.50	Yɨthaa! A'mwe pwai Jozepɨyai wo'nɨkei Juyaraavɨre Anga Aarɨmathɨya sabadaa'nyai mwaalɨna. Sarei Juyaraavɨ kaajolɨyai, a'mwe tewaanyai yune yɨda'maraangei 
LUK.23.51	kaajolɨya pwaraavɨre sɨmunyabwinajɨ kumɨrebwinajɨ aala wɨvu'nadei, sai Gotɨyai a'mweraavɨ maremwaaidevɨna yemwaaidelyɨ. 
LUK.23.52	A'mwe dazai Paailatɨmyawɨnna kaanna wɨna yaka sahwarɨ Jizaazare kɨlaakejɨ' maarya'na yɨdaanganna. 
LUK.23.53	Sara yaka yagaalya' maarɨna yaka wɨna yaka yɨsavɨdaa'nyɨ gamɨre kɨlaakejɨ' makwalaabɨna yɨna yaka kwaabɨyɨvɨta yaakesɨ yewaa'bwa'na yɨna yaka simaangevɨna wɨlakaawɨna. Simaanga daza' sɨla naangevɨ lɨlɨsɨwinɨke'. Sɨnnawɨ kɨgaa' a'mwe bainɨka aane pwai kwarɨ mulakɨbwaayavɨ, mudɨ'na waka'. 
LUK.23.54	Sagaa' yɨrɨka tɨka munne yovɨrawakya'nerɨkɨra. Kwazaakegaa' maalɨkegaa' yɨma'nya'negaakɨ. 
LUK.23.55	Jozepɨyai sara yadaa'nyɨ a'mwe Galɨlidaa'nyɨ yawɨma'neva Jizaazarɨ mɨjɨmabesa sahwarɨ mɨjamakuna. Yevemɨlɨka simaanga dazavɨ tɨnna wanganna yeva gamɨre kɨlaakejɨ' sara wakɨnɨkejɨ' tɨnna wanganna. 
LUK.23.56	Tɨnna mena wanganna yeve sagaa' kunnya angengɨna ayɨna kaanna wɨna. Saremɨlɨka marazɨnanyajɨ welivananya wabatɨrɨnnaka nawɨ'nyajɨ yovɨrawakɨna ye'.
LUK.23.56	Sara yevemɨlɨka kwazaakegaa' kɨwɨnya' sara dɨnɨkevɨna kave mwaalɨna ye'.
LUK.24.1	Wikɨya mudɨkerɨkɨ Saadehaa', byaaka wanyɨwanya yakegaa' simaangeyabanne kaanna wɨna. Sɨnnawɨ mena tɨvi'na yovɨrawaketa welivananya nawɨ'nya tɨrɨnnaka sajɨ maarɨna yeva makuna. 
LUK.24.2	Sare dara wanganesa' “O, sɨlyai kengimagɨ mena mwarangɨramwaihɨwaasai daaka!” Simaangevɨre tɨkuryavɨ marihɨ'naryadɨ'nyɨ sara dɨna. 
LUK.24.3	Dɨna yeva kusawɨ wɨlɨna yeva dara wanganesa' “O, Naanga Jizaazare kɨlaakejɨ' mwarijɨka!” 
LUK.24.4	Sara deve sa'ne'na sɨmunya kwalaalya yawɨ'daa'nadɨvɨ' navɨ'navɨka yɨdaa'nyɨna. Sara yadɨvɨ', yɨthaa, a'mwe pwaraai kumɨnyabanna yɨma'naabahɨla daa'dakɨlyɨ wanganna. Saraai kɨrɨmɨre baazɨ'ma'nyawaarɨdaa'nya lɨvamwadadaa'nyɨyaraai. 
LUK.24.5	Wanganna yeva lɨka naanga yadɨvɨ' kumɨre mɨnyagɨnya samwina tuta'nareva kwaakeyɨna baihana'na yadapi saraai wɨdɨna “A'mwe bainɨkeraavɨreba a'mwe gaala kɨnɨnnakerɨna be'na bɨ'manɨgatangihɨlaka! 
LUK.24.6	Dava mwarika. Aawa. Mena yɨdɨkaa'mwakerɨnera! Sɨnnawɨ sai Galɨli kuna mwaalakegaa' yɨhɨthaka daza'na ayɨna jawɨrila! 
LUK.24.7	Sai dara yɨhɨtha' ‘A'mweraavɨne Kaimɨraayai a'mwe kayaa'nanyaraavɨre asɨrɨ kumarɨmwangapɨjɨ yɨsavɨri tamarɨmupɨ'delyɨ. Sarei yɨrɨka darɨkaai darɨkɨ ayɨna dɨkaavadelyɨ.’ ” 
LUK.24.8	Sara wɨdɨna kyagi sa gamɨ kɨgaa' yagaala wɨdaka sanna yawɨ'na yɨna yeva 
LUK.24.9	simaangeyaba yagalya'makuna yeva sɨvɨlɨrɨdaa'nyɨ pwainanyaraavɨjɨ a'mwe yuya pwaraavɨjɨ yuya wanganeta dazanna wɨdaawɨna. 
LUK.24.10	A'mwe sa, Maahɨthaala mwaalya' Maarɨyaasɨ Jowaanasɨ Maarɨyaa' Jemɨzare ganaangesɨ sajɨ a'mwe pɨmɨlɨka ye'mwannamwaaina yesamɨlɨkajɨ sa apozelɨyaraavɨ yagaala daza' wɨdaawɨna. 
LUK.24.11	Sara wɨdaawɨna kye' kɨrɨ' sahwara yawɨ'na “A'mwe da kɨrɨbɨbɨyagaala dahanedɨwaava!” Sara yawɨ'na yeva kumɨre yagaalyangɨ myawɨralɨmwagina. 
LUK.24.12	Sara yadaapi Pitai simaangeyabannei yarai kaanyave'na wɨna yaka walaruta'nyɨna yaka ke'mu kusawɨnna wanganaasɨna yakei kwaabɨyɨvɨsanna gavenna wa'dɨ'nyɨ wanganna. Sarei angebanna ayɨna wɨna yaka mena wanganaka sanne'na sɨmugwalaalya yawɨ'na.
LUK.24.13	Yɨthaa, yɨrɨka dazahɨrɨka sagaa' kumɨnyɨdaa'nya pwaraai, saraai anga maalɨka pɨba Emayaazɨ wo'nɨkebanna kaanya wɨna. Tuta sa' yune Jeruzaalemɨdaa'nya' Emayaazɨna yɨnamudarɨke' levenɨ kilomitaayababɨsaba. 
LUK.24.14	Saraai kaanya wodi' yuya yɨma'naka dazanna yagaalya' dɨnɨguna. 
LUK.24.15	Kɨrɨmɨ saraai yɨdaanganyɨ yɨdaanganya yadi' wɨna. Sara yɨnɨgodaakɨlyɨ Jizaazai gamɨ sai aya kɨbanna yɨma'nadavaabɨna yɨna yaka saraalyɨ ye'mwannɨgwaanna. 
LUK.24.16	Saraalyɨ ye'mwannɨgwaanna yadaa'nyɨ kɨrɨ' kɨrɨmɨre tɨnnyangɨ nabinya pɨnɨ bɨ'jɨralɨmwaga'dɨ'nyɨ saraai myawɨri “Sai Jizaazai daaka!” 
LUK.24.17	Sara myawɨri kyagi sai wɨdɨna “Saraaihi, benna dɨnɨgodi' wɨvanɨgɨla?” Sara wɨdaka sa'na saraai daavɨna yagɨla sɨmunya' taanga wina'dɨ'nyɨ sɨnnyɨ' gwaraku'na. 
LUK.24.18	Sara yagɨla a'mwe pwai Kɨlayopaazai wo'nɨkei ja'nawɨdɨna “A'mwe kwalaalya anga pɨbadaa'nya pɨbadaa'nyara dahaa' Jeruzaalemɨ yune sabanna mwaaihava. Sare'na nabaai gɨmɨ gaveigɨ yune yɨrɨka dahɨnɨngɨ anga naanga Jeruzaalemɨ yɨma'nɨwaka savɨ myawɨryaigɨ daaka!” 
LUK.24.19	Sai sara daka yadɨ'nyɨ sahwai saraarɨ yɨdaanganna “Benɨnneka?” Yɨdaanganna kya' saraai wɨdɨna “Yɨma'nɨwaka sa Jizaazai Naazaretɨ mwaalyarɨnera. Sahwai Gotɨyarɨ wɨ'nawɨjɨwaakadei Gotɨyare tɨnnyarɨjɨ a'mwe yuyaraavɨre tɨnnyarɨjɨ wawɨnya dɨragɨnyajɨ yada yagaala dɨragɨnyajɨ dadelyɨ. 
LUK.24.20	Sarerɨ Gotɨyarɨna yɨra'dɨvɨta naangerajɨ nemɨre maremwaaidɨvɨsarajɨ Ga'maanɨyare asɨrɨ marakesarɨnera. Sarerɨ Ga'maanɨyai balya'nerɨna yagaala jamungajakerɨnera. Sarerɨ tamarɨmwɨwa'daasarɨnera. 
LUK.24.21	Sare kɨrɨ' kɨgaa' nemɨ dɨragɨnna dara lɨmwagoine. A'mwe dazai Yɨzɨrelɨyainaavɨ ayɨna nevadaihasamaaradei daaka! Yo, nabaai yagaala pɨrɨsɨ kuna warɨ'. Sasare daza mena yɨma'nɨwa'dɨkevɨ yɨ dahaa' yɨrɨka gamɨnne darɨkaai yaka darɨkɨnyɨ. 
LUK.24.22	Sarevɨ yuna dahaasagaa' nemɨnyɨdaa'nya a'mwe pɨnɨ nemɨnyabanna kabathɨwaa' lɨka yɨwaainɨwoinera. Yuna mwanyavɨ simaangeyabanna wawevemɨlɨka 
LUK.24.23	gamɨre kɨlaakejɨ' mwanganyɨwaasamɨlɨkera. Sara mwanganyɨ yeva ayɨna beva dara nedɨwaa' ‘Nemɨ ejelɨya pwaraarɨ wangamwo. Sahwaraai nedɨwaai “Sai gaala mwaalɨ'.” ’ 
LUK.24.24	Nabaai nemɨnyɨdaa'nya pwaraai simaangeyaba wawogɨla a'mwe nedɨwaatabaai avaaina sarengɨ wangamwaalyaraalyɨ. Kɨrɨ' yune gamɨ sarɨ miwariwaala.” 
LUK.24.25	Sara wɨdɨna kyagi wɨdɨna “Kɨrɨmɨ sɨmunya maayaraaihi! Yagaala yuya pɨropetɨyara dɨhata sangɨna kɨrɨmɨre sɨmunya' dɨragɨnya' yawɨralɨmwadi' mɨ'. 
LUK.24.26	Gatha'darevɨnaka! Kɨrɨmɨ myawɨriwaai ‘Kɨraazɨtɨyai daange' aayagaa' mena maarojɨyai dɨvi gannya byaanna dɨragɨnyavɨ wɨlamwaaladei daaka!’ ” 
LUK.24.27	Sara wɨdɨna yaka Mozɨzare yagaalyangɨnajɨ pɨropetɨya yuyaraavɨre yagaalyajɨ sare' wɨjɨwaakɨna. Yune gamɨ sarɨna dɨnɨka Bukuyavɨ yuya aaya kaavɨlyajɨ maridɨna.
LUK.24.28	Sarera saraai pu'nɨgohɨla anga saba aya kɨbanna yɨ'ma'na. Sarevɨ gamɨ “Sangirɨ' kɨbawa wɨma!” yawɨrakei sara yɨna. 
LUK.24.29	Sara yɨna yadaa'nyɨ saraai dahalalɨmwanna yagɨla wɨdɨna “Naarɨmɨjɨ ye'mwannamwalaana! Nyɨlyai gaai waladathakadaa'nyɨyagaa' sawɨta mɨlyɨnɨgubala ya'ne kɨbawa yadɨ'nyɨ.” Sara dɨragɨnna wɨdɨna kyagi sai kusawɨ wɨlɨna yaka saraalyɨ wɨlye'mwannamwaaina. 
LUK.24.30	Sara yɨna yeva dɨvi “Tɨka wapaa naana!” deva saraalyɨ walamwaaina yaka ayabaaibɨ' bɨretɨya' maarɨna yaka Gotɨyarɨ “Wapaayanna gɨmɨre yaya' makimwa!” wɨdɨna yaka gunyɨna yaka saraarɨ wɨjaavɨna. 
LUK.24.31	Sai sara kya' kɨrɨmɨre tɨnnya pada'galayenna yɨna yagɨla sagaa' sahwarɨ yɨwaranganna. Sara mena kyagi sawɨ sai kaanna yɨmamajɨna'na kya' saraai ayawɨ mwanganyɨ yagi. 
LUK.24.32	Sarevɨ saraai dɨnyɨna “Naarɨmɨ tutaanyavɨ badaakwoihɨlyɨyagaa' yagaalya' nehɨzɨwaakada Bukuyavɨre yawɨta aaya kaavɨlyabwi nehɨzɨwakadaa'nya yɨ dazagaa' naarɨmɨre sɨmunya' yuna nebwina nehidɨkaa'mwake' daaka!” 
LUK.24.33	Sara dɨnyɨna yagɨla dazagaasagaa' kuna Jeruzaalemɨneraai ayɨna kaanna wɨna yagi. Wawogɨleraai yɨ'bwa'nemwaaidapi sɨvɨlɨrɨdaa'nyɨ pwainanyaraavɨjɨ kɨrya'mwe pwaraavɨjɨ bɨramaa'na. 
LUK.24.34	Sara kyagi saraarɨ wɨdɨna “Naangei nebwina ayɨna dathɨkaa'mwaka! Saaimonɨmɨ mena yɨma'naabɨwakelyɨ.” 
LUK.24.35	Sara wɨdɨna kye' saraai tutaanyavɨ wodi' wanganagɨlyanna wɨjɨwaakɨna. Saraai wɨdɨna “Sai gunyadaa'nyɨ naarɨmɨ yawɨrangamwolyarɨnera.”
LUK.24.36	Yagaalya' kuna dɨnɨbainadaa'dapi sahwai kumɨnyɨ tɨnnyaba yɨma'nadavaabɨna yaka wɨdɨna “Kwaamu' dɨmwaalyɨla!” 
LUK.24.37	Sa'ne' lɨka yɨwaaineva lɨka naanga yɨna. “Kurya pwarɨ dahawangamwona,” yawɨreva lɨka yɨna kye' 
LUK.24.38	sai wɨdɨna “Sarɨmɨre sɨmunyai be'ne' yɨwɨnakɨvanɨgava! Nabaai sɨmunyangɨ yawɨta kwalaalya be'na yawɨ'manɨgava! 
LUK.24.39	Nɨmɨre asɨraalyɨ sɨvɨlyɨraalyɨ dɨnyanganyɨla! Nɨmɨ sainyɨ sahwainyɨra. Asa nyɨmwangadɨvɨ' dɨnyanganyɨla! Sare' dare'nanyɨ. Nɨmɨnyɨ nyangamwaatabaaibɨ' kuryai mɨwɨta yagɨnya kunelyɨ.” 
LUK.24.40	Sara wɨdɨna yaka kumɨnyɨ gamɨre ata sɨvɨla wɨjɨwaainyɨna. 
LUK.24.41	Tɨvi'na wɨjɨwaainyɨna kya' yɨlaaya naanga yadɨvɨsa'najɨ atɨka maru'na'dɨvɨsa'najɨ sare' myawɨralɨmwagi yadaapi sai wɨdɨna “Dava sarɨmɨre tɨka wapaaya pɨnɨ mwarijɨka?” 
LUK.24.42	Wɨdɨna kya' yɨdɨka yakɨnɨka jawɨnya pimagɨnyavaa' wɨmaarina kye' 
LUK.24.43	sai maaraka nadaa'nyɨ tɨnna wanganna.
LUK.24.44	Sai kumɨnyɨ wɨdɨna “Kɨgaa' sarɨmɨjɨ kuna mwaalena yagaala da mena yɨhɨthe. Sɨnnawɨ kɨgaa' nɨmɨnyɨna yuya yɨdaveta sa Mozɨzare Kɨwɨnyavɨjɨ pɨropetɨyaraavɨre bukuyangɨjɨ Saamɨyangɨjɨ yuya daza yɨ yunebanna sara yɨma'nya'nevɨnyɨ.” 
LUK.24.45	Wɨdɨna yaka sagaa' Gotɨyare Bukuyavɨ yawɨranganya'nera kumɨre sɨmunyangɨ yɨwɨrinya'ne sɨmunya wakɨna yaka 
LUK.24.46	wɨdɨna “Bukuya' dara dɨnɨ' ‘Kɨraazɨtɨyai daange' maarojɨyai yuna baladei yɨrɨka darɨkaai darɨkɨ ayɨna dɨkaavadelyɨ. 
LUK.24.47	Sarerɨne'na nabaai gamɨnne yayavɨ yuya ajɨmya yuyangɨyaraavɨ wɨjɨwakadaapɨri pwara sɨmunya mudɨkebwi kyawɨramaarapɨri Gotɨyai kumɨre gɨrɨkita'nanya duimwagasɨ'naderera. Wawɨnya daza' Jeruzaalemɨdaa'nyɨ yamaapɨ'derera.’ 
LUK.24.48	Yuya dazanna a'mweraavɨ jalɨkurakyaihɨlyɨ. 
LUK.24.49	Yɨthaanyi! Nɨmwai yune naanga nebulya'na dake' yɨhɨzaaya'nerɨ sarɨmɨnyawɨnna yɨhyasaabɨde'nanyɨ. Kɨrɨ' anga naanga dathahɨba kuna mwaalapɨjɨ yune ke'mwewɨ Sɨgunyavɨdaa'nya dɨragɨnya' walaabazahaa'nanneihɨlyɨ.”
LUK.24.50	Gamɨreraavɨ Betaani sabanna makuna yaka. Sara yakei gamɨre asɨraai munyaba makɨlaka Gotɨyare dɨragɨnya yanga wɨjaaya'nei kumɨnyɨ tewaanaange' winade' wɨdɨna. 
LUK.24.51	Kuna wɨdɨna yada kumɨnyɨ yagalya'makuna kya' Gotɨyai Sɨgunyavɨnerɨ makilaawɨna. 
LUK.24.52	Makilaawɨna yadaa'nyɨ sahwara gamɨnyɨ yɨlaaya wɨmarina yeva Jeruzaalemɨna ayɨna wawesara yɨlaaya naanga yɨna. 
LUK.24.53	Sarera yuyagaa' Gotɨyare Angevɨ mwaaidɨvɨ' Gotɨyarɨne yaya' munyaba makidɨvɨsare.
JHN.1.1	Sɨnnawɨ kɨgaakuna Kwaaka dava' mima'nyawɨ Gotɨyarɨne Yagaalyai mwalyaakewɨnyɨ. Nabaai, Gotɨyai mwaalakewɨ gamɨnyawɨ Gotɨyarɨne Yagaalyai mwaalɨ'. Gotɨyarɨne Yagaalyai sahwai Gotɨyai.
JHN.1.2	Sɨnnawɨ kɨgaakuna aayawɨdaasɨ Gotɨyalyɨ sahwai mwalɨbainyɨna yaakelyɨ. 
JHN.1.3	Gotɨyai sara kyawɨra' sahwai yuyangɨ sara wakɨnɨkengɨ. Aane pɨrɨ' kɨrɨ' gamɨ saba yɨma'naka' mɨ'. Aawa, sahwai wakakengɨ yuya sa. 
JHN.1.4	Sɨnnawɨ sagaa' sahwarɨ gaalyabwi warakelyɨ. Gaala sabwi a'mwe yuyaraavɨre Baakelyɨ. Yɨnɨka sai a'mweinaavɨna kunya tewaanya yawɨrya'ne nejaavɨnɨkerɨna. Kunya tewaanya yawɨrya'ne wɨjaavɨna kaneya' baaka savɨ nayaa mwaidaanyaine. (Gotɨyarɨna nayaa yawɨ'daanyaine.) 
JHN.1.5	Saburɨdaasɨ jɨhɨnya kayaa'nanyaburɨ Gotɨyare baake' wannyɨna. Nabaai jɨhɨnya sa' baakevɨ mwavɨlayɨnɨkesɨ.
JHN.1.6	Gotɨyai yawɨ'na “A'mwera baakevɨ mwaaibɨka!” yawɨraka sɨnnawɨ a'mwerɨ wɨdaasakelyɨ. Sai Jonɨ (Bavɨtaazɨya Yadei) wɨdaasakelyɨ. 
JHN.1.7	A'mwe sahwai jalɨkurakya'nei bɨna. “A'mweraavɨ a'mwengɨ Jizaazai Baakerɨna wɨjalɨkurakana!” daka wɨdaasakei bɨna. “Kadɨka wɨ'napɨjɨ Naangerɨ lɨmwagapɨka!” dakei bɨna. 
JHN.1.8	Jonɨ gamɨ sai Baakei mɨka! Aawa. “Baaka nawɨ'nya sarɨna jalɨkurakana!” dakelyɨra. 
JHN.1.9	Dɨvi Baakei Kwaaka davakɨna walaabaka a'mwe gazainazainaavɨna Baaka nebulya'nanyalyɨ. A'mwe yuyainaavɨ kunya tewaanya yawɨrya'ne nejaavadei.
JHN.1.10	Nabaai, Kwaaka davakɨ sai bamwaaina ya'. Sɨnnawɨ Gotɨyai kyawɨra' sahwai Kwaaka dava' sara wakɨna. Sara wakɨna yaka bamwaaina kya' kɨrɨ' Kwaaka davakɨ mwaalyara gamɨ sahwarɨ myawɨramaari yesalyɨ. 
JHN.1.11	Gannya Anga Yɨzɨrelɨna bɨna yaka bamwaaidɨsɨ gamɨjɨyara mamaari. 
JHN.1.12	Sara yɨna yeva mamaari kye' kɨrɨ' a'mwera pwara “Nebulyasɨra. Naangelyɨra,” deva maarɨna ye'. Maarɨna kye' sai yuya saraavɨna gannya dɨragɨnyabwi wɨjaavɨna ya'. Gannya dɨragɨnya sabwi sahwara Gotɨyare kaimɨraayara yɨma'nya'nebulyɨ. Gamɨ sahwarɨnajɨ gamɨre yayavɨnajɨ lɨmwaga'dɨvɨsaraavɨnebulyɨ. Yɨ sahwara mudɨkera yɨma'nyɨna ye'. 
JHN.1.13	A'mweraavɨre yɨsavakaavɨdaasɨ tawengɨna mudɨkera mima'nyɨna. Aawa. Kɨlaakejɨkɨya sɨdusaburɨ mudɨkera mima'nyɨna. Aawa. A'mweraavɨre dɨragɨnyavɨ mudɨkera mima'nyɨna. Aawa. Gotɨyai gevwi yawɨ'na “Sahwara nɨmɨre kaimɨraayara mudɨkeraavɨ yawakɨnɨma!” kadɨnɨ' yɨma'nɨgavɨnɨkengɨ.
JHN.1.14	Gotɨyarɨne Yagaalyai a'mwe kɨlaa'nakei yɨma'nyɨna yakei nemɨnyawɨ gannya selɨ ange' yɨladaakuna. Gamɨre kɨlaakejɨkɨ wɨlamwaaina yɨna yada tɨnna dara wangano' “O, Nawɨ'nyai dɨragɨnaangei daaka!” Sara dadaa gamɨre byaannyavɨ tɨnna wangano. Ganɨmaangerɨdaa'nyai gavei yamakɨnarɨkabaaibɨta byaanna sasɨ. Sahwarɨ yuneba yanga gaimwangebulyɨ nebulyabulyɨ maanga yeku'nɨkelyɨ.
JHN.1.15	A'mwe Jonɨ gamɨnyɨna nejalɨkurakada jaka dara danganna “A'mwe dazarɨna yɨhɨthelyɨ. Nɨmɨ Gotɨyare yagaala kyɨhɨthɨwa dɨviya pwai bozɨ yɨhɨzɨwaakadei Naangelyɨ. Nɨmɨ sahwainyɨ mɨka! Nɨmɨ maalɨkeinyɨra. Nɨmɨ mima'nyagaa' kuna mwalyaake'na Sɨnnawɨnyalyɨ.”
JHN.1.16	Sahwai maanga yeku'nɨkevɨdaa'nyɨ nemɨ yuyainaavɨna wana nawɨ'nya nejaavade'na tewaanna mwaaiho. Nemɨnyɨna gamɨre yanga gaimwagaimwange' nejaavada nejaavɨnɨkelyɨ. 
JHN.1.17	Sare' Gotɨyai kujaa' Ne Mozɨzai Gotɨyare Kɨwɨnya tewaanya' wɨjaavɨna. Wɨjaavɨna neyɨnɨke' nemɨnyawɨnna Gotɨyai Kɨraazɨtɨya Jizaazarɨ wɨdasaabɨna. Wɨdasaabɨna kyɨnɨ' sahwarɨ nemɨnyɨna yanga gaimwangebulyɨ nebulyabulyɨ yɨma'nɨnɨke'nanyɨ.
JHN.1.18	Gotɨyarɨ a'mwe Kwaaka davakɨyaina wangadaanyarɨna mɨ'. Aane pwai kwai tɨnna mwanganyɨ. Aawa, Gotɨyai gavei Ganɨmaangeryaba kusɨmagɨnna mwaalɨkei nemɨnyɨ yɨbwarɨdaakwia neyɨkelyɨ.
JHN.1.19	Jonɨmɨre jalɨkurakya daresɨ. Jonɨmyawɨnna Juyara Anga Jeruzaalemɨ mwaalya naangera a'mwe pwaraavɨ wɨdaasɨna. Gotɨyarɨna mubɨthɨka yɨra'dɨvɨsaraavɨjɨ Gotɨyare Angevɨ wɨdaayadɨvɨsara Livaayaraavɨjɨ wɨdaasɨna. Mi'na wɨdaasɨna kye' wɨna yɨna yeva Jonɨmɨ yɨwaara'na “Gɨmɨ bewaigɨnaka?” 
JHN.1.20	Yɨwaara'na kye' Jonɨ “Yagaala sa' madɨwɨnera!” myawɨri yaka aangyagaala nebulya' kave nayaa wɨdɨna “Nɨmɨ Gotɨyai Nyɨdahɨlakyaaka Kɨraazɨtɨyainyɨ mɨka!” 
JHN.1.21	Sara yɨwaara'na “Nabaai, bewaigɨnaka? Ne Yɨlaajaigɨ daaka?” Sara yɨwaara'na kye' Jonɨ wɨdɨna “Aawa, nɨmɨ mɨka!” Sahwara wɨdɨna “Gotɨyarɨ nayaa wɨ'nanejɨwaakade naangerɨna yemwaaiho sahwaigɨ daa?” Wɨdɨna kye' ma'maa'na “Aawa!” 
JHN.1.22	Sarevɨdaa'nyɨ gamɨnyɨ wɨdɨna “Dɨnedana! Bewaigɨnaka? ‘Nedasɨwaasaraavɨ ja'nawɨja' nayaa wɨdaana!’ dona gyɨwaara'manɨgo. Sahwaigɨ gɨmɨnyɨna be yagaala dɨmanɨgɨnyavaka?” 
JHN.1.23	Wɨdɨna kye' sai wɨdɨna “Nɨmɨ sainyɨ dareinyɨra
JHN.1.23	“A'mwamaayaba maanguraayainyɨ jaka wɨdangadɨnyainyɨra.
JHN.1.23	“Naangei tuta tewaanyavɨ wawode'na
JHN.1.23	“Tusa' yɨda'na nayaa jamakwila!” ’
JHN.1.23	Wɨ'nawɨjɨwaakya Aazaayai nɨmɨnyɨna sara dɨnɨkesɨ.”
JHN.1.24	Yɨwaaraveveraavɨ a'mwe Perɨzɨyara wɨdaasɨna yesare. 
JHN.1.25	Sahwara gamɨnyɨ yɨwaara'na “Gɨthahɨlakɨnɨka Kɨraazɨtɨyaigɨ mɨka! Gɨmɨ Ne Yɨlaajaigɨ mɨka! Wɨ'nawɨjɨwaakya naangerɨna yemwaaiho sahwaigɨ mɨka! Sarevɨdaa'nyɨ a'mweraavɨ aalya' baa'na yɨvanɨgɨna?” 
JHN.1.26	Jonɨ ma'maa'na “Aalyavɨ bavɨtaazɨya' yadɨnyainyɨ. A'mwe pwai sarɨmɨnyaba tɨnnyaba daavɨkerɨ myawɨranganyɨvanɨgava. 
JHN.1.27	Gamɨ sai a'mwe naangelyɨ. Sɨnnawɨ nɨmɨ bɨweinyɨ, sahwai dɨviyai yarai bathei naangei mwaalɨka. Nɨmɨ gaimwange'na naangere kwaari'masɨvɨlya' yɨraipurɨdeinyɨ mɨka. Sahwarɨna nɨmɨ a'mwe nawɨ'nyainyɨ daaka!” sara wɨda' Jonɨ.
JHN.1.28	Yuya sa Aalya Jothanɨ kengihɨrɨ Anga Betaani Jonɨ aalyavɨ bavɨtaazɨya' yadaa'nyɨyaba yɨma'nyɨna yakengɨ.
JHN.1.29	Mwanyagaa' Jonɨ mwaalaka Jizaazai bakerɨ tɨnna wanganaasɨna yaka a'mweraavɨ wɨdɨna “Yɨthaanyi, dazai Gotɨyarei Sipɨzipɨya Dɨwɨnyala! Kayaa'nanyanna a'mwera sipɨzipɨyarɨ tamɨna yadɨvɨ' kwaraanyaba Gotɨyarɨna dɨka nasɨ'na yadevaaibɨ' sai Kwaakevakɨ mwaalyainaavɨre kayaa'nanyanna marasɨsa'na baladelyɨ. 
JHN.1.30	Sahwarɨna yɨhɨthadɨnyalyɨ. Nɨmɨ bɨweinyɨ, dɨvi a'mwei bathelyɨ. Nɨmɨ mima'nyagaa' sai kuna mwalyaakelyɨ. Sai sɨnnawɨnyai Naangelyɨ. Nɨmɨ maalɨkeinyɨra. 
JHN.1.31	‘Bozɨyai Naanga kwarɨnera,’ yawɨrena gamɨnyɨ myawɨranganyainyɨ. Aawa. ‘Sahwarɨna Yɨzɨrelɨyaraavɨ yɨbwarɨdaakwia'na yɨma!’ dena bɨwa. Aalya yɨhyadɨnya savɨ dara jawɨryide' ‘O, sai Naangei daaka!’ ”
JHN.1.32	Jonɨ tɨnna mena bahanaraka a'mwe Juyaraavɨ wɨjalɨkurakɨna “Sɨgunyavɨ Gotɨyarebadaa'nyɨ Kuryai Tewaanyai kwaamɨryaibɨsai walaabɨna yaka a'mwe sarɨ mwalɨbainɨkerɨ tɨnna wanganerɨnera. 
JHN.1.33	Sɨnnawɨ gamɨnyɨ myawɨranganyainyɨ. Aawa. Bavɨtaazɨya'na nyɨdasaabakei sahwai nyɨda' ‘Dɨvi dara dangadeigɨnyɨ. Kurya Tewaanyai a'mwe pwarɨ bwalamwaaina yaja' wangana'gɨzɨ dara jawɨ'de' “Ai, sai a'mweraavɨna Kurya Tewaanyarɨ yanga wɨjaavadei daaka!” Gɨmɨ aalyavɨ bavɨtaazɨya' jɨthe' sai Kuryarɨ bavɨtaazɨya' yadelyɨ.’ 
JHN.1.34	Sara wɨdɨna nyake' tɨnna nayaa wangamweinyɨ yɨhɨzalɨkurakɨvanɨge. Sai Gotɨyare Gawaalɨvaangelyɨ.”
JHN.1.35	Mwanyagaa' Jonɨjɨ gamɨreraalyɨ sara ayaba daa'dapi Jizaazai kaanya yamarina. 
JHN.1.36	Kaanya yamarina yada Jonɨ wanganaasaka gannyaraarɨ wɨdɨna “Yɨthaanyi! Sai Gotɨyarei Sipɨzipɨya Dɨwɨnyala!” 
JHN.1.37	Wɨdɨna kya' Jonɨmɨreraai kadɨka wɨ'nyɨna yagɨlyaraai saraai Jizaazarɨ mɨdɨnna. 
JHN.1.38	Sara mɨdɨnna yɨna yadaakɨlyɨ gɨnyɨma'naka saraai mɨdɨnaabɨna yagɨlyaraarɨ tɨnna wanganaka yɨwaara'na “Berɨ'na bɨ'manɨgɨla?” Saraai wɨdahi “Ravaai, anga garɨvɨ mwaaihɨna?” Yɨvɨruyagaalya' “Ravaai,” yagaalya' “Nejɨwaakadɨnyaigɨ,” wɨdɨnɨkesɨ. 
JHN.1.39	“Ravaai, anga garɨvɨ mwaaihɨna?” wɨdɨna kyagi sai wɨdɨna “Kaanya bakɨlyɨ danganyɨla!” Sarevɨdaa'nyɨ gamɨjɨ wɨna yagɨla gannya anga mwaaidevɨ tɨnna wanganna yagɨla sagaa' gamɨnyaba mwaalɨna yagi. Bɨna yɨna yagɨlegaa' sawɨtɨrɨnyagaakɨ (4 kɨlokɨ).
JHN.1.40	Saraai Jonɨmɨ kadɨka wɨ'nagɨla Jizaazalyɨ wawagɨla pwai Edɨruyalyɨ. Edɨruyai sai, Saaimonɨ Pitare gya'mwelyɨ. 
JHN.1.41	Edɨruyai sai sɨnnawɨ wɨna yaka Saaimonɨ gya'mwerɨna bɨrɨkaanya yɨna yaka wɨdɨna “Ai! Nemɨ Mezaayarɨ mena bɨramaa'mwona!” Yaya sa' “Mezaayai,” dɨnɨ' “Kɨraazɨtɨyai.” 
JHN.1.42	Wɨdɨna yaka Saaimonɨmɨ gamɨnyawɨnna makuna. Makuna kya' Jizaazai tɨnna wanganaka wɨdɨna “Gɨmɨ Jonɨmɨre gawaalɨ'gɨnyɨ Saaimonɨgɨ. Gɨmɨre yaya' Sipaazai gɨthɨvanɨgesɨ.” Juyaraavɨre yagaala “Sipaazai,” Gɨrikɨyagaala “Pitai,” aangyagaala “Sɨlaangei,” dɨnɨkesɨ.
JHN.1.43	Mwanyagaa' Jizaazai “Pwarajɨ Galɨlineinera,” daka Pilipɨmɨ bɨrɨna yaka wɨdɨna “Dɨnyɨmɨdɨnaama!” 
JHN.1.44	Pilipɨ sai Anga Betɨzaaitha mwaalyalyɨ. Anga saba Edɨruyalyɨ Pitalyɨ sadaraai mwaaidisaba. 
JHN.1.45	Pilipɨ kadɨka wɨ'nyɨna yaka Nataanyalɨmɨ bɨramaa'na yaka wɨda' “Kaanyaka! Ne Mozɨzai kɨwɨbukuyavɨ pwarɨna yɨda'nɨke' nabaai, Gotɨyarɨ wɨ'nawɨjɨwaakyara sarɨna pɨkarya yɨda'nɨkevɨne sarɨ mena bɨramaa'mwona. Sai, Jizaazai Jozepɨyare gawaalɨ' Naazaretɨ mwaalyalyɨ.” 
JHN.1.46	Wɨdɨna kya' Nataanyalɨ yɨwaara'na “Naazaretɨdaa'nyara tewaanyara daaka! Savɨdaa'nyɨ tewaanyai dalyaabɨwaka!” Pilipɨ wɨda' “Sahwaigɨ bwangana! Nebulya'na gɨthɨwana. Bwangana!”
JHN.1.47	Nataanyalɨ badaa'nyɨ Jizaazai tɨnna wanganaka sarɨna wɨdɨna “Yɨthaanyi! Sai Yɨzɨrelɨya tewaanyalyɨ. Kwaasɨ yadei mɨka!” 
JHN.1.48	Nataanyalɨ savɨ kadɨka wɨ'naka yɨwaara'na “Nɨmɨnyɨna gara yawɨ'mwaana?” Yɨwaara'na kya' sai wɨdɨna “Sagaa' Pilipɨ gɨmɨnyɨna mabɨriwakegaa' yɨta pihɨya kaavɨlyavɨ mwaaida'gi gwangamweigɨnyɨra,” wɨda'. 
JHN.1.49	Nataanyalɨ wɨdɨna “Ravaai, Nejɨwaakadɨnyaigɨ, gɨmɨnyɨna dɨwa. Gɨmɨ Gotɨyare Gawaalɨkɨ. Yɨzɨrelɨyainaavɨ nemaremwaaidɨnyaigɨne!” 
JHN.1.50	Wɨdɨna kya' sagaa' sai wɨdɨna “ ‘Yɨta pihɨyavɨ mwaaida'gi gwangamwa,’ gɨthɨwe'na nɨmɨnyɨna danyɨlɨmwamwaana! Sabwi maalɨkebwi, dɨvi naangengɨ dangadengɨra.” 
JHN.1.51	Gamɨnyɨ wɨdɨna “Nebulya' yɨhɨthɨvanɨge. Sɨgunya' basɨnadaa'dozɨ Gotɨyare mamaayara ejelɨyara A'mweraavɨne Kaimɨraayaryawɨnna walaabɨna, yɨlaawɨna yadaapɨri danganyideihɨlyɨra,” wɨdɨna ya'.
JHN.2.1	Yɨrɨka daryaai darɨkɨ Kwaaka Galɨli Anga Kena savɨ kwala maarya yɨna. Kwala maarya yɨna kye' tɨka munnevɨ Jizaazarɨ ganaange' mwaalɨna yadɨ'nyɨ nabaai, 
JHN.2.2	Jizaazalyɨ gamɨrerari saraavɨ munne'na jɨvwaramaa'na. 
JHN.2.3	Sara yɨna kye' munne' nyɨna yadaapɨjɨ aalya waainɨya'na wɨgainyɨna yadaa'nyɨ ganaange' Jizaazarɨ wɨdɨna “Aalya waainɨya' maayarera.” 
JHN.2.4	Wɨdɨna kya' sai wɨdɨna “A'mwe'gɨ ‘Sana sana ja!’ baa'na nyɨdɨwaana? Nɨmɨregaa' mɨka!” 
JHN.2.5	Sara wɨdɨna kya' ganaange' wɨdaayadɨvɨsaraavɨ wɨdɨna “Sara yɨhɨthathe'na sara jɨla!”
JHN.2.6	Juyara aalya yɨnyabwina wa'dɨ'nyɨ si-aalɨtala atina ata purɨdaa'nyɨ nyɨdala kune warakengɨ. Aalɨtala gazasa' maanga kyeku'na' aalya naanga (80, 100 litaaya) dɨ'na'nɨkesɨ. 
JHN.2.7	Si-aalɨtala sa kune warake, sahwai wɨdaayadɨvɨsaraavɨ wɨdɨna “Aalɨtala sa aalya maanga yunebanna yeku'nade dɨmaradɨngikaabyɨla!” Wɨdɨna kya' maanga yeku'nya'ne aalya maradɨngikɨna maradɨngikɨna kye' 
JHN.2.8	wɨdɨna “Aalya pɨrɨ' yɨrapɨjɨ tɨka munnevɨ maremwaaiderɨna dumaryaawila!” Sara wɨdɨna kya' makuna yeva wɨjaavɨna kye' sai yaamɨjɨ nyɨna. 
JHN.2.9	Aalya sa' sɨnnawɨ aangaalya' dɨ'na'dɨ'nyɨ dɨvi aalya waainɨya' yɨma'nyɨna yɨnɨkesɨ. Yaamɨjɨ nyɨna yaka dɨna “Waburyasɨ. Waainɨya da' gawɨdaa'nyavaka?” Sai myawɨri yada sare'na wɨdaayadɨvɨsara yawɨreva aalya wɨjaavɨna yesarera. Kuna myawɨri yada mɨgɨnyai taaya' maarakerɨ munnevɨ maremwaalakei wɨdɨna “Kaajo!” 
JHN.2.10	Wɨdɨna yaka wɨdɨna “Nemɨnyɨna tewaanya yɨwaana! Sɨnnawɨ a'mwe pwara gazarazara aalya waainɨya nawɨ'nya' munne wɨjaavɨna yadɨvɨ' dɨvi a'mwera waainɨya naanga nadɨvɨ' nayaa myawɨryaraavɨna aalya waainɨya yɨrɨke' wɨjaavɨna yadɨvɨsare pwara. Sare'na yadɨnyaigɨ mɨka! Kwaigɨ aalya waainɨya nawɨ'nya' navɨka yɨ'nadɨ'nyɨ, waainɨya pɨrɨ' mi'na kanɨwo dɨvi nawɨ'nya' wɨjaavɨna neyɨwaanyaigɨnyɨ,” wɨdɨna ya'.
JHN.2.11	Kwaaka Galɨli Anga Kena saba Jizaazai wɨjɨwaainya'ne sa' yɨna ya'. Wɨjɨwaainya'ne sɨnnawɨnya' yakesɨ. Gannya byaanna dɨragɨnyabwi wɨjɨwaainake'na wɨjɨwaainya'ne sa' yakesɨ. Gamɨrera naangebwi wanganeva gamɨnyɨ lɨmwanna ye'.
JHN.2.12	Mena yakegaa' sagaa' Anga Kaapanɨyamɨ sabanna gamɨjɨ ganaangesɨ gya'mwerari gamɨrerari walyuna yeva yɨrɨka pɨrɨ' pɨrɨ' saba bamwaaina ye'.
JHN.2.13	Juyara dɨna “Aya kɨgaa' Pari'ma'munne' naadera Gotɨyai nemɨnyɨna dɨragɨnna kavadaihasamaryaa' yaasɨwa'wawɨnya Yɨzɨpɨ saba yagalya'mayaawo' yawɨta'negaa'.” Juyara dɨdaapi Anga Jeruzaalemɨ sabanna yɨlaawɨna. 
JHN.2.14	Yɨlaawɨna yaka Gotɨyare Angevɨ wɨlɨna yaka dara wanganake' “O, a'mwera bulɨmakaawoyarajɨ sipɨzipɨyarajɨ kwaamɨryarajɨ damubɨvanɨgava! Nɨgwia nawɨ'nya Gotɨyarɨ wɨjaaya'na nɨgwia pɨmɨlɨka yanga yɨnyɨna yadɨvɨsara kunnya yɨ'bɨnyangɨ damwaaihava!” 
JHN.2.15	Dɨna yaka “Sabwi mipɨnera!” daka wɨlyabaai maarɨna yaka mala lɨ'bwarya'ne' yavɨkarina yaka Gotɨyare Angevɨdaa'nyɨ sipɨzipɨyarajɨ bulɨmakaawoyarajɨ saraavɨ tamaasɨna yaka nɨgwia mariwɨnasɨ'na yaka yanga yɨnyɨna yadɨvɨsaraavɨre yɨ'bɨnya yarai marapuratawasɨ'na. 
JHN.2.16	Sara mi'na yaka kwaamɨryaraavɨ mubadɨvɨsaraavɨ wɨdɨna “Sa dɨmakwalyula! Nɨmware ange' mubange'na mɨka. Dɨmakwila!” 
JHN.2.17	Wɨdɨna kya' gamɨrera yawɨ'na “Gotɨyare bukuya' dɨnyɨna ‘Gotɨyaigɨ gɨmɨre angevɨna yɨlaaya dɨka nɨmɨre sɨmunyavɨ nyɨnadevaaibɨsasɨ.’ Dɨnɨkesɨ Gotɨyare bukuya', sahwarɨna.”
JHN.2.18	Sara yakevɨdaa'nyɨ Juya naangera sɨnna tɨka wɨda'daa'nyɨ yɨwaara'na “Yɨwaanya'na aai gɨthɨwaka? Gotɨyai naangeigɨnyɨ gɨmwaaihɨwake' yawɨraade'na dɨragɨnya wɨjɨwaainya' ja!” 
JHN.2.19	Yɨwaara'na kye' wɨdɨna “Gotɨyare anga nawɨ'nya darɨ kayaaka kyɨgalapɨri yɨrɨka daryaai darɨkɨ ayɨna yɨdɨkaavɨdesɨ.” 
JHN.2.20	Sarevɨdaa'nyɨ Juyara wɨdɨna “Sa' be'na dɨwaana! ‘Yɨrɨka daryaai darɨkɨ yarai madɨdesɨ,’ dɨwaa' kɨgaa' kwarame pɨjaakuna (46) sara wavɨlavakesɨ anga da' madaapi. Yɨrɨka daryaai darɨkɨ gaverɨkaavɨ dɨmadeigɨ dathɨwaana!”
JHN.2.21	Wɨdɨna yesa'na kɨrɨ' sahwai gannya kɨlaakejɨkɨna wɨdɨna sɨlangavɨna mɨ'. 
JHN.2.22	Sara wɨdɨna kye' dɨvi Jizaazarɨ ayɨna yɨdɨkaa'na kya' gamɨrera yagaalya' wɨdake'na yawɨ'na yeva dɨna “Gotɨyare bukuya' sara dɨnɨke'na kɨgaakuna Jizaazai wɨdake' nebulyasɨ,” dɨna, lɨmwanna ye'.
JHN.2.23	Anga Jeruzaalemɨ sagaa' Pari'ma'munnegaa' mwaalɨna yada nawɨ'nyajɨ dɨragɨnyajɨ yadaa'nyɨ a'mwe kwalaalyara tɨnna sara wanganeva gamɨnyɨna dɨna “Sahwai naangelyɨ,” gamɨnne yaya' lɨmwanna. 
JHN.2.24	Sara lɨmwanna kye' a'mweraavɨrebwina a'mwera yaasɨwa'wɨ'nya yesa'na nayaa yawɨ'da kumɨnyɨna yɨlaaya yarai myɨna. 
JHN.2.25	A'mweraavɨre yawɨta'najɨ kumɨre sɨdusa'najɨ nayaa yawɨ'dei. Sarebwi pwai mujɨwaakyɨ ya'. Sarebwi wɨgainadei mɨ'. Sare' dare'nesɨ. Sahwai a'mweraavɨne sɨdu'nakei nayaa yawɨralɨmwagarɨkelyɨ.
JHN.3.1	Juya pwara Perɨzɨkɨwɨnya yadɨvɨ' mwaalɨna yeve pwai Nikothimaazai wo'nɨkei Perɨzɨyai mwaalɨna yakelyɨ. Sai a'mwe naangei Juyaraavɨ maremwaaidei mwaalakelyɨ. 
JHN.3.2	Mwaalɨna yaka sawɨta pɨrɨvɨ Jizaazaryawɨnna bɨna yaka bamwaaina yaka wɨdɨna “Wɨjɨwaakyaigɨ, ‘Gotɨyai gɨthasɨwaabɨkeigɨ bahɨna wɨjɨwaakɨna neyɨvanɨgɨ. Sare' dare'nesɨ. A'mwera wɨjɨwaainyangɨ yɨvanɨgɨ. Dɨragɨnya yɨvanɨgɨ. Gotɨyai magɨhaimwagyazɨ kwajɨ sara mi kyɨdɨ' dɨragɨnya davwi,’ sara yawɨ'mwona.”
JHN.3.3	Jizaazai ja'nawɨdɨna “Naanga nebulya'na gɨthɨvanɨge. A'mwe pwai kwai ayahi mudɨkei mima'nyɨ yajai Gotɨyai maremwaaladeva tɨnna mwanganyɨ yannelyɨ.”
JHN.3.4	Nikothimaazai wɨdɨna “A'mwe naangei mudɨkei yɨma'nade'na gara yojɨ yɨma'nadelaka? Pɨgasaai a'mwei ganaangevɨ munyɨkɨ ayɨna wɨlaminyɨna kyojɨ ganaange' gara maaradelaka ayahwala!”
JHN.3.5	Sai ja'nawɨdɨna “Naanga nebulya'na gɨthɨvanɨge. Kurya Tewaanyai a'mwerɨ aalya myɨ kyojɨ mudɨka mumwaaihi kyojɨ sai Gotɨyare maremwaaideva wɨladei mɨka! 
JHN.3.6	A'mweyore kaimɨraayai mɨwɨ'naka yagɨnnakalyɨ. Gotɨyarei, gamɨre munyɨkɨ Kurya Tewaanyai bulamwaaina kyojɨ sai a'mwe Gotɨyare Kuryai kɨnɨnnakelyɨ mudɨkei. 
JHN.3.7	Gɨthɨwe'na ‘Sarɨmɨnyɨ mudɨka ayahi yɨhɨmwaaihana!’ gɨthɨwe'na atɨka maru'nata myɨnnera! 
JHN.3.8	Yɨhuta gamɨ sa' kaanna wɨna yadevaaibɨsasɨ. Yɨhusa' kadɨka wɨ'nadɨnyaigɨ ‘Sawɨnna wawade' daaka! Sabadaa'nyɨ bathe' daaka!’ dadɨnyaigɨ mɨ'. Aawa, sare'na Gotɨyare Kurya Tewaanyai gazaizare munyɨkɨ bulamwaaina yɨnɨkei mudɨka yɨma'nɨ'. Mudɨkei tewaanna yada a'mwera tɨnna wangamanɨga'. Kumɨ mwanganyɨvanɨga' aaya kaavɨlyavɨ.”
JHN.3.9	Nikothimaazai ma'maa'na, “Nyɨdɨwaanya' gara yɨma'nɨnɨkavaka?”
JHN.3.10	Sai wɨdɨna “Yɨzɨrelɨyainaavɨre nejɨwaakadɨnyaigɨ sabwi myawɨrivanɨgɨnyaigɨ daa? 
JHN.3.11	Naanga nebulya'na gɨthɨvanɨge. Nayaa yawɨrama'daanya yawɨ'daa yɨhɨthɨvanɨgo. Tɨnna nayaa wangadaanya yɨhɨthɨvanɨgo. Sara yɨhɨthɨvanɨgo'na nemɨre jalɨkurakyavɨ mamaaryɨvanɨgasaihɨlyɨ. Sabwi kadɨka myɨvanɨgata sa' baa'na yɨvanɨga'. 
JHN.3.12	Kwaaka davakɨ yɨnɨkengɨna kyɨhɨthɨwa malɨmwagyɨvanɨga' ‘Nebulyasɨ,’ sara majɨ yɨwaasa' Sɨgunyavɨ yɨnɨkengɨna yɨhɨthɨwɨja' gara dɨlɨmwagyideihɨlaka! 
JHN.3.13	Sɨgunyavɨna yɨlaawakei a'mwei pwai kwai mɨka. Sɨgunyavɨ A'mweraavɨne Kaimɨraayai mwaalaka savɨdaa'nyɨ sai gavei walaaba'.”
JHN.3.14	Kɨgaa' a'mwamaayaba Ne Mozɨzai kwaari'makamaalya' yɨsavakɨ pwɨyaka daakuna yaa'. Kamaalyarɨ makilyaakabaaibɨ' yɨsavakɨ tamakya'na A'mweraavɨne Kaimɨraayarɨ sara makibɨ'delyɨra. 
JHN.3.15	Sahwai “Gazaizai nyɨlɨmwagarori gaala yuyagaa'nebwi maarana!” kadozɨ sara makibɨ'delyɨra. 
JHN.3.16	Sare' dare'nesɨ. Kwaaka davakɨyainaavɨna Gotɨyarɨ kale naanga kwia' Gotɨyai nemɨnyɨna Gawaalɨvaanga gaverɨ nejaavakelyɨ. “Gazaizai sahwarɨ wɨlɨmwagarojɨ myɨwawanna! Aawa. Gaala yuyagaa'nebwi maarana!” daka nejaavakelyɨ. 
JHN.3.17	Sare' dare'nanyɨ. Gotɨyai dɨna “Nyɨbwaalɨvaangei a'mweraavɨ kotɨya'na maryawɨbwaradela!” daka myasaabya'. Aawa. “Nyɨbwaalɨvaangerɨ a'mweraavɨna padaihasamaata yɨma!” daka kwaaka davakɨ yasaabɨna ya' Gotɨyai.
JHN.3.18	Gawaalɨvaangerɨna lɨmwagaza pwarɨ Gotɨyai kotɨya' maryawɨbwa'dei mɨ'. Malɨmwagyaza pwai kotɨya' mena yawɨbwa'nɨkelyɨ. Gotɨyare Gawaalɨvaanga gaverɨna gamɨre yayavɨnajɨ malɨmwagaryaja'na kotɨya' mena dɨnɨkesɨ. 
JHN.3.19	Kotɨya'na dara dɨnɨ' “Nemɨre kwaaka davakɨ pwai nebulya' nejɨwaakake'na Baakei walaabɨna yaka kɨrɨ' a'mwera kayaa'nanya yadɨvɨsara kayaa'nanyabwi jɨhɨnyaburɨna wɨvu'nakere. Baakerɨna wɨvu'nakara mɨ'. Sare' dare'nesɨ. Kumɨ yadɨvɨsa kayaa'nanyangɨra,” sare'na dɨnɨkesɨ. 
JHN.3.20	Sare' dare'nesɨ. Gazaizai kayaa'nanya yadei Baakerɨna sɨmɨlɨka wimanɨkei Baakeryawɨnna mabi yɨvanɨ'. “Baakeryaba pwara nɨmɨre kayaa'nanyabwi nanyangabɨka!” daka mabyɨvanɨ'. 
JHN.3.21	Sara yada kɨrɨ' pwai nebulya'na tewaanna yadei Baakeryawɨnna nayaa bɨvanɨ'. “Baakeryabanna kwawa'mujɨ pwara yawɨta'na ‘Gotɨyarɨ yuya sa tewaanna jɨvanɨka!’ ” daka kaanna bɨvanɨkelyɨ.
JHN.3.22	Sangɨ dɨvidaa'nyɨ Kwaaka Juthɨya sawɨ Jizaazalyɨ gamɨrerari kaanna. Mi'na kaanna yaka saba kumɨjɨ mwaalaka bavɨtaazɨya' aalya yɨna. 
JHN.3.23	Bavɨtaazɨya' yadaa'nyɨ nabaai aalya naange' wa'dɨ'nyɨya'na Jonɨ Kwaaka Yɨnonɨ Anga Selimɨ pimagɨnna wawaka bavɨtaazɨya' yɨna. Bavɨtaazɨya' yɨna yada gamɨnyawɨnna a'mwera a'mwe samɨlɨka badaapi kumɨnyɨ bavɨtaazɨya' yɨna ya'. 
JHN.3.24	Sare' dare'nesɨ. Sagaa' tewaanna mwaalaka kalavuza mumwaaihyagaa' Jonɨmɨ.
JHN.3.25	Sagaa' Juyai yawɨ'na “Aalya yɨnya'nebwi yɨnɨga wi'na daaka? Be bavɨtaazɨyavaka nawɨ'nya'?” Dɨna yaka Jonɨmɨreraavɨ yagaala naanga wɨdɨna kya' maanga dɨnyɨna. 
JHN.3.26	Mi'na dɨnyɨna kye' Jonɨmyawɨnna gamɨrera bɨna yeva wɨdɨna “Wɨjɨwaakyaigɨ, kɨgaa' Aalya Jothanɨ pimagɨ pihɨrɨ mwaalagɨna a'mwe pwalyɨ mwaalagɨna sarɨna nejalɨkurakagɨnyalyɨ. Yɨthaa, dahaa' sai bavɨtaazɨya' yɨvanɨke' gamɨnyawɨnna yuyara wɨvanɨga'.”
JHN.3.27	Jonɨ ma'maa'na “Sarɨna sɨmunya kwalaalya myawɨpɨnera! Sɨgunyavɨdaa'nyɨ Gotɨyai a'mwerɨ mujaayɨ yaja' aane pɨrɨ' kɨrɨ' mamaari yannelyɨ. Gotɨyai dɨna ‘A'mwe pwai naangelyɨ. Pwai maalɨkelyɨ,’ sana sana yɨna yadelyɨ Gotɨyai. 
JHN.3.28	Sarɨmɨ sahwaihi nɨmɨre yagaala kadɨka nyu'nesaihɨlyɨ. Dara yɨhɨthe. Gotɨyai dɨnɨka Kɨraazɨtɨyainyɨ mɨka! Aawa. Gotɨyai nɨmɨnyɨdaasɨ nyɨdaasakeinyɨ. Dɨvi sahwai bathelyɨ, sara yɨhɨthe. Ke'ba'na yɨhɨthɨma! 
JHN.3.29	Mɨgɨnyai taaya' maa'mwakelyɨ. Mudɨkangegaa' mɨgɨnyaryawɨnna taaya' wɨna. Wɨna kyɨwa' mɨgɨnyai yɨlaaya yɨna yaka wɨdɨna. Wɨdɨna kyɨwa' gya'mwei mwaalaka gamɨre maanguraayavɨ kadɨka wɨ'nyɨna yaka yɨlaaya naanna yɨna. Taaya' gya'mweryawɨ mwaalɨke'na yɨlaaya yɨna yɨwa'. Sa'bɨsa'na a'mwera Jizaazaryawɨnna wɨna yɨvanɨgasa'na yɨlaaya yuna yɨvanɨge. 
JHN.3.30	Gamɨ naangei nyavɨlavɨkelyɨ. Nɨmɨ naangeinyɨ myɨma'nɨwɨneinyɨ. Nɨmɨ maalɨkeinyɨ yɨma'nɨdeinyɨ,” wɨdɨna ya' Jonɨ.
JHN.3.31	Munyabadaasɨ dɨragɨnyai walaabakei yuyainaavɨ nevɨlavɨkelyɨ. Kwaakevakɨdaasɨ pwaina Kwaakevakɨyaina kwaakevakɨyabwi wɨdɨna, kwaasɨ kwaasɨ yagaala wɨdɨna yadaanyaine. Sɨgunyavɨdaasai yuyainaavɨ nevɨlavɨkelyɨ. 
JHN.3.32	Sai Gotɨyaryaba tewaanyabwi tɨnna wanganakengɨ kadɨka wɨ'nakengɨ sangɨna jalɨkurakɨna. Sare jalɨkurakɨna kya' kɨrɨ' aane pwai kwai kadɨka wɨ'naka gamɨre yagaalya' mu'nya'. Aawa. 
JHN.3.33	Pwai gamɨre jalɨkurakya' daapɨna yake' yɨ, “Gotɨyai nebulya'nanyai!” dɨragɨnna dɨna ya'. 
JHN.3.34	Sare' dare'nesɨ. Sahwarɨ Gotɨyai yasaabɨna kya' Gotɨyare yagaalyangɨ wɨjɨwaakɨna. Sare' dare'nesɨ. Gotɨyai sahwarɨna gamɨre Kuryarɨ wɨjaavɨna ya'. Gotɨyai gamɨre Kuryarɨ maalɨ'na wɨjaavakarɨna mɨ'. Naanga yuyabwi wɨjaavakerɨna. Gotɨyai gamɨre Kuryarɨ yɨnahu wɨjaavake'na sai Gotɨyare yagaalya' nayaa wɨdɨna neya'. 
JHN.3.35	Gawaalɨvaangerɨna Ganɨmaangerɨ tewaanya wɨvu'nada yɨlaaya yada dɨragɨnyajɨ yuyajɨ mwangɨna yada wɨdɨna “Yuya dɨmaremwaala!” wɨdakerɨna. 
JHN.3.36	Gawaalɨvaangerɨ nayaa lɨmwaga'dei gaala yuyagaa' yuyagaa'nebwi kɨnɨnnakelyɨ. Kwai Gawaalɨvaangerɨ malɨmwagaryadei gaalyabwi tɨnna mwanganyɨ. Aawa. Gotɨyarɨ sɨnna tɨka wɨdayabwi sahwarɨ kuna wɨwarɨkelyɨ.
JHN.4.1	A'mwe Perɨzɨyara dara wɨ'nesa' “Ai, a'mwe kwalaalyara Jizaazarera yɨma'nyɨna yeva a'mwe pwai pwai Jonɨmɨrera yɨma'nyɨna. Jizaazai a'mwe kwala naangevɨ bavɨtaazɨya' jɨvanɨka!” 
JHN.4.2	Sara wɨ'neta kwaraavɨ Jizaazai bavɨtaazɨya' mya'. Aawa. Gamɨrera gavera bavɨtaazɨya' yɨna ye'. 
JHN.4.3	Perɨzɨyara sara dɨdaapi sarevɨdaa'nyɨ Jizaazai sa'na wɨ'naka Kwaaka Juthɨya ya'ma'na yaka “Kwaaka Galɨlina ayɨna wɨma!” daka 
JHN.4.4	Kwaaka Samerɨya lotaya'nei kaanna wɨna ya'.
JHN.4.5	Wawakegaa' Kwaaka Samerɨya Anga Saaika wo'nɨkebanna yɨ'mavaawɨna. Kɨgaakuna Ne Jaikopɨ gawaalɨvaanga Jozepɨyarɨne kwaake' wɨjayaakeba anga sa' mannɨkebe. 
JHN.4.6	Nabaai saba Ne Jaikopɨ aalɨkavi'nɨnnya' lɨkyaakeba kavi'nɨnnya' kuna dɨ'na'dɨsɨyaba. Jizaazai kaanna kaanna wodaa'nyɨ maa'na naanga wiadaa'nyɨ sɨrɨgwajahaa' aalɨkavi'nɨnna sayabanna yɨ'mavaawɨna yaka walamwaaina ya'.
JHN.4.7	Aalya yɨrya'ne' Kwaaka Samerɨya mwaalya' bɨna yɨna kya' Jizaazai wɨdɨna “Aalya' dɨnyɨryaama!” 
JHN.4.8	Sare' dare'nanyɨ. Gamɨrera “Wapaaya mubaana!” deva anga savɨna wɨlaawɨna yesai gavei sara wɨdɨna ya'.
JHN.4.9	Sarevɨdaa'nyɨ a'mwe sa' wɨdɨna “Gɨmɨ Juyaigɨ, nɨmɨ a'mwe'nyɨ Samerɨya mwaalya'nyɨ aalya'na nyɨwara'mwaanya'na gɨthɨwa.” Sare' dare'nesɨ. Samerɨya mwaalyara gwarewakɨ aalya' nyɨna yadɨvɨ' Juyara gwarewakɨna “Aala!” dadɨvɨsa'na wɨdɨna ya' a'mwe'.
JHN.4.10	Jizaazai ja'nawɨdɨna “ ‘Gotɨyare sɨhumale' nyɨjaavana!’ yawɨ'dɨza' a'mwe sai gɨthɨwaka sa' ‘Aalya' dɨnyɨryaama!’ gɨmɨ wɨdɨzɨ kwajɨ sai aalya' a'mwera gaala mwaaibɨne' kagɨzaavadɨka!”
JHN.4.11	A'mwe' wɨda' “A'mwe naangeigɨ, aalɨkavi'nɨnna da' saamɨnaange' warɨke' kebanɨ aalya' dɨ'nɨ'. Aalɨgware' maayaigɨnyɨ. Aalya' a'mwera gaala mwaaibɨ'de' gawɨ dɨmaa'jɨwaa? 
JHN.4.12	Nemɨre Ne Jaikopɨ aalɨkavi'nɨnna da' nemɨnyɨne' kalɨkyaa' aalya kuna nadaanyannera. Gamɨjɨ gawaalɨvaangerari gamɨre jɨlɨkyaawaryarari aalya da' nyɨna yaa' aalɨkavi'nɨnna tewaanya davɨ. Sarei nemɨre Nei a'mwe naangelyɨ aalya naanga nejayaakei. ‘Aalya tewaanya naange' gɨzaavɨma!’ dahɨna gamɨnyɨ wavɨla'mwaanyaigɨ daa?”
JHN.4.13	Jizaazai ja'nawɨdɨna “A'mwe yuyara aalya da' nadɨvɨ' dɨvi mɨjɨka ayɨna wiade' kɨrɨ' 
JHN.4.14	a'mwe dai aalya' wɨjaavɨde' nojɨ yuyagaa' mɨjɨka mwi yadelyɨ. Arɨkewɨ. Aalya' wɨjaavɨde' gamɨre munyɨkɨ wɨlarojɨ nabaai yimɨnya' yɨma'nadelyɨ. Yimɨnyavɨdaasɨ aalya nawɨ'nya' bilyɨrɨ'na yada a'mwe savɨ yuyagaa' yuyagaa'ne' gaala wɨmwaaihadelyɨ.”
JHN.4.15	A'mwe' wɨdɨna “A'mwe naangeigɨ, aalya sa' nyɨjaama! ‘Na'muri mɨjɨka ayɨna manyojɨ davanna mabi ya'mujɨ aalya' myɨri yɨde'nyɨ,’ dena gɨthɨwa.”
JHN.4.16	Sai wɨdɨna “Gɨnnya a'mwerɨna duzɨma'naawa!” 
JHN.4.17	Wɨdɨna kya' a'mwe' ja'nawɨdɨna “A'mwamaaya'nyɨ.” Jizaazai wɨdɨna “Naange' nyɨdɨwaana ‘A'mwamaaya'nyɨ.’ 
JHN.4.18	Sare' dare'nanyɨ. Kɨgaa' a'mwe atɨlyaraavɨ maa'nagɨna kɨgaa' pɨgaa' yuyaraavɨ byenɨdakwawagɨ. Dahaa' a'mwe mwaaihɨlyai gɨmɨreina mɨka! Nebulya' sara nyɨdɨwaa.”
JHN.4.19	A'mwe' wɨdɨna “A'mwe naangeigɨ, gɨmɨnyɨna dara wangamwe' ‘O, a'mwe dai Gotɨyarɨ wɨ'nawɨjɨwaakadei daaka!’ 
JHN.4.20	Mugunya davɨ nɨmɨre Ne sɨnnawɨnyara Samerɨya mwaalyara Gotɨyarɨ yɨlaaya yɨna. Sara yɨna kyaa' kɨrɨ' Juyaihi sahwaihi wɨdɨna ‘Aawa, Gotɨyarɨ yɨlaaya Jeruzaalemɨ yɨpɨ'deva.’ Sara nedɨvanɨga'.”
JHN.4.21	Jizaazai wɨdɨna “A'mwe'gɨ, gɨthɨde'na du'nana! Dɨvi pɨgaa' yɨma'nadehaa' mugunya davɨ a'mwera Nɨmwarɨ yɨlaaya mi yɨpɨ'de' Anga Jeruzaalemɨ yɨlaaya mi yɨpɨ'dehaakɨ. Aawa, yawɨta sabwi. 
JHN.4.22	Kwaaka Samerɨya mwaalyaihi sɨduta maalɨka' yadɨvɨ' Gotɨyarɨ yɨlaaya kwaasɨ kwaasɨ yadɨvɨsaihɨlyɨ. Juyainaavɨdaasɨ dakɨnɨkei bɨwaka, a'mweraavɨ padaihasamaa'de'na Gotɨyarɨ nayaa yawɨ'na yadaa yɨlaaya tewaanna yadaanyaine Juyaina. 
JHN.4.23	Sare' kɨrɨ' sagaa' yɨma'nadehaa' gɨthɨwegaa', dahaa' mi'na yɨma'nɨwakegaa' a'mwera, a'mwe Nɨmwarɨ yɨlaaya nebwina yɨpɨ'dera. Kumɨre kuryara yɨlaaya yɨpɨ'de' nabaai, nebulya'na yɨlaaya yɨpɨ'dera. Sare' dare'nesɨ. Sara yɨlaaya yɨpɨ'deraavɨna Gotɨyai dɨna ‘Sahwara yɨlaaya nyɨpɨka!’ dadelyɨ. 
JHN.4.24	Gotɨyai Kuryalyɨ. A'mwei mɨka. Sare'na a'mwera kumɨre kuryaraavɨjɨ nebulyaburɨjɨ yɨlaaya yɨpɨnerera. Yaasɨwa'na yɨlaaya mipɨna!”
JHN.4.25	A'mwe sa' wɨdɨna “Dara yawɨ'mwa. Dɨvi Mezaayai yaya pɨrɨ' Kɨraazɨtɨyai wo'nɨkei bathelyɨ. Sai bazai yuyabwi, yuyangɨ nedathelyɨ.”
JHN.4.26	Jizaazai wɨdɨna “Dahaa' gɨthɨvanɨge dainyɨ nɨmɨ sahwainyɨ.”
JHN.4.27	Sagaasagaa' Jizaazarera yagalaawɨna yeva dara wanganesa' “Ai, a'mwevɨ wɨdɨvanɨkei daaka!” Deva atɨka maru'na'na yeva kɨrɨ' kumɨjɨya aane pwai kwai savɨ mujɨna “Baa'na bahɨneka?” sarɨ myɨwaarayɨna “A'mwe savɨ baa'na wɨdɨvanɨgɨna?” Sara mujɨ, navɨka mwaalɨna ye'.
JHN.4.28	Sarevɨdaa'nyɨ a'mwe' gannya aalɨgware' wakɨna yaka gannya angebanna ayɨna wɨlaawɨna yaka a'mwe anga sabanyaraavɨ wɨdɨna 
JHN.4.29	“Ai, a'mweihi kaajɨla! A'mwe pwarɨ danganyɨla! Yuya yadɨnyanna nyɨdɨwakelyɨ. Gotɨyai dahɨlakyaakei Mezaayai dɨngaka?” 
JHN.4.30	Sara wɨdɨna kya' anga saba ya'ma'na yeva sahwaryawɨnna wɨna ye'.
JHN.4.31	Angebanna a'mwe' wodaa'nyɨ gamɨrera Jizaazarɨ wɨdɨna “Nejɨwaakadɨnyaigɨ, wapaa dɨmaranana!” 
JHN.4.32	Sara wɨdɨna kye' kɨrɨ' wɨda' “Aala, wapaa pɨnɨjɨyainyɨ sarɨmɨ mwanganya.” 
JHN.4.33	Mi'na wɨdɨna wɨyakevɨdaa'nyɨ gamɨrera yɨwaara'nyɨna “Pwai wapaaya dahamakabɨwaka?”
JHN.4.34	Jizaazai wɨdɨna “Nɨmɨre wapaaya pɨrɨsɨ. Da'na yɨhɨthɨvanɨge. Nyɨdasaabakei sara nyɨdɨvanɨkebwi gamɨre sɨmunyabwi sara yɨvanɨge'na nɨmɨre wapaayasɨ. Gamɨre wawɨnya' mi'na yɨ'mwannya'ne' nɨmɨre wapaayasɨ. 
JHN.4.35	Sarɨmɨ wawɨnya tɨnna wangadɨvɨ' dara dɨdɨvɨ' midaaka! ‘Lawe dɨkaai dɨkaai kwavɨlavojɨ wapaaya mɨlaadera.’ Yɨhɨthɨwa. Dahaa' sa' madɨpɨna! Yɨthaanyi! Wawɨnya keinɨngɨ nayaa danganyɨla! Kɨgaa' pwara burɨnna yeva witɨzɨla yawaka yɨ'nɨkabaaibɨ' a'mwera nɨmɨnyɨna yarai nyu'nɨpɨ'derera. 
JHN.4.36	Pwai wapaaya mɨlojɨ mɨlojɨ kave yovɨrawakade' gamɨre tɨvɨkɨta mena maa'manɨ'. Yɨ witɨzɨla yuyagaa' yuyagaa'ne gaalyabwine mena yovɨrawakɨvanɨ'. Sɨla pɨraihɨrakadelyɨ wapaaya yovɨrawakadelyɨ ‘Witɨzɨla mena warɨke'na yɨlaaya yaka!’ dahɨla sara yovɨrawakɨvanɨ'. Sa'na pwai Gotɨyare yagaalya' wɨjɨwaakɨna yadelyɨ pwai a'mwera Gotɨyareraavɨ wɨmwaaihɨna yadelyɨ saraai sare'na yɨlaaya yɨkaderaalyɨ. 
JHN.4.37	Sare' dare'nesɨ. Darevɨ nebulya' dɨdɨvɨ' ‘A'mwe pwai burɨnna yadelyɨ. A'mwe pwai midelyɨ.’ Yɨ sa' nebulyasɨ. 
JHN.4.38	Wawɨnya pɨrɨvɨ sarɨmɨ myesavɨna ‘Wapaaya dɨmaaryɨla!’ yɨhɨthɨwe. Wawɨnya savɨ pwara mɨraagɨkɨ'na kye' sarɨmɨ kumɨre wapaaya dɨmaaryidengɨ. Sɨnnawɨ pwara a'mweraavɨ Gotɨyare yagaala wɨjɨwaakɨna yadɨvɨ' dahaa' sarɨmɨ yagaala tewaanya' kudapɨjɨ a'mwera nɨmɨrera yɨma'nɨpɨ'derera,” wɨdɨna ya'.
JHN.4.39	Anga saba mwaalyara Kwaaka Samerɨya mwaalya kwalaalyara a'mwevɨre jalɨkurakya' kadɨka wɨ'nyɨna “Yuya yadɨnyanna nyɨdɨwakelyɨ.” Sara kadɨka wɨ'nyɨna yeva Jizaazarɨ lɨmwanna yadɨvɨ' “Mezaayai Kɨraazɨtɨyalyɨ. Gotɨyai dahɨlakyaakelyɨ,” dɨna. 
JHN.4.40	Sarevɨdaa'nyɨ Kwaaka Samerɨya mwaalyara gamɨnyawɨnna wɨna yeva dɨragɨnna wɨdɨna “Nemɨnyawɨ se da'mwaka!” Wɨdɨna kye' savɨ yɨrɨka daryaai mwaalɨna. 
JHN.4.41	Mwaalɨna yada gamɨre yagaala wɨdɨna yake'na pwara kwalaalyara gamɨnyɨ lɨmwanna yeva dɨna “Mezaayalyɨ. Gotɨyai dahɨlakakelyɨ!” 
JHN.4.42	Dɨna yeva a'mwevɨ wɨdɨna “Nabaai, dahaa' gamɨnyɨ lɨmwamanɨgo. Nedɨwaanya'na mɨka! Sare' dare'nesɨ. Nemɨ sahwaina kadɨka wɨ'nona dara yawɨ'manɨgo' ‘O, nebulya', Kwaaka davakɨ mwaalyaraavɨna Naangei padaihasamaaradei daaka!’ Sara dona gamɨnyɨ lɨmwamanɨgo.”
JHN.4.43	Anga saba sawɨta daryaai Jizaazai wa'mwaraka saba ya'ma'na yaka Kwaaka Galɨlina wɨna. 
JHN.4.44	Jizaazai sahwai wɨdake' “Gannyaba mwaalyara a'mwe pɨropetɨyai Gotɨyarɨ wɨ'nawɨjɨwaakaderɨ mujɨ ‘A'mwe naangeigɨnyɨ,’ mujɨ yadɨvɨsalyɨ.” Wɨdake'na Galɨlina wɨna. 
JHN.4.45	Mi'na wɨna kya' saba mwaalyara gamɨnyɨna maarɨna. Anga Jeruzaalemɨ Pari'ma'munne'na kaanna yeva munnegaa' Jizaazai yuyangɨ tewaanna yadaa'nyɨyangɨ tɨnna wanganeva “Tewaanyasɨ,” desa'na gamɨnyɨna yɨlaaya yɨna ye'.
JHN.4.46	Kwaaka Galɨli Anga Kena mannɨkebanna Jizaazai ayɨna wɨna. Saba kɨgaa' dɨragɨnna kya' aangaalya' wa'dɨ'nyɨ aalya waainɨya' yɨma'nɨkebe. Anga pɨba Kaapanɨyamɨ kingɨyare a'mwe naangei mwaalɨna yadɨ'nyɨ gamɨre kaimɨraayai nabalɨnakei warɨna ya'. 
JHN.4.47	Jizaazai Anga Kenana ayɨna wɨna kya' kingɨyare sai dara wɨ'nake' “Galɨlina Juthɨyadaa'nyai Jizaazai damwaalɨ'!” Mi'na daka gamɨnyawɨnna wɨna yaka yɨdaangana' “Nɨmɨre kaimɨraayai yarai balade'na nɨmɨjɨ wawa'gɨzɨ nabalya sa' dɨmarasɨ'nana! Yarala!” 
JHN.4.48	Jizaazai wɨdɨna “Sarɨmɨre yawɨ'dɨvɨsabwi yawɨ'mwa. Nɨmɨre yɨjɨwaainyajɨ dɨragɨnyajɨ sarɨmɨ tɨnna mwanganyɨpɨja' nɨmɨnyɨ manyɨlɨmwagyɨ jideihɨlyɨ.”
JHN.4.49	Kingɨyarei kave wɨdɨna “A'mwe naangeigɨ, nɨnnya kaimalei nabaladɨka! Naarɨmɨ yarai wawaka!”
JHN.4.50	Jizaazai wɨdɨna “Gɨnnya angevɨna kaanna dɨwona! Gɨnnya kaimalei mabalyai mwaalɨ'. Nabalya' maayai mwaalɨ'.”
JHN.4.50	Jizaazai wɨdake' a'mwe sai lɨmwanna yaka dɨna yada “Nebulyasɨ,” kaanna wɨna. 
JHN.4.51	Gannya angevɨna kuna kaanna wɨna yadaa'nyɨ gamɨre yaasɨwa'wawɨnyara wɨjɨmaa'nyɨna yeva wɨdɨna “Gɨmɨre kaimɨraayai tewaanya mwaalɨ'. Nabalya' aawa.” 
JHN.4.52	Sarevɨdaa'nyɨ sai yɨwaara'na “Nɨmɨre kaimɨraayarɨna gathɨngaa' yɨwɨwaka?” Sara yɨwaara'na kya' wɨdɨna “Wona sɨrɨgwajahaa' waanɨ kɨlokɨyagaa' kɨlaaka dɨka menanyɨra.” 
JHN.4.53	Sarevɨdaa'nyɨ ganɨmaangei yawɨ'na “Yo, sagaasagaa' Jizaazai nyɨjawaalɨ' ‘Gɨnnya kaimalei tewaanyai mwaalɨ'.’ ” Sara yawɨ'na yaka kɨnɨdaka sahwarɨ lɨmwanna yesanɨdakera.
JHN.4.54	Kwaaka Juthɨyadaasɨ Kwaaka Galɨlina yɨ'mavaawɨna yaka Kwaaka Galɨli yɨjɨwaainya' kaimalerɨna yake' dɨragɨnya pɨrɨwaalya' ya'.
JHN.5.1	Sare mena kyɨma'na' Juyara Gotɨyarɨna tɨka munne' nadɨvɨsagaa' kyɨma'na' Anga Jeruzaalemɨna Jizaazai kaanna wɨna ya'.
JHN.5.2	Jeruzaalemɨ saba Sipɨzipɨtɨkurya' wo'nɨkevɨ pimagɨnyavɨ aalɨbunya' dɨ'na'na ya'. Aalɨbumaangevɨ yɨhulɨvɨlɨya ati mannɨ'. Aalɨbunya sa' “Bethezɨtha,” Yɨvɨruyagaala wo'nɨkesɨ. 
JHN.5.3	Yɨhulɨvɨlɨyangɨ nalaavɨnaka kwala naanga mwaalɨna ye'. Nalaavɨnakera pwara tɨbɨnyara, pwara sɨvɨla nadɨya yɨnɨkera, pwara kɨlaaka bainɨkera mwaalɨna ye'. Savɨ yuyara aalya' kwaayakwaaya'na yemwaaina. 
JHN.5.4	Pɨgaa', pɨgaa' aalyavɨ Sɨgunyavɨdaasai Naangere mamaayai ejelɨyai walaabɨna yaka aalya' gɨnyɨwanna. Sara gɨnyɨwanna kya' sagaa' sɨnnawɨnyai nalaavɨnakei aalya sɨnaapwipulyavɨ yarai walaawɨna, yɨthaa, maamɨdaryai yɨma'nakelyɨ. 
JHN.5.5	Yemwaaina yadɨvɨ' nabaai, a'mwe akwai yemwaaina yada kwarame naanga naanga (kwarame 38) wavɨla'daa'nyai nalaavɨnakei mwaalɨna. 
JHN.5.6	Sai mwaalɨna yadɨ'nyɨ Jizaazai bɨna yaka yawɨ'na “We', a'mwe sai nalaavɨnakei kwarame kwalaalya mwaaidelyɨ,” yawɨ'na yaka wɨdɨna “Gɨmɨre sɨmunya ‘Maamɨdaryainyɨ yɨma'nɨma!’ yawɨ'dɨnyaigɨ daaka?”
JHN.5.7	Nalaavɨnakei ja'nawɨdɨna “A'mwe naangeigɨ, aalya' kwaaya yadaa'nyɨyagaa' ‘Aalɨbunyavɨ nyɨmarapaihana!’ dena a'mwe bewai yanneka? Walaawɨna yadaazɨ sɨnnawɨ pwai yarai wavɨla'na nyada aalyavɨ paihɨnyɨna yadelyɨ.”
JHN.5.8	Jizaazai wɨdɨna “Daava'gɨzɨ nalabwarya' pwala'gɨzɨ kaanya dɨmakwo!” 
JHN.5.9	Sara kuda' yɨme'nya'bɨ' a'mwei maamɨdaryai yɨma'naka gannya nalabwarya' pwalaka kaanna wɨna ya'.
JHN.5.9	Sagaa' Juyaraavɨre Kwazaakegaa'. 
JHN.5.10	Sarevɨdaa'nyɨ Juyara naangera nalaavɨnakei tewaanyai yɨma'nakerɨ wɨdɨna “Juyainaavɨre Kwazaakegaakɨ. Nemɨre kɨwɨnya' dɨnɨ' ‘Kwazaakegaa' nalabwarya' mamakunnera!’ Sara dɨnɨkegaa' be'na makuvanɨgɨna?”
JHN.5.11	Sai wɨdɨna “A'mwei maamɨdarya nyɨdɨkaa'mwakei nyɨdɨwa' ‘Gɨnnya nalabwarya' pwala'gɨzɨ kaanya dɨmakwo!’ Sara kanyɨdɨwakɨra.”
JHN.5.12	Kumɨ yɨwaara'na “ ‘Gɨnnya nalabwarya' pwala'gɨzɨ dɨmakwo!’ gɨthɨwakei aaihwalaka?” 
JHN.5.13	Yɨwaara'na kye' kɨrɨ' tewaanya yɨma'nakei myawɨrina. Sare' dare'nesɨ. Aalɨbunyavɨ kwala naanga mwaaidapi Jizaazai kave wɨna kya' sai sahwarɨna wɨda' “Aaihwai dɨngaka?”
JHN.5.14	Dɨvi sagaa' Gotɨyare Angevɨ Jizaazai gamɨnyɨ bɨramaaraka wɨdɨna “Yɨthaa, dahaa' maamɨdaryaigɨ mwaaihɨ. Kayaa'nanyabwi minna! Kɨgaa' nabalya kayaaka gihaideigɨnyɨ. Aya kayaa'nanaanga gyade'bɨta naanga pɨrɨ' nagyathɨka! Gɨmɨre kayaa'nanya minna!”
JHN.5.15	A'mwei Jizaazarɨ kadɨka wɨ'nyɨna yakegaa' Juyara naangeraayawɨnna wɨdaawɨna “A'mwei maamɨdarya nyɨdɨkaa'mwakei Jizaazalyɨ.” 
JHN.5.16	Sarevɨdaa'nyɨ naangera dara yawɨresa' “Nɨwaava, Juyainaavɨre Kwazaakegaa' kayaaka'na a'mwe sai sabwi yadei daaka!” Sara deva Jizaazaryawɨnna kaanna yeva sagaa' Kwazaakegaa' sara yake'na “Balana!” deva maanga gaai wɨdɨna. 
JHN.5.17	Maanga gaai wɨdɨna yadɨvɨ' Jizaazai wɨdɨna “Dahaa'na nɨnnya Nɨmwai yɨvanɨkegaa'nanyɨ. Nabaai nɨmɨ yɨvanɨgeinyɨ.”
JHN.5.18	Sarevɨdaa'nyɨ Jizaazai sara wɨdakegaa' Juya naangera dɨnyɨna “Nemɨre kɨwɨnya' Kwazaakegaa'na kayaaka yɨwa'. Sa' kayaa'nanyasɨ. Kayaa'nanya' kɨrɨ' nedɨwa' ‘Gotɨyai nɨnnya Nɨmwalyɨ,’ sa' kayaa'nanaangesɨ. Yarai balana!” Jizaazai wɨdɨna “Gotɨyai nɨnnya Nɨmwalyɨ,” yaka “Nɨmɨ Gotɨyarɨ avaalyainyɨ,” dɨnɨke'na dɨnyɨna ye' Juyara.
JHN.5.19	Juya naangera dɨnyɨna yesagaa' Jizaazai gamɨnyɨna wɨda' “Naanga nebulya'na yɨhɨthɨvanɨge. Gawaalɨvaangei gamɨre sɨmunyavɨdaa'nyɨ aane pɨrɨ' kɨrɨ' yannei mɨ'. Aawa. Nɨmwai yadaawori wanganajanna yadelyɨ. Sare' dare'nesɨ. Yuya Nɨmwai yade Gawaalɨ' yɨvanɨke sahɨnɨngɨ. 
JHN.5.20	Sare' dare'nesɨ. Nɨmwarɨ Gawaalɨvaangerɨna wɨvu'nade'na Nɨmwai sahwai wawɨnya yɨvanɨka yuya sa yɨbwarɨdaakwadelyɨ. Gawaalɨ' nabalɨnakerɨ tewaanya yaka wawɨnya maalɨkesɨ. ‘Sarɨmɨ atɨka maru'na'na jɨla!’ daka Nɨmwai wawɨnya naange wibwarɨdaakwojɨ Gawaalɨ' sana yadelyɨ. 
JHN.5.21	Sare' dare'nesɨ. Nɨmwai bainɨkeraavɨ yɨdɨkaa'da gaala wɨjaavadevaaibɨ' Gawaalɨ' ‘ “Sahwaraavɨ yɨdɨkaavɨma!” da'mujɨ wɨmwaaihɨma!’ dozɨ gaalyabwi wɨjaavadelyɨ. 
JHN.5.22	Sare' dare'nesɨ. Nɨmwai aane pwarɨ kwarɨ kotɨya' mujadelyɨ. Aawa. Wawɨnya savɨna dɨragɨnya' Gawaalɨvaangerɨ kujaawa' sai kotɨya yuyanna wɨdathelyɨ. 
JHN.5.23	Sarevɨ ‘A'mwe yuyara Nɨmwainyɨne yaya' munyabanna makimanɨgatabaaibɨ' Nyɨbwaalɨvɨne yaya' makibɨka!’ daka wɨjaawakelyɨ. Gawaalɨvaangerɨne yaya' munyaba mamakɨlyadei yɨ sai Nɨmwai wɨdasaabakerɨne yaya' mamakɨlyadelyɨ.
JHN.5.24	Naanga nebulya'na yɨhɨthɨvanɨge. A'mwei yagaalyavɨ kadɨka nyu'najai Gotɨyai nyɨdasaabakerɨ lɨmwaga'na yojɨ sagaasagaa' yuyagaa' yuyagaa'ne gaalyabwi kɨnɨnnakelyɨ. Sai kotɨya' jɨdaya'neba wɨlaabathei mɨ'. Aawa. Sahwai balyaburɨdaa'nyɨ gaalyaburɨna mena ga'ma'na yɨwakelyɨ. 
JHN.5.25	Naanga nebulya'na yɨhɨthɨvanɨge. Pɨgaa' yɨma'nya'negaa' dahaa' bainɨkera balyabwi yadɨvɨsara Gotɨyare Gawaalɨvaangere maanguraaya' kadɨka mena wɨ'napɨjɨ nabaai, kadɨka wɨ'nɨpɨjara gaala mwaaibɨ'dere. 
JHN.5.26	Sare' dare'nesɨ. Nɨmwai dɨragɨnna mwaalɨkei gamɨ sahwai gaalyabwine aaya kaavɨlyai mwaalɨkabaaibɨ' Gotɨyai Gawaalɨvaangerɨna dɨna kya' Gawaalɨvaangei gamɨ sahwai gaalyabwine aaya kaavɨlyalyɨra. 
JHN.5.27	Sahwai, A'mweraavɨne Kaimɨraayai mwaalɨke'na Gotɨyai wɨda' ‘Dɨragɨnya' kagɨzaawa a'mweraavɨna kotɨya' jawɨbwa'deigɨnyɨ.’ 
JHN.5.28	Sara wɨdaka sa' atɨka mamaru'napɨna! Dɨvi pɨgaa' yɨma'najahaa' wakadɨvɨsangɨdaa'nyɨ baryara gamɨre maanguraayavɨ wɨ'napɨri 
JHN.5.29	kunnya wakɨnɨkeba yagalya'ma'na, walyaabɨna yɨpɨ'dere. Pwara mwaalyagaa' tewaanna mwaaibɨzara dɨkaavapɨjɨ gaalyabwi maapɨ'dere. Pwara mwaalyagaa' kayaa'na mwaaibɨzara kadɨkaavapɨjɨ kotɨya' jɨdasabwi maapɨ'dere.
JHN.5.30	Nɨmɨre sɨmunyavɨdaa'nyɨ aane pɨrɨ' kɨrɨ' mi yɨwɨneinyɨ. Yagaala Nɨmware wɨ'nɨwebaaibɨ' maryawɨbwa'manɨge a'mweraavɨ kotɨya'na. Nɨmɨre sɨmunyavɨ mabɨramaarivanɨge. Aawa. Nyɨdasaabaka sare sɨmunya' maa'manɨge'na nɨmɨre yawɨbwata sa' yɨda'maraangesɨ.
JHN.5.31	Sahwainyɨ gaveinyɨ ‘Naangeinyɨ,’ jalɨkurakɨmujɨ kwajɨ pwara ‘Nebulya' mɨka!’ kadɨpɨdɨka! 
JHN.5.32	Nɨmɨnyɨna nayaa jalɨkurakadei pwai mwaalɨ'. Yagaala sara yɨhɨzalɨkurakɨvanɨke' ‘Jalɨkurakya sa' nebulyasɨ,’ yawɨ'mwa. 
JHN.5.33	Jonɨmyawɨnna sarɨmɨ a'mweraavɨ kudaase' Jonɨ nebulyaburɨna yɨhɨzalɨkuraka'. 
JHN.5.34	Sare'na a'mwe gaveraavɨ nɨmɨnyɨna jalɨkurakyabwina mamaaryadɨnyainyɨ. Aawa. ‘Sarɨmɨnyɨ nayaa yɨhɨvadaihasamaarɨma!’ dena yɨhɨthɨvanɨge. Jonɨ yɨhɨthake'na 
JHN.5.35	Jonɨ dɨ'baakelyɨ. Dɨ'baaka sai naka a'mweraavɨna wanyɨna yakelyɨ. Jonɨ mwaalaka gannya baake' sarɨmɨnyɨna wanyɨna yake', maalɨkegaa' baaka savɨna gamɨre yagaalyavɨna yɨlaaya yesaihɨlyɨ. Jonɨ nɨmɨnyɨna nayaa yɨhɨthakelyɨ. 
JHN.5.36	Nabaai, nɨmɨnyɨna jalɨkurakya pɨnɨ warɨke Jonɨmɨre yagaalyavɨ wavɨla'na yaka dɨnɨkengɨ. Sare' dare'nesɨ. Yuya yɨvanɨge Nɨmwai ‘Sana ja!’ nyɨdade wawɨnya sa yɨvanɨge tɨnna wanganeva dara yawɨ'mwaasa' ‘O, Jizaazai sara yade'na Ganɨmaangei wɨdasaabakei daaka!’ Jalɨkurakya sahɨrɨsɨ. 
JHN.5.37	Nɨmɨre wawɨnya sa nɨmɨnyɨna yɨhɨthɨvanɨka nabaai, Nɨmwai nyɨdasaabakei nɨmɨnyɨna nayaa jalɨkurakɨwakelyɨ. Sare'na sarɨmɨ gamɨre maanguraaya' kadɨka mu'nyadɨvɨ' gamɨre sɨnnya' tɨnna mwanganyadɨvɨsaihɨlyɨ. Arɨkawɨ. 
JHN.5.38	Sarɨmɨre sɨdusangɨ gamɨre yagaalya' mwarɨbainyɨ'. Sahwai nyɨdasaabakeinyɨ dainyɨ manyɨlɨmwagyadɨvɨsa'na gamɨre yagaalya' mwarɨbainyɨna. 
JHN.5.39	Sarɨmɨ yawɨ'na ‘Yuyagaa' yuyagaa'ne gaalyabwi kɨnɨnnakeinyɨ mwaalɨma!’ yawɨ'na yadɨvɨsa'na Gotɨyare bukuya' kave bɨrɨna bɨrɨna yadɨvɨsaihɨlyɨ. Gotɨyare bukuya' dɨnɨke sahɨnɨ nɨmɨnyɨna jalɨkurakɨnɨkeinyɨra. 
JHN.5.40	Nɨmɨnyɨna dɨnɨke'na kɨrɨ' sarɨmɨ ‘Gaalyabwi kɨnɨnnakeinyɨ mwaalɨma!’ deva nɨmɨnyawɨnna dɨvide' sarɨnnya sɨmunyangɨ myawɨrivanɨga'.
JHN.5.41	Nɨmɨnyɨna ‘Yɨlaaya yaadeina daaka!’ dɨpɨja' sarɨmɨresɨ. A'mweraavɨ byaannya' mamaarivanɨge. 
JHN.5.42	Aawa. Sarɨmɨnyɨna yawɨ'mwa. Sarɨmɨnyɨ Gotɨyarɨna tewaanya yɨhɨvu'nadevwi mwari'. Sare' yawɨ'mwa. 
JHN.5.43	Nɨmware dɨragɨnya' maarena gamɨnyɨne yayavɨ bɨwa. Kabɨwa kɨrɨ' sarɨmɨ nɨmɨnyɨ mamaari. Pwai gannya dɨragɨnya' maarojɨ gannya yayavɨ bazai, yɨ sahwarɨ dɨmaaryideihɨlyɨ. 
JHN.5.44	Sahwaihi sarɨmɨnyɨna ‘A'mwe tewaanyalyɨ,’ deva yɨlaaya marivanɨgasa' byaannya' wɨjaavanɨgasa'na ‘Gotɨyai gavei yɨlaaya neyana!’ majaihɨlyɨ. Sarɨmɨ sara yadɨvɨ' nɨmɨnyɨna gara dɨnyɨlɨmwagyideihɨlaka? ‘Naangeigɨnyɨ,’ gara dɨzideihɨlaka? 
JHN.5.45	Sare'na myawɨri yadɨvɨ' dɨvi sarɨmɨ dɨnyɨna yɨpɨ'de ‘Ganɨmaangerɨ nemɨnyɨna kotɨya' jɨna yadei daaka!’ Sara myawɨpɨna! Aawa, nɨmɨ kotɨya' jɨna myɨwɨna! Sarɨmɨ Ne Mozɨzarɨna dɨnyɨna ‘Sai nevadaihasamaaradelyɨ,’ dɨnyɨna yadɨvɨ' kɨrɨ' Ne Mozɨzai sarɨmɨnyɨna kotɨya' jɨna yɨhyathelyɨ. 
JHN.5.46	Sare' dare'nesɨ. Mozɨzai nɨmɨnyɨna bukuya' yɨda'nɨke'na sarɨmɨ Ne Mozɨzarɨ nayaa lɨmwanna yɨpɨjɨ kwajɨ kanyɨlɨmwabɨthɨka! 
JHN.5.47	Kwaasɨ yadɨvɨ' Mozɨzai yɨda'nɨke malɨmwagi yeva yagaala yɨhɨthɨwe gara dɨnyɨlɨmwagyideihɨlaka?”
JHN.6.1	Sare mena kyɨma'na' Aalɨbunya Galɨli (yaya pɨrɨ' Aalɨbunya Taaivɨrɨyaazavɨ) Jizaazai sɨpɨyavɨ wɨlamwaaina kya' pimagɨnna makuna. 
JHN.6.2	Makuna kya' kwala bwa'naanya' mɨdɨnna. Yɨjɨwaainya naange Jizaazai nalaavɨnakera tewaanyaraavɨ wɨmwaaihɨna yake tɨnna wanganna yesa'na Jizaazarɨ mɨdɨnna yeva gamɨnyawɨnna bɨna. 
JHN.6.3	Mi'na bɨna kye' mugunyavɨ yɨlaawɨna yaka saba gamɨrerari walamwaaina. 
JHN.6.4	Sagaa' Juyaraavɨre Pari'ma'munne'negaa' aya kɨgaa' yɨma'nakegaakɨ. 
JHN.6.5	Walamwaaina yaka Jizaazai wanganaasɨna yaka tɨnna dara wanganake' “Nɨmɨnyawɨnna kwala naanga davɨvanɨga'!” Sara dake'na Pilipɨmɨ wɨdɨna “ ‘A'mwe dara wapaaya nɨpɨka!’ dona gɨrɨkula yuyaraavɨne gawɨ mubaazɨwona?” 
JHN.6.6	Jizaazai Pilipɨmɨna dɨna “Gara nyɨdazɨhyɨwaka? Yaamɨjɨ wɨdɨma!” Sare' dare'nesɨ. “Sara yɨdeinyɨ,” mena yakei.
JHN.6.7	Pilipɨ ja'nawɨdɨna “We', ‘Gazaizai maalɨke' maarana!’ dona kinaaya 200 (tu aadɨretɨ) wapaaya bɨretɨyanne mubaazɨ kwajɨ wi'na yɨma'nade' mɨ'.”
JHN.6.8	Gamɨre pwai Edɨruyai Saaimonɨ Pitare gahwaalaangei Jizaazarɨ wɨdɨna 
JHN.6.9	“Dava kaimale pwai yɨsɨla baali bɨretɨya atɨlyajɨ jawɨnya pɨrɨwaalyɨ sa kɨnɨnnakei mwaalɨ'. Sare kɨrɨ' a'mwe kwalaalya darera tɨka nya'ne wapaaya sa benɨngaka!”
JHN.6.10	Jizaazai wɨdɨna “A'mweraavɨ a'mwengɨ duzɨla! ‘Dalamwaalyɨla!’ ” Saba kurɨdarya naangebe. Sarevɨdaa'nyɨ a'mwera a'mwe walamwaaina. A'mwera gavera kwalaalyara (5,000) mwaalɨna yeva walamwaaina. 
JHN.6.11	Yuya, a'mwera a'mwe walamwaaina kye' Jizaazai bɨretɨya sa maarɨna yaka Gotɨyarɨ “Su! Su!” wɨdɨna kya' bɨretɨya naanga yɨma'nadaa'nyɨ a'mwe walamwaaina yadapiyangɨna yanga wɨjaavɨna. Wɨjaavɨna yaka bɨretɨya wɨjaavakabaaina jawɨnyawaai wɨjaavɨna kya' “Sare' nɨma!” yawɨ'dɨvɨ' sara nyɨna kye' munya wina'. 
JHN.6.12	Munya kwina' sai gamɨreraavɨ wɨda' “Nagihɨwaasa yaasɨwa' warya nyadɨka! Wapaaya wa'mwaka yuya dɨmaaryi!” 
JHN.6.13	Sarevɨdaa'nyɨ gamɨrera sara yeva soigɨlya atɨraai sɨvɨlyɨrɨdaa'nyɨ pɨrɨwaalyangɨ mihɨna mihɨna kye' maanga yeku'nyɨna. A'mwera a'mwe yɨsibaalibɨretɨya nagihesa soigɨlya sangɨ maanga yeku'nyɨna ya'.
JHN.6.14	Sarevɨdaa'nyɨ a'mwera Jizaazai yɨjɨwaainya sa' yake' tɨnna wanganna yeva dɨnyɨna “Gotɨyai wɨjaaka ‘Kwaakevakɨ nyu'nawɨjɨwaakadei bathelyɨra,’ wɨjaakei sahwalyɨ. Nebulyasɨra. Sahwalyɨ.” 
JHN.6.15	Sarevɨdaa'nyɨ Jizaazai dara wanganake' “ ‘Kingɨyai nemaremwaaladei yɨma'nana!’ dapi yarai galalɨmwanna nyɨpɨ'dera daaka!” Sara daka mugunyavɨ ayɨna yɨlaawɨna ya' gavei.
JHN.6.16	Sawɨtɨrɨnyagaa' aalɨbumaangebaarɨna gamɨrera walaawɨna yeva 
JHN.6.17	sɨpɨyavɨ yɨlamwaaina kye' aalɨbunyavɨ Anga Kaapanɨyamɨna makuna. Sawɨsa' kajɨnna' kumɨnyawɨnna Jizaazai kuna mabya'. 
JHN.6.18	Sɨpɨya' makuna yadaa'nyɨ yɨhuta naange' yaka aalɨmavajɨnaaka naanga yɨna yadaa'nyɨ 
JHN.6.19	naangeba (5 kilomitaaya pɨnɨ, 6 kilomitaaya kɨnɨ) gamɨrera sɨpɨya' yɨsajɨ aalyavɨ maarɨmaarya yɨna. Sarevɨdaa'nyɨ aalyavɨ a'ba Jizaazai ga'nɨguna yaka sɨpɨyavɨ aya kɨbanna yɨ'ma'na yakerɨ tɨnna wanganna yeva lɨka naanga yɨna. 
JHN.6.20	Lɨka naanga yɨna kye' sai wɨdɨna “Nɨmɨnyɨra. Lɨka mipɨnera!” 
JHN.6.21	Sara wɨdɨna kya' gamɨrera dɨna “Sɨpɨyavɨ yɨlamwaalana!” Dɨna kye' sahwai yɨlamwaaina kya' sagaa' “Sabanna yɨ'mavawaana!” desabanna sɨpɨya' yarai yɨma'naabɨna ya'.
JHN.6.22	Mwanyavɨ aalɨbunya pimagɨ kwala bwa'naanya' kuna mwaalɨna yeva dara yawɨresa' “O, wona sɨpɨya pɨnɨ mwari kyɨwa'dɨ' gave' yɨla'mwa'dɨke' daaka!” Nabaai, dara yawɨresa' “Sɨpɨya' gannyarajɨ Jizaazai milamwaalyɨ yawaalɨ'. Aawa. Sahwarɨ ya'ma'na kyawaaiha' sɨpɨya' gavera damakwiawaalɨka!” 
JHN.6.23	Dadaapi Anga Taaivɨrɨyaazɨdaa'nyɨ aalɨbumaanga sabaarɨna sɨpɨya pɨnɨ bɨna. Naangei Gotɨyarɨ “Su! Su!” wɨdɨna kya' kwala bwa'naanya' bɨretɨya nesaba samwinebanna sɨpɨya sa bɨna. 
JHN.6.24	Sarevɨdaa'nyɨ kwala bwa'naanya' dara wanganesa' “O, Jizaazai pwai midaaka! Jizaazarera pwara midaaka!” Mena deva sɨpɨya sangɨ yɨlamwaaina yeva “Jizaazarɨna bɨraana!” deva Anga Kaapanɨyamɨna wɨna ye'.
JHN.6.25	Aalɨbunyavɨ a'mwera ga'ma'na yeva Jizaazarɨna bɨrɨna bɨrɨna yeva bɨramaa'na yeva yɨwaara'na “Wɨjɨwaakyaigɨ, dava gathɨngaa' bɨwaa?”
JHN.6.26	Jizaazai ja'nawɨdɨna “Naanga nebulya'na yɨhɨthɨvanɨge. Nɨmɨ dɨragɨnna yadɨnyangɨna yɨjɨwaainyangɨna sɨdusa' nayaa myawɨryadɨvɨ' nyɨbɨ'manɨga'. Aawa. Bɨretɨya neva munya yɨhinyawaalɨke'na nyɨbɨ'manɨga'. 
JHN.6.27	Wapaaya bwia bu'denna wawɨnya' minna! Aawa. Yuyagaa' yuyagaa'ne gaalya'ne wapaaya ge waragwode sanna wawɨnya' jɨ! Wapaaya sa A'mweraavɨne Kaimɨraayai gɨzaavadengɨ. Sare' dare'nesɨ. Gotɨyai Ganɨmaangei gannya dɨragɨnya' kujaava' baavanaka sahwai sara yadelyɨra.”
JHN.6.28	Sarevɨdaa'nyɨ kumɨ wɨdɨna “ ‘Nemɨ Gotɨyare wawɨnyanna yaana!’ dona gara yawaajɨ yaadeinaavaka?”
JHN.6.29	Jizaazai ja'nawɨdɨna “Gotɨyare wawɨnya sa'na daresɨ. Sahwai wɨdasaabakerɨna dɨragɨnna dɨlɨmwagarila!”
JHN.6.30	Sarevɨdaa'nyɨ kumɨ wɨdɨna “Nabaai, ‘Nemɨ tɨnna wanganawaajɨ gɨlɨmwagaana!’ dawaajɨ yɨjɨwaainya' garɨvɨ dɨneyɨdevaka? Berɨ' jɨzɨwaana? 
JHN.6.31	A'mwamaayaba Ne sɨnnawɨnyara sɨgunyavɨdaa'nya wapaaya manaaya nyaasare. Gotɨyare bukuya' dɨnɨkabaaibɨsasɨ. Sɨgunyavɨdaasɨ wapaaya tɨka nya'ne wɨjaava'. Sara dɨnɨkesɨ.”
JHN.6.32	Sarevɨdaa'nyɨ Jizaazai wɨdɨna “Nebulya'na yɨhɨthɨvanɨge. Mozɨzai Sɨgunyavɨdaa'nya wapaaya' mena yɨhɨzayaakei mɨka! Aawa. Nɨmaamaangei yuyagaa' Sɨgunyavɨdaa'nya Wapaaya Nebulyarɨ yɨhɨzaavadelyɨ. 
JHN.6.33	Sare' dare'nesɨ. Gotɨyare Wapaayai Sɨgunyavɨdaa'nyai Kwaakevakɨ mwaalyaraavɨna gaalyabwi wɨjaavadelyɨ yuyagaa'.”
JHN.6.34	Sarevɨdaa'nyɨ kumɨ wɨdɨna “A'mwe naangeigɨ, yuyagaa' wapaaya nedɨwaanya' dɨnejaadeigɨnyɨ.”
JHN.6.35	Jizaazai wɨdɨna “Gaalyabwine wapaaya sai sahwainyɨ. A'mwera aawapaaya tɨka nyɨna yadɨvɨ' ayawɨ mɨjɨka yɨna. Aalya nyɨna yadɨvɨ' ayawɨ mɨjɨka yadɨvɨtara. Pwai nɨmɨnyawɨnna wɨlaabozɨ gannya kuryai mɨjɨka mwi. Arɨkewɨ. Sai nyɨlɨmwagozɨ aalya'na mwinyɨ yadelyɨ. Arɨkawɨ. 
JHN.6.36	Aawa. Nabaai, pɨrɨwaaina dara yɨhɨthɨwa. Tɨnna nyangamwaasainyɨ. Manyɨlɨmwagyɨvanɨgasaihɨlyɨ. 
JHN.6.37	Nɨmwai nyɨjaavajara yuyara nɨmɨnyawɨnna bɨpɨ'deinyɨ. Nɨmɨnyawɨnna sara bozɨyarɨ mwasɨmagɨnna marasɨ'nɨdei mɨka. Arɨkewɨ. 
JHN.6.38	Nɨmɨ ‘Nɨmɨre sɨmunyabwi miwɨna! Aawa. Nyɨdasaabakere sɨmunyabwi yɨma!’ dena Sɨgunyavɨdaa'nyɨ walaabeinyɨ. 
JHN.6.39	Nyɨdasaabakere sɨmunyabwi daresɨ. Nɨmɨnyɨna yuyaraavɨ nyɨjaavake aane pwarɨ kwarɨ myagalya'mayainyɨ. Aawa. Yɨrɨka Aayagaa' sahwarɨ tewaanna yɨdɨkaavɨdelyɨ. 
JHN.6.40	Sare' dare'nesɨ. Nɨmaamaangere sɨmunyabwi dara yawɨ'manɨkesɨ. Gazaizai Nyɨbwaalɨvɨ wanganojɨ sahwarɨ lɨmwagarojɨ yuyagaa' yuyagaa'ne gaalyabwi maarana! Sara kanyɨda' Yɨrɨka Aayagaa' sahwarɨ yɨdɨkaavɨdelyɨ.”
JHN.6.41	Jizaazai wɨdɨna “Sɨgunyavɨdaa'nyɨ Wapaayainyɨ walaabeinyɨ.” Wɨdɨna yake'na Juyara pwara jɨkurya yeva kɨnɨmyagaala dɨna. 
JHN.6.42	Sarevɨdaa'nyɨ dɨnyɨna “Baa'na nedɨwa'? A'mwe dai Jizaazai Jozepɨyare gawaalɨvaangei daaka! Ganɨmaangerɨnajɨ ganaangevɨnajɨ yawɨ'mwo. ‘Sɨgunyavɨdaa'nyɨ walaabeinyɨ,’ gara nedɨwakelaka!”
JHN.6.43	Jizaazai ja'nawɨdɨna “Jɨkurya yeva kɨnɨmyagaala dɨmanɨgasa'na mipɨnera! 
JHN.6.44	Nɨmwai nyɨdasaabakei nɨmɨnyawɨnna aane pwarɨ kwarɨ mamwagi'nya yaja' sai nɨmɨrei yɨma'nya'nei mabyɨ yannelyɨ. Nɨmwai sahwarɨ mwagi'nyɨ yajarɨ Yɨrɨka Aayagaa' tewaanna mwaalade'na yɨdɨkaavɨdeinyɨ. 
JHN.6.45	Gotɨyarɨ wɨ'nawɨjɨwaakyara yɨdayaasangɨ dara dɨnɨkesɨ. Gotɨyai a'mwe yuyaraavɨ wɨjɨwaakadelyɨ. Sara dɨnɨke' gazaizai Nɨmwarɨ kadɨka wɨ'nyɨna yojɨ gamɨre wɨjɨwaakya' maarɨna yada sahwai nɨmɨnyawɨnna bathelyɨ. 
JHN.6.46	A'mwe pwai kwai Nɨmwarɨ mwanganyadei mɨ'. Gotɨyaryawɨdaasai dazahwai gaveina wangana' Nɨmwarɨ. 
JHN.6.47	Naanga nebulya'na yɨhɨthɨvanɨge. A'mwe nyɨlɨmwagarajai yuyagaa' yuyagaa'ne gaalyabwi kɨnɨnnakelyɨ. 
JHN.6.48	Sahwainyɨ gaalyabwine Wapaayainyɨ. 
JHN.6.49	A'mwamaayaba sarɨmɨre Ne sɨnnawɨnyara wapaaya manaaya' nyaata kwara balɨna. 
JHN.6.50	Balɨna yaasa' Sɨgunyavɨdaa'nyɨ Wapaayai walaabɨna yake' daresɨ. Pwai kwai Wapaaya sarɨ maranajai mabalyɨ yadelyɨ. 
JHN.6.51	Wapaaya sai Sɨgunyavɨdaa'nyɨ walaabeneinyɨ sahwainyɨ. A'mwe pwai kwai Wapaaya sainyɨ nyɨnajai yuyagaa' yuyagaa' tewaanya mwaaladelyɨ. Wapaaya nɨmɨ wɨjaavɨwɨja' nɨmɨre mɨwɨsajɨ'na nabaai Kwaakevakɨ mwaalyaraavɨna mɨwɨta sajɨ' muba'mujɨ Kwaakevakɨ mwaalyaraavɨ gaalyabwi wɨmaaridezɨkɨra.”
JHN.6.52	Sara wɨdakevɨdaa'nyɨ Juyara maanga naanga dɨnyɨna yeva yɨwaara'nyɨna “A'mwe dai gannya mɨwɨsajɨ' nya'ne' gara nejaavannelaka!”
JHN.6.53	Sarevɨdaa'nyɨ Jizaazai wɨdɨna “Naanga nebulya'na yɨhɨthɨvanɨge. A'mweraavɨne Kaimɨraayare mɨwɨsajɨsɨ gamɨre tawesɨ manyɨ yɨja' sahwaigɨnyɨ gaalyabwi kɨnɨnnakeigɨ mɨ'. 
JHN.6.54	A'mwei nɨmɨre mɨwɨsajɨ' nyɨna, nɨmɨre tawe' najai yuyagaa' yuyagaa'ne gaalyabwi kɨnɨnnakelyɨ. Yɨrɨka Aayagaa' sai baryarɨ yɨdɨkaavɨdelyɨ. 
JHN.6.55	Sare' dare'nesɨ. Nɨmɨre mɨwɨsajɨ' wapaaya nebulyasɨ. Nɨmɨre tawe' aalya nyɨnya'ne nebulyasɨ. 
JHN.6.56	A'mwei nɨmɨre mɨwɨsajɨ' nyɨna, nɨmɨre tawe' najai nɨmɨnyɨ wɨlamwaaina nyadelyɨ. Sarɨ wɨlamwaaina yɨdelyɨ. 
JHN.6.57	Nɨmwai yuyagaa' gaala mwaaida mwaalɨkei nyɨdasaabakeinyɨ Nɨmware dɨragɨnya'na mwaaihevaaibɨ' a'mwei nyɨnajai nɨmɨre dɨragɨnya'na mwaaladelyɨ. 
JHN.6.58	Sɨgunyavɨdaa'nyɨ Wapaaya sai walaabakelyɨ. Ne sɨnnawɨnyara wapaaya manaaya' neva balyaasa' wapaaya sabaaibɨta' mɨka! A'mwei Wapaaya sai najai yuyagaa' yuyagaa' gaala mwaaladelyɨ.”
JHN.6.59	Anga Kaapanɨyamɨ Juyaraavɨre lotuangevɨ wɨjɨwaakɨna yada yuya sa sara wɨda'.
JHN.6.60	Sarevɨdaa'nyɨ wɨdake' gamɨrera kwalaalyara kadɨka wɨ'nyɨna yeva dɨnyɨna “Yagaala sa' taangesɨ. Aai wɨ'nojɨ daapadevaka!”
JHN.6.61	Jizaazai gannya sɨmunyavɨ dara yawɨrake' “Nɨmɨre mɨdɨdɨvɨsara savɨna kɨnɨmyagaala yɨvanɨgasara daaka!” Sara daka wɨdɨna “Yɨhɨthɨwe'na sarɨmɨre sɨmunyaburɨ navɨka galayɨgala jɨhyɨwaka! Nɨmɨnyɨ dɨnyasɨ'nyideihi daaka? 
JHN.6.62	Sarevɨdaa'nyɨ sɨnnawɨ A'mweraavɨne Kaimɨraayai mwaalakewɨnna ayɨna yɨlaawɨna kyojɨ sarɨmɨ wangabɨza' sagaa' garevaka! 
JHN.6.63	Yuyagaa'ne gaala sabwi Gotɨyare Kuryai yɨhɨzaavadelyɨ. A'mweraavɨre mɨwɨsajɨkɨ dɨmaaryidevwina mɨ'. Yagaala sa nɨmɨnyɨna yɨhɨthɨvanɨge sa Gotɨyare Kuryaina yɨhɨthɨvanɨge. Yagaala sa gaalyabwinenna yɨhɨthɨvanɨge. 
JHN.6.64	Sare kɨrɨ' sarɨmɨ pwaihi manyɨlɨmwagyɨvanɨgasaihi mwaaiha'.” Sare' dare'nesɨ. Aayawɨdaasɨ Jizaazai malɨmwagyɨ yɨpɨjaraavɨna mena yawɨrake' nabaai sɨnnawɨ “Yɨnagaawai yɨkamaangeraavɨ nɨmɨnyɨna wibwarɨdaakwadei daaka!” mena yawɨrakelyɨ. 
JHN.6.65	Sai wɨdaka wɨdɨna “Sarevɨ dara yɨhɨthɨwa. Nɨmwai aane pware kware sɨdusavɨ ‘Jizaazarɨ dɨmɨdɨna!’ yawɨta mwaki yaja' nɨmɨnyawɨnna a'mwe sai mabi yannelyɨ.”
JHN.6.66	Sarevɨ gamɨrera kwalaalyara gamɨnyɨ yagalya'maveva ayɨna wɨna. Yuyagaa' gamɨjɨ ayɨna myamari ye'. 
JHN.6.67	Sarevɨdaa'nyɨ Jizaazai gamɨrera sɨvɨlyɨraai ata purɨdaa'nyɨ pwaraalyaraavɨ wɨdɨna “Nabaai, sahwaihi dɨnya'mayideihi daaka?”
JHN.6.68	Saaimonɨ Pitai ja'nawɨdɨna “Naangeigɨ, aaryawɨnna wawaadeinaavaka! Aawa, yuyagaa' yuyagaa'ne gaalyabwine yagaalya kɨnɨnnakeigɨnyɨ. 
JHN.6.69	Gɨlɨmwaga'manɨgo. Gɨmɨnyɨna dara yawɨ'mwo. Gotɨyare Tewaanaangeigɨnyɨ. Gɨrɨka maayaigɨnyɨ. Sara yawɨ'mwo.”
JHN.6.70	Jizaazai ja'nawɨdɨna “Sɨvɨlyɨraai ata purɨdaa'nyɨ pwaraalyaihɨrɨ dahɨlakeihi daaka! Yo, sare' sarɨmɨnyɨdaa'nya pwai yɨmakelyɨ.” 
JHN.6.71	Saaimonɨ Yɨzɨkerɨyotɨyarɨ gawaalɨ' Juthaazarɨna wɨdɨna ya'. Sare' dare'nesɨ. Jizaazarei a'mwe atɨraai sɨvɨla purɨdaa'nyɨ pwaraalyai Juthaazai kwalyɨ mwaaleva kɨrɨ' dɨvi maalɨkegaa' yɨkamaangeraavɨna Jizaazarɨ wibwarɨdaakwadelyɨ.
JHN.7.1	Sare mena kyɨma'na' Kwaaka Galɨli saba Jizaazai kaanya yamarina. Sare' dare'nesɨ. Juya naangera dɨnyɨna “Jizaazarɨ tamakaana!” dɨnyɨna yesa'na gamɨre sɨmunyavɨ “Kwaaka Juthɨya kaanya myamari yɨdera.” 
JHN.7.2	Sagaa' Juyara “Aya kɨgaa' Tɨka Munne Sɨmɨnange' munne' naadesɨ,” desagaakɨ. 
JHN.7.3	Sarevɨdaa'nyɨ gamɨre gya'mwera gamɨnyɨna mu'nyadɨvɨ' wɨdɨna “Nɨmɨ naangeinyɨ daakajɨ, dava ya'mava'gɨri Kwaaka Juthɨya dɨwodera. ‘Naange yɨvanɨgenna nɨmɨrera tɨnna wangabɨka!’ da'gɨzɨ dɨwodera. 
JHN.7.4	Sare' dare'nesɨ. Aane pwai kwai yawɨ'na ‘Yuyara nyangabɨka!’ daka yɨnɨke' lɨka myulyarivanɨ'. Sara yɨja kwaaka yuyavakɨ ku'maayaba sara jɨthera,” wɨde'. 
JHN.7.5	Sare' dare'nesɨ. Pwara gamɨnyɨna “Naangelyɨ,” malɨmwagyesa' nabaai, gya'mwera malɨmwagyesare.
JHN.7.6	Sarevɨdaa'nyɨ Jizaazai wɨdɨna “Nyɨdɨwaasa' nɨmɨnyɨne tewaanyagaa' myɨma'nyɨwa'. Yuyagaa' sarɨmɨnyɨne tewaanyagaa' warɨ'. 
JHN.7.7	Kwaakevakɨ mwaalyara sarɨmɨnyɨna sɨnna tɨka mudayɨ yɨpɨneihɨlyɨ. Kɨrɨ' nɨmɨ ‘Sarɨmɨre yadɨvɨsabwi kayaa'nanaangebulyɨ,’ wɨjalɨkurakɨvanɨge'na a'mweraavɨ nɨmɨnyɨna sɨnna tɨka davɨna yɨvanɨkere. 
JHN.7.8	Tɨka munne' nɨpɨ'dewɨ jɨlaawila! Dahaa' Munne savɨ milaawɨwɨna! Nɨmɨre tewaanyagaa' yuna myɨma'nyɨwa'.” 
JHN.7.9	Sara wɨdɨna yaka Kwaaka Galɨli pɨzɨ'gwa mwaalɨna ya'.
JHN.7.10	Munnevɨ gya'mwera mena wawesagaa' Jizaazai mwaalɨna yaka savɨna kave wɨna. A'mwe kwala naangerajɨ mwɨyɨ. Aawa. Dɨvi kɨma'nyɨkaanyabɨ' kave wɨna. 
JHN.7.11	Sarevɨdaa'nyɨ Munnevɨ Juyara yaamɨjɨ bɨrɨna yeva yɨwaara'nyɨna “Gava mwaalɨka?”
JHN.7.12	Kwala bwa'naanyavɨ a'mwera gamɨnyɨna a'mabyahaala dɨnyɨna dɨnyɨna. Pwara wɨdɨna “A'mwe nawɨ'nyalyɨ.” Pwara wɨdɨna “Sare' mɨ'. Aawa, a'mweraavɨ kwaasɨ wɨdadelyɨ.” 
JHN.7.13	A'mabyahaala dɨnyɨna yeve' kɨrɨ' Juya naangeraavɨna lɨka yesa'na ku'maayaba aane pwai kwai mujɨ ya'.
JHN.7.14	Munnevɨ tɨnnyagaa' Gotɨyare Angevɨ Jizaazai wɨlaawɨna yaka wɨjɨwaakɨna. 
JHN.7.15	Wɨjɨwaakɨna yadaa'nyɨ Juya naangera atɨka maru'na'na yadɨvɨ' dɨnyɨna “Nemɨre sɨkulɨyangɨ myake' sɨduta naange' gara yawɨramaarakalaka?” 
JHN.7.16	Sarevɨdaa'nyɨ Jizaazai ja'nawɨdɨna “Wɨjɨwaakadɨnya' nɨmɨre wɨjɨwaakya' mɨka! Aawa. Wɨjɨwaakya sa' Nyɨdasaabakeresɨ. 
JHN.7.17	Pwai kwai gannya sɨdusavɨ dɨna ‘Gotɨyai sara kanedozɨ sara nebwina yɨma!’ Dɨna yaja' yawɨta kɨrɨ' dathelyɨ ‘Gotɨyai Jizaazarɨ wɨjɨwaakya' kujaava' Jizaazai sara nejɨwaakɨvanɨkelyɨ.’ Nabaai yawɨta pɨrɨ' dathelyɨ ‘Jizaazai gavei yawɨraka yaasɨwa'na nejɨwaakɨvanɨkelyɨ.’ Yɨ Gotɨyare sɨmunyavɨ mɨdɨnajai sɨdusavɨ dɨragɨnna dara yawɨ'na yade' ‘Ai, Jizaazare nejɨwaakade' Gotɨyarɨdaa'nya' daaka!’ 
JHN.7.18	A'mwei gannya sɨdusavɨdaa'nyɨ gannyabwi a'mweraavɨ wɨdada ‘Nɨmɨnyɨna a'mwera dɨnɨpɨka! “A'mwe sai naangelyɨ,” sara dɨnɨpɨka!’ yawɨ'delyɨ. Sara yada kɨrɨ' pwai yawɨ'na ‘A'mwera nyɨdasaabakerɨna dɨnɨpɨka! “Gotɨyai naangelyɨ. Byaannakelyɨ,” ’ yawɨ'na yada nebulyabwi dadelyɨ. Sai nadɨyabwi gamɨnyɨ mwari'. 
JHN.7.19	Ne Mozɨzai Kɨwɨnya' yɨhɨzayaakei daaka! Yɨhɨzayaaka kɨrɨ' sarɨmɨjɨya aane pwai kwai Kɨwɨnya' dɨnɨkebwi myadelyɨ. Nɨmɨnyɨna dɨnyɨna ‘Sarɨ tamakaana!’ Sa'na baa'na dɨmanɨgataihɨlaka?”
JHN.7.20	Kwala bwa'naanya sa' ja'nawɨdɨna “Yɨmakei gɨmwaalɨkeigɨ! Aai gɨramakajɨwaka!”
JHN.7.21	Jizaazai ja'nawɨdɨna “Kwazaakegaa' dɨragɨnya pɨrɨ' kye yuyaihi atɨka maru'na'na yesaihɨlyɨ. 
JHN.7.22	Ne Mozɨzai dɨnɨ' ‘Sawɨta ati ata purɨdaa'nyɨ pɨrɨwaalyɨ kajɨnnojɨ gɨnnya kaimɨraayare kɨlaakejɨ' dɨthako!’ Dɨnɨke'na pɨgaa' Kwazaakegaa' kaimalerɨ davesaihɨlyɨ. Sara yadɨvɨ' ‘Tewaanyasɨ,’ dadɨvɨkɨ. Sabwi sɨnnawɨ Mozɨzai yakebwi mɨ'. Aawa. Sɨnnawɨ kɨgaa' waryaakebulyɨ. 
JHN.7.23	Sarɨmɨ dɨnyɨna ‘Kɨlaaka daya'na Mozɨzare Kɨwɨnya kayaaka nyɨgalaadɨka! Kwazaakegaa'na yawɨta myaanna! Kwazaakegaa' kaimalerɨ kɨlaakejɨ' davaadeinera.’ Sara dɨnyɨna yadɨvɨ' Kwazaakegaa' nabalɨnakerɨ maamɨdarya yɨnahu yɨdɨkaaveinyɨna sɨnna tɨka be'na yɨhɨtha'mwaka! 
JHN.7.24	Sare'na sarɨmɨ mwasɨmagɨnya' tɨnna wanganna yadɨvɨ' mipɨna! Aawa. Yawɨbwata yɨda'maraangebwi nayaa jɨla!”
JHN.7.25	Sarevɨdaa'nyɨ Anga Jeruzaalemɨ mwaalya pwara dɨnyɨna “Sarɨna ‘Tamakaana!’ dɨmanɨgasai daaka! 
JHN.7.26	Yɨthaa, ku'maayaba a'mweraayaba wɨdɨvanɨkelyɨ. Maiyagaala aane pɨrɨ' kɨrɨ' yuyara mujɨvanɨga'. Nɨwaava, a'mwe naangera mena dɨnyɨna ‘Sai Kɨraazɨtɨyalyɨ. Gotɨyai dahɨlakyaakelyɨ,’ nayaa dɨnyɨna yɨvanɨgasara midɨngaka! 
JHN.7.27	Sare'na kɨrɨ' Kɨraazɨtɨyai kabozɨ aane pwai kwai gamɨnyɨna dɨnyɨna ‘Gawɨdaasɨ bɨwakalaka! Aawa, myawɨryadaanyaine.’ A'mwe dai bakewɨnna yuyaina yawɨ'mwo.”
JHN.7.28	Sarevɨdaa'nyɨ Gotɨyare Angevɨ Jizaazai wɨjɨwaakakegaa' sagaa' naangave'na wɨdɨna “Nɨmɨnyɨna tɨvɨ yawɨ'mwaasainyɨ daaka! Nɨmɨ bahewɨnna jawɨ'manɨgava! Nɨmɨ sainyɨ sɨdusa' yawɨrena mabye. Aawa. Nebulyai nyɨdasaabakei sahwarɨ myawɨranganyadɨvɨsalyɨ. 
JHN.7.29	Kɨrɨ' sai kanyɨdasaaba' gamɨnyawɨdaa'nyɨ bahe'na sarɨ yawɨ'manɨge.”
JHN.7.30	Sarevɨdaa'nyɨ a'mwe naangera dɨna “Jizaazarɨ wɨla pwɨyawaajɨ kalavuzavɨ wakaana!” dɨna yeva yaamɨjɨ yɨna yɨna yeva Jizaazare balya'negaa' kuna mima'nyɨ yake'na aane pwai kwai magalalɨmwagi ye'. 
JHN.7.31	Kwala bwa'naanyavɨ a'mwe kwalaalyara gamɨnyɨ lɨmwanna yeva dɨnyɨna “Kɨraazɨtɨya kwai bozɨ dahware yɨjɨwaainya yɨvanɨke wavɨla'na yadei daaka! Aawa.”
JHN.7.32	Kwala bwa'naanya' sangɨ Jizaazarɨna a'mabyahaala dɨdaapi A'mwe Perɨzɨyara kadɨka wɨ'nyɨna yeva “Sahwarɨ wɨla yɨpɨka!” deva sahwarajɨ Gotɨyarɨne tamira'dɨvɨta naangerajɨ sara Gotɨyare Angevɨ dameraavɨ wɨdaasɨna. 
JHN.7.33	Sarevɨdaa'nyɨ Jizaazai kwala bwa'naanya' wɨdɨna “Pɨzɨ'gwa sarɨmɨnyaba mwaala'mujɨ dɨvi nyɨdasaabakeryawɨnna kaanya wɨdeinyɨ. 
JHN.7.34	Nɨmɨnyɨna ‘Tɨnna wanganaana!’ dɨzide' kɨrɨ' mabɨramaari dɨnyideihɨlyɨ. Sagaa' mwaaimujawɨnna mwɨyɨ jideihɨlyɨ.”
JHN.7.35	Sarevɨdaa'nyɨ Juyara naangera dɨnyɨna “Mabɨramaari yaanne'na gawɨnnelaka? A'mwe Gɨrikɨyaraavɨre angengɨ Juyara mwaaidɨvɨsangɨna wawojɨ Gɨrikɨyaraavɨ wɨjɨwaakadei daaka? 
JHN.7.36	Nedɨwa' ‘Nɨmɨnyɨna “Tɨnna wanganaana!” dɨzide' kɨrɨ' mabɨranyɨmaari dɨnyidera. Mwaaimujawɨnna mwɨyɨ jideihɨlyɨ.’ Sara nedɨwake' be yagaala nedɨwaka?”
JHN.7.37	Munnevɨ aayagaa' sagaa' naangegaakɨ. Sagaa' Jizaazai daavɨna yaka naangave'na wɨdɨna “Pwai kwai aalya'na mɨjɨka wiajai nɨmɨnyawɨnna bozɨ nadelyɨra. 
JHN.7.38	Gotɨyare bukuya' nɨmɨnyɨna dɨnɨkabaaibɨ' ‘Pwai lɨmwanna nyada gamɨre munyavɨdaa'nyɨ aalya gaalya'ne walaawɨna yadengɨra.’ ” 
JHN.7.39	Jizaazai nabaai Gotɨyare Kuryarɨna wɨdɨna. A'mwera Jizaazarɨ lɨmwanna yadɨvɨ' maalɨkegaa' kumɨre munyangɨ Kuryai maapɨ'delyɨ. Sare' dare'nesɨ. Sagaa' Jizaazai mabalyɨ yaka madɨkaayɨ yaka Nawɨ'nyaba byaannakei kuna myɨma'nyake'na Kuryaregaa' mɨ'. Dɨvi Jizaazai yɨlaawɨna kya' Kuryarɨ wɨjaayagaa' yɨma'nakegaakɨra.
JHN.7.40	Kwala bwa'naanyavɨ a'mwe pwara yagaala sa kadɨka wɨ'nyɨna yeva wɨdɨna “Nebulyasɨ. Gotɨyarɨ wɨ'nawɨjɨwaakadei pɨropetɨya kwarɨna yemwaaimanɨgolyɨ.”
JHN.7.41	Pwara wɨdɨna “Sai Gotɨyai dahɨlakyaakei Kɨraazɨtɨyalyɨ.”
JHN.7.41	Wɨdɨna yesa' kɨrɨ' pwara wɨdɨna “Nɨwaava, Kɨraazɨtɨyai Galɨlidaa'nyai daaka! 
JHN.7.42	Gotɨyare bukuya' dɨnɨ' ‘Kɨraazɨtɨyai Ne Devitɨmɨre yɨsavaakɨdaa'nyalyɨ. Nabaai, Devitɨ mwalyaakeba anga Betɨlemɨ saba Kɨraazɨtɨyarɨ ganaange' maaradelyɨ.’ Sara dɨnɨke' daaka!” 
JHN.7.43	Sarevɨdaa'nyɨ kwala bwa'naanyavɨ jaapalya' yɨma'nyɨna. Pwara Jizaazarɨna yɨlaaya yadaapi pwara yɨlaaya mi. 
JHN.7.44	Pwara yawɨ'na “Kalavuzangevɨ wɨmwaihaana!” yawɨ'na yeve' kɨrɨ' aane pwai kwai ata magalalɨmwagi ye'.
JHN.7.45	Sarevɨdaa'nyɨ Gotɨyarɨna mubɨthɨka yɨra'dɨvɨta naangerajɨ A'mwe Perɨzɨyarajɨ wɨdaaseta saraayawɨnna damera ayɨna wɨna kye' sahwara yɨwaara'na “Gamɨnyɨ mamakabyɨ be'na yɨwaava?”
JHN.7.46	Damera ja'nawɨdɨna “Pwara manejesare dahaa' a'mwe nedɨvanɨkabaaibɨ'.”
JHN.7.47	Sarevɨdaa'nyɨ Perɨzɨyara ja'nawɨdɨna “Gamɨre kwaasɨ yagaalya'na ‘Nebulyasɨ,’ dathɨwaa'! 
JHN.7.48	A'mwe naangerajɨ Perɨzɨyainajɨ sainaavɨdaasai pwai kwai gamɨnyɨ lɨmwamanɨkei daaka! 
JHN.7.49	Aawa. Kwala bwa'naanya da' Ne Mozɨzare Kɨwɨnya' myawɨryeva gamɨnyɨ yaasɨwa'na lɨmwamanɨgasa'na Gotɨyai Dɨkevɨ sahwaraavɨ marasɨ'naderera.”
JHN.7.50	Nikothimaazai kumɨjɨyai mwaalɨna. Sɨnnawɨ Jizaazaryawɨ sai angyɨrɨ'maata yakelyɨ. Sai mwaalɨna yada 
JHN.7.51	wɨdɨna “Nabaai, ‘Yaasɨwa'na kotɨya' ja!’ madɨnyɨka nemɨre kɨwɨnya'. Dara dɨnɨ' ‘A'mwere yagaalya nayaa wɨ'nyɨna ya'gɨzɨ gamɨrebwina nayaa yawɨra'gɨzɨ dɨvi sagaa' kotɨya'na “Kayaa'nanyaigɨ,” dɨzɨda'deigɨnyɨ,’ ” wɨda'.
JHN.7.52	Kumɨ ja'nawɨdɨna “Nabaai, Galɨlidaasaigɨ daaka! Gotɨyarɨna yɨda'nɨkengɨ nayaa wangana'gɨzɨ dara jawɨ'de' ‘Pɨropetɨya pwara Galɨlidaa'nyara yɨma'nɨpɨ'dera daa!’ ”
JHN.7.53	Sagaa' wɨna. Gazaizai gannya angebannelyɨ.
JHN.8.1	Kunnya angengɨna wɨna kye' Mugunya Wolivna Jizaazai yɨlaawɨna. 
JHN.8.2	Yɨlaawɨna yaka yuna mwanyavɨ yɨrɨke' purakegaa' Gotɨyare Angevɨna ayɨna wɨna. Ayɨna wɨna kya' gamɨnyawɨnna a'mwe yuyara yɨ'bwa'na yɨna kye' Jizaazai walamwaaina yɨna yaka wɨjɨwaakɨna. 
JHN.8.3	Wɨjɨwaakɨna yadaa'nyɨ Juyaraavɨre Kɨwɨjarari Perɨzɨyarari sara a'mwevɨ makulaabɨna. A'mwe sa' pwarɨ ata lɨmwadaa'nyɨ galalɨmwanna yesasɨ. A'mwevɨ makulaabɨna yeva a'mwe yuyaraayaba tɨnnyaba wɨmwaaihɨna. 
JHN.8.4	Mi'na wɨmwaaihɨna yeva Jizaazarɨ wɨdɨna “Wɨjɨwaakyaigɨ, a'mwe da' ata lɨmwagyawaalɨkevɨ pwara galalɨmwagyawaaiha'. 
JHN.8.5	Nemɨre Kɨwɨnyavɨ Ne Mozɨzai dakɨnɨke' ‘A'mwe' ata lɨmwagaza' tamakya'na sɨlyajɨ dɨlɨwakyidesɨ.’ Sarevɨdaa'nyɨ gɨmɨ gara dadɨnyaigɨnaka?” 
JHN.8.6	Kumɨ yawɨ'na “Jizaazarɨ yaamɨjɨ yɨjɨwalaana! ‘Sai kayaa'na wɨdɨna kyojɨ kotɨya' jɨna yaana!’ dara wɨdaana!” yawɨ'na yeva wɨdɨna. Wɨdɨna kye' kɨrɨ' Jizaazai walaruta'nyɨna yaka kwaakevɨ gannya asɨlyɨ pɨkarya yɨda'na. 
JHN.8.7	Pɨkarya yɨda'na yadaa'nyɨ kumɨ kwara daavɨna yeva kuna yɨwaara'na kye' sai daavɨna yaka wɨdɨna “Sarɨmɨjɨyai pwai dɨna ‘Kayaa'nanyasɨ,’ dɨna yojɨ yuyagaa'na kayaa'nanya myade sai sahwaidaa'nyɨ sɨlya' lɨwakadelyɨ.” 
JHN.8.8	Wɨdɨna yaka ayɨna walaruta'nyɨna yaka kwaakevɨ pɨkarya yɨda'na. 
JHN.8.9	Pɨkarya yɨda'na yadaa'nyɨ wɨdakevɨ kadɨka wɨ'nyɨna yeva kunnya kayaa'nanya yawɨreva yuyara ya'ma'na. Pwai wɨna, pwai wɨna, sara ya'ma'na. Sɨnnawɨ a'mwe naangera wɨna, dɨvi a'mwera wɨna, dɨvi mɨgɨnyara wɨna. Yuyara ya'ma'na kye' Jizaazai gavei mwaalɨna. A'mwe' tɨnnyaba daavɨna yadɨ'nyɨyasɨ Jizaazai gavei mwaalɨna. 
JHN.8.10	Gavei mwaalɨna yaka daavɨna yaka a'mwevɨ wɨdɨna “A'mwe'gɨ, gawɨ mwaaiha'! Yuyara ‘A'mwe kayaa'nanyasɨra,’ gɨzɨdaveva sɨla magɨlɨwakiwaatara daa!” 
JHN.8.11	A'mwe' wɨdɨna “Naangeigɨ, aawa, aane pwai kwai mɨka!”
JHN.8.11	Jizaazai wɨdɨna “Nabaai, sara yɨwaasa' nɨmɨjɨ sara magɨzɨda'muna! Wawa'gɨzɨ kɨrɨ' dahaa'daasɨ kayaa'nanyabwi ayɨna minna!”
JHN.8.12	Sarevɨdaa'nyɨ Gotɨyare Angevɨ kwala bwa'naanya' mwaaidapiyaraavɨ Jizaazai ayɨna wɨdɨna “Kwaakevakɨ mwaalyaraavɨre Baakeinyɨ. Pwai nyɨmɨdɨnaabozɨ jɨhɨnyavɨ kaanya myamari yadelyɨ. Arɨkewɨ. Aawa. Sahwai Gaalya'ne Baakei kɨnɨnnakei mwaaladelyɨ.”
JHN.8.13	Sarevɨdaa'nyɨ a'mwe Perɨzɨyara wɨdɨna “Gɨmɨ sahwaigɨnyɨna nejalɨkurakɨwaanya' yaasɨwa'na nedɨwaa. Sabwi gaveigɨ dadɨnyaigɨre jalɨkurakya' nebula' mɨ'.”
JHN.8.14	Jizaazai ja'nawɨdɨna “Aawa, nɨmɨnyɨna yɨhɨzalɨkurakɨwɨja' kɨrɨ' nɨmɨre yɨhɨthadɨnya' nebulyasɨ. Kaanya bahevɨdaa'nya' yawɨ'mwe' kaanya wɨdewɨnnya' yawɨ'mwe'na nebulyasɨ nɨmɨre yagaalya'. Kaanya bevɨdaa'nya' sarɨmɨ myawɨriwaasa' kaanya wɨdewɨnnya' myawɨriwaasa'nanyɨ. 
JHN.8.15	Sarɨmɨ a'mweraavɨrebwi kɨlaakejɨsɨyabwi yawɨ'dɨvɨ' yawɨbwa'dɨvɨsaihɨlyɨ. Dahaa' aane pwarɨ kwarɨ kotɨya' myawɨbwarivanɨge. 
JHN.8.16	Kɨrɨ' yawɨbwa'muja' nɨmɨre yawɨbwata sa' nebulyasɨ. Gaveinyɨ mɨka. Aawa. Nɨmɨjɨ nyɨdasaabakelyɨ sainaai wɨdakade'na nebulya' wɨdadɨnyainyɨ nɨmɨ. 
JHN.8.17	Nabaai sarɨmɨre Kɨwɨnya' dara dɨnɨkesɨ. A'mweraare jalɨkurakya' nebulyasɨ. 
JHN.8.18	Sara dɨnɨke'na nɨmɨnyɨna yɨhɨzalɨkurakɨvanɨge', nabaai, nyɨdasaabakei Nɨmwai nɨmɨnyɨna nayaa yɨhɨzalɨkurakɨvanɨkelyɨ.”
JHN.8.19	Sarevɨdaa'nyɨ kumɨ yɨwaara'na “Gɨmaamaangei gawɨ mwaalɨka?” Wɨdɨna kye' Jizaazai ja'nawɨdɨna “Sarɨmɨ nɨmɨnyɨ myawɨriwaa'. Nɨmaamaangerɨ myawɨriwaa'. Nɨmɨnyɨna yawɨpɨja' Nɨmwarɨna kyawɨpɨdɨka!” 
JHN.8.20	Gotɨyare Angevɨ ku'dɨka Gotɨyarɨna nɨgwɨbukusa wa'dɨ'nyɨyaba Jizaazai wɨjɨwaakada yagaala yuya sa wɨdɨna. Sara wɨdakerɨ aane pwai kwai kalavuza'na magalalɨmwagi. Gamɨregaa' balya'negaa' mima'nyɨ yake'na magalalɨmwagi ye'.
JHN.8.21	Sarevɨdaa'nyɨ Jizaazai ayɨna wɨdɨna “Kaanna kwawa'muri sarɨmɨ yaasɨwa'na bɨrɨna nyapɨjɨ kɨrɨ' sarɨmɨre kayaa'nanyaburɨ dɨvalyideihɨlyɨ. Nɨmɨ wɨwɨjawɨnna sarɨmɨ mabyɨ yɨpɨneihɨlyɨ.”
JHN.8.22	Sarevɨdaa'nyɨ Juyara naangera dɨnyɨna “Nemɨnyɨ ‘Nɨmɨ wɨwɨjawɨnna sarɨmɨ mabyɨ yɨpɨneihɨlyɨ,’ wɨdɨna neyɨwake'na gamɨnyɨ tamakɨnadei daaka? Gara nedɨwaka?” 
JHN.8.23	Sara dɨnyɨna kye' sai wɨdɨna “Sarɨmɨ dava kwaakewɨnyangɨdaa'nyaihɨlyɨ. Nɨmɨ Munyabadaa'nyainyɨ. Kwaaka davakɨdaa'nyaihɨlyɨ. Kwaaka davakɨdaa'nyainyɨ mɨ'. 
JHN.8.24	Sarevɨdaa'nyɨ dara yɨhɨthɨwe. Sarɨmɨre kayaa'nanyangɨ dɨvalyideihɨlyɨ. Sare' dare'nesɨ. ‘Mwaaiheinyɨ nɨmɨnyɨra,’ yɨhɨthɨvanɨge' malɨmwagyɨ yɨpɨjaihi sarɨmɨre kayaa'nanyangɨ dɨvalyideihɨlyɨ.”
JHN.8.25	Sarevɨdaa'nyɨ kumɨ wɨdɨna “Bewaigɨnaka?” Sara wɨdɨna kye' Jizaazai wɨdɨna “Aayawɨdaa'nyɨ yɨhɨthadɨnyainyɨ. 
JHN.8.26	Yagaala kwalaalya yɨhɨthɨwɨjaihɨlyɨ. Yadɨvɨta kwalaalyangɨna yɨhɨthɨwɨjainyɨ. Sarengɨna yɨhyawɨbwa'mujainyɨ. Sare' kɨrɨ' nyɨdasaabakei nebulyalyɨ. Nyɨdɨwake yagaala sa kadɨka wɨ'nadɨ kwaakevakɨ mwaalyaraavɨ wɨdadɨnyainyɨ.”
JHN.8.27	Ganɨmaangerɨna wɨdake' sɨdusa myawɨrina. 
JHN.8.28	Sarevɨdaa'nyɨ Jizaazai wɨdɨna “A'mweraavɨne Kaimɨraayarɨ makilarɨmwapɨjɨ dara jawɨryide' ‘O, Jizaazai neda' “Mwaaiheinyɨ nɨmɨnyɨra,” nedake' nebulya' daaka!’ Nabaai ‘O, gamɨnyɨ sɨmunyavɨ aane pɨrɨ' kɨrɨ' mijɨvanɨka!’ Aawa. Nɨmwai sara nyɨjɨwaakɨwakabaaibɨ' nayaa sare yɨhɨthɨvanɨge. 
JHN.8.29	Nyɨdasaabakei nɨmɨjɨ mwaaidelyɨ. Nyɨdasaabakei yɨlaaya yade yuyagaa' sara yadɨnya'na nɨmɨ gaveinyɨ manya'mayɨwakelyɨ.”
JHN.8.30	Yagaala sa Jizaazai wɨdake a'mwe kwalaalyara kadɨka wɨ'nyɨna yeva gamɨnyɨ lɨmwanna yesalyɨ.
JHN.8.31	Sarevɨdaa'nyɨ Juyara Jizaazarɨ lɨmwanna yesaraavɨ Jizaazai wɨdɨna “Nɨmɨre yagaalyavɨ sara mwaaibɨzaihi nɨmɨreihi nebulyaihi dɨmwaalyideihɨlyɨ. Sara yapɨjɨ nayaa dɨnyɨmɨdɨnyideihɨlyɨ. 
JHN.8.32	Nɨmɨre nebulyabwi yɨpɨjaihi nebulyabwina sarɨmɨre yaasɨwa'wawɨnya yɨhɨmarasɨ'nadengɨra.”
JHN.8.33	Kumɨ wɨdɨna “Ne Evɨraamɨmɨre yɨsɨlyaina. Gamɨre kaimɨraayainera. Yuyagaa' yaasɨwa'wawɨnya myadaa mwaaihoinera. ‘Sarɨmɨre yaasɨwa'wawɨnya' yɨhɨmarasɨ'nadengɨra,’ nedɨwaanya be yagaalavaka?”
JHN.8.34	Jizaazai ja'nawɨdɨna “Naanga nebulya'na yɨhɨthɨvanɨge. Gazaizai kayaa'nanyabwi yada kayaa'nanyabwine'na yaasɨwa'wawɨnyalyɨ. 
JHN.8.35	Yaasɨwa'wawɨnya kwai yuyagaa' yuyagaa' angevɨ mamwaalyadelyɨ. Gawaalɨ' yuyagaa' yuyagaa' angevɨ mwaaidelyɨ. 
JHN.8.36	Sarevɨdaa'nyɨ Gotɨyarɨ Gawaalɨ' sarɨnnya yaasɨwa'wawɨnya kyɨhipalasɨ'nojɨ dɨragɨnyaihi nebwina dɨmwaalyideihɨlyɨ. 
JHN.8.37	Sarɨnnya kɨlaakejɨkana ‘Evɨraamɨmɨre yɨsɨlyaihɨlyɨ,’ yawɨ'mwa. Sa'na kɨrɨ' nɨmɨnyɨna dɨna ‘Nemɨre sɨdusangɨ gamɨre yagaalya' mulannera!’ dɨna yadɨvɨsa'na ‘Sarɨ tamakaana!’ dɨnyɨna yɨvanɨgasaihɨlyɨ. 
JHN.8.38	Nɨmwaryaba yawɨrangane sara yɨhɨthɨvanɨge. Sarevɨdaa'nyɨ sɨrɨnɨmaangerɨ wɨ'neva sara yɨvanɨgasaihɨlyɨra.”
JHN.8.39	Kumɨ ja'nawɨdɨna “Aawa, Ne Evɨraamɨ nenɨmaangelyɨ. Sahwalyɨ.” Wɨdɨna kye' Jizaazai wɨdɨna “Evɨraamɨmɨreihi mwaaibɨzɨ kwajɨ Evɨraamɨ yaake avaalyabwi kyɨpɨdɨka! 
JHN.8.40	Yuyagaa' Gotɨyarɨ kadɨka wɨ'nena nebulya' sara yɨhɨthadɨnyainyɨ. Sara yadɨ kɨrɨ' nɨmɨnyɨna dɨnyɨna ‘Sarɨ tamakaana!’ Sabwi Evɨraamɨ myɨna. 
JHN.8.41	Sɨrɨnɨmaangei yadevwi yɨvanɨgasaihɨlyɨ.” Sara wɨdɨna kya' kumɨ yarai wɨdɨna “A'mwe yaasɨwa' maryawakɨdɨvɨ' nemwaaihɨnɨkeina mɨ'. Nenɨmaanga gavei kɨnɨnnakeine Gotɨyai.”
JHN.8.42	Jizaazai wɨdɨna “Gotɨyai sɨrɨnɨmaangei nebwina mwaalajɨ kwajɨ nɨmɨnyɨna kyɨhɨvu'nadɨka! Sare' dare'nesɨ. Gotɨyarɨdaa'nyainyɨ walaabɨna yena dava mwaaihe. Sare' dare'nesɨ. Sɨmunya nɨmɨrevɨdaa'nyɨ bɨna yeinyɨna mɨ'. Aawa. Gotɨyai sahwai nɨdasaabakeinyɨ. 
JHN.8.43	Yagaalya' yɨhɨthɨvanɨge' myawɨramaari baa'na yɨvanɨga'? Nɨmɨre yagaalya'na sarɨmɨ mu'nyɨ yɨpɨneihɨlyɨ. Sarɨmɨ dɨnyɨna ‘Kadɨka mu'naannera!’ 
JHN.8.44	Sɨrɨnɨmaangei Kotɨya' Jadereihɨlyɨ. Sɨrɨnɨmaangere yawɨsajɨ gamɨrebulyɨ sangɨna dɨnyɨna ‘Sabwi yaana! Nevu'nɨvanɨkebulyɨ.’ Sahwai sɨnnawɨdaa'nyɨ a'mweraavɨ tamakadelyɨ. Gamɨre sɨdusavɨ nebulya' maaya kunesɨ. Sare'na yuyagaa' nebulyaburɨ madaayadelyɨ. Sare'na yuyagaa' nebulya'na sɨnna tɨka wɨda'delyɨ. Kwaasɨ yagaalya' dadei gamɨ sahwarebwi yadelyɨ. Kwaasɨ yagaalyaburɨ gyakwalaangelyɨ. Sare'na kwaasɨ yagaalya' dada gannyangɨ dadelyɨ. 
JHN.8.45	Nebulya' yɨhɨthadɨnya'na manyɨlɨmwagyadɨvɨta gamɨreihɨlyɨ. 
JHN.8.46	Nɨmɨnyɨna nebwina aai wɨdɨwaka ‘Kayaa'nanyabulyɨyalyɨ!’ Aawa. Nebulya' yɨhɨthadɨ malɨmwagyɨ baa'na nyadɨvɨtaihɨlaka? 
JHN.8.47	Gotɨyarɨdaa'nyai Gotɨyare yagaalya kadɨka wɨ'nadelyɨ. Sarevɨ sarɨmɨ Gotɨyarɨdaa'nyaihi Gotɨyareihi mamwaalyɨgasa'na yagaala sa mu'nyɨvanɨgasaihɨlyɨra.”
JHN.8.48	Juyara Jizaazarɨ ja'nawɨdɨna “Gɨmɨnyɨna ‘Sai kayaa'nanyai Kwaaka Samerɨya mwaalyalyɨ. Yɨmakei kɨnɨnnakelyɨ,’ nebwina sara dɨnoina daaka!”
JHN.8.49	Jizaazai ja'nawɨdɨna “Yɨmakei maayainyɨ. Aawa. Nɨmaamaangerɨne yaya' munyaba makidɨnyainyɨ. Sara makidɨnya kɨrɨ' nɨmɨnyɨne yaya' marulawakadɨvɨsaihɨlyɨ. 
JHN.8.50	‘Nɨmɨ a'mwe naangeinyɨ, byaannakeinyɨ,’ majadɨ mabɨrivanɨge a'mweraavɨna. Aawa. Pwai nɨmɨnyɨna ‘A'mwe naangei byaannakelyɨ,’ dada nɨmɨnyɨna ‘Nebwina dadelyɨ,’ jawɨbwa'delyɨ. 
JHN.8.51	Naanga nebulya'na yɨhɨthɨvanɨge. Pwai kwai nɨmɨre yagaalya' mɨdɨnajai yuyagaa' yuyagaa' balyabwi mwanganyɨ yadelyɨ. Arɨkawɨ.”
JHN.8.52	Juyara wɨdɨna “Sare'na gɨmɨnyɨna ‘Sarei yɨmakei kɨnɨnnakelyɨ,’ dɨragɨnna yawɨ'mwo. Ne Evɨraamɨ balɨna yaa'. Gotɨyarɨ wɨ'nawɨjɨwaakyara pɨropetɨyara balɨna yaa'. Sare' kɨrɨ' nedɨwaa ‘Pwai kwai nɨmɨre yagaalya' mɨdɨnajai yuyagaa' yuyagaa' balyabwi myagaanganyɨ yadelyɨ. Arɨkawɨ.’ 
JHN.8.53	Neyakwalaanga Evɨraamɨ balyaakerɨna, ‘Evɨraamɨ maalɨkelyɨ. Nɨmɨ naangeinyɨ,’ sara danedɨwaa! Nabaai, pɨropetɨyara balɨna yaasa' gɨmɨ sahwaigɨnyɨna yawɨ'dɨnyaigɨ bewaigɨnaka!”
JHN.8.54	Jizaazai ja'nawɨdɨna “Nɨmɨ gaveinyɨ wɨdɨna ‘A'mwe naangeinyɨ, byaannakeinyɨ,’ sara wɨdɨna yɨwɨja' nɨnnya byaannya' yaasɨwa'na yɨma'nadesɨ. Sa' kunesɨ. Nɨmɨnyɨna ‘Sai byaannakelyɨ,’ wɨdɨna yade Nɨmaamaangelyɨ. Nɨmwai sahwarɨna sarɨmɨ dɨnyɨna ‘Nemɨre Gotɨyalyɨ,’ dɨnyɨna yadɨvɨta sahwalyɨ. Sare'na nɨmɨnyɨna avaaina kadɨpɨdɨkeihɨlyɨ. 
JHN.8.55	Yuyagaa' gamɨnyɨ myawɨramaarivanɨgasa' kɨrɨ' gamɨnyɨ yawɨramaa'manɨge. ‘Sarɨ myawɨrivanɨge,’ yɨhɨthɨwɨjɨ kwajɨ kwaasɨ dadɨnyainyɨ sarɨmɨbɨsainyɨ kyɨma'nɨwɨdɨka! Sare'na gamɨnyɨna yawɨ'manɨge' gamɨre yagaalya' sara mɨdɨdɨnyainyɨ. 
JHN.8.56	Sɨrɨnɨmaanga Evɨraamɨ nɨmɨnyɨna dɨna ‘ “Gotɨyai dahɨlakakeregaa' wanganɨma!” da'mujɨ yɨlaaya yɨwɨjainyɨ.’ Dɨna yaka sare' tɨnna wanganaka yɨlaaya yɨna yaa'.”
JHN.8.57	Sarevɨdaa'nyɨ Juyara wɨdɨna “Neigɨ daaka! Kwarame pwaraare sɨvɨlatɨraai pware atɨraalya gwavɨlavakeigɨ daaka! Ne sɨnnawɨnya Evɨraamɨmɨ tɨnna danganye!” 
JHN.8.58	Jizaazai wɨdɨna “Naanga nebulya'na yɨhɨthɨvanɨge. Sɨnnawɨ Ne Evɨraamɨ mima'nyagaa'daa'nyɨ sahwainyɨ nɨmɨnyɨra.” 
JHN.8.59	Sarevɨdaa'nyɨ kumɨ “Sɨla lɨwakaana!” deva lɨvɨna kye' kɨrɨ' Jizaazai yulya'na yaka Gotɨyare Angevɨna ya'ma'na yɨna ya'.
JHN.9.1	Jizaazai kaanya yamaryada a'mwe pwarɨ tɨnna wangamabɨna. A'mwe sarɨ mudangegaa'daa'nyɨ tɨbɨnyai mwaala'. 
JHN.9.2	Tɨnna wangamabɨna kya' gamɨrera yɨwaara'na “Nejɨwaakadɨnyaigɨ, tɨbɨnyarɨna kayaa'nanyabwi aai yake'na yɨma'nakalaka mudangegaa'? Sahwai kayaa'nanyabwi yakei dɨngaka? Gamɨnyɨ ganɨmaangeyoi kayaa'nanyabwi yagɨlyayoi dɨngaka?”
JHN.9.3	Jizaazai ja'nawɨdɨna “Tɨbɨnyai mwaalɨke'na gamɨre kayaa'nanyajɨ ganɨmaangeyore kayaa'nanyajɨ sangɨna mɨka. Aawa. Tɨbɨnyai mwaalɨke'na Gotɨyai ‘Gamɨnyɨna nɨmɨre wawɨnyanna wɨjɨwaainɨma!’ daka sara ya'nesɨ. 
JHN.9.4	Yɨrɨke' pu'daa'nyɨ nyɨmaryasaabakere wawɨnya kuna yaanneinera. Dɨvi aane pwai kwai wawɨnya mi yannegaa' jɨnnadesɨ. 
JHN.9.5	Kwaakevakɨ mwaaidɨ kwaakevakɨ mwaalyaraavɨne Baakeinyɨ.”
JHN.9.6	Jizaazai mena wɨdɨna yakegaa' kwaake' maaraka kwaakevɨ maagwala wɨraa'mavaka maagwalyasɨ kwaakesɨ yamwaaihaka a'mwere tɨnnyaraarɨ araka marayepuraka 
JHN.9.7	wɨdɨna “Aalɨbunya Silowamɨyawɨnna wawa'gɨri gɨnnya sɨnnya' aalya jɨnana!” wɨdɨna. Yaya' Silowamɨ “Maryasaawɨnɨkevɨ,” dɨnɨkesɨ. Sarevɨdaa'nyɨ a'mwei wawaka gannya sɨnnya' aalya yɨnaka tɨnna nayaa wangada ayɨna bɨna ya'.
JHN.9.8	Sarevɨdaa'nyɨ gamɨre ange' avaalyaba mwaalyarajɨ sɨnnawɨ sai “Nɨgwia nyɨjaama!” wɨdadaa'nyɨyarɨ tɨnna wanganesarajɨ yɨwaara'nyɨna “Walamwaaina yada a'mweraavɨ ‘Nɨgwia nyɨjaama!’ wɨdadei midaaka?” 
JHN.9.9	Pwara wɨdɨna “Sahwalyɨ,” wɨdɨna yesa' kɨrɨ' pwara wɨdɨna “Aawa, sai mɨka! Saibɨsalyɨ.” Sara dɨnyɨna yadaapi a'mwe sai wɨdɨna “Sahwainyɨra.” 
JHN.9.10	Sarevɨdaa'nyɨ kumɨ yɨwaara'na “Gɨnnya tɨnnyaraai tewaanyaraai wa'dɨ'nyɨ gara yɨma'nɨwaka?” 
JHN.9.11	Gamɨ ja'nawɨdɨna “A'mwe Jizaazai wo'nɨkei araka yamwaaihaka nɨnnya tɨnnyaraarɨ maranyɨraka nyɨdɨwa' ‘Silowamɨyawɨnna wawa'gɨzɨ gɨnnya sɨnnya' aalya jɨnana!’ Sarevɨdaa'nyɨ kaanya wɨna yena yɨnɨwegaa' sagaa' tɨnna yarai wangamweinyɨ.” 
JHN.9.12	Sara wɨdɨna kya' kumɨ yɨwaara'na “Gawɨ mwaalɨka?” Gamɨ wɨdɨna “Aawa, sarɨna myawɨriwa. Gawɨ dahamwaalɨka?”
JHN.9.13	A'mwe Perɨzɨyaraayawɨnna a'mwera kɨgaa' tɨbɨnyai mwaalakerɨ yɨbwaramakuna. 
JHN.9.14	Jizaazai araka yamwaaihaka gamɨre tɨnnyaraai “Yenana!” dakegaa' Juyaraavɨre Kwazaakegaakɨ. 
JHN.9.15	Sarevɨdaa'nyɨ Kwazaakegaa'na Perɨzɨyara yɨwaara'na “Tɨnna tewaanna wangamanɨgɨnya' gara yagɨneka?” Yɨwaara'na kye' sai wɨdɨna “Nɨmɨre tɨnnyaraarɨ araka pɨrɨ' kamaranyɨ'mwa' nɨnnya sɨnnya' aalya yɨnena, yɨthaa, tɨnna tewaanna wangamanɨge.”
JHN.9.16	Sarevɨdaa'nyɨ Perɨzɨya pwara wɨdɨna “Kɨwɨnya Kwazaakegaa' myade'na a'mwe sarɨ Gotɨyai maryasaabakei mɨka. Tewaanyai mɨka!” Wɨdɨna kye' kɨrɨ' pwara wɨdɨna “Sabwi yɨjɨwaainya yakebwi a'mwe kayaa'nanyai gara yannelaka! Tewaanyai dɨngaka?” Sara dɨnyɨna yeva kumɨnyɨ jaapainyɨna yadɨvɨ' maanga dɨnyɨna ye'.
JHN.9.17	Sarevɨdaa'nyɨ pɨgaa' Perɨzɨyara a'mwerɨ ayɨna yɨwaara'na “Nedɨwaa ‘Nɨmɨre tɨnnyaraai tewaanyaraai wakɨwa'.’ Nabaai, nedɨwaanya' sarɨna berɨva nedɨvanɨgɨ?” A'mwei wɨdɨna “Gotɨyarɨ wɨ'nawɨjɨwaakyai pɨropetɨyalyɨ.”
JHN.9.18	Sarevɨdaa'nyɨ Juyara naangera sɨduta ge' ge' yawɨ'na yeva dara mu'nyɨ yesa' “Ai, sɨnnawɨ tɨbɨnyai mwaalaka dahaa' tɨnna nayaa wangamanɨkei daaka!” Mujevegaa'na pwaraavɨ wɨdɨna “A'mwe darɨ ganɨmaangeyorɨna dɨmaraawila!” 
JHN.9.19	Sawɨnna bɨna kyagi a'mwe naangera yɨwaara'na “A'mwe dai kɨrɨbwaalɨvaangei daaka? Mudangegaa' ‘Tɨbɨnyai daaka!’ dathahi? Sarevɨdaa'nyɨ dahaa' tɨnnya' gara yaka wangamanɨka?”
JHN.9.20	Sarevɨdaa'nyɨ neyoi ja'nawɨdɨna “ ‘Sahwai nehɨrɨbwaalɨvaangelyɨ. Mudangegaa' tɨbɨnyai maarolyai daaka!’ yawɨ'manɨgoi. 
JHN.9.21	Sare'na dahaa' tɨnna wangamanɨke'na myawɨrivanɨgoi. ‘Tɨnna jena!’ wɨdɨwakerɨ mwanganya'naalyɨra. Gamɨnyɨ jɨwaarayɨla! Nehɨrɨbwaalɨvaangei a'mwelyɨ. Sahwai gamɨnyɨna yɨhɨthathelyɨ.” 
JHN.9.22	Juya naangeraavɨna lɨka yadisa'na neyoi sara wɨdɨna. Sare' dare'nesɨ. Juya naangera mena dɨnyɨna “Yo, pwai kwai wɨdɨna ‘Sahwai Kɨraazɨtɨyalyɨ. Gotɨyai dahɨlakyaakelyɨ,’ wɨdɨna neyajai nemɨ wɨdɨna yaanneinera ‘Nemɨre lotuangengɨ muidɨnna! Maaveigɨnyɨ.’ ” 
JHN.9.23	Mena dɨnyɨna yesavɨdaa'nyɨ lɨka yagɨla sara wɨdɨna. Neyoi wɨdɨna “A'mwelyɨ. Gamɨnyɨ jɨwaarayɨla!”
JHN.9.24	Sarevɨdaa'nyɨ pɨgasaai a'mwei mudangegaa' tɨbɨnyai yɨma'nakerɨna ayɨna jaka wɨdɨna yeva gamɨnyɨ wɨdɨna “Gotɨyai gwangamanɨkerɨna ‘Byaannakelyɨ,’ duthana! Sare'na nedana! A'mwe sarɨ nedɨwaanyai ‘A'mwe kayaa'nanyalyɨ,’ nayaa sara yawɨ'manɨgo.” 
JHN.9.25	Sarevɨdaa'nyɨ a'mwe sai ja'nawɨdɨna “ ‘A'mwei nawɨ'nyai dɨngaka? Kayaa'nanyai dɨngaka?’ Sare' myawɨrivanɨge. Gave pɨrɨ'na yawɨ'mwa ‘Kɨgaa' tɨbɨnyainyɨ mwaale. Dahaa' tɨnnakeinyɨ tɨnna wangamanɨgeinyɨ.’ Sara yawɨ'mwa.” 
JHN.9.26	Sarevɨdaa'nyɨ kumɨ yɨwaara'na “Gɨmɨnyɨ gara gyaka? Gara yaka ‘Tɨnna jena!’ gɨthɨwake'?” 
JHN.9.27	A'mwei ja'nawɨdɨna “Mena yɨhɨthɨwa. Sara yɨhɨthɨwe' kadɨka mu'nyɨwaataihi daa! ‘Savɨ kadɨka wɨ'naana!’ ayɨna baa'na nyɨdɨwaa'. Sarɨmɨre sɨmunyavɨ ‘Gamɨreina yɨma'naana!’ dɨmanɨgasaihi daaka!” wɨda'. 
JHN.9.28	Sara wɨdɨna kya' kumɨ sarɨ bɨrala wɨdɨna yeva wɨdɨna “A'mwe sahwareigɨnyɨ. Nemɨ Ne Mozɨzareinera. Sarɨ mɨdɨdaanyaina. 
JHN.9.29	Gotɨyai Mozɨzarɨ wɨjaake'na yawɨ'mwo. ‘A'mwe pwai gawɨdaa'nyai dɨngaka!’ nemɨ myawɨriwo.”
JHN.9.30	A'mwei ja'nawɨdɨna “Sara nyɨdɨwaasa'na atɨka maru'na'manɨge. Sawɨdaa'nyai bake'na myawɨrivanɨgasai ‘Tɨnna jena!’ nyɨdɨwakelyɨ. 
JHN.9.31	A'mwera kayaa'nanyabwi yadɨvɨsaraavɨ Gotɨyai kadɨka mu'nyɨ yɨvanɨke' yawɨ'mwo. Aawa. Pwai kwai Gotɨyarɨna dɨna ‘Naangelyɨ. Lɨka yadɨnyalyɨ. Sara nyɨdathe' gamɨre sɨmunyavɨ sara yɨdeinyɨ,’ daderɨ Gotɨyai kadɨka nayaa wɨ'nyɨna yɨvanɨkelyɨ. 
JHN.9.32	Sɨnnawɨ Kwaakevakɨ wakyaakegaa'daasɨ yuyagaa' kadɨka dara mu'nyadaanya' ‘O, pwai mudangegaa' tɨbɨnyai yɨma'nakerɨ “Tɨnna jena!” dathaka!’ Sara mu'nyadaanyainera. 
JHN.9.33	Gotɨyaryawɨdaa'nyɨ mabi yajai Gotɨyare dɨragɨnya aane pɨrɨ' kɨrɨ' kyadɨka' mɨka.”
JHN.9.34	Kumɨ wɨdɨna “Mudangegaa' yuna kayaa'nanyaigɨnyɨ. Dɨvi kuna kayaa'nanyabwi yadɨnyaigɨnyɨ. Sareigɨ danejɨwakɨwaana!” Sara wɨdɨna yeva lotuangevɨ gamɨnyɨ marasɨ'nyɨna ye'.
JHN.9.35	Jizaazai kadɨka dara wɨ'nake' “Lotuangevɨ a'mwerɨna dasɨ'nɨwaa'!” Mena daka a'mwerɨ bɨramaa'na yaka wɨdɨna “A'mweraavɨne Kaimɨraayarɨ dalɨmwaga'manɨgɨna?” 
JHN.9.36	Wɨdɨna kya' a'mwei wɨdɨna “A'mwe naangeigɨ, a'mwela dɨvanɨgɨnyarɨna ‘Sahwarɨ mɨdɨnɨma!’ dena dɨnyɨbwarɨdaakwia!” 
JHN.9.37	Jizaazai wɨdɨna “Gamɨ sahwarɨ tɨnna mena wangamwaa. Sai dahaa' gɨthɨvanɨkei sahwalyɨ.” 
JHN.9.38	A'mwei wɨdɨna “Naangeigɨ, gɨlɨmwaga'manɨgena.” Wɨdɨna yaka Jizaazaryaba kwadaai gɨlɨna yaka lotuya yɨna ya'.
JHN.9.39	Jizaazai yuyaraavɨ wɨdɨna “Kwaaka davakɨ nɨmɨ a'mweraavɨ yawɨbwata'na bɨna ye. ‘Tɨbɨnyara bɨ'manɨgasara, nabaai sara wangabɨka!’ dena bɨna. ‘Tɨnnakera “Nemɨ tewaanyainera,” dadɨvɨtara, nabaai, tɨbɨnyara yɨma'nɨpɨka!’ dena bɨna ye.”
JHN.9.40	Perɨzɨya pwara gamɨnyɨ mwaalesara Jizaazai wɨdake' kadɨka wɨ'neva yɨwaara'na “Nemɨnyɨna dathɨwaana? ‘Tɨbɨnyaihi Gotɨyarɨna sɨdusa' myawɨrivanɨga',’ sara dathɨwaana?” 
JHN.9.41	Jizaazai wɨdɨna “Tɨbɨnyaihi bɨ'manɨgasaihi mwaaibɨzɨ kwajɨ kayaa'nanyaihi kuna mamwaalyɨ kyɨpɨdɨka! Sa'na ‘Tɨnna nayaa wangamanɨgo tewaanyaina,’ dadɨvɨ' kayaa'nanya kɨnɨnnakeihi mwaaiha'.”
JHN.10.1	Jizaazai wɨda' “Naanga nebulya'na yɨhɨthɨvanɨge. Sipɨzipɨkurɨsavɨ tɨkuryavɨ mulyɨ yaja' kɨrɨ' kukidaa'nyɨ dɨkwosɨ'na yajai yɨ sai kukelyɨ. Nabaai, kuka yɨpalamaa'delyɨ. 
JHN.10.2	Tɨkuryavɨna a'mwe pwai wɨlaabɨna yajai sai sipɨzipɨyaraavɨ maremwaaidelyɨ. 
JHN.10.3	Sahwarɨna kaanyavɨ maremwaaidei kaanya basadaawori sipɨzipɨyaraavɨ maremwaaide sai gannya sipɨzipɨyaraavɨ ‘Yɨnagaawai! Yɨnagaavaiha'!’ jaka wɨdɨna yadaa'nyɨ sipɨzipɨyara gamɨnyɨ maanguraaya' kadɨka wɨ'nyɨna yadaapi mwasɨlaanna yɨbwaramakwalyuna yadelyɨ. 
JHN.10.4	Mwasɨlaa gannya yuyaraavɨ mena yɨbwaramakwalyuna yada sɨnnawɨ waanyɨna yadaa'nyɨ gamɨnyɨ mɨdɨnna yadɨvɨ' gamɨre maanguraaya' wɨ'namaa'na yadɨvɨsa'na mɨdɨdɨvɨkɨ. 
JHN.10.5	A'mwe mudɨkerɨ mɨdɨdɨvɨ' mɨ'. Arɨkawɨ. Aawa. Mudɨkerɨna lɨkaanya wɨna. Mudɨkeraavɨre maanguraaya' yadɨvɨsa'na lɨkaanya wɨna yadɨvɨsarera.”
JHN.10.6	Jizaazai yagaala ke'ba'nanya sa' kuda' kɨrɨ' kumɨ dɨnyɨna “Nedɨwaka sa' be yagaalavaka? Myawɨriwona.”
JHN.10.7	Sarevɨdaa'nyɨ Jizaazai ayɨna wɨdɨna “Naanga nebulya'na yɨhɨthɨvanɨge. Nɨmɨ sainyɨ sipɨzipɨyaraavɨne kaadihɨsainyɨ. 
JHN.10.8	Yuya pwara sɨnnawɨ kukera kuka yɨpalamaa'dɨvɨsarera. Nɨmɨ mabyahaa' kwaasɨyara yɨhɨthesa' kɨrɨ' sipɨzipɨyara nɨmɨrera kadɨka mu'nyɨ ye'. 
JHN.10.9	Kaadihɨsainyɨ nɨmɨnyɨra. Nɨmɨnyawɨnna a'mwe pwai bazai kusawɨnna wɨlajai Gotɨyai wɨvadaihasamaaradelyɨ. Sipɨzipɨkurɨsavɨ sai wɨlamwaaina yada mwasɨlaa wapaaya bwalyamaa'na yada ayawɨnna wɨlɨna yadelyɨ. 
JHN.10.10	Kukei ‘Kuka maarɨma! Saraavɨ tamɨma! Saraavɨ kayaaka yɨgalakɨma!’ dada badelyɨ. Nɨmɨ ‘Saraavɨ gaalyabwi maapɨka! Yɨ gaalyabwi naanga naanga maapɨka! Munya winana!’ dena baheinyɨ.
JHN.10.11	Sipɨzipɨyaraavɨ maremwaaide tewaanyai nɨmɨnyɨra. Sipɨzipɨyaraavɨ maremwaaide tewaanyai dɨna ‘Nɨmɨrera mwaaibɨka! Nɨmɨ balɨma! Nɨmɨrera nabaibɨthɨka!’ dada gamɨre gaalyabwi walakɨna yadelyɨra. 
JHN.10.12	Nɨgwɨwawɨnyai kavɨjɨlɨkei bozɨyarɨ tɨnna wanganojɨ sipɨzipɨyaraavɨ ya'ma'na yojɨ lɨkaanya wɨna. Nɨgwɨwawɨnyai sipɨzipɨyaraavɨ maremwaaidei mɨka. Gannyaraavɨ gyakwai mɨka. Savɨdaa'nyɨ sai lɨkaanya wɨna. Lɨkaanya wɨna kyojɨ kavɨjɨlɨkei sipɨzipɨyaraavɨ tɨka davɨna kyojɨ pwara pɨwɨnna pɨwɨnna lɨkaanya wɨna yapɨjɨ yɨwɨnadaa'na yɨpɨ'derera. 
JHN.10.13	Nɨgwɨwawɨnyai gannya nɨgwiannajɨ gannya kɨlaakejɨ'najɨ gavenna yawɨ'na yada myawɨrina ‘Sipɨzipɨyaraavɨna yɨlaaya yɨma! Tewaanna maremwaaimujainyɨ,’ sara myawɨryori nɨgwɨwawɨnyai lɨkaanya wɨna yadelyɨ. 
JHN.10.14+JHN.10.15	Sipɨzipɨyaraavɨ maremwaaide tewaanyai nɨmɨnyɨra. Nɨmwai nɨmɨnyɨ nyawɨ'da nɨmɨ Nɨmwarɨ yawɨ'dɨnyabaaibɨ' nɨmɨ nɨmɨreraavɨ yawɨ'dɨ kumɨ nɨmɨnyɨ nyawɨ'dɨvɨsainyɨ. Kumɨnyɨ yawɨ'dɨ kumɨnyɨna nɨmɨre gaalyabwi walakɨna yadɨ baimujainyɨ. 
JHN.10.16	Sipɨzipɨya pwara nɨmɨrera mwaalɨna yadɨvɨ' sipɨzipɨkurɨta davɨ mamwaalyɨ yadɨvɨsarera. Sahwaraavɨjɨ makabɨna yɨdere. Nɨmɨre maanguraaya' kadɨka nyu'napɨri dahaa' nɨmɨre sipɨzipɨyara mwaaihasarajɨ mudɨkera nɨmɨrerajɨ sipɨzipɨkwala gave' yɨma'nɨpɨ'desɨra. Yuyaraavɨ maremwaaladei gavei mwaalɨkelyɨra.
JHN.10.17	Savɨdaa'nyɨ nɨmɨ dɨna ‘ “Nɨmɨre gaalyabwi ayɨna maarɨma!” da'mujɨ nɨmɨreraavɨna sabwi walakɨdeinyɨ,’ dadɨnya'na Nɨmwai nɨmɨnyɨna kurya nyukadelyɨ. 
JHN.10.18	Aane pwai kwai nɨmɨre gaalyabwi mamaaryɨwa'. Aawa. Nɨmɨ sainyɨ kave walakɨna yɨdeinyɨ. Nɨmɨ navɨka mwaalɨna kya'muri pwara nyɨramakɨpɨ'de' mɨ'. Aawa, nɨmɨ sainyɨ dɨna ‘Pwara nyɨramakɨpɨka!’ dɨna kya'muri nyɨramakɨpɨ'deinyɨ. Sahwainyɨ dɨragɨnyainyɨ dɨna ‘Pwaraavɨna balɨma!’ nabaai Nɨmwai sara nyɨdakakeinyɨ dɨragɨnya' nyɨjaavake' dɨvi sara yɨdeinyɨra.”
JHN.10.19	Jizaazare yagaala sanna kadɨka wɨ'nyɨna yeva Juyara maanga dɨnyɨna yeva ayɨna jaapainyɨna. 
JHN.10.20	Kwalaalyara dɨnyɨna “Yɨmakei kɨnɨnnakelyɨ. Aa'nelyɨ. Yɨmakyagaala dɨvanɨkelyɨra. Gamɨnyɨ kadɨka baa'na wɨ'nɨwaava!” 
JHN.10.21	Sara dɨnyɨna yadaapi pwara wɨdɨna “Yagaala sa yɨmakei wɨlamwaaidere yagaala mɨka. Aa'nei a'mwe tɨbɨnyarɨ ‘Tɨnna jena!’ gara wɨdɨwaka?” wɨdɨna ye' Juyara.
JHN.10.22	Pɨgaa' Anga Jeruzaalemɨ Juyara yawɨ'dɨvɨ' “Gotɨyare Ange' tewaanya' ayɨna yɨma'nyaake'na tɨka munne naana! Gotɨyarɨ yɨlaaya yaana!” Dɨnyɨna yesagaa' yɨrɨlyagaa' burɨkegaakɨ. 
JHN.10.23	Munne sagaa' Gotɨyare Angevɨ Ne Solomonɨmɨne yɨhukangevɨ Jizaazai kaanya yamarina. 
JHN.10.24	Sarevɨdaa'nyɨ gamɨnyawɨnna Juyara yɨkabɨna, dakwamwada'na yeva wɨdɨna “Nemɨ ‘Sahwai dɨngaka? Pwai dɨngaka?’ kuna yawɨ'manɨgo'na nayaa gathɨngaa' dɨnedathevaka? Aangyagaala nebwina kavena dɨnedana! Kɨraazɨtɨyaigɨ Gotɨyai gɨthahɨlakakeigɨ mwaaidɨza' naange'nanya' dɨnedana!”
JHN.10.25	Jizaazai ja'nawɨdɨna “Mena yɨhɨthena kɨrɨ' nɨmɨnyɨ malɨmwagyɨ yɨwaava. Nɨmaamaangere dɨragɨnyasɨ tewaanna yɨvanɨge wawɨnyanna nayaa nyɨjalɨkurakyaka kɨrɨ' sarɨmɨ manyɨlɨmwagyɨvanɨga'. 
JHN.10.26	Nɨmɨre sipɨzipɨyaihi mwaaibɨzɨ kwajɨ kanyɨlɨmwabɨthɨka! Nɨmɨre sipɨzipɨyaihɨrɨna mɨ'. Sare'na manyɨlɨmwagyɨvanɨga'. 
JHN.10.27	Nɨmɨre sipɨzipɨyara nɨmɨre maanguraaya' kadɨka wɨ'nadɨvɨ' nɨmɨ yawɨ'manɨge sarera nyɨmɨdɨdɨvɨsare. 
JHN.10.28	Yuyagaa' yuyagaa'ne gaalyabwi wɨjaavadɨ yuyagaa' yuyagaa' myɨwɨyɨ yɨpɨ'dere. Arɨkawɨ. Nɨmɨreraavɨ a'mwe pwai kwai nɨmɨre asɨrɨ myɨpalasɨ'nyɨ nyapɨjɨ kayaa'na myɨ yɨpɨ'dere. 
JHN.10.29	Nɨmaamaangei sahwaraavɨ nyɨjaavakei dɨragɨnaangelyɨ. Yuyara pwara dɨragɨmaayare. Nɨmaamaangei maremwaaimanɨkeraavɨ aane pwai kwai Nɨmware asɨrɨ mipalasɨ'nyɨ yannere. 
JHN.10.30	Nɨmɨjɨ Nɨmwalyɨ sanɨdainaai avaalyainaalyɨ,” wɨdɨna ya' Jizaazai.
JHN.10.31	Sagaa' Juyara “Tamakya'na sɨlaange lɨwakaana!” deva sɨla ayɨna maarɨna. 
JHN.10.32	Ayɨna maarɨna kye' Jizaazai ja'nawɨdɨna “Nɨmwai nyɨda' ‘Dɨragɨnyajɨ tewaanyajɨ ja!’ Sara kanyɨda' sarɨmɨnyawɨ kwalaalya sara yɨwa. Nɨmɨre wawɨnya garɨ'na yawɨ'dɨvɨ' ‘Lɨwakaana!’ dadɨvɨ' yɨvanɨgava sɨlyajɨ?”
JHN.10.33	Juyara ja'nawɨdɨna “Gɨmɨ wawɨnya tewaanyavɨna ‘Sɨla lɨwakaana!’ dɨvanɨgo'na mɨ'. Aawa. Gotɨyarɨna bɨrala yɨvanɨgɨnya'na sa'na yawɨ'daa ‘Sɨla lɨwakaana!’ dɨvanɨgo'na. Gɨmɨ sahwaigɨ a'mweigɨ kwaigɨ kɨrɨ' nedɨwaa ‘Nɨmɨ Gotɨyainyɨ,’ sara nedɨwaa'na bɨrala yɨvanɨgɨnyaigɨnyɨ a'mwe kwaigɨ.”
JHN.10.34	Jizaazai ja'nawɨdɨna “Sarɨmɨre yagaaikɨwɨnya' dɨnɨ' ‘Gotɨyai wɨdɨna “Sarɨmɨ gotɨyaihɨlyɨ.” ’ 
JHN.10.35	Sara dɨnɨke' nabaai, ‘Yuyagaa' Gotɨyare bukuyavɨ yagaalya' dɨnɨke' waragothesɨ,’ yawɨ'daanyainera. A'mwe saraavɨ Gotɨyai wɨdɨna ‘Sarɨmɨ gotɨyaihɨlyɨ,’ wɨdɨna yaake'nanyɨ. 
JHN.10.36	Sare' Nɨmwai gamɨre wawɨnya'na nayaa yɨde'na tewaanyainyɨ nyɨdahɨlakaka Kwaakevakɨna maryasaabɨna kanya' sareinyɨ ‘Gotɨyarɨ Gawaalɨvaangeinyɨ,’ yɨhɨthɨwe'na ‘Sahwai Gotɨyarɨ bɨrala yɨwaka,’ gara dɨmanɨga'! 
JHN.10.37	Yɨthaa, Nɨmwai yɨvanɨkabaaibɨ' gamɨre wawɨnyanna myɨwɨjɨ kwajɨ malɨmwagyɨ dɨnyideihɨlyɨ. Sarebwi tewaanyabulyɨ. 
JHN.10.38	Sare' kɨrɨ' Nɨmwai yɨvanɨkabaaibɨ' nɨmɨ sara yɨvanɨge'na dɨnyɨlɨmwagyɨla! Nɨmɨ yagaala yɨhɨthɨwe'na malɨmwagyɨ nyɨpɨja' wawɨnya sanna yɨvanɨgevwi wanganapɨri dɨlɨmwagyɨla! Sara yapɨri ‘ “O, Nɨmwai Jizaazarɨ wɨlamwaalɨkei daaka! Jizaazai Nɨmwarɨ wɨlamwaaidei daaka!” yawɨraana! Kuna sara yawɨraana!’ dapɨri wawɨnya sanna dɨlɨmwagyɨla.”
JHN.10.39	Sarevɨdaa'nyɨ kumɨ yagaalya'na jɨkurya yeva ayɨna yawɨ'na “Kalavuza'na wɨla pwɨyaana!” Sara deva yesa'. Jizaazai kumɨnyabadaa'nyɨ kaanna wodaa'nyɨ tɨnna wanganeva wanganakɨna ye'.
JHN.10.40	Aalya Jothanɨyavɨ Jizaazai ayɨna ga'ma'na yaka sɨnnawɨ sagaa' Jonɨ aalyavɨ bavɨtaazɨya' yakewɨ wɨna yaka saba mwaalɨna. Saba mwaalɨna yadɨ'nyɨ 
JHN.10.41	gamɨnyawɨnna a'mwe kwalaalyara bɨna. “Jonɨ sahwai atɨka maru'nata aane pɨrɨ' kɨrɨ' myɨ ya'. Yuya a'mwe darɨna nedakabaaibɨsa nebulyangɨ,” dɨnyɨna yeva bɨna. 
JHN.10.42	Bɨna kye' saba a'mwe kwalaalyara gamɨnyɨ lɨmwaga'na ye'.
JHN.11.1	A'mwe pwai Lazaarazai wo'nɨkei Anga Betaani mwaalyai nabalɨnakei yɨma'nyɨna. Anga Betaani savɨ Maarɨyaasɨ ganaanaanga Maathasɨ sanadaai mwaalagɨlyabanyɨ. 
JHN.11.2	Maarɨyaa sa' Naangere sɨvɨlyaraarɨ welivananya wabatɨrɨnya' dɨngɨna yaka gannya mɨjasasɨ yɨwaipɨwanna yake' gamɨnyɨ gathaakaanga Lazaarazai nabalɨnakei mwaalakesɨ. 
JHN.11.3	Nabalɨnakei yɨma'nyɨna yakevɨdaa'nyɨ kɨnadaai Jizaazarɨ yagaalya' wɨdaasɨna “Naangeigɨ, gɨnnya ja'mwei nalaavɨnakelyɨ,” wɨdaasɨna yagi.
JHN.11.4	Jizaazai kɨrɨmɨre yagaalya' wɨdaasagɨlya' kadɨka wɨ'nyɨna yaka gamɨreraavɨ wɨdɨna “Nabalya sa' yuna balyabwine'na mɨka. Aawa. Nabalya sa' yɨma'nɨwa'dɨke'na a'mwera dɨnyɨna ‘Gotɨyai Naangelyɨ. Gotɨyai byaanna dɨragɨnya' kɨnɨnnakelyɨ.’ Sare'nesɨ. Nabaai nɨmɨnyɨna ‘Gotɨyare Gawaalɨvaangei Naangelyɨ. Byaannakelyɨ,’ daka nabalya sa' yɨma'nɨwa'dɨ'.” 
JHN.11.5	Jizaazai Maathavɨjɨ gamɨre ganyaabulaangevɨjɨ Lazaarazarɨjɨ sagɨnyɨrakaavɨna wɨvu'nakelyɨra. 
JHN.11.6	Sarevɨdaa'nyɨ “Nabalɨnakei mwaalɨ',” wɨdaasagɨlya' Jizaazai kadɨka wɨ'nyɨna yaka saba mwaalakeba yɨrɨka pɨryaarɨ kuna mwaalɨna. 
JHN.11.7	Mena kuna mwaalɨna yaka gamɨreraavɨ wɨdɨna “Kwaaka Juthɨyanna Lazaarazare angewɨnna ayɨna wawaana!”
JHN.11.8	Gamɨrera wɨdɨna “Akai, nejɨwaakadɨnyaigɨ kɨgaa' maalɨkegaa' Juyara dɨnyɨna ‘Jizaazarɨ sɨlaangejɨ lɨwakaana!’ Sare'na Juthɨyanna ayɨna jɨtheigɨ daaka!”
JHN.11.9	Jizaazai ja'nawɨdɨna “Nɨmɨregaa' mi'na daaka! Yɨthaa, yɨrɨkegaa' nyɨlyai dadehaa' (12 aawaaya) midaaka! Kwaaka davakɨ yɨrɨke' pu'daasɨyagaa' a'mwe pwai yɨrɨkevɨ kaanna yamarina yajai kwaaka davakɨya baake' tɨnna wangade'na mala myamaari yadelyɨ. 
JHN.11.10	Sare' kɨrɨ' sawɨsavɨ sai kaanna yamarina yajai baake' gamɨnyɨ mularike'na mala yamaaradelyɨ. Dahaa' yɨrɨke'bɨsagaa' wawaana!” 
JHN.11.11	Sa wɨdɨna yaka pɨrɨ' wɨdɨna “Neya'mwei Lazaarazai se wa'mwaka kɨrɨ' kaanna wawa'muri yɨdɨkaavɨdeinyɨ.”
JHN.11.12	Sarevɨdaa'nyɨ gamɨrera wɨdɨna “Naangeigɨ, se wa'manɨke' tewaanyabulyɨ. Dɨvi nalaaya' mena yadelyɨ. Sare'na mawaanna!”
JHN.11.13	Jizaazai gamɨre balya'nebwina wɨdakesɨ. “Lazaarazai mena baimwaka.” Gamɨrera yawɨ'na “ ‘Se wa'mwaka,’ nedɨwakesɨ.” 
JHN.11.14	Sara yawɨ'na yesavɨdaa'nyɨ Jizaazai aangyagaala kave wɨdɨna “Lazaarazai baimwakelyɨ. 
JHN.11.15	Savɨdaasɨ kɨrɨ' gamɨnyaba mamwaalyɨwe'na ‘Nɨmɨrera nyɨlɨmwagapɨka!’ dena yɨlaaya yɨvanɨge. Sare' gamɨnyawɨnna kaanya wawaana!”
JHN.11.16	Sarevɨdaa'nyɨ A'mwe Tomaazai Jizaazare pwaraavɨ wɨdɨna “Wikɨra. ‘Gamɨjɨ balaana!’ dawaajɨ yuyainajɨ wawaana!” wɨda'. Tomaazai gɨra'mɨraala maarakei mwaalaka kunnya yagaala “Dɨthimaazai,” wo'nɨkelyɨ.
JHN.11.17	Sarevɨdaa'nyɨ Jizaazai kaanna wɨna yɨna yaka savɨna yɨ'ma'na yakegaa' dara wɨ'nake' “Lazaarazai kabaimwa'dɨ' yɨrɨka daryaai daryaalyavɨ simaangevɨ wakɨnɨkelyɨra.” 
JHN.11.18	Anga Betaani sa' Anga Jeruzaalemɨdaa'nyɨ esabera. Jeruzaalemɨdaa'nyɨ kilomitaaya dawaai dasaba mannɨkebanyɨ Anga Betaani. 
JHN.11.19	Juyara “Betaani esabera,” dɨna yeva kwalaalyara Maathavɨjɨ Maarɨyaavɨjɨ sanadaarɨna angyɨrɨ'maata yɨna. “Kɨrya'mwerɨna kale'na wɨgaimwagaana! ‘Kale nyɨwaka,’ wɨdaana!” deva angyɨrɨ'maata yɨna.
JHN.11.20	Maatha' kadɨka dara wɨ'nake' “Ai, Jizaazai davɨvanɨka!” Sara dakevɨdaa'nyɨ mwasawɨnna walyawɨjɨma'naawɨna kya' gannya angevɨ Maarɨyaa' mwaalɨna. 
JHN.11.21	Maarɨyaa' mwaalɨna yadɨ'nyɨ Maatha' Jizaazarɨ wɨjɨmaa'nyɨna yaka wɨdɨna “Naangeigɨ, dava mwaaidɨzɨ kwajɨ nyɨdaakaangei mabalyɨ kyadɨka! 
JHN.11.22	Savɨna kɨrɨ' yawɨ'na ‘Nabaai dahaa' sagaa' gɨmɨ Gotɨyarɨ jɨwaara'de'na Gotɨyai sara wɨjaavadelyɨra.’ Sara yawɨ'mwe'nyɨ.” 
JHN.11.23	Jizaazai wɨdɨna “Jɨthaakaangei mwaaladei dɨkaavadera.” 
JHN.11.24	Sara wɨdɨna kya' a'mwe' wɨdɨna “Nɨmɨ yawɨ'na ‘Aayagaa' Kwaaka dava' aaya' yɨma'nadehaa' dɨkaasagaa' ayɨna mwaaladelyɨ. Dɨkaavadelyɨ,’ sara yawɨ'mwana.” 
JHN.11.25	Jizaazai wɨdɨna “Nɨmɨ a'mweraavɨ a'mwengɨ yɨdɨkaa'dɨnyainyɨ nɨmɨnyɨra. Dɨkaasabwi nɨmɨnyɨra. Nɨmɨ a'mweraavɨ a'mwengɨ wɨmwaaihadɨnyainyɨ. Gaalyabwi nɨmɨnyɨra. Pwai nyɨlɨmwagazai balajai mwaaladelyɨra. 
JHN.11.26	Gazaizai tewaanna mwaaida nyɨlɨmwada yuyagaa' mabalyɨ yadelyɨra. Arɨkawɨ. Sabwina dalɨmwamanɨgɨ?”
JHN.11.27	A'mwe' wɨdɨna “Yo, Naangeigɨ, gɨmɨnyɨna dara lɨmwamanɨge ‘Gɨmɨ Kɨraazɨtɨyaigɨ Gotɨyarɨ Gawaalɨvaangei Kwaaka davakɨna bahɨnyaigɨnyɨra.’ Sara yawɨ'na yɨwe'nyɨ.”
JHN.11.28	Sa' Maatha' wɨdakegaa' ayɨna wɨna yaka ganyaabulaanga Maarɨyaavɨ kave danganna yaka kuku'nya wɨdɨna “Dava Nejɨwaakadei bamwaalaka gɨthathelyɨ.” 
JHN.11.29	Wɨdɨna kya' a'mwe sa' wɨ'nyɨna, daavɨna yaka wɨjɨmaa'nya'ne' yarai walyuna. 
JHN.11.30	Sagaa' anga saba Jizaazai mwɨlaabyɨ. Aawa. Maatha' wɨjɨmaa'nakeba kuna mwaalɨna yakelyɨ. 
JHN.11.31	Yarai walyuna kya' angevɨ Maarɨyaayaba Juyara wɨlamwaaina yeva kale wiakera tɨnna dara wanganesa' “O, Maarɨyaa' daavɨna yaka yarai walyuvanɨke' daaka!” Sara devevɨdaa'nyɨ mɨdɨnaabɨna. Juyara yawɨ'na “Gɨlaayarɨ wakɨnɨkeba kɨnnya'na walyuvanɨka,” yawɨ'na yeva mɨdɨnaabɨna ye'.
JHN.11.32	Jizaazaryawɨnna Maarɨyaa' yɨ'ma'na yaka tɨnna wangadevɨdaa'nyɨ gamɨre sɨvɨlyaraarɨ wala'na yaka avaaina wɨdɨna “Naangeigɨ, dava mwaaidɨzɨ kwajɨ nyɨdaakaangei mabalyɨ kyadɨka!”
JHN.11.33	Maarɨyaa' kɨnna dadaasɨ Jizaazai tɨnna wanganna. Nabaai gamɨjɨ Juyara besara kɨnna dadaapi Jizaazai tɨnna wanganna. Tɨnna wanganna yakevɨdaa'nyɨ kale naanga wiadaasɨ gamɨre kuryarɨ sɨmuyɨwaala yawɨ'na, a'mwera barya'na sɨmunya kwalaalya yawɨ'na. 
JHN.11.34	Sɨmunya kwalaalya yawɨ'na yaka yɨwaara'na “Sarɨmɨ gawɨ wakɨwa'daava?” Kumɨ wɨdɨna “Naangeigɨ, bwanganna ja!” 
JHN.11.35	Wɨdɨna kye' Jizaazarɨ kɨdaraalya walaabɨna. 
JHN.11.36	Kɨnna dɨna yadaa'nyɨya'na Juyara dɨnyɨna “Yɨthaa, Lazaarazarɨna tewaanya wɨvu'nakerɨnesɨ.” 
JHN.11.37	Dɨnyɨna kye' kɨrɨ' pwara dɨnyɨna “Tɨbɨnyarɨ ‘Tɨnna jena!’ wɨda'. Sa'na daaka! Sarebaaibɨ' gamɨ wɨdɨna ‘Lazaarazai mabaidɨnna!’ wɨdazɨ kwajɨ sahwai mabalyɨ kyadɨkei daaka!” dɨnyɨna ye'.
JHN.11.38	Sarevɨdaa'nyɨ Jizaazai kale naanga ayɨna wiadaasɨ gamɨnyɨ sɨmuyɨwaala ayɨna yawɨ'na yada gɨlaayai wakɨnɨkewɨnna wɨna. Gɨlaaya wakɨnɨke sa' simaangesɨ. Simaangevɨ tɨkuryavɨ sɨlaangeva' tihɨ'nɨkesɨ. 
JHN.11.39	Gɨlaayai wakɨnɨkewɨnna mena wɨna yaka wɨdɨna “Sɨlaanga da' dɨvaasɨla!” Sara kuda' Maatha' gɨlaayarɨ ganyaabulaange' wɨdɨna “Aawa, Naangeigɨ, butɨrɨnya' wɨlarɨka. Sare' dare'nesɨ. Yɨrɨka daryaai daryaalyarɨkɨ dahaa'!”
JHN.11.40	Jizaazai wɨdɨna “ ‘Gɨmɨ nyɨlɨmwaga'gɨzɨ Gotɨyare byaanna dɨragɨnyabwi tɨnna dangade'gɨnyɨ,’ gɨthɨweinyɨ midaaka!” 
JHN.11.41	Sara wɨdɨna yakevɨdaa'nyɨ sɨlaange' baasɨna. Mena baasɨna kye' Jizaazai maranganna yaka wɨdɨna “Nɨmwai, ‘Su! Su!’ gɨthɨwa. Kadɨka nyu'nɨwaanya'na ‘Su,’ gɨthɨwa. 
JHN.11.42	Yuyagaa' kadɨka nyu'nadɨnyaigɨnyɨne'na yawɨ'mwe' kɨrɨ' dava kwala naanga mwaaihasaraavɨna sara gɨthɨwa. ‘ “Gotɨyai Jizaazarɨ yasaabakeva,” lɨmwabɨka!’ dena sara gɨthɨwa.” 
JHN.11.43	Sa mi'na wɨdɨna yaka maanguraaya naangeva'na jaka wɨdɨna “Lazaarazaigɨ, dalyaama!” 
JHN.11.44	Sara wɨdɨna kya' baryai walyaabɨna. Baryare asɨraalyɨ sɨvɨlyɨraalyɨ kwaabɨhannya' gwavaaihɨ'nɨke', gamɨre sɨnnya' kwaabɨyɨvɨsa' gwavaaihɨ'nɨkelyɨ. Sare kɨrɨ' baryai walyaabɨna kya' Jizaazai a'mweraavɨ wɨdɨna “Kaanya wawode'na jɨ'daalyɨla!” wɨda'. Kuda' sara ye'.
JHN.11.45	Sarevɨdaa'nyɨ Juyara Maarɨyaa' angyɨrɨ'maata yeta kwalaalyara Jizaazai yake' tɨnna wanganeva Jizaazarɨ lɨmwanna yadɨvɨ' “Kɨraazɨtɨya sahwalyɨ,” dɨna. 
JHN.11.46	Sara dɨna kye' kɨrɨ' pwara A'mwe Perɨzɨyaraayawɨnna wɨna yeva Jizaazai yake'na wɨdɨna. 
JHN.11.47	Mi'na wɨdɨna yesavɨdaa'nyɨ Perɨzɨyarajɨ Gotɨyarɨna yɨra'dɨvɨta naangerajɨ Juyaraavɨre Kaajolɨyarajɨ yɨ'bwa'na yeva dɨnyɨna “ ‘Gara yaadevaka?’ A'mwe dai yɨjɨwaainya kwalaalya yɨvanɨkele! 
JHN.11.48	Nemɨ mujɨna ‘Sabwi minnera!’ mujɨ yaaja' yuyara gamɨnyɨ lɨmwabɨ'delyɨ. Sara kyapɨjɨ A'mwe Romɨya naangera yaasɨna kyapɨjɨ aawɨlasara bɨna yapi Gotɨyare Angevɨ kayaaka yɨgalapi yɨta davaakɨya Juyainaavɨ neramakɨpɨ'de'nanyɨ.”
JHN.11.49	Kumɨjɨya pwai Kaayapaazai wo'nɨkei sagaa' Gotɨyarɨna Mubɨthɨka Yɨra'de Naangei mwaalɨna yaka wɨdɨna “Sɨduta maayaihɨlyɨ. Aane pɨrɨ' kɨrɨ' myawɨriwaava. 
JHN.11.50	‘Pwai a'mweraavɨna balana! Gave pwai balaja' nemɨre yɨsavaakɨya yuyaraavɨ kayaaka myɨgalakɨpɨna!’ dawaajɨ sa' tewaanyasɨ. Sara myawɨrivanɨgasaihi daaka!” 
JHN.11.51	Sare' wɨdɨna yake' sai gavei sara mujakelyɨ. Aawa. Kwarame sagaa' Gotɨyarɨna Yɨra'de Naangei mwaainɨkerɨne' Gotɨyare yagaala wɨda' “Juya yɨsavaakɨyara mabaibɨna! Jizaazai sahwaraavɨna baladelyɨ.” 
JHN.11.52	Sara dake yɨsavaakɨya sahwara gavera mɨ'. “Pwara pɨwɨnna pɨwɨnna kɨgaakuna yosɨnɨgasara Gotɨyarera yɨma'nɨpɨka!” dozɨ yuyara Gotɨyare avaalyaraavɨ maryɨ'bwaramwaaihade'na Jizaazai baladelyɨ.
JHN.11.53	Sarevɨdaa'nyɨ sagaa'daasɨ Juya naangera “Sahwarɨ tamakaana!” deva dɨnyɨna “Davwina tamakaana! Pɨbwi dɨngaka? Gevwi dɨngaka?” 
JHN.11.54	Mi'na jamungajakɨna yesavɨdaa'nyɨ Kwaaka Juthɨya a'mweraayaba ku'maayaba Jizaazai kaanya myamari ya'. Aawa. Ya'ma'na yaka a'mwamaayaba pimagɨnna kaanna wɨna Anga Yɨpɨremɨnei. Saba gannyarari mwaalɨna yakelyɨ.
JHN.11.55	Juyara yawɨ'na “Gotɨyai yɨkamaangeraavɨ tamakyaake' Ne sɨnnawɨnyaraavɨ maramaki yaka kave pari'mayaake'nanyɨ.” Sara yawɨ'dɨvɨ' “Pari'ma'munne' tɨka naana!” dadɨvɨ' yɨ'bwa'nemwaaina yesasɨra. Munne sa' aya kɨgaa' kyɨma'na' wawɨnyangɨdaa'nyɨ Anga Jeruzaalemɨnera yɨlaawɨna. “Nemɨ Munne' naadeinaavɨne' kɨwɨnya' sara dɨnɨke' aalya' yɨnaana! Kwaabɨhannyajɨ baazɨ'ma'nyajɨ aalya' yaana!” deva yɨlaawɨna. 
JHN.11.56	Yɨlaawɨna yesavɨdaa'nyɨ dɨna “Jizaazai damwaalɨka?” dɨna yeva Gotɨyare Angevɨ yɨkabɨna yeva dɨnyɨna “Berɨ' dɨvanɨgɨna? Munnevɨna sai mabi yadei daaka?” 
JHN.11.57	Gotɨyarɨna yɨra'dɨvɨta naangerajɨ Perɨzɨyarajɨ yagaala wɨdɨna “Sarɨmɨ yawɨ'na ‘Saba sahwai mwaalɨ',’ yawɨ'na yɨpɨja' sare' yarai dɨnejɨla!” Kumɨ “Jizaazarɨ wɨla pwɨyaana!” dɨna yeva sara wɨdɨna yesare.
JHN.12.1	Juyara dɨnyɨna “Sawɨta dawaai dawaai dawaai kajɨnnojɨ Pari'ma'munne' naadera.” Dɨnyɨna yadaapi “Wɨla pwɨyaana!” desavɨdaa'nyɨ Anga Betaanina Jizaazai wɨna. Anga saba Jizaazai a'mwe baryarɨ yɨdɨkaavakei Lazaarazai mwaalakebe. 
JHN.12.2	Anga Betaani sabanna wɨna yakevɨdaa'nyɨ gamɨnyɨne wapaaya yɨdɨka kye' Maatha' wapaaya wɨmaarina. Nabaai wapewakya tevolɨyavɨ gamɨjɨ walamwaaina yesarajɨya pwai Lazaarazalyɨ. 
JHN.12.3	Sarevɨdaa'nyɨ yuyara nyɨna nyɨna yadaapi Maarɨyaa' Lazaarazarɨ ganyaabulaange' welivanadalya' maarɨna yaka Jizaazarɨ sɨvɨlyaraarɨ dɨngɨna yaka gannya mɨjata saamɨnyasɨ yaalɨka yimwanna. Welivananya sa' wabatɨrɨnya naange' yɨnɨke' purɨrya naathɨyangɨdaa'nyɨ welivananya nawɨ'nya' yavɨkaryadɨvɨsa' Maarɨyaa' nɨgwia naanga mubakesɨ. Dɨngɨna kya' anga yuneba wabatɨrɨnya' winnyɨna. 
JHN.12.4+JHN.12.5	Wabatɨrɨnya' winnyɨna yɨnɨke' gamɨre pwai Yɨzɨkerɨyotɨyai Juthaazai wɨdɨna “Welivananya naange' kinaaya naanga naanga (yɨrɨka 300 wawɨnya'ne nɨgwia) mamubi be'na yɨwaka! Nɨgwia sa nɨgwɨmaayaraavɨna yanga kujaavadɨkengɨra.” Sai dɨvi maalɨkegaa' Jizaazare yɨkamaangeraavɨna Jizaazarɨ yɨbwarɨdaakwadelyɨra. 
JHN.12.6	Juthaazai sai nɨgwɨmaayaraavɨna kale wina yake'na mujɨ ya'. Aawa. Sai kukelyɨ. Sai kumɨre nɨgwɨgɨlya' maremwaaidei, pɨgaa', pɨgaa' nɨgwia gamɨnyɨne maa'delyɨra.
JHN.12.7	Sara wɨdakevɨdaa'nyɨ Jizaazai wɨdɨna “Madɨnna! A'mwe' sara yana! Dɨvi maalɨkegaa' nyɨrakɨpɨ'dehaa' a'mwe sa' ‘Nɨmɨ welivananya yovɨrawakɨnɨke dɨngɨma!’ daka nyɨwake'nesɨ. 
JHN.12.8	Sare' dare'nesɨ. Gazagaasagaa' sarɨmɨnyaba nɨgwɨmaayara mwaaibɨ'de' kɨrɨ' gazagaasagaa' nɨmɨ sarɨmɨnyaba mamwaalyɨ yɨdeinyɨra.”
JHN.12.9	Juyara kwala naangera kadɨka dara wɨ'nesa' “Anga Betaani savɨ damwaalɨka!” Sara devevɨdaa'nyɨ sawɨnna kaanna wɨna. Jizaazai gaverɨna kaanya' mɨ'. Aawa. Nabaai Jizaazai Lazaarazarɨ baryarɨ yɨdɨkaa'na yakerɨna “Tɨnna wanganaana!” deva kaanna wɨna ye'. 
JHN.12.10+JHN.12.11	Juya kwalaalyara Lazaarazarɨ yɨdɨkaavake'na yawɨ'na yeva Juya naangeraavɨrebwi ya'ma'na yeva Jizaazarɨ lɨmwanna ye'. Sare'na Gotɨyarɨna mubɨthɨka yɨra'dɨvɨta naangera “Lazaarazarɨjɨ tamakaana!” deva sara jamungajakɨna ye'.
JHN.12.12	Mwanyavɨ Pari'ma'munne'na kwala naange' besara kadɨka dara wɨ'nesa' “Ai, Anga Jeruzaalemɨna Jizaazai davɨvanɨka!” 
JHN.12.13	Sara deva Jizaazarɨ yɨlaaya'na aaburyabɨsangɨre kɨwasa maarɨna yeva gamɨnyɨ wɨjɨmaa'nya'na wɨna yeva jaka dɨna dɨna “Gotɨyaigɨ, gɨmɨnyɨ yɨlaaya yɨvanɨgo. Naangeigɨre yayavɨnei wɨdasaabahɨnyarɨ tewaanna dɨwio! Gotɨyai Yɨzɨrelɨyainaavɨre maremwaaiderɨ tewaanna wiano!”
JHN.12.14	Jizaazai dogɨya dɨwɨnyarɨ bɨrɨna yaka yɨlamwaaina. Gotɨyare bukuya' dɨnɨka
JHN.12.15	“Anga Saayonɨ mwaalyaihi lɨka mipɨna!
JHN.12.15	Sarɨmɨnyɨ maremwaaina yadei dogɨya dɨwɨnyarɨ
JHN.12.15	Yɨlamwaaina yaka, yɨthaa, bɨna yɨvanɨkelyɨ.”
JHN.12.16	Sara dɨnɨke' sagaa' sɨnnawɨ gamɨrera sare'na myawɨri ye'. Aawa. Jizaazai byaannakei ayɨna yɨma'nyɨna yakegaa' kumɨ dara yawɨ'na “Gotɨyare bukuya' sara dɨnɨke' Jizaazarɨ sara yawalyaadosɨ,” yawɨ'na yɨna ye'.
JHN.12.17	Sɨnnawɨ Jizaazai baryarɨ wɨlakyawɨdaa'nyai Lazaarazarɨ jaka wɨdaka baryarɨ yɨdɨkaavakeryaba kwala bwa'naanya' mwaalɨna yeva tɨnna wanganna yevevɨdaa'nyɨ sa'ne' pwaraavɨ wɨjalɨkurakɨna. 
JHN.12.18	Sarevɨ kwala bwa'naanya naange' Jizaazai yɨjɨwaainya' yake'na kadɨka wɨ'nyɨna yeva sahwarɨ wɨjɨmaa'nyɨna ye'. 
JHN.12.19	Sarevɨdaa'nyɨ A'mwe Perɨzɨyara dɨnyɨna “Danganyɨla! Sahwaraavɨna nemɨrebwine aane pɨrɨ' kɨrɨ' negaimwagyade' mɨka! Ya'ma'na neyɨvanɨgava. Yɨthaa, Kwaaka davakɨ mwaalyara yuyara a'mwe sarɨ mɨdɨnaawɨna yɨvanɨgava.”
JHN.12.20	Anga Jeruzaalemɨna wawesarajɨya pwara Menya Gɨrikɨyara “Nemɨ Munnevɨ Gotɨyarɨ yɨlaaya yaana!” deva mwaalɨna. 
JHN.12.21	Sarevɨdaa'nyɨ Pilipɨ Kwaaka Galɨli Anga Betɨzaaitha mwaalyaryawɨnna sahwara bɨna yeva yɨwaara'na “A'mwe naangeigɨ, ‘Jizaazarɨ tɨnna wanganaana!’ sara yawɨ'manɨgo.”
JHN.12.22	Pilipɨ kadɨka wɨ'naka kaanna yaka Edɨruyarɨ sara wɨdɨna ya'. Edɨruyalyɨ Pilipɨjɨ saraai Jizaazarɨna wɨdaawɨna. 
JHN.12.23	Mena wɨdaawɨna kyagi Jizaazai ja'nawɨdɨna “Nɨmɨregaa' yɨma'nɨwakegaakɨ. Dahaa' A'mweraavɨne Kaimɨraayai byaannya' kɨnɨnnakei yɨma'nadelyɨ. 
JHN.12.24	Nebulya'na yɨhɨthɨvanɨge. Witɨzɨla pwai kwaakevɨna walaawɨna yori mabalyɨ yajai gavei kuna waradelyɨ. Sai kwalaalyara mima'nyɨ yadelyɨ. Kwaakevɨ witɨzɨlyai balajai kayaaka yajai yɨ, yɨrɨvadehaa' witɨzɨla naanga naangera maarɨna yadelyɨ. 
JHN.12.25	Pwai gannya gaalyabwina Kwaaka davakɨna yuna wɨvu'nadei gannya kuryai yɨgaladelyɨ. Pwai gannya gaalyabwina Kwaaka davakɨ sɨmɨlɨka yuna widei yuyagaa' yuyagaa' gannya kuryai maremwaaladelyɨ. 
JHN.12.26	A'mwe pwai kwai ‘Jizaazarɨ wɨdaayɨma!’ dɨna yajai nyɨmɨdɨnaabana! Nyɨdaayadei sara yojɨ nɨmɨ mwaaimujava sahɨba mwaaladelyɨ. Pwai kwai nyɨdaayajai sahwarɨ Nɨmaamaangei gamɨnyɨne yaya' makɨladelyɨra.”
JHN.12.27	Jizaazai wɨdɨna “Dahaa' sɨmuyɨwaala naanga yawɨ'manɨge. Sare' berɨ' wɨdɨjɨwana? ‘Nɨmwai, dahaa'ne savɨ dɨnyɨvadaihasamaaka!’ Sara wɨdɨjɨwa! Aawa. Sahɨrɨ'na bɨweinyɨ. Daanga sagaa'na nyade'na bɨweinyɨ. 
JHN.12.28	Nɨmwai, gɨmɨre yaya' byaannake' dɨragɨnna yɨma'nana!” Sara kuda' Sɨgunyavɨdaa'nyɨ maanguraaya' wɨdɨna “Sa' byaannake' mi'na wakesɨra. Nabaai byaannake' ayɨna wakɨdesɨ.”
JHN.12.29	Sarevɨdaa'nyɨ kwala bwa'naanya' daaveva maanguraaya' kadɨka wɨ'nyɨna yeva dɨnyɨna “Ai, yɨ'munya' pimwaka!” Pwara dɨnyɨna “Gotɨyarɨne mamaayai ejelɨyai wɨdɨwaka.” 
JHN.12.30	Sara dɨnyɨna kye' Jizaazai ja'nawɨdɨna “Maanguraaya' dɨwake' nɨmɨnyɨne'na mɨ'. Aawa. Sarɨmɨnyɨne'nanyɨra. 
JHN.12.31	Dahaa' Kwaaka yuyavakɨ mwaalyaraavɨne maryawɨbwasabwi yɨma'nɨwaka. Gotɨyai kotɨya' maryawɨbwaradelyɨ. Dahaa' Kwaakevakɨ mwaalyaraavɨ maremwaaiderɨ (Kamaalyarɨ) Gotɨyai marasɨ'na yadelyɨ. 
JHN.12.32	Kwaakevɨdaa'nyɨ munyaba yɨlamaranyakɨpɨjainyawɨnna yuyaraavɨ mwagi'nɨdeinyɨra. Kwalaalyara nɨmɨrera yɨma'nɨpɨ'dere.” 
JHN.12.33	Sara wɨdake' gamɨre balyabwina wɨjɨwaaina'. Dara wɨdɨnɨkesɨ. Yɨsavɨri nilɨya kanyɨramapɨjɨ balɨdeinyɨ.
JHN.12.34	Sarevɨdaa'nyɨ kwala bwa'naanya' Jizaazarɨ ja'nawɨdɨna “Nemɨre Kɨwɨnyavɨ nedɨnɨ' ‘Kɨraazɨtɨyai yuyagaa' yuyagaa' mwaalagothelyɨ.’ Sara nedɨnɨke'na ‘A'mweraavɨne Kaimɨraayai yɨlamarakɨpɨ'delyɨ,’ be'na nedɨwaa? A'mweraavɨne Kaimɨraayai aaihwalaka?” 
JHN.12.35	Sara wɨdɨna yesavɨdaa'nyɨ Jizaazai wɨdɨna “Maalɨkegaa' sarɨmɨjɨyaba Baakei kuna mwaaladelyɨra. Baakei kɨnɨnnakeihi mwaaidɨvɨtabaaibɨ' kaanya jamaryideihɨlyɨ. ‘Jɨhɨnya' nanebwakalɨmwagaradɨka!’ dapi sara jɨla! Jɨhɨnyavɨ pwai kaanya yamaryada tɨnna mwanganyɨ yada ‘Gawɨnneinyaka?’ dada yaasɨwa'na kayaa'na wɨvanɨkelyɨ. 
JHN.12.36	Baakei mwaaidozɨ baakerɨ dɨlɨmwagarila! ‘Nemɨ baakevɨne kaimɨraayaina yɨma'naana!’ dapi sahwarɨ dɨlɨmwagarila!”
JHN.12.36	Sa Jizaazai wɨdakegaa' kaanna wɨna yaka “Sahwara nanyangabɨthɨka!” daka lɨka yulya'na. 
JHN.12.37	Gamɨre yɨjɨwaainya naanga naanga wɨlɨmwabɨne tɨnna wangadaapɨjɨ kɨrɨ' kumɨ malɨmwagyɨna. 
JHN.12.38	Ne pɨropetɨyai Aazaayai dɨnɨke' nebulya' yune'na yɨma'nya'ne'na malɨmwagyɨ ye'. Aazaayai sai dara dɨnɨke'
JHN.12.38	“Naangeigɨ, gɨmɨre yagaala dɨthaakwo' aai lɨmwagaka!
JHN.12.38	“Naangeigɨ, gɨmɨre aangasa' wɨjɨwaainagɨnya' aai banganaraka!”
JHN.12.39	Sarevɨ malɨmwagyɨ yesa'na Aazaayai yagaala pɨrɨ' dɨnɨke'
JHN.12.40	“ ‘Kumɨre tɨnnyajɨ nangabɨthɨka!’ daka
JHN.12.40	‘Kumɨre sɨmunyajɨ nyawɨpɨdɨka!’ daka
JHN.12.40	‘Kumɨre tɨnnyangɨ pɨda'na yakere.
JHN.12.40	‘Kumɨre sɨmunyangɨ sɨlya'bɨ' yɨwagakaka.
JHN.12.40	‘Tewaanyabwi maapɨjaraavɨ kwajɨ tewaanyaraavɨ kumwaaihɨwɨdɨka!”
JHN.12.41	Ne Aazaayai Jizaazare byaannya' tɨnna wanganaka gamɨnyɨna dake'na sara dɨnɨkesɨ.
JHN.12.42	Sare kɨrɨ' Juya naangera kwala naangera malɨmwagyɨ kye' kɨrɨ' Juya naangera kwalaalyara gamɨnyɨ lɨmwanna. Lɨmwanna yevera a'mwe Perɨzɨyaraavɨna lɨka yɨna yeva dɨna “Juyainaavɨre Lotuangevɨ nanyasɨ'nɨpɨka!” dɨna yeva a'mweraayaba nayaa mujalɨkurakyɨ ye'. 
JHN.12.43	Sare' dare'nesɨ. Sahwara yɨlaaya'na dɨna “A'mweraavɨre tɨnna byaannakeinyɨ yɨma'nya'ne' tewaanyasɨ. Nɨmɨnyɨna ‘Tewaanyalyɨ,’ dɨnɨpɨka!” Sahwara majɨ “Gotɨyai gavei nɨmɨnyɨna ‘Tewaanyalyɨ,’ dana!” majɨ yeva a'mweraayaba Jizaazarɨna lɨka yulyakɨna ye'.
JHN.12.44	Jizaazai jaka naangave'na wɨdɨna “A'mwe pwai nyɨlɨmwagazai nɨmɨ gaveinyɨ nyɨlɨmwagathei mɨka! Aawa. Nyɨdasaabakerɨjɨ lɨmwagathelyɨ. 
JHN.12.45	Sahwai nyanganajai sagaa' nyɨdasaabakerɨ wanganadelyɨ. 
JHN.12.46	Kwaaka davakɨna Baakeinyɨ baheinyɨ ‘Gazaizai nɨmɨnyɨ nyɨlɨmwagazai jɨhɨnyavɨ kuna namwaaladɨka!’ dena baheinyɨra. 
JHN.12.47	A'mwe pwai kwai nɨmɨre yagaalya' kadɨka wɨ'nojɨ savɨ mamɨdɨnyɨ yajai sahwarɨ kotɨya' yawɨbwarya'neinyɨ beinyɨ mɨ'. Sare' dare'nesɨ. ‘Kwaaka davakɨ mwaalyaraavɨ kotɨya'na yawɨbwarɨma!’ dena baheinyɨ mɨ'. Aawa. ‘Kwaaka davakɨ mwaalyaraavɨ padaihasamaarɨma!’ dena baheinyɨra.
JHN.12.48	A'mwe pwai bule' nyɨjaavojɨ nɨmɨre yagaalya' mamaaryajai kotɨya' wɨjathe' kɨnɨnnakelyɨ. Yɨrɨka Aayagaa' nɨmɨre yagaalya' sa' sahwarɨ kotɨya' wɨjathesɨ. 
JHN.12.49	Yayo, nɨmɨre yagaala gave' nɨmɨ gaveinyɨ mihɨzɨvanɨge. Aawa. Nɨmwai nyɨdasaabakei kɨwɨnya' nyɨjaavaka yuya yagaala sare nyɨdake yɨhɨthɨvanɨge. 
JHN.12.50	Nɨmɨ nayaa yawɨ'mwa ‘Gotɨyare kɨwɨnya sa' yuyagaa' yuyagaa'ne gaalyabulyɨra.’ Sarevɨdaa'nyɨ nɨmɨ sara yɨhɨthɨvanɨgenna Nɨmwai nyɨdakabaaibɨ' sara yɨhɨthɨvanɨgengɨra.”
JHN.13.1	Juyara dɨnyɨna “Mwanyagaa' Pari'ma'munne' naadera,” dɨnesagaa' sahɨgaakɨ. Jizaazai dara yawɨrake' “Dahaa' Kwaaka davakɨ ya'mava'mujɨ Nɨmwaryawɨnna yɨlaawɨdehaa' daaka!” Sɨnnawɨ, kusagaa' Kwaaka davakɨ gamɨrera mwaalesaraavɨna Jizaazarɨ tewaanya wɨvu'nada aayagaa' kumɨnyɨ ya'masagaa' tewaanya kuna wɨvu'nakelyɨra. 
JHN.13.2	Sawɨsavɨ Jizaazalyɨ gamɨrerari wapaaya nyɨna. Sagaa' Kotɨya' Jadei Saaimonɨ Yɨzɨkerɨyotɨyarɨ gawaalɨvaangei Juthaazarɨ “Jizaazaryawɨnna yɨkamaangeraavɨ jɨvwarɨdaakwia!” wɨdaka sahware sɨmunyavɨ mena wakakegaakɨ. 
JHN.13.3	Sagaa' Jizaazai dara yawɨ'na “Nɨmwai nɨmɨre asɨraarɨna dɨragɨnya yuya nyɨjaavakengɨra. Gotɨyaryawɨdaa'nyainyɨ walaabe. Gotɨyaryawɨnna ayɨna wɨdeinyɨra.” 
JHN.13.4	Sara yawɨ'da “Tewaanya' yɨma!” daka wapewakya'nevɨdaa'nyɨ Jizaazai daavɨna gannya baazɨ'ma'nya' wakaka munnaanyaba taawɨlɨya' marayewaa'bwa'nyɨna. 
JHN.13.5	Marayewaa'bwa'nyɨna yaka aalɨmaa'gulyavɨ aalya' dɨngikɨna yaka gannyaraavɨ sɨvɨla aalya gaai yaka taawɨlɨya' yewaa'bwa'nyɨna yakesɨ yaalɨka yimwanna. 
JHN.13.6	Sarevɨdaa'nyɨ Saaimonɨ Pitaryawɨnna bɨna kya' Pitai wɨdɨna “Naangeigɨ, nɨmɨre sɨvɨlyɨraarɨ aalya jɨzɨwaana!” 
JHN.13.7	Jizaazai ja'nawɨdɨna “Dahaa' yɨvanɨge'na myawɨriwaanya' kɨrɨ' dɨvi jawɨ'deigɨnyɨ.” 
JHN.13.8	Pitai wɨdɨna “Yuyagaa' yuyagaa' nɨmɨre sɨvɨlyɨraarɨ aalya myɨ jɨtheigɨ. Arɨkawɨ.” Jizaazai ja'nawɨdɨna “Gɨmɨre sɨvɨlyɨraarɨ aalya mi yɨwɨja' nɨmɨjɨ dɨmwaaideigɨ mɨka!” 
JHN.13.9	Sara wɨdɨna kya' Saaimonɨ Pitai wɨdɨna “Naangeigɨ, sara nyɨdɨwaanya' nɨmɨre sɨvɨla gaveraarɨ aalya mi. Nɨmɨre asɨraarɨjɨ nɨmɨre mɨnyagɨnyavɨjɨ aalya ja!” 
JHN.13.10	Jizaazai wɨdɨna “Pwai aalya yɨmwakei gamɨre kɨlaakejɨ' yuyajɨ' aalya ya'ne' mwɨgainyadelyɨ. Aawa. Sahwai kaanya wɨvanɨkei gamɨre sɨvɨla kwaa'naka gaviraarɨ aalya ya'nelyɨra. Sarɨmɨ tewaanyaihi gɨrɨka maayaihɨlyɨ. Kɨrɨ' yuyaihɨrɨna mɨka!” 
JHN.13.11	Sare' dare'nesɨ. Gamɨre yɨkamaangeraavɨna wibwarɨdaakunanyarɨna Jizaazai mena yawɨrake'na wɨdɨna “Yuyaihi gɨrɨka maayaihi mɨka.”
JHN.13.12	Sarevɨdaa'nyɨ Jizaazai kumɨre sɨvɨla aalya mi'na yakegaa' gannya baazɨ'ma'nya' yɨvɨsa' ayaba marakɨna yaka tevolɨyavɨ ayɨna walamwaaina. Ayɨna walamwaaina yaka gamɨreraavɨ yɨwaara'na “Sarɨmɨnyɨ mi'na yɨhyɨwebwi jawɨ'mwaava? 
JHN.13.13	Nɨmɨnyɨna ‘Nejɨwaakadɨnyaigɨ, Naangeigɨ,’ nyɨdɨvanɨgasa'na tewaanna dɨvanɨgasaihɨlyɨ. Sare' dare'nesɨ. Sasareinyɨra. 
JHN.13.14	Sarɨmɨre Naangeinyɨra. Sarɨmɨre wɨjɨwaakyainyɨ mwaaihe. Sahwainyɨ mwaalena sarɨmɨre sɨvɨla aalya kyɨhyɨwa sarɨmɨre sɨvɨla aalya yɨbɨzaihi. Pwaigɨ pware sɨvɨlyɨraarɨ aalya yɨjaigɨ. Sana sana yuyaihi jideihɨlyɨ. 
JHN.13.15	Sare' dare'nesɨ. Nɨmɨ tewaanyabwi yɨhɨzɨwaainɨwa. ‘Sarɨmɨ sarebwi yɨhyɨwebaai sara jɨla!’ dena sara yɨhɨzɨwaainɨwa. 
JHN.13.16	Naanga nebulya'na yɨhɨthɨvanɨge. Yaasɨwa'wawɨnyai maalɨkelyɨ. Gamɨnyɨ maremwaaidei naangelyɨ. Nabaai a'mwerɨ wɨdaasade a'mwe sai maalɨkelyɨ. Pwai sarɨ wɨdaasadei naangelyɨ. Sare'na nɨmɨ yɨwebwi sarɨmɨ sara jideihɨlyɨ maalɨkeihi. 
JHN.13.17	Dahaa' nebulya da' yawɨ'mwaasabwi sara yɨpɨja' yɨlaaya naange' yadɨvɨ' tewaanaanga yɨhyɨnadeihɨlyɨra. 
JHN.13.18	Yuyaihɨrɨna myɨhɨzɨvanɨgeihɨlyɨ. Aawa. Yɨhɨthahɨlakeihɨrɨna yawɨ'mwa. ‘Gotɨyare bukuya' dɨnɨke' nebulya'na yɨma'nana!’ kadozɨ sara yadelyɨ. Dara dɨnɨke ‘Nɨmɨre wapaaya nadei nɨmɨre yɨkamaangai yɨma'nɨwakelyɨ. Gamɨre sɨvɨlyasɨ nyɨramadelyɨra.’ 
JHN.13.19	Sara dɨnɨke' dahaa' sa' myɨma'nyɨ yadehaa' sara yɨhɨthɨwa. Sara yɨma'nadehaa' sarɨmɨ ‘Ai, Jizaazai neda' “Mwaaiheinyɨ nɨmɨ sahwainyɨ.” “Nedake'na sahwarɨ wɨlɨmwagaraana!” dɨzide' yɨhɨthɨwa.’ 
JHN.13.20	Sarei kayaa'na yade' kɨrɨ' naanga nebulya'na yɨhɨthɨvanɨge. A'mwe pwai nɨmɨ pwarɨ wɨdaasɨderɨ maarɨna yada nɨmɨnyɨ nyɨmaaradeinyɨ. Nabaai, sahwai nɨmɨnyɨ maarɨna nyada nyɨdasaabakerɨ maarɨna yadelyɨra.”
JHN.13.21	Jizaazai wɨdakegaa' gamɨre kuryarɨ sɨmuyɨwaala yawɨ'da aangyagaala jalɨkurakɨna “Naanga nebulya'na yɨhɨthɨvanɨge. Sarɨmɨjɨya pwai nɨmɨnyɨna yɨkamaangeraavɨ wibwarɨdaakwadelyɨ.” 
JHN.13.22	Sara wɨdɨna kya' gamɨrera tɨnna wanganna yɨneva yawɨ'na “Aarɨna nedɨwaka?” 
JHN.13.23	Gamɨre pwai Jizaazai yɨlaaya wiakei Jizaazare kusɨmagɨ walamwaaina. 
JHN.13.24	Sarevɨdaa'nyɨ Saaimonɨ Pitai tɨdɨragɨnya wanganna yaka kavena wɨdɨna “Nedɨwakerɨna jɨwaaraka! ‘Aaihwalaka?’ ”
JHN.13.25	Sara wɨdɨna kya' Jizaazare kɨhɨsavɨ yokɨna'na yaka yɨwaara'na “Naangeigɨ, aaihwalaka?”
JHN.13.26	Sarevɨdaa'nyɨ Jizaazai ja'nawɨdɨna “Gɨrɨkula maalɨke' wape-aalyavɨ yaalɨ'bwa'na ya'mujɨ wɨjaavɨwɨjai sahwalyɨra.” Sarevɨdaa'nyɨ gɨrɨkula maalɨke' maarɨna yaka yaalɨ'bwa'na yaka Saaimonɨ Yɨzɨkerɨyotɨyare gawaalɨvaangei Juthaazarɨ wɨjaavɨna. 
JHN.13.27	Wɨjaavɨna kya' Juthaazai maranyɨna yaka dɨna “Jizaazarɨ kayaa'na yɨma!” dɨna kya' Saataanɨ wɨlamwaaina. 
JHN.13.28	Sarevɨdaa'nyɨ Jizaazai wɨdɨna “ ‘Yarai yɨma!’ dɨza' yarai ja!” Tevolɨyavɨ nesara yuyarajɨya aane pwai kwai Jizaazai sara wɨdake'na myawɨri. 
JHN.13.29	Sare' dare'nesɨ. Juthaazai nɨgwɨgɨlya' maremwaaidei mwaalake', gamɨrera pwarana dɨna “Jizaazai wɨdɨna ‘Munne'na nemɨ nyɨnya'ne wapaaya pɨnɨ dɨmubya!’ dahawɨdɨwaka? ‘Nɨgwɨmaayaraavɨna yanga dumaryaawa!’ dahawɨdɨwaka?” Gamɨrera yaasɨwa'na dɨna yeva sarebwi myawɨri ye'.
JHN.13.30	Juthaazai gɨrɨkulya' dapanyɨna yakevɨdaa'nyɨ yɨme'nya'bɨ' walyuna ya'. Sagaa' sawɨsasɨra.
JHN.13.31	Sarevɨdaa'nyɨ Juthaazai ya'ma'na yakegaa' Jizaazai wɨdɨna “Dahaa' A'mweraavɨne Kaimɨraayai byaannakei yɨma'nɨwaka. Dahaa' gamɨnyɨna Gotɨyai byaannakei yɨma'nɨwaka. 
JHN.13.32	Gamɨnyɨna Gotɨyai byaannakei yɨma'najai A'mweraavɨne Kaimɨraayai byaannakerɨ wɨmwaaihadelyɨ. Yɨme'nya'bɨ' byaannakerɨ wɨmwaaihadelyɨra. 
JHN.13.33	Nɨnnya kaimɨraayaihi, dɨvi maalɨkegaa' sarɨmɨnyaba kuna mwaaiheinyɨ. Bɨrɨna yapɨjɨ kɨrɨ' Juyaraavɨ wɨdɨwa'devaaibɨ' dahaa' yɨhɨthɨvanɨge. Nɨmɨ wɨwɨjawɨnna dɨwideihi mɨ'. 
JHN.13.34	Yagaaikɨwɨnya mudɨke' yɨhɨzaavanɨge. Sɨrya'mweraavɨna tewaanya yɨhɨvu'nana! Nɨmɨnyɨ sarɨmɨnyɨna tewaanya nyɨvu'nadevaaibɨ' sarɨmɨnyɨ sɨrya'mweraavɨna tewaanya yɨhɨvu'nana! 
JHN.13.35	Sarɨmɨ sara yɨnapɨjɨ saburɨdaasɨ a'mwe yuyara sarɨmɨnyɨna yawɨ'na ‘Sahwara Jizaazarerera.’ Yɨ sarɨmɨnyɨ wɨvu'nyabwi waraja' sara yawɨ'na yɨhyɨpɨ'deihɨlyɨra.”
JHN.13.36	Saaimonɨ Pitai wɨdɨna “Naangeigɨ, gawɨnneigɨnaka?” Jizaazai ja'nawɨdɨna “Dahaa' wɨwɨjawɨnna manyɨmɨdɨnya'gɨzɨ kɨrɨ' dɨvi nyɨmɨdɨnaadeigɨnyɨ.” 
JHN.13.37	Pitai wɨdɨna “Naangeigɨ, dahaa' mamɨdɨnaabyɨ gyɨwɨneinyɨ be'na gideinyaka? Nɨmɨre gaalyabwi gɨhaimwagya'na wakɨwa. Gɨmɨjɨ balɨdeinyɨra.” 
JHN.13.38	Jizaazai ja'nawɨdɨna “Nɨmɨnyɨna gɨmɨre gaalyabwi dalakɨdeigɨ daaka? Naanga nebulya'na gɨthɨvanɨge. Sɨnnawɨ kukuraayai jaka majahaa' dahasaai dahaa' nɨmɨnyɨna duthathe' ‘Sarɨ myawɨriwa. Menyalyɨ.’ Ya, duthathehaa'na!”
JHN.14.1	Jizaazai gamɨreraavɨ wɨdɨna “Sarɨnnya sɨmunyangɨ sɨmuyɨwaala myawɨpɨna! Gotɨyarɨ dɨlɨmwagyɨla! Nabaai nɨmɨnyɨ dɨnyɨlɨmwagyɨla! 
JHN.14.2	Nɨmaamaangere angevɨ ku'dɨka tewaanya kwalaalya yarinɨkengɨ. Sangɨ sarɨmɨ dɨmwaalyide'na yovɨgalakaawɨdeinyɨ. Sabwi mwarya' kwajɨ savɨna mujɨ kyɨhiwɨdɨka! 
JHN.14.3	Kaanna wɨwɨja' saba sarɨmɨnyɨna yovɨgalakɨwɨja' ayɨna ba'muri ‘Nɨmɨ mwaaimujawɨ sarɨmɨ dɨmwaalyɨla!’ da'mujɨ nɨmɨnyɨneihɨrɨ yɨhɨmaarɨdeinyɨ. 
JHN.14.4	Sawɨnneinyɨ wɨwɨja' tusa'na yawɨ'manɨgasasɨra.”
JHN.14.5	Tomaazai, gamɨrei wɨdɨna “Naangeigɨ, wɨjawɨnna nemɨ myawɨriwo. Sarevɨdaasɨ tusa'na gara yawɨraajɨwona?” 
JHN.14.6	Wɨdɨna kya' Jizaazai wɨdɨna “Sahwainyɨ tusa'neinyɨ. Nebulyainyɨ. Gaalyabwi aaya kaavɨlyainyɨ. A'mwe aane pwai kwai tuta pɨrɨvɨ bwawojɨ Nɨmwaryawɨnna yɨ'mavaabya'ne' tusa' pɨrɨ' minyɨka. Aawana, nɨmɨnnanyɨra. 
JHN.14.7	Nɨmɨnyɨna nyawɨpɨjɨ kwajɨ Nɨmaamaangerɨjɨ kyawɨpɨdɨka! Sare'na dahaa'daasɨ Nɨmaamaangerɨ yawɨ'dɨvɨ' tɨnna wangamwaasaihɨlyɨ.”
JHN.14.8	Pilipɨ wɨdɨna “Naangeigɨ, Nɨmwarɨna dɨneyɨbwarɨdaakwia! Tɨnna wanganawaajɨ ‘Wikɨra!’ dɨnaadeinera.” 
JHN.14.9	Mena wɨdɨna kya' Jizaazai wɨdɨna “Pilipɨ, naangegaa' sarɨmɨnyaba mwaaidɨnyagaa' manyanganyadɨnyaigɨ daa! Pwai nɨmɨnyɨ tɨnna nyangamwakei Nɨmwarɨ tɨnna mena wangamwakelyɨ. Savɨdaa'nyɨ be'na nyɨdɨwaa? ‘Nɨmwarɨna dɨneyɨbwarɨdaakwia!’ 
JHN.14.10	Pilipɨ, dare' malɨmwagyɨjɨwaana? ‘Jizaazai Nɨmwarɨ wɨlamwaalɨ'. Nabaai Nɨmwai Jizaazarɨ wɨlamwaalɨ'.’ Sara malɨmwagyɨjɨwaana? Yagaalya yɨhɨthɨwe nɨmɨnyɨdaa'nya mɨka. Nɨmwai nɨmɨnyɨ wɨlanyɨmwaaidei nyɨdadaa'nyɨ yɨhɨthɨvanɨge. Gamɨre wawɨnya yɨvanɨkengɨra. 
JHN.14.11	‘Nɨmwarɨ wɨlamwaaihe. Nɨmwai nɨmɨnyɨ wɨlanyɨmwaalɨ',’ yɨhɨthɨwe'na dɨnyɨlɨmwagyɨla! Sare'na ‘Aala!’ dɨna yɨpɨja' nɨmɨ Nɨmware wawɨnya yadɨnyanna dɨnyɨlɨmwagyɨla! 
JHN.14.12	Naanga nebulya'na yɨhɨthɨvanɨge. Kwai nyɨlɨmwagori nɨmɨ nayaa yadɨnya sahwai nayaa sara yadelyɨ. Yayo, Nɨmwaryawɨnna wawa'mujɨ dɨragɨnaange' nɨmɨreraavɨna wɨjaavɨde'na yadɨnyangɨ nɨmɨrera wavɨlapɨ'dengɨra. 
JHN.14.13	‘Jizaazai sara sara dadevaaibɨsanna wɨdɨma!’ dapɨjɨ nɨmɨnyɨ yaya'na kanyɨwaaravapɨjɨ sara yɨdesɨra! ‘Yɨ a'mwera tɨnna wanganapɨjɨ Gawaalɨvaangeinyɨna a'mwera Gotɨyarɨne yaya' munyaba makibɨka!’ da'mujɨ sara yɨdesɨra. 
JHN.14.14	Nɨmɨnyɨ yaya'na pɨrɨ' kɨrɨ' kanyɨwaaravapɨri sa' sarɨmɨnyɨne' yɨdeinyɨra.
JHN.14.15	Nɨmɨnyɨna tewaanya yɨhɨvu'naja' nɨmɨnyɨne kɨwɨnyanna sara jideihɨlyɨ. 
JHN.14.16	Nɨmɨ Nɨmwarɨ yɨwaara'na kya'muri ‘Maredaa'dei yɨ, Maredadei Pwai yuyagaa' yuyagaa' sarɨmɨjɨ mwaalana!’ dozɨ yɨhɨzaavadelyɨra. 
JHN.14.17	Sahwai nebulyabwine Kuryarɨ Kwaakevakɨ mwaalyara mamaari yɨpɨnere. Sahwara Kurya sarɨ tɨnna mwanganyɨ, sɨduta myawɨri yadɨvɨsa'na mamaari yɨpɨ'delyɨ. Sarɨmɨ sɨduta yawɨ'manɨga'. Sarɨmɨjɨ kuna mwaalaka dɨvi sarɨmɨnyɨ wɨlayɨhɨmwaalade'na sahwarɨ yawɨ'manɨga'. 
JHN.14.18	Sɨgɨraayaihɨrɨ mihyagalya'mayɨ yɨdeinyɨ. Sarɨmɨnyawɨnna ayɨna bɨdeinyɨ. 
JHN.14.19	Dɨvi maalɨkegaa' Kwaakevakɨ mwaalyara tɨnna mwanganyɨ nyɨpɨ'de' kɨrɨ' sarɨmɨ dɨnyanganyideihɨlyɨ. Nɨmɨ mwaaidɨnya'na sahwaihi dɨmwaalyideihɨlyɨ. 
JHN.14.20	Sagaa' yɨma'nadehaa' nɨmɨ Nɨmaamaangerɨnyɨ. Sarɨmɨ nɨmɨnyɨnyɨra. Nɨmɨ sarɨmɨnyɨnyɨra. Yɨ sagaa' sare' jawɨryideihɨlyɨra.
JHN.14.21	Da pwai nɨmɨre yagaaikɨwɨnya kɨnɨnnakei sa mɨdɨda sahwai nɨmɨnyɨna tewaanya wɨvu'nadelyɨ. Nabaai nɨmɨnyɨna tewaanya wɨvu'nade sahwarɨna Nɨmaamaangerɨ tewaanya wɨvu'nadelyɨ. Nɨmɨ sainyɨ sahwarɨna tewaanya nyɨvu'nojɨ sahwarɨna nɨmɨ sainyɨ wɨjɨwaainɨnɨdelyɨra.”
JHN.14.22	Gamɨre pwai Juthaazai wo'nɨkelyɨ. Sai Juthaazai Yɨzɨkerɨyotɨyai mɨka! Juthaazai pwai mwaalakei wɨdɨna “Naangeigɨ, maalɨkegaa' gɨmɨreinaavɨna gɨmɨnyɨ dɨnejɨwaainade' Kwaakevakɨ mwaalyaraavɨna mujɨwaainyɨ jɨthe'na be'nanaka?”
JHN.14.23	Jizaazai ja'nawɨdɨna “Pwai kwai nɨmɨnyɨna tewaanya wɨvu'najai nɨmɨre yagaalya' mɨdɨnna yadelyɨ. Sahwarɨna Nɨmaamaangerɨ tewaanya kuvu'nojɨ saryabanna naarɨmɨnɨdainaai bɨna yakwoihɨjɨ saryaba ku'dɨkevɨ mwaalakadelyɨ. 
JHN.14.24	Pwarɨ nɨmɨnyɨna tewaanya mwɨvu'nyɨvanɨkei nɨmɨre yagaalya mamɨdɨnyɨvanɨkelyɨ. Sarɨmɨ yagaalya' kadɨka nyu'nɨwaasa' nɨmɨ gaveinyɨre' mɨka! Aawa. Nɨmwai nyɨdasaabakeresɨra.
JHN.14.25	Sarɨmɨjɨ kuna mwaaidɨ sa yɨhɨthɨwa. 
JHN.14.26	Nɨmwai yawɨ'na ‘Jizaazarebwi nayaa wɨjɨwaainana!’ yawɨ'na yojɨ nɨmɨre yayavɨ sarɨmɨnyawɨnna Maredaderɨ yasaabathelyɨ. Maredade sai Kurya Tewaanyalyɨra. Kuryai Tewaanyai yuyangɨ yɨhɨzɨwaakojɨ, nabaai, yɨhɨthɨwe yuya nayaa jawɨryideihɨrɨ yɨhɨmwaaihadelyɨra.
JHN.14.27	Dahaa' kaanyagaa' yɨhɨthɨma! ‘Tewaanna dɨmwaalyɨla!’ Sareburɨdaa'nyɨ kwaamu'nanyabwi sarɨmɨnyaba yagalya'mavɨdesɨ. Yɨ nɨnnya kwaamu'nanyabwi yɨhɨzaavɨde'nanyɨ. Kwaakevakɨ mwaalyara yaasɨwa'na dɨna ‘Tewaanna dɨmwaalyɨla!’ yaasɨwa'na dadɨvɨtabaaibɨ' nɨnnya kwaamu'nanyabwi mujaayɨ yɨhyɨde'nanyɨ. Nayaa yɨhɨzaavɨde'na sarɨmɨre sɨmunya' sɨmuyɨwaala myawɨpɨna! Sɨmunya gamɨ sa' lɨka myanna! 
JHN.14.28	Yɨhɨthɨwa. ‘Kaanya wawa'mujɨ kɨrɨ' sarɨmɨnyawɨnna ayɨna bɨdeinyɨ,’ dɨwe kadɨka nyu'nɨwaa'. Sarɨmɨ nɨmɨnyɨna tewaanya nayaa yɨhɨvu'najɨ kwajɨ Nɨmwaryawɨnna wɨde'na yɨlaaya kyɨpɨdɨka! Nɨmwai naangelyɨ. Nɨmɨ maalɨkeinyɨra. Sare'na yɨhɨthɨwa. 
JHN.14.29	Dahaa' sa yɨhɨthɨwa. Sa myɨma'nyagaa' yɨhɨthɨwa. ‘Dɨvi sara kyɨma'nori dɨnyɨlɨmwagyɨla!’ dena sara yɨhɨthɨwa. 
JHN.14.30	Naangegaa' yagaala kwalaalya yɨhɨthɨdeinyɨ mɨka. Sare' dare'nesɨ. Kwaakevakɨ mwaalyaraavɨ maremwaaidei ‘Jizaazarɨ kayaa'na yɨma!’ daka bɨvanɨ'. Sai nɨmɨnyɨ aane pɨrɨ' kɨrɨ' maayalyɨra. 
JHN.14.31	Aawa. ‘Kwaakevakɨ mwaalyara “O, Jizaazarɨ Nɨmwarɨna tewaanya wɨvu'nadelyɨra,” yawɨpɨka!’ dena sara yɨvanɨge. Nɨmwai sara nyɨdakakabaaibɨ' yuya sara yɨvanɨgeinyɨra,” wɨda'.
JHN.14.31	“Kaanyaana! Davɨdaa'nyɨ wawaana!”
JHN.15.1	Jizaazai gannyaraavɨ wɨdɨna “Nɨmɨ sahwainyɨ gɨraipɨwɨla nebulyainyɨra. Nɨmaamaangei gɨraipɨwawɨnya' nayaa maremwaaidelyɨ. 
JHN.15.2	Sahwai nɨmɨnyɨ taanya gazabaaizabaai sɨla myɨ'nyadevaai pɨdalasɨ'na yadelyɨ. Nabaai gazabaaizabaai sɨla yɨ'nadevaai ‘Sabaai sɨla pɨnɨ yɨ'nana!’ dada nayaa pɨdaaina. Gamɨ dɨna ‘Taanya savɨ buwɨta yuya sedala waryaanya yuya pɨdaalɨma! Taanya sa' tewaanya' yɨma'nana! Yɨsɨla naanga yɨ'nadevaalyɨ.’ Dɨna yaka nayaa pɨdaaina yadelyɨ. 
JHN.15.3	Yagaalya' yɨhɨthɨwe' sarɨmɨre sɨdusangɨ tewaanyaihi gɨrɨka maayaihɨlyɨra. 
JHN.15.4	Nɨmɨnyɨ kuna dulanyɨmwaalyɨla! Sarɨmɨnyɨ kuna wɨlayɨhɨmwaalɨma! Taanya pɨbaai gɨraipɨwɨla kaavɨlyavɨ kuna mwari yajavaai yɨsɨla gamɨ sabaai myɨ'nyɨ yadevaaibɨ' nɨmɨnyɨ kuna mulamwaalyɨ nyɨpɨjaihi yɨsɨla myɨ'nyɨ jideihɨlyɨ.
JHN.15.5	Nɨmɨ sahwainyɨ gɨraipɨwɨla kaavɨlyainyɨ. Sahwaihi gɨraipɨwɨla taanyabaraavihɨlyɨ. Pwai kuna wɨlanyɨmwaalajai gamɨnyɨ kuna wɨlamwaaimujai yɨsɨla naanga yɨ'nadengɨ. Sarɨmɨnyɨ mulamwaalyɨ yɨhyɨwɨjaihi aane pɨrɨ' kɨrɨ' nayaa mi jide'nanyɨra. 
JHN.15.6	Pwai nɨmɨnyɨ mulamwaalyɨ nyajai taanyabaaibɨsarɨ mwasɨlaa wasɨ'na ya'nelyɨ. Taanya sabara wasɨ'nɨkebara yawaka baihɨ'na yɨnɨkebara, sabara mari'bwarakɨna yɨnɨkebara dɨkevɨ marira'na ya'nengɨ. 
JHN.15.7	Nɨmɨnyɨ kuna wɨlanyɨmwaaibɨzaihi nabaai sarɨmɨnyɨ nɨmɨre yagaalya yɨhwarajaihi yawɨ'na ‘Sa'na maarɨma!’ yawɨ'na yapɨjɨ Gotɨyarɨ sara kyɨwaaravapɨjɨ sarɨmɨnyɨna yɨma'nadesɨra. 
JHN.15.8	Sarɨmɨ yɨsɨla yɨ'nɨpɨja'na a'mwera tɨnna yɨhwanganapɨjɨ dɨna ‘A'mwe sara Jizaazarerera,’ dɨpɨ'desɨ. Sarɨmɨ tewaanna sara yapɨjɨya'na a'mwera Nɨmaamaangerɨna dɨnyɨna ‘Byaannakelyɨ. Dɨragɨnyalyɨ,’ dɨnyɨna yɨpɨ'de'nanyɨ. 
JHN.15.9	Nɨmwarɨ nɨmɨnyɨna wɨvu'nadevaaibɨ' sarɨmɨnyɨna sara nyɨvu'nadeinyɨ. Nɨmɨre wɨvu'nyaburɨ kuna dɨmwaalyɨla! 
JHN.15.10	Nɨmɨre kɨwɨnya kuna mɨdɨbɨza' nɨmɨre wɨvu'nyaburɨ yɨnahu dɨmwaalyideihɨlyɨ. Nɨmɨ sainyɨ Nɨmaamaangere kɨwɨnya mɨdɨnena gamɨre wɨvu'nyaburɨ yɨnahu mwaaiheinyɨ. Sara yɨgevaaibɨ' sara dɨmwaalyideihɨlyɨra.
JHN.15.11	Sa yɨhɨthɨwa. ‘Nɨmɨre wɨvu'nyabwi sarɨmɨnyɨ yɨhwarana! Sarɨmɨre yɨlaayabwi yuneba yɨhyeku'nana!’ dena sa yɨhɨthɨwa. 
JHN.15.12	Nɨmɨre kɨwɨnya da' yɨhɨthɨma! Nɨmɨnyɨ gɨmɨnyɨna tewaanya nyɨvu'nɨwakabaaibɨ' nɨmɨre pwaraavɨna tewaanya gɨvu'nana! 
JHN.15.13	A'mwe pware kware wɨvu'nyabwi gya'mweraavɨna wiadaa'nyɨ gamɨre gaalyabwi wakaja' naangebulyɨ. Naangebwi pɨbwi aane pwai kwarɨ mwarika! 
JHN.15.14	Kɨwɨnya yɨhɨthɨvanɨgengɨ yɨpɨjaihi nya'mweihɨlyɨra. 
JHN.15.15	Dahaa' myɨhɨzɨvanɨge. Yaasɨwa'wawɨnyaihɨlyɨ. Maalɨkeihɨlyɨ. Wɨdaayadei gamɨre maremwaaiderɨna yawɨ'na ‘Berɨ' yadelaka? Nɨmɨ myawɨrivanɨgeinyɨ.’ Sara yawɨ'na yade'na ‘Nya'mweihɨlyɨ,’ yɨhɨthɨwa. Nɨmaamaangerɨ yuyanna wɨ'nena mena sara yɨhɨthɨwa. Saburɨdaasɨ ‘Nya'mweihi,’ yɨhɨthɨvanɨgeihɨlyɨ. 
JHN.15.16	Nɨmɨnyɨ manyɨdahɨlakyesaihɨlyɨ. Aawa. Sarɨmɨnyɨ yɨhɨthahɨlakeinyɨ. Yɨhɨthahɨlakena dara yɨhɨthakɨwa. Wawapɨjɨ gɨraipɨwɨlyabaai sɨla naanga yadevaaibɨ' sarɨmɨ sara jɨla! Nabaai sɨla sa yuyagaa' kuna waragwona! Nɨmɨrebwi yawɨramaa'na yadɨvɨ' nɨmɨre yayavɨna Nɨmwarɨ yuya sara kyɨwaaravapɨjɨ ‘Nɨmwai yɨhɨzaavana!’ dena yɨhɨthakɨwa. 
JHN.15.17	Sare' kɨwɨnya' dara yɨhɨthɨvanɨge. Pwaigɨ pwarɨna gɨvu'nana! Pwaigɨ pwarɨna gɨvu'nana! Yuyaihi sara jɨla!
JHN.15.18	Kwaakevakɨyara Gotɨyarɨ myawɨryadɨvɨsara sarɨmɨnyɨna sɨmɨlɨka kulojɨ atɨka mamaru'napɨna! Dara jawɨryide' ‘O, sɨnnawɨ sagaa' Jizaazarɨna sɨmɨlɨka dulaka!’ 
JHN.15.19	Kwaakevakɨ mwaalyaraavɨreihi mwaaibɨzɨ kwajɨ Kwaakevakɨyara ‘Nennya avaalyarera,’ dɨpɨjɨ kwajɨ sarɨmɨnyɨna tewaanya kuvu'nadɨka! Sarɨmɨ Kwaakevakɨ mwaalyarajɨ mamwaalyɨgasaihɨlyɨ. Aawa. Dahaa' nɨmɨ Kwaakevakɨ mwaalyaraavɨdaa'nyaihɨrɨ yɨhɨthahɨlakeihɨlyɨ. Sarevɨ Kwaakevakɨ mwaalyara sarɨmɨnyɨna sɨnna tɨka wɨda'manɨkeihɨlyɨ. 
JHN.15.20	Kɨgaa' yagaalya' yɨhɨthe' jawɨrila! ‘Yaasɨwa'wawɨnyai maalɨkelyɨ. Gamɨnyɨ maremwaaidei naangelyɨ.’ Sare'na yɨhɨmaremwaaidɨnyainyɨ nɨmɨnyɨ kayaa'na nyevera, nabaai sarɨmɨnyɨ kayaa'na yɨhipɨ'de'nanyɨ. A'mwera nɨmɨre yagaalyavɨ mɨdɨnevera, nabaai sarɨmɨrevɨ yɨhɨmɨdɨbɨ'de'nanyɨ. 
JHN.15.21	A'mwe sara nyɨdasaabakerɨ myawɨrivanɨgasa'na nabaai nɨmɨnyɨna ‘Gamɨre yaya' kɨnɨnnakera daaka!’ dapɨjɨ yuya kayaa'na sara yɨhipɨ'derera. 
JHN.15.22	Nɨmɨ kaanya mabyɨwɨjɨ kwajɨ yagaalya' mujɨwɨjɨ kwajɨ Gotɨyai majɨ kyadɨ' ‘Sɨdu'nakera kayaa'na yadɨvɨsare.’ Sare'na mena wɨdɨna ye'ne' sahwara mujɨna ‘Nɨmɨ myawɨryena yaasɨwa'na yɨweinyɨ,’ mujɨ yɨpɨ'de'nanyɨ. 
JHN.15.23	Pwai nɨmɨnyɨna sɨnna tɨka wɨdavaka nabaai Nɨmaamaangerɨnajɨ sɨnna tɨka wɨda'manɨkelyɨ. 
JHN.15.24	Kumɨnyaba dɨragɨnna myɨwɨjɨ kwajɨ sare tɨnna mwanganyɨpɨjɨ kwajɨ sahwaraavɨna Gotɨyai mujɨ ‘Kayaa'na yeverera.’ Dɨragɨnna sara kye yuyagaa' yuyara sara myesabulyɨ. Sare'na kɨrɨ' nayaa kye kumɨ tɨnna wanganna nyeva kuna kayaa'na yadɨvɨ' nɨmɨnyɨnajɨ Nɨmaamaangerɨnajɨ sanɨdainaarɨna sɨnna tɨka wɨda'manɨkerera. 
JHN.15.25	Sahɨrɨ' warɨ'. Kumɨre Kɨwɨnya' Gotɨyai wɨjaavake' dɨnɨke' yune'na nebulya'na yɨma'nadesɨ. Dara dɨnɨ' ‘Nɨmɨnyɨna sɨnna tɨka yaasɨwa'na wɨdavakerera.’
JHN.15.26	Maredadei Kuryai walaabathelyɨ. Sai nebulyabwi yadei Kuryai Nɨmwarɨdaa'nyai walaabathelyɨ. Nɨmwarɨdaa'nya Kuryarɨ sarɨmɨnyawɨnna yasaabɨdeinyɨ. Mena kyasaaba'mujɨ sai nɨmɨnyɨna yɨhɨzalɨkurakadelyɨ. 
JHN.15.27	Nabaai, sarɨmɨ nɨmɨnyɨna pwaraavɨ duzalɨkurakyideihɨlyɨ. Aayawɨdaa'nyɨ nɨmɨjɨ mwaidaanya'na pwaraavɨ duzalɨkurakyideihɨlyɨra nɨmɨnyɨna.
JHN.16.1	‘Nɨmɨrera nɨmɨnyɨ nanyɨmarasɨ'nɨpɨdɨka!’ dena yagaala sa kavena yɨhɨthɨwa. 
JHN.16.2	A'mwera sarɨmɨnyɨna sɨmɨlɨka kulojɨ kumɨ yɨhɨthɨpɨ'de ‘Nemɨre Lotuangevɨdaa'nyɨ yuna dalyula!’ Yɨthaa, kayaa'nanyagaa' pɨgaa' yɨma'nadehaa' a'mwera sarɨmɨnyɨ tamakɨna yɨhyapɨjɨ kwaasɨ dɨna ‘Yɨwo' Gotɨyare wawɨnya' wɨdaayɨvanɨgoinera.’ 
JHN.16.3	Nɨmwarɨjɨ nɨmɨnyɨjɨ manehyawɨriwaasa'na sarɨmɨnyɨ kayaa'na sara yɨhipɨ'dere. 
JHN.16.4	Sagaa' sara yapɨjɨyagaa' ‘Sarɨmɨ dara jawɨrila! “Ai, Jizaazai sara nedake yɨma'nɨwakengɨ,’ ” dena yagaala sa kavena yɨhɨthɨweinyɨ.
JHN.16.4	Sɨnnawɨdaa'nyɨ sarɨmɨnyaba mwaale'na yagaala sa mujɨna. 
JHN.16.5	Mujɨ yɨhyena kɨrɨ' dahaa' dɨvi nyɨdasaabakeryawɨnna ayɨna wɨdeinyɨ yuya sa yɨhɨthɨvanɨgeinyɨ. ‘Ayɨna wɨdeinyɨ,’ kyɨhɨthɨwa kɨrɨ' sarɨmɨjɨya aane pwai kwai manyɨdaanganyɨwa' ‘Gawɨnneigɨnaka?’ 
JHN.16.6	Sara kyɨhɨthɨwa sarɨmɨre sɨmunyangɨ kale naanga yuna yɨhyɨvanɨ'. Kale naanga kyɨhyɨvanɨ' kɨrɨ' 
JHN.16.7	nebulya' yɨhɨthɨvanɨge. Sarɨmɨnyɨne nɨmɨ kaanya wɨde' tewaanyabulyɨ. Sare' dare'nesɨ. Nɨmɨ kaanya mwɨyɨ yɨwɨja' sarɨmɨnyawɨnna Maredadei mabi yadelyɨra. Arɨkawɨ. Sare' nɨmɨ kaanya wɨna yɨwɨja' sarɨmɨnyawɨ sarɨ yasaabɨna. 
JHN.16.8	Sarɨ yasaabɨna kya'mujɨ walaabɨna yojɨ Kwaakevakɨ mwaalyaraavɨ mena wɨjɨwaainade ‘Sarɨmɨ yuyaihi kayaa'nanyabwi yɨvanɨgava. Yɨda'maraangeburɨna nayaa myawɨrivanɨgava. Gotɨyai kotɨya' sarɨmɨnyɨ yɨhɨzɨdavadelyɨra.’ 
JHN.16.9	Nɨmɨnyɨ manyɨlɨmwagyɨvanɨgasa'na kayaa'nanyabwi yɨvanɨgava. 
JHN.16.10	Nɨmwaryawɨnna tewaanyainyɨ kwawa'mwi yuyagaa' sarɨmɨ tɨnna dɨnyanganyideinyɨ mɨ'. Sa'na Kurya Tewaanyai ‘A'mwera Jizaazarɨna nayaa yawɨpɨka!’ dozɨ yɨda'maraangebwi wɨjɨwaainade. 
JHN.16.11	Kwaakevakɨ mwaalyaraavɨ maremwaaidei Saataanɨmɨ kotɨya' mena wɨjɨdavake'na Gotɨyai yuyaraavɨ kotɨya' wɨjathelyɨ. Sana sana Kurya Tewaanyai Kwaakevakɨ mwaalyaraavɨ wɨjɨwaainadelyɨ.
JHN.16.12	Yagaala pɨnɨjɨ myɨhɨzɨwa. Aawa. Dahaa' yagaala sa nayaa mamaari jideihɨlyɨ. 
JHN.16.13	Sa'na kɨrɨ' dɨvi Kurya Tewaanyai nebulya' dadei sahwai walaabozɨ nebulya yuyangɨ nayaa yɨhibwarɨdaakwade. Sare' dare'nesɨ. Kuryai yawɨrojɨ gannya sɨdusa' mujɨ yɨhyade. Aawa. Nɨmɨjɨ Nɨmaamaangelyɨ wɨdakaja' yɨhɨthathe. Dɨvi yɨma'nya'ne yɨhɨthathelyɨra. 
JHN.16.14	Sahwai nɨmɨnyɨna dɨna ‘Naangelyɨ,’ yaka byaannakeinyɨ nyɨmwaaihadelyɨ. Nɨmɨre dɨwɨja' maarɨna yojɨ sa' yɨhɨthathelyɨ. Sara yɨhɨthozɨ byaannakeinyɨ nyɨmwaaihadelyɨra. 
JHN.16.15	Yuya Nɨmware sa nɨmɨrengɨra. Yuya Nɨmware yagaala sa wɨdadɨnyangɨ. Sareburɨdaasɨ ‘Nɨmɨre dɨwɨja' maarɨna yojɨ sa' yɨhɨthathelyɨ,’ yɨhɨthɨwa.
JHN.16.16	Dɨvi maalɨkegaa' tɨnna mwanganyɨ dɨnyidera. Sagaa'daasɨ maalɨkegaa' kwavɨlavojɨ tɨnna dɨnyanganyideinyɨ.” 
JHN.16.17	Sarevɨdaa'nyɨ gamɨre pwara gamɨre pwaraavɨ wɨdɨna “Nedɨwake' be yagaalavaka? Nedɨwa' ‘Maalɨkegaa' tɨnna mwanganyɨ dɨnyidera. Sagaa'daasɨ maalɨkegaa' tɨnna dɨnyanganyideinyɨ.’ Nabaai nedɨwa' ‘Nɨmwaryawɨnna wɨde'nanyɨ.’ 
JHN.16.18	Sara nedɨwake yagaala ‘Maalɨkegaa'na,’ be yagaalavaka? Nedɨvanɨke' myawɨrivanɨgoina,” wɨdɨna ye'.
JHN.16.19	Jizaazai kumɨre yɨwaarata wɨja'na yawɨrakei, wɨdɨna “Yɨhɨthɨwa. Maalɨkegaa' tɨnna mwanganyɨ dɨnyidera. Sagaa'daasɨ maalɨkegaa' tɨnna dɨnyanganyideinyɨ. Sa'ne sarɨmɨ sara jɨwaara'nɨvanɨgava! 
JHN.16.20	Naanga nebulya'na yɨhɨthɨvanɨge. Sarɨmɨ kɨnna, kɨdaata dɨzide' kɨrɨ' Kwaakevakɨ mwaalyara yɨlaaya yɨpɨ'desɨ. Sarɨmɨnyɨ kale yɨhyade' kɨrɨ' dɨvi sarɨmɨre kale' yɨlaaya yɨma'nadesɨ. 
JHN.16.21	Mudangegaa' a'mwe' gamɨregaa' yɨma'nake'na bwaranyaryaba daanga wɨvɨda kale wiadesɨ. Nabaai mena maa'da gannya bwaranyai Kwaakevakɨ yɨma'nade'na yɨlaaya yɨna yadesɨ. Yɨlaaya yade'na gannya kale'na ayɨna myawɨryadesɨ. 
JHN.16.22	Sarevɨdaa'nyɨ a'mwe' sara yadevaaibɨ' sarɨmɨ sara jideihɨlyɨ. Dahaa' kale yɨhyɨvanɨke' kɨrɨ' tɨnna ayɨna wanganna kyɨhya'mujɨ sarɨnnya kuryara yɨlaaya naanga yɨpɨ'deihɨlyɨ. Sarɨmɨre yɨlaaya sa' a'mwe aane pwai kwai kuka mipalamaari yadeihɨlyɨ.
JHN.16.23	Yɨrɨka savɨ nɨmɨnyɨ aane pɨrɨ' kɨrɨ' miwaarayɨ dɨnyideinyɨ. Naanga nebulya'na yɨhɨthɨvanɨge. Nɨmɨnyɨna nayaa yawɨ'dɨvɨ' Nɨmwarɨ sara yɨwaarapɨja pɨrɨ' kɨrɨ' Gotɨyai nɨmɨnyɨne yayavɨ sara yadelyɨ. 
JHN.16.24	Kɨgaa' nɨmɨnyɨne yayavɨ myɨwaarayɨ ye'. Dahaa'daasɨ sara yɨwaaravapɨjɨ sa' daapɨna jideihɨlyɨ. ‘Nemɨre yɨlaaya' naanga yɨnahu neyeku'nana!’ dapɨjɨ dɨthaapyideihɨlyɨ.
JHN.16.25	Yagaala da ke'ba'nanyangɨ yɨhɨthɨwa. Sara yɨhɨthena aawaaya pɨgaa' yɨma'nadehaa' ke'ba'nanyangɨ kuna mujɨ yɨhideinyɨ. Aawa. Sagaa' Nɨmwarɨna aangyagaalya' kave yɨhɨthɨdeinyɨ. 
JHN.16.26	Yɨrɨka savɨ nɨmɨnyɨne yayavɨjɨ yawɨ'dɨvɨ' Gotɨyarɨ jɨwaarayidelyɨ. ‘Nɨmwarɨ sarɨmɨnyɨna yɨwaaravɨma!’ mujɨ yɨhideinyɨ. 
JHN.16.27	Sare' dare'nesɨ. Nɨmwai sahwarɨ sarɨmɨnyɨna tewaanya wɨvu'nade'na kadɨka nayaa yɨhu'nadelyɨ. Nɨmɨnyɨna tewaanya yɨhɨvu'nɨvanɨke'najɨ ‘Jizaazai Gotɨyarɨdaasalyɨ,’ yawɨ'dɨvɨ' nyɨlɨmwamanɨgasa'najɨ Nɨmwai sarɨmɨnyɨna tewaanya wɨvu'nɨvanɨkelyɨ. 
JHN.16.28	Nɨmwarɨdaasainyɨ walaabena Kwaakevakɨna bɨweinyɨ. Nabaai dahaa' Kwaakevakɨdaasɨ ya'mava'mwi Nɨmwaryawɨnna ayɨna wɨdeinyɨra.”
JHN.16.29	Sagaa' gamɨrera wɨdɨna “Yɨthaa, dahaasagaa' aangyagaalya' kave nedɨvanɨgɨ. Ke'ba'nanya aane pɨrɨ' kɨrɨ' manejɨvanɨgɨ. 
JHN.16.30	Dahaa' dara yawɨ'mwo' ‘Ai, Jizaazai yuya yawɨ'delyɨ.’ Nemɨre yɨwaarata magɨzɨwogaa' yuya sa nayaa yawɨ'dɨ nayaa sara nedɨvanɨgɨ. Sarebwi yɨvanɨgɨnyavɨ dara gɨlɨmwamwo' ‘Ai, sahwai Gotɨyarɨdaasai daaka!’”
JHN.16.31	Jizaazai ja'nawɨdɨna “Dahaa' danyɨlɨmwamanɨgava! 
JHN.16.32	Yɨthaa, aawaaya pɨgaa' yɨma'nadehaa' dahaakɨ. Dahaa' gazaigɨzaigɨ gɨnnya angevɨna lɨkaanya wɨna jɨtheigɨnyɨ. Pɨwɨnna pɨwɨnna yɨwɨnama'na yapɨjɨ nɨmɨ gaveinyɨ mwaalɨdewɨ dɨnyagalya'mayideihɨlyɨ. Nɨmɨ gaveinyɨ mwaalya'na mɨ'. Nɨmwai nɨmɨjɨ mwaalade'na gaveinyɨ mɨka. 
JHN.16.33	Nɨmɨ dɨna ‘Nɨmɨrera nɨmɨnyɨ kwaamu'nanyabwi kɨnɨnnakera mwaaibɨka!’ dena yuya sa yɨhɨthɨwa. Kwaakevakɨ daanga naanga kɨnɨnnakeihɨlyɨ. Sare' kɨrɨ' kwaakevakɨya kayaa'nanya dathɨwamwenna jɨvaimwannyɨla!”
JHN.17.1	Yagaala sa Jizaazai mena wɨdakegaa' sagaa' Sɨgunyavɨ maranganna yaka Gotɨyarɨ wɨdɨna “Nɨmwai, dahaa' naangegaa' yɨma'nɨwakegaakɨ. ‘Nyɨbwaalɨvaangei byaannakeinyɨ nyɨmwaaihana!’ da'gɨzɨ Jɨwaalɨvaangei byaannakerɨ dumwaaihya! 
JHN.17.2	Kɨlaa'naka yuyaraavɨ nyɨjaavagɨnyaraavɨna gɨmɨ dɨna ‘Yuyagaa' yuyagaa'ne gaalyabwi wɨjaavana!’ dahɨna sahwaraavɨ maremwaalyabwi gamɨnyɨna wɨjaavagɨnyabaaibɨ' byaannakerɨ dumwaaihya! 
JHN.17.3	Yuyagaa' yuyagaa'ne gaala sabwi daresɨra. Gotɨya Nebulyaigɨ Nawɨ'nya gaveigɨnyɨjɨ Jizaazai Kɨraazɨtɨyarɨ wɨdasaabahɨnyarɨjɨ yawɨramaata'nesɨra. Sa' yuyagaa' yuyagaa'ne gaalyabulyɨra. 
JHN.17.4	Kwaaka davakɨyavɨ a'mweraavɨ gɨmɨre byaannyabwi wɨjɨwaaine. ‘Dɨragɨnna sara sara ja!’ kanyɨdahɨ mena sara yɨ'mwannyɨna yena wɨjɨwaaine. 
JHN.17.5	Kɨgaakuna Kwaakeva' myɨma'nyaakegaa' gɨmɨjɨ byaannyabwi kɨnɨnnakeinyɨ. Nɨmwai, dahaa' byaanna sabwina gɨmɨ sahwaigɨnyaba byaannakeinyɨ dɨnyɨmwaaihya!
JHN.17.6	Kwaakevakɨ mwaalyaraayawɨdaa'nyɨ pwaraavɨ wɨjaavɨna nyagɨnya sahwaraavɨ gɨmɨre sɨdusa'na gɨmɨre yaya'na wɨjɨwaainɨwa. A'mwe sara gɨmɨrera mwaale'. Gɨmɨrera mwaalesaraavɨ nyɨjaavagɨnyarera. Gɨmɨre yagaalya' mena mɨdɨmwaa'. 
JHN.17.7	Mena mɨdɨmwaasaraavɨne dahaa' gɨthɨvanɨge. Yuya nyɨjawaanya sare gɨmɨnyɨdaa'nyangɨra. Nabaai sare' mena yawɨ'manɨgasarera. 
JHN.17.8	Yagaalya nyɨjaavagɨnya yagaala sa sahwaraavɨna wɨjaavɨna kye a'mwe sara daapɨna yeva nebwina dara yawɨ'mwaasa' ‘Yo, Gotɨyarɨdaasai Jizaazai walaabakei daaka!’ Nabaai dara lɨmwamwaasa' ‘Ya, Gotɨyai Jizaazarɨ jasaabaka!’ Yɨ sare'na mena yawɨ'manɨgasarera.
JHN.17.9	Kumɨnyɨna Gotɨyaigɨnyɨ gyɨwaara'manɨge. Kwaakevakɨyara gɨmɨrebwi myadɨvɨsare. Kwaakevakɨ mwaalyaraavɨna magyɨwaarayɨvanɨge. Aawa. A'mwe nyɨjawaanyaraavɨnesɨ. Gɨmɨnyɨnera mwaaihasa'na gyɨwaara'manɨge sahwaraavɨna. 
JHN.17.10	Nɨmɨre yuya gɨmɨrengɨra. Gɨmɨre yuya nɨmɨrengɨra. Sare' sahwaraavɨ byaannakeinyɨ yɨma'nɨwa. 
JHN.17.11	Sare'na dahaa' gɨmɨnyawɨnna bɨvanɨge. Kwaakevakɨ kuna mamwaalyɨ yɨdera. Kɨrɨ' Kwaaka davakɨ nɨmɨrera mwaaibɨ'dera. Nɨmwai Tewaanyaigɨ gɨrɨka maayaigɨ, gɨnnya dɨragɨnya' gɨnnya yaya' yawɨra'gɨzɨ saraavɨ tewaanna dɨmaredaaka! Gɨmɨre yaya sa' kanyɨjaavagɨ tewaanna mwaaihe. ‘Nɨmɨjɨ gɨmɨjɨ avaalyainaai mwaaiholabaaibɨ' avaalyara mwaaibɨka!’ da'gɨzɨ kumɨnyɨ sara dɨmaredaaka! 
JHN.17.12	Kumɨnyaba mwaaidɨ sahwaraavɨ maredaave. Gɨnnya yaya' dɨragɨnya' kanyɨjaavagɨ nɨmɨ dɨragɨnna maredaave. Dame dɨragɨnna maredaa'na yadɨ aane pwai kwarɨ myagalya'mayɨ. Sara yadɨ kɨrɨ' gave pwai yagalya'masabwi kɨnɨnnakei yagalya'mavadelyɨra. Sarerɨna kɨgaakuna gɨmɨre Bukuya' sara dɨnɨke'nanyɨ. 
JHN.17.13	Dɨragɨnna maredaa'na yena dahaa' gɨmɨnyawɨnna bɨvanɨgeinyɨ. ‘Kumɨnyɨ yunebanna nɨmɨre yɨlaayabwi yeku'nana!’ dena Kwaakevakɨ yagaala sa sara gɨthɨvanɨge. 
JHN.17.14	Gɨmɨre yagaalya' nɨmɨreraavɨna nayaa wɨjaawa. Kwaakevakɨyaraavɨ sahwaraavɨna sɨnna tɨka wɨda'manɨ'. Kwaakevakɨyainyɨ mamwaalyɨgevaaibɨ' sahwara Kwaakevakɨyara mamwaalyɨgasa'na sɨnna tɨka wɨda'manɨ'. 
JHN.17.15	‘ “Nɨmɨreraavɨ kayaaka nyɨgaibɨthɨka!” dena kwaaka davakɨdaa'nyɨ dɨmakilaawa!’ magɨzɨvanɨge. Aawa. ‘Kayaa'nanaangei Saataanɨ kayaaka nyadɨka! Davakɨ nɨmɨrera mwaaidapɨjɨyaraavɨ dɨmaredaaka!’ Sara gyɨwaara'manɨge. 
JHN.17.16	Kwaakevakɨyainyɨ mamwaalyɨgevaaibɨ' sahwara Kwaakevakɨyara mamwaalyɨgasarera. 
JHN.17.17	Gɨmɨre wawɨnya'na nayaa yɨpɨ'de'na sahwara tewaanyara gɨrɨka maayara nebulyaburɨ yɨma'nɨpɨka! Gɨmɨre yagaalya' nebulyasɨra. Yagaala sa' wɨdɨwesɨ. 
JHN.17.18	Kwaakevakɨna nyɨdasaabahɨnyabaai Kwaakevakɨ mwaalyaraavɨ wɨjɨwaakya'na wɨdaase nɨmɨreraavɨ. 
JHN.17.19	‘Gɨmɨre wawɨnya'na nayaa yɨpɨ'de'na tewaanyara nebulyaburɨ yɨma'nɨpɨka!’ dena gɨmɨre wawɨnya'na nayaa yɨde'na kumɨnyɨne'na tewaanyainyɨ gɨrɨka maayainyɨ wɨmwaalyɨge.
JHN.17.20	Nɨmɨrera sahwara gaveraavɨ Gotɨyaigɨnyɨ magyɨwaarayɨwa. Aawa. Dɨvi kumɨ pwaraavɨ nɨmɨnyɨna wɨdɨna kyapɨjɨ kumɨre yagaalyavɨ nyɨlɨmwabɨ'dera kwaraavɨnajɨ yawɨrena gɨthɨwa. 
JHN.17.21	Nɨmwai, ‘Yuyara avaalyara mwaaibɨka!’ dena gyɨwaara'manɨge. ‘Gɨmɨnyɨ wɨlagɨmwaaihe', nɨmɨnyɨ wɨlanyɨmwaaihɨnyabaaibɨ' avaalyara mwaaibɨka!’ dena gɨthɨwa. Nabaai, ‘Kwaakevakɨ mwaalyara dara lɨmwabɨ'de'na “O, Gotɨyai Jizaazarɨ wɨdasaabakelyɨra,” sara lɨmwabɨka!’ da'gɨzɨ ‘Naarɨmɨnyɨ wɨlanehɨmwaaibɨka!’ dɨthathe'na ‘Avaalyara mwaaibɨka!’ dena gyɨwaara'manɨge. 
JHN.17.22	‘Naarɨmɨ avaalyainaai mwaaiholabaaibɨ' sahwara avaalyara mwaaibɨka!’ dena byaannya' mena nyɨjaavagɨnya sa' wɨjaawa. 
JHN.17.23	‘Kumɨnyɨ wɨlamwaalɨma! Nɨmɨnyɨ kuna dulanyɨmwaala!’ gɨthɨwa. Gɨmɨ nyɨdasaabahɨ. Nabaai gɨmɨnyɨ nɨmɨnyɨna tewaanya gɨvu'nadevaaibɨ' kumɨnyɨna gɨvu'naderera. ‘Yɨ Kwaakevakɨyara sare' yawɨpɨka!’ dapɨjɨ ‘Sahwara avaalyaraavɨ yune'na wɨmwaaihaka!’ dakwoihɨjɨ kumɨnyɨ wɨlamwaalɨma! Nɨmɨnyɨ kuna dulanyɨmwaala!
JHN.17.24	Nɨmwai, nɨmɨreraavɨ nyɨjaavagɨnyaraavɨna ‘Nɨmɨ mwaalɨdeva nɨmɨjɨ mwaaibɨka!’ da'mujɨ sɨmunya sara yawɨ'manɨge. Kwaaka dava' mwaki yagɨnegaa' nɨmɨnyɨna tewaanya gɨvu'nyaake'na byaanna dɨragɨnya' nyɨjaye. ‘Byaanna sa' wangabɨka!’ da'mujɨ ‘Sahwara nɨmɨjɨ mwaaibɨka!’ gɨthɨwa. 
JHN.17.25	Nɨmwai, yɨda'maraangebwi kɨnɨnnakeigɨ, Kwaakevakɨyara gɨmɨnyɨ myawɨryadɨvɨ' kɨrɨ' nɨmɨ sainyɨ gɨmɨnyɨ yawɨ'dɨnyainyɨ. Nabaai gɨmɨ nɨmɨnyɨ nyɨdasaabahɨnya'na a'mwe dara nɨmɨrera sara yawɨ'mwaa'. 
JHN.17.26	Gɨmɨnyɨna gɨmɨre yayavɨna sahwaraavɨ yɨbwarɨdaakwena nabaai, kuna yɨbwarɨdaakwɨdeinyɨ. ‘Gɨmɨnyɨ nɨmɨnyɨna tewaanya gɨvu'nadevwi kumɨnyɨ warana! Nabaai kumɨnyɨ wɨlɨmwaalɨma!’ da'mujɨ yɨbwarɨdaakwɨdeinyɨ sahwaraavɨ.”
JHN.18.1	Jizaazai sare mena wɨdakegaa' gamɨrerari saba yagalya'maveva Aalya Kidɨronɨyavɨ ga'ma'na ye'. Saba yɨwawɨnya pɨjɨ' wa'dɨsɨyaba. Aalya Kidɨronɨyavɨ ga'ma'na yeva wawɨnya savɨ wɨlamwaaina. 
JHN.18.2	Kɨgaa' wawɨnya savɨ Jizaazalyɨ gamɨrerari yɨkabadɨvɨ' mwaalesa'na Juthaazai yɨkamaangeraavɨna Jizaazarɨ wibwarɨdaakwakei wawɨnya savɨ yawɨ'nɨkei. 
JHN.18.3	Sarevɨdaa'nyɨ sai wawɨnya sawɨnna wɨna. Nabaai aawɨlasarajɨ Gotɨyare Angevɨne damerajɨ kwara kaanna wɨna ye'. Gotɨyarɨna mubɨthɨka yɨra'dɨvɨta naangerajɨ Perɨzɨyarajɨ sara aawɨlasaraavɨjɨ dameraavɨjɨ wɨdasaawɨna. Wɨdasaawɨna kye' kumɨre kwaari'masɨramɨnya kɨlɨka maarɨna yeva laamuyajɨ yɨ'baaka lɨvamakuna. Lɨvamakuna yesaraavɨna Juthaazai Jizaazaryawɨnna yɨbwaramakuna. 
JHN.18.4	Sarevɨdaa'nyɨ Jizaazai gamɨnyɨne yuyangɨ yɨma'nya'ne yawɨ'na yakei, badaapiyaraayabanna bɨna. Badaapiyaraayabanna bɨna yaka wɨdɨna “Aarɨna bɨ'manɨgava?” 
JHN.18.5	Kumɨ ja'nawɨdɨna “Naazaretɨ mwaalyai Jizaazarɨna bɨwoinera.” Jizaazai wɨdɨna “Sahwainyɨ nɨmɨnyɨra.” Sagaa' kumɨnyaba Juthaazai yɨbwarɨdaakwiai daavakelyɨ. 
JHN.18.6	Jizaazai “Sahwainyɨ nɨmɨnyɨra,” wɨdɨna yakevɨdaa'nyɨ kumɨ samwi yɨgɨ'daa'na yeva kwaakewɨnna walakuna ye'. 
JHN.18.7	Sarevɨdaa'nyɨ sai ayɨna yɨwaara'na “Aarɨna bɨ'manɨga'?” Yɨwaara'na kya' kumɨ sara wɨdɨna “Naazaretɨ mwaalyai Jizaazarɨna bɨ'manɨgo.” 
JHN.18.8	Jizaazai ja'nawɨdɨna “Mena yɨhɨthɨwa. Sahwainyɨ nɨmɨnyɨra. Nɨmɨnyɨ bɨ'manɨgasavɨdaa'nyɨ a'mwe dara nɨmɨrera wɨpɨka!” 
JHN.18.9	Mena wɨdake' “Yune'na nebulya'na yɨma'nana!” daka sara wɨdɨna ya'. Dara wɨdakesɨ. A'mweraavɨ nyɨjaavagɨnyarajɨya aane pwai kwarɨ myagalya'mayɨwa.
JHN.18.10	Sarevɨdaa'nyɨ munnaanyavɨ Saaimonɨ Pitai kwaari'masɨramɨnya' maruzaainyɨna yakei. Kwaari'masɨramɨnya sa' labwa'nyɨna yaka pwarɨ davɨna. Gotɨyarɨna Yɨra'de Naangere yaasɨwa'wawɨnyai damerari bɨna yaka daavɨna. Sai daavɨna kya' Pitai gamɨre kadɨki' aangasɨmagɨnyɨ' yuna daku'na. A'mwe sarɨne yaya' “Maalɨkaazala.” 
JHN.18.11	Kadɨki' yuna daku'na yakevɨdaa'nyɨ Jizaazai Pitarɨ wɨdɨna “Gɨnnya kwaari'masɨramɨnya' ayɨna duzaainana! Gara yawɨ'manɨgɨna! Nɨmaamaangei daanga naanga nyɨvɨnade'ne kaapɨya' nyɨjaawaka sa' manyɨ yɨdeinyɨ daa! Nɨde'nanyɨ.”
JHN.18.12	Sarevɨdaa'nyɨ aawɨlasarajɨ kumɨre maremwaaide naangelyɨ Juya damerajɨ sara Jizaazarɨ galalɨmwanna yeva gamɨre asawaarɨ wɨla pwɨyɨna yeva 
JHN.18.13	sɨnnawɨ a'mwe Anaazaryawɨnna makuna. Sare' dare'nesɨ. Sagaa' Gotɨyarɨna Yɨra'de Naangei Kaayapaazai mwaalakei. Kaayapaazarɨ ganyaalɨmaangei Anaazai mwaalakelyɨra. 
JHN.18.14	Nabaai Kaayapaazai sai Juyaraavɨ wɨdɨna “Gave pwai a'mweraavɨna balaja' yɨ sa' tewaanyasɨra.” Sara wɨdɨna yakelyɨ Kaayapaazai.
JHN.18.15	Saaimonɨ Pitalyɨ Jizaazare pwalyɨ saraai Jizaazarɨ mɨdɨnna. Gamɨrei pwarɨna Gotɨyarɨna Yɨra'de Naangei nayaa yawɨ'na yadelyɨ. Yawɨ'na yadei angwaasavɨ kusɨlaanna Jizaazalyɨ wɨlaawɨna. Jizaazarɨ kuna mɨdɨnna yagɨlyai wɨlaawɨna. 
JHN.18.16	Wɨlaawɨna kya' mwasɨlaa tɨkuryaba Pitai daavɨna. Sarevɨdaa'nyɨ gamɨre pwarɨna Gotɨyarɨna Yɨra'de Naangei nayaa yawɨ'dei sai mwasɨlaanna ayɨna walyuna yaka tɨkuryavɨ maremwaaide sɨdɨraayavɨ wɨdɨna yaka kusɨlaanna Pitarɨ makuna. 
JHN.18.17	Sarevɨdaa'nyɨ tɨkuryavɨ sɨdɨraaya' Pitarɨ wɨdɨna “Pwaigɨjɨ a'mwe sahwareigɨ midaaka?” Sai kwaasɨ wɨdɨna “Aawa, nɨmɨ mɨka!”
JHN.18.18	Sagaa' yɨrɨlyagaakɨ. Sare'na damerajɨ yaasɨwa'wawɨnyarajɨ dɨka marira'na yeva savɨ daavɨna yeva yɨmwannyɨna. Yɨmwannyɨna yadaapi Pitai bɨna yaka kumɨnyaba daavɨna yaka yɨmwannyɨna ya'.
JHN.18.19	Sarevɨdaa'nyɨ a'mwera dɨnyɨna “Anaazai, Gotɨyarɨna Yɨra'de Naanga pwalyɨ.” Nabaai dɨnyɨna yesai A'mwe Anaazai Jizaazarɨ yɨwaara'na. Gamɨreraavɨnajɨ gamɨre wɨjɨwaakyavɨnajɨ yɨwaara'na. 
JHN.18.20	Sara yɨwaara'na kya' Jizaazai ja'nawɨdɨna “Yuyagaa' Kwaakevakɨyaraayaba yuyaraavɨ ku'maayaba wɨdadɨnyainyɨra. Juyainaavɨre lotuangengɨjɨ Gotɨyare Angevɨjɨ saba wɨjɨwaakɨna. Juya yuyara yɨkabadɨvɨsaba yuna wɨjɨwaakɨna yadɨnyainyɨ. Lɨka yulya'na yagaala aane pɨrɨ' kɨrɨ' mujadɨnyainyɨ. 
JHN.18.21	Sara yadɨnyainyɨne'na baa'na nyɨwara'mwaa? A'mwera kadɨka nyu'nesaraavɨ yɨwaarava'gɨzɨ gɨthɨpɨ'derera. Yɨthaa, kumɨ yagaala sara wɨde'na nayaa yawɨ'na yesa'nanyɨra.” 
JHN.18.22	Sai sara wɨdɨna yakegaa' dame pwai Jizaazare maangwɨdaanyaba asasɨ jɨrɨ'bwararanna yaka wɨdɨna “Amɨ, Gotɨyarɨne Tamira'de Naangerɨ sara baa'na ja'nawɨdɨwaana!”
JHN.18.23	Jizaazai ja'nawɨdɨna “Nɨmɨ kayaa'na wɨdɨwɨjɨ kwajɨ sa'na dava yuyara mwaaihasaraavɨ duzɨwaakya! Sa'na nɨmɨ tewaanna wɨdɨwe' baa'na nyɨramwaana?”
JHN.18.24	Sarevɨdaa'nyɨ Jizaazai wɨla kuna pwɨyɨnɨkerɨ Anaazai yaasɨna kya' Gotɨyarɨna Yɨra'de Naangei Kaayapaazaryawɨnna pwara makuna ye'.
JHN.18.25	Sɨnnawɨ dɨkeyaba Pitai daavɨna yaka dɨkevɨ kuna yɨmwannyɨna. Kuna yɨmwannyɨna yadaa'nyɨ pwara Pitarɨ wɨdɨna “Nabaai, a'mwe sahwareigɨ midaaka?” Pitai kwaasɨ wɨdɨna “Aawa, nɨmɨ mɨka!”
JHN.18.26	Saba Gotɨyarɨna Yɨra'de Naangere yaasɨwa'wawɨnya pwai mwaalɨna. Pitai a'mwere kadɨkikɨ yuna daku'na gamɨjɨyarajɨyai mwaalɨna. Sai mwaalɨna yaka wɨdɨna “Wawɨnyavɨ salyɨyaigɨnyɨ tɨnna magwanganyɨjɨwa?” 
JHN.18.27	Sarevɨdaa'nyɨ Pitai kwaasɨ ayɨna wɨdɨna “Aawa.” Wɨdɨna yakegaa' yɨme'nya'bɨ' kukuraayai jaka dɨna ya'.
JHN.18.28	Sarevɨdaa'nyɨ Kaayapaazare angevɨdaa'nyɨ Ga'maanɨya naangere anga kotɨyavɨna Jizaazarɨ makuna. Sagaa' byaaka mena yakegaakɨ. Jizaazarɨ makuna yeva Juyara dɨna “Ga'maanɨyaraavɨre anga kotɨyavɨna wɨlawaajɨ nemɨ kɨmaakeina nyɨma'naadɨka! Aawa. Pari'ma'munne tɨka naade'na,” deva kotɨyavɨ mwɨlaawie'. 
JHN.18.29	Sarevɨdaa'nyɨ mwasawɨ daavesawɨnna A'mwe Paailatɨ walyuna yaka yɨwaara'na “A'mwe darɨna kotɨyavɨ be kayaa'nanya'na dɨvanɨgatavaka?”
JHN.18.30	Kumɨ ja'nawɨdɨna “Sai kayaa'nanya' myajɨ kwajɨ gɨmɨnyawɨnna mamakabi kyaadɨka!” 
JHN.18.31	Sarevɨdaa'nyɨ Paailatɨ wɨdɨna “Sahwaihi makwalyuna yapi sarɨnnya kɨwɨnya'na kotɨya' a'mwerɨ jɨla!” Juyara wɨdɨna “A'mwe Romɨyaihi kɨwɨnya' nedakadɨvɨ' ‘Kotɨya'na aane pwai kwarɨ maramakɨpɨnera!’ Sara nedadɨvɨsaihɨlyɨ.” 
JHN.18.32	Sɨnnawɨ Jizaazai “A'mwera nɨmɨnyɨ sara kyapɨjɨ balɨdeinyɨ,” wɨdakesɨ. “Gamɨre yagaala sa' yune'na nebulya'na yɨma'nana!” Gotɨyai kadozɨ Juyara sara wɨdɨna yesasɨ.
JHN.18.33	Sarevɨdaa'nyɨ Ga'maanɨyaraavɨre anga kotɨyavɨ Paailatɨ ayɨna wɨlɨna yaka Jizaazarɨna dameraavɨ wɨdɨna “Dalyamaraawila!” Sara wɨdɨna yaka Jizaazarɨ wɨdɨna “Juyaraavɨ maremwaaidɨnya Kingɨyaigɨ daaka?” 
JHN.18.34	Jizaazai ja'nawɨdɨna “Nyɨwara'mwaanya' gɨnnya yagaalya' dɨngaka? Pwara nɨmɨnyɨna gɨthɨwaasa' dɨngaka?” 
JHN.18.35	Paailatɨ ja'nawɨdɨna “Juyainyɨ daaka! Nɨmɨnyawɨnna gɨnnya yɨsavaakɨyara Juyarajɨ Gotɨyarɨna yɨra'dɨvɨta naangerajɨ sara gɨmarɨmwaihɨwaa'. Berɨ' yagɨneigɨnaka!” 
JHN.18.36	Jizaazai ja'nawɨdɨna “Kwaaka davakɨ nɨmɨre maremwaalyabwi maayasɨra. Kwaaka davakɨ maremwaaidɨnyainyɨ kwajɨ nyɨmɨdɨdɨvɨsara dɨna ‘Juyara sahwarɨ nagalalɨmwabɨka!’ kadɨpɨka! Sara dɨna yɨpɨjɨ kwajɨ Juyaraavɨ mala karabɨthɨka! Sare' Kwaaka davakɨdaa'nyɨ nɨmɨre maremwaalyabwi mwarika.” 
JHN.18.37	Sarevɨdaa'nyɨ Paailatɨ wɨdɨna “Nabaai, sarevɨ maremwaaidɨnya Kingɨyaigɨ daaka?” Jizaazai ja'nawɨdɨna “Nɨmɨnyɨna nyɨdɨwaa ‘Kingɨyaigɨnyɨ.’ ‘Nebulyabwina wɨjalɨkurakɨma!’ dɨna yena nɨwaa' nyɨmaarakeinyɨ, Kwaakevakɨ yɨma'neinyɨ. Sareinyɨ nɨmɨre wawɨnyasɨ. Gazaizai nebulyavɨna wɨvu'nadei nɨmɨre maanguraayavɨ kadɨka nyu'nɨvanɨkelyɨra.” 
JHN.18.38	Paailatɨ wɨdɨna “Nebulyabwi berɨvaka!”
JHN.18.38	Sagaa' mwasawɨ Juyaraayawɨnna Paailatɨ ayɨna wɨna yaka wɨdɨna “Mena yawɨrena dɨna yɨwa. Sai kayaa'nanya myɨwakelyɨ. 
JHN.18.39	Sa'na kɨrɨ' sarɨmɨrebwina Pari'ma'munnegaa' kalavuzarɨ yagalya'ma'dɨnyainyɨ. Sarevɨdaa'nyɨ Juyaihɨre Kingɨyarɨ yagalya'mavɨjɨwa? Sɨmunya gara yawɨ'mwaa'?” 
JHN.18.40	Sarevɨdaa'nyɨ kumɨ jaka ayɨna wɨdɨna “Aawa, sai mɨka! Aawa. Baravaazarɨ nejaama!” Baravaazai sai kuka yɨpalamaa'delyɨ.
JHN.19.1	Sarevɨdaa'nyɨ Paailatɨ sara wɨdɨna kya' aawɨlasara Jizaazarɨ maarɨna yeva wɨla lannakesɨ sara tamɨna. 
JHN.19.2	Mena tamɨna yeva taanya lannaka kave gɨhɨpaina yeva yamɨngaina yeva mwaaihɨ'nya lannake' gamɨre mɨnyagɨnyavɨ yɨlakɨna. Gamɨre mɨnyagɨnyavɨ yɨlakɨna yeva kwaabɨyɨvɨta wayaake' egwewaarɨ yewaa'bwa'na yeva 
JHN.19.3	gamɨnyawɨnna bɨna yeva kwaasɨ yagaala wɨdɨna “Naangeigɨ! Yuyagaa' Juyaraavɨre Kingɨyaigɨ dɨmwaala!” Sara wɨdɨna yeva kunnya araraalyajɨ gamɨre sɨnnyavɨ jɨrɨ'bwararanna ye'.
JHN.19.4	Anga mwasawɨnna Paailatɨ ayɨna walyuna yaka kwala bwa'naanyavɨ wɨdɨna “Yɨthaa, tamakya'na gamɨre kayaa'nanya' mwari'. Nɨmɨ bɨrɨna bɨrɨna yena gamɨre kayaa'nanya' mwanganyɨwa. Dahaa' ‘ “Paailatɨ gamɨnyɨ yɨwetawakya' mabɨramaariwaka,” yawɨpɨka!’ dena sarɨmɨnyabanna makabɨvanɨge.” 
JHN.19.5	Sarevɨdaa'nyɨ Jizaazai mwaaihɨ'nya lannake' yɨlakɨnɨke' kwaabɨyɨvɨta wayaake' yewaa'bwa'nɨkei mwasawɨnna walyuna. Mwasawɨnna walyuna kya' Paailatɨ kumɨnyɨ wɨdɨna “Yɨthaanyɨla! A'mwe dalaakana!”
JHN.19.6	Sarevɨdaa'nyɨ Gotɨyarɨna yɨra'dɨvɨta naangerajɨ damerajɨ tɨnna wanganeva jaka dɨna “Yɨsavɨri nilɨya dɨramo! Yɨsavɨri nilɨya dɨramo!” Jaka dɨna kye' Paailatɨ wɨdɨna “Nabaai, sarɨmɨ maarapɨri yɨsavɨ nilɨya dɨramyɨla! Sare' dare'nesɨ. Nɨmɨ gamɨnyɨ mabɨramaariwa yɨwetawakya'!” 
JHN.19.7	Juyara ja'nawɨdɨna “Nemɨ kɨwɨnya' kɨnɨnnakeine. ‘Gotɨyarɨ Gawaalɨvaangeinyɨra,’ kwaasɨ sara nedɨvanɨke'na nemɨre kɨwɨnya' dara dɨnɨ' ‘Balana!’ ”
JHN.19.8	Sarevɨdaa'nyɨ Paailatɨ yagaala sa' kadɨka wɨ'nyɨna yaka lɨka naanga yɨna yaka 
JHN.19.9	Ga'maanɨyaraavɨre kotɨangevɨ ayɨna wɨlɨna yaka Jizaazarɨ yɨwaara'na “Gawɨdaasaigɨnaka?” Sara yɨwaara'na kya' kɨrɨ' Jizaazai maja'nawɨjɨna. 
JHN.19.10	Sarevɨdaa'nyɨ Paailatɨ wɨdɨna “Nɨmɨnyɨ manyɨjɨwaana? Jawɨka! A'mwe naangeinyɨ, gɨmɨre wɨlyabaai yaarɨna kya'muri dɨwode dɨragɨnya' kɨnɨnnakeinyɨ. Nabaai, ‘Yɨsavɨri nilɨya dɨramyɨla!’ kuda'muri dɨvaide dɨragɨnya' kɨnɨnnakeinyɨra. Sare'na jawɨka!” 
JHN.19.11	Jizaazai ja'nawɨdɨna “Gɨmɨre dɨragɨnya' Sɨgunyavɨdaa'nyɨ Gotɨyai magɨzaayajɨ kwajɨ dɨragɨnya aane pɨrɨ' kɨrɨ' kɨnɨnnakeigɨ mamwaalyɨ kyɨdɨka! Sarevɨ gɨmɨnyawɨnna a'mwe kwai nyɨmakabɨwakei, kayaa'nanya naange' kɨnɨnnakelyɨra. Gɨmɨ kayaa'nanya maalɨke' kɨnɨnnakeigɨnyɨra.” 
JHN.19.12	Sarevɨ Paailatɨ kadɨka wɨ'nyɨna yaka dɨna “Jizaazarɨ makwaasɨma!” Dɨna yaka yaamɨjɨ yaamɨjɨ yɨna. Yaamɨjɨ yaamɨjɨ yɨna yadaa'nyɨ kɨrɨ' Juyara jaka naanga wɨdɨna “Sarɨ makwaasɨja' Romɨyaihɨrɨ yɨhɨmaremwaaide Sizaareigɨ mɨka! Gazaizai dada ‘Kingɨyainyɨ,’ a'mwe sai Sizaarɨna yɨkamaangelyɨra!”
JHN.19.13	Sarevɨdaa'nyɨ sa Paailatɨ kadɨka wɨ'nyɨna yaka kusawɨdaa'nyɨ mwasawɨnna Jizaazarɨ wɨlamaraawɨna yaka kotɨya' yadei yawɨbwa'derɨ namwaalyɨsavɨ walamwaaina. Saba Angwaata Sɨlaange' wo'nɨkesɨ. Nabaai, Yɨvɨruyagaalya' Gavaatha wo'nɨkesɨ. 
JHN.19.14	Sagaa' Pari'ma'munne wona sagaakɨ. Sagaa' kumɨre yuya yovɨrawakyagaa'. Sɨrɨgwajahaa' aya kɨgaa' yɨma'nakegaakɨ. Paailatɨ walamwaaina yaka Juyaraavɨ wɨdɨna “Yɨthaanyɨla! Dai sarɨnnya Kingɨyalyɨ.” 
JHN.19.15	Sarevɨdaa'nyɨ sahwara jaka naanga wɨdɨna “Dɨramakya! Dɨramakya! Yɨsavɨri nilɨya dɨrama!” Paailatɨ yɨwaara'na “Sarɨnnya Kingɨyarɨ yɨsavɨri nilɨya tamɨdei daaka! Sara danyɨdɨwaava!” Gotɨyarɨna yɨra'dɨvɨta naangera ja'nawɨdɨna “Nemɨre kingɨya pwai mamwaalyɨ'. Sizaai gavei kingɨyalyɨra.” 
JHN.19.16	Sarevɨdaa'nyɨ sagaa' Paailatɨ “Sarɨ yɨsavɨri nilɨya tabɨka!” daka wɨmwangɨmwaaihɨna ya'.
JHN.19.16	Sarevɨdaa'nyɨ aawɨlasara yɨsawa' Jizaazarɨ wɨmaarina yeva Jizaazarɨ makwalyuna. 
JHN.19.17	Jizaazarɨ makwalyuna yadɨvɨ' sai gannya yɨsawa' yɨkwa'na yaka Gɨlemɨnyagɨnyaba wo'nɨkewɨnna makuna. Saba Yɨvɨruyagaalya' Golɨhota wo'nɨkesɨ. 
JHN.19.18	Makuna kya' aawɨlasara yɨta savɨri nilɨya tamɨna. Nabaai, yɨsawaarɨri a'mwe pwaraarɨ nilɨya tamɨna yesaraalyɨ. Jizaazare aangasɨmagɨ pwarɨ nilɨya tamɨna, kwanaamimagɨ pwarɨ nilɨya tamɨna. Tɨnnyaba Jizaazai. 
JHN.19.19	Paailatɨ pɨkarya yɨda'na yaka aawɨlasaraavɨ wɨdɨna “Jizaazarɨ yɨsavɨ yagaala da' jɨlakyɨla!” Sara wɨdɨna kya' sara yɨlakɨna. Dara pɨkarya yɨda'na “Jizaazai, Naazaretɨ mwaalyai Juyaraavɨ maremwaaidei Kingɨyai.” 
JHN.19.20	Sara yɨda'nɨke' yɨsavɨri Jizaazarɨ nilɨya tamesaba Anga Jeruzaalemɨ aya kɨba wara'. Jeruzaalemɨ maalɨkeba wa'nɨke'na Juya kwalaalyara pɨkarya sa' tɨnna wanganna. Pɨkarya sa' Yɨvɨruyagaalyasɨ Romɨyaraavɨre yagaalyasɨ Gɨrikɨyaraavɨre yagaalyasɨ yɨda'nɨkesɨ. 
JHN.19.21	Sarevɨdaa'nyɨ Gotɨyarɨna yɨra'dɨvɨta naangera Juyara Paailatɨmɨ wɨdɨna “ ‘Juyaraavɨ maremwaaidei Kingɨyai,’ pɨkarya myavɨkaryɨnnera! Aawa. Javɨkarya! ‘A'mwe dai wɨdadelyɨ “Juyaraavɨ maremwaaidɨnyainyɨ Kingɨyainyɨreva.” ’ ” 
JHN.19.22	Paailatɨ ja'nawɨdɨna “Nɨmɨ mena yɨda'mwe' yɨda'mwana! Mi'nanyɨra.”
JHN.19.23	Yɨsavɨri Jizaazarɨ nilɨya tamevevɨdaa'nyɨ aawɨlasara Jizaazarɨ baazɨ'ma'nya saza maarɨna yeva yanga munne'. Pɨwa' pwai maarɨna, pɨwa' pwai maarɨna, aawɨlata pwaraai pwaraalyara maarɨna. Nabaai Jizaazarɨ baazɨ'ma'nya saamɨnaange' maarɨna. Baazɨ'ma'nya sa' yavɨkaryagaa' magipwalyakesɨ. Sa' yuneba tɨlayalawakɨna yakesɨ. 
JHN.19.24	Sarevɨdaa'nyɨ baazɨ'ma'nya saamɨnaange' maarɨna yeva dɨnyɨna “Baazɨ'ma'nya da' yuneba gave pɨrɨ'na mɨwɨ'nɨke' lihɨvalawaajɨ namunnaadɨka! Aawa. Nemɨ saatuya wasɨ'nyɨ wasɨ'nya yawaajɨ saatuya' tewaanya wavɨlavajai maaradesɨ.” Sare'na Gotɨyai “Nɨmɨre bukuya' dɨnɨke' nebulya'na yɨma'nana!” kada' sara ye'. Gotɨyare bukuya' dara dɨnɨ'
JHN.19.24	“Nɨmɨre kwaabɨhannya yɨvɨta saza yanga munne'.
JHN.19.24	“Nɨmɨre baazɨ'ma'nya'na saatuya' yeva wavɨlavakei maara'.”
JHN.19.24	Sarevɨdaa'nyɨ aawɨlasara sara ye'.
JHN.19.25	Yɨsavɨri Jizaazarɨ nilɨya tamesaba maalɨkeba ganaangesɨ ganyɨwanaangesɨ Kɨlopaazare balaange' Maarɨyaasɨ Maahɨthaala mwaalya' Maarɨyaasɨ sa daavɨna. 
JHN.19.26	Sarevɨdaa'nyɨ Jizaazai tɨnna wanganna. Nabaai gamɨrerɨna tewaanya wɨvu'nakei saba daa'dɨ'nyɨ tɨnna wanganaka ganaangevɨ sarɨna wɨdɨna “A'mwe'gɨ, yɨthaa, sai jɨvwaalɨvaangelyɨ.” 
JHN.19.27	Wɨdɨna yaka gannyarɨ wɨdɨna “Yɨthaa! Dahaa' a'mwe sa' gɨnnya gwaangesɨ.” Sara wɨdɨna yakegaa'daasɨ gannya angevɨ a'mwe savɨ maremwaala'.
JHN.19.28	Sagaa' Jizaazai dara yawɨrake' “Yuya mena daaka!” Sara kada' Gotɨyai “Nɨmɨre Bukuya' dɨnɨke' yuneba nebulya'na yɨma'nana!” kada' wɨdɨna “Aalya'na mɨjɨka nyɨwaka.” 
JHN.19.29	Saba maa'gulyavɨ waainɨya kayaa'nanya' yɨ'nɨkesɨ. Sarevɨdaa'nyɨ waainɨya savɨ saalaalyavɨya jɨ'mɨnya' paihɨna yeva yɨta yɨzopɨya taanyavɨ jɨ'mɨnya' baazɨ'makuna yeva Jizaazarɨ maryɨkɨ dɨhaihɨrakɨna. 
JHN.19.30	Sarevɨdaa'nyɨ mi'na dɨhaihɨrakɨna yesagaa' Jizaazai waainɨya' yaamɨjɨ nyɨna yaka wɨdɨna “Yuya menanyɨra.”
JHN.19.30	Gannya mɨnyagɨnya' tuta'naraka gannya kuryai wɨmwangɨmwaaihɨna ya'.
JHN.19.31	Sagaa' Juyara kunnya Kwazaakegaa'na yovɨrawakɨna yadɨvɨsagaakɨ. Nabaai, Kwazaakegaa' sagaa' Pari'ma'munnegaa' Kwazaaka naangegaakɨ. Kwazaaka naangegaa'na Juyara “Nemɨre tewaanyagaa' yɨsangɨ gɨlaayara warɨna nyɨpɨdɨka!” dɨneva Paailatɨmɨ yɨwaara'na “ ‘A'mwera baibɨka!’ nedɨwaanyaraavɨ sɨvɨla kayaaka karɨngɨrawaajɨ yarai kabalapɨri yɨsangɨdaasɨ makwalɨna yaadeina daaka?” 
JHN.19.32	Paailatɨ “Yo,” wɨdakevɨdaa'nyɨ aawɨlasara bɨna. Pɨrɨ' daresɨ. Jizaazaryaba a'mweraarɨ tameta pwarɨ sɨvɨlyaraai tɨngɨ'na, pwarɨ sɨvɨla tɨngɨ'na. 
JHN.19.33	Sɨvɨla tɨngɨ'na kye' pɨrɨ' daresɨ. Jizaazaryawɨnna bɨna yeva dara wanganesa' “Ai, a'mwe sai mena davaimwaka!” Sara deva gamɨre sɨvɨlyaraai marɨngɨrina. 
JHN.19.34	Aawa. Gamɨre sɨvɨlyaraai marɨngɨri kye' kɨrɨ' aawɨlata pwai Jizaazare lɨgɨlɨgɨsaba sɨramɨnya saamɨnyasɨ lɨvadaakuna. Sɨramɨnya' lɨvadaakuna kya' yɨme'nya'bɨ' tawesɨ aalyasɨ bwalaravaawɨna ya'. 
JHN.19.35	Sarɨmɨ wɨ'nɨpɨne'na nɨmɨ tɨnna sara wangane sara yɨhɨzalɨkurakɨwa. Jalɨkurakya sa' nebulyasɨ. “Sarɨmɨ dɨlɨmwagyɨla!” dena sainyɨ dara yawɨ'mwa “Nɨmɨ nebulya'na yɨhɨthɨvanɨgesɨra.” 
JHN.19.36	Sare' dare'nesɨ. Sɨnnawɨ Gotɨyai “Nɨmɨre bukuya' dɨnɨke' yune'na nebulya'na yɨma'nana!” kada' aawɨlasara sara ye'. Dara dɨnɨ' “Gamɨre yagɨnya aane pɨrɨ' kɨrɨ' marɨngɨri yadesɨra.” 
JHN.19.37	Nabaai Gotɨyare Bukuya gabinyaba dɨnyɨna “A'mwera pwarɨ sɨramɨnya saamɨnyasɨ lɨvadaakwapɨjɨ sarɨ tɨnna wangabɨ'delyɨ.” Sara dɨnɨkesɨ.
JHN.19.38	Sa mena yesagaa' Paailatɨmyawɨnna a'mwe naangei Jozepɨyai Aarɨmathɨya mwaalyai wɨna yaka yɨwaara'na “Jizaazarɨ gɨlaayarɨ maarɨjɨwana?” Jozepɨyai sai Jizaazarei mwaalakelyɨ. Kɨrɨ' Juya naangera Jizaazareraavɨna sɨnna tɨka wɨdavakevɨna lɨka ya'. Sa'na Jizaazarei mwaalake' lɨka yulyarakei. Sagaa' navɨka mwaalɨna yakei yɨwaara'na “Gɨlaayarɨ maarɨjɨwana?” Sara yɨwaara'na kya' Paailatɨ wɨdɨna “Yo, gɨlaayarɨ dulamaraawa!” Wɨdɨna kya' Jozepɨyai wɨlaawɨna yaka gɨlaayarɨ makabɨna. 
JHN.19.39	Makabɨna yadaa'nyɨ A'mwe Nikothimaazai Jozepɨyalyɨ bɨna. Nikothimaazai sai sɨnnawɨ sawɨsavɨ Jizaazaryawɨnna angyɨrɨ'maata yakelyɨ. Sai marazɨnanya wabatɨrɨnya' makabɨna. Marazɨnanya mesɨ marazɨnanya alozɨyasɨ yegɨrɨlya' gɨlaayaraavɨ yɨ'dɨvɨsa' Juyara. Nikothimaazai marazɨnanya taanga teti (30) kilohɨraamɨ makabɨna. 
JHN.19.40	Sarevɨdaa'nyɨ Jozepɨyalyɨ Nikothimaazalyɨ saraai Jizaazare kɨlaakejɨkɨ marazɨnanya' wakɨna yadi' kwaabɨhannya saamɨnyajɨ pwɨyɨna yagi. Sara yɨna yagɨlyabwi Juyara kumɨre gɨlaayaraavɨ wakya'ne'na sara yadɨvɨsabulyɨ. 
JHN.19.41	Yɨsavɨri Jizaazarɨ nilɨya tamɨna yesaba yɨwawɨnya' warɨkebera. Yɨwawɨnyavɨ gɨlaayarɨ wakya'ne' simaange' warɨ'. Sagaa' simaangevɨ gɨlaaya aane pwai kwarɨ mwaki yadɨvɨsasɨ. 
JHN.19.42	Sarevɨdaa'nyɨ saba simaanga mudɨke' warɨke'na, mwanyavɨ Juyaraavɨre Kwazaakegaa'na saraai Jizaazarɨ kave wɨlakɨna yagɨlyaraalyɨ.
JHN.20.1	Wikɨyavɨne yɨrɨka sɨnnawɨnya' Saadehaa' yɨrɨkunyagaa' jɨhɨnyavɨ simaangevɨna Maahɨthaala mwaalya' Maarɨyaa' wɨna yaka tɨnna dara wanganake' “O, Nɨwaava, simaadɨkuryavɨ sɨlaange' davasɨnadaavɨka!” 
JHN.20.2	Sarevɨdaa'nyɨ kaanyave'na kaanyave'na wɨna. Jizaazarɨ gannya pwarɨna tewaanya wɨvu'nadei salyɨ Saaimonɨ Pitalyɨ saraaryawɨ yɨ'ma'na yaka saraarɨ wɨdɨna “Simaangevɨdaa'nyɨ pwara Naangerɨ makwalyuna kyɨwaa' nemɨ yawɨ'na ‘Gazɨyaka? Gɨlaayarɨ gazɨ makuwaatabanaka?’ ”
JHN.20.3	Sarevɨdaa'nyɨ Pitalyɨ Jizaazare pwalyɨ ya'ma'na yagɨla walyaabɨna yagɨla simaangevɨna yarai wɨna. 
JHN.20.4	Saraai kaanyave'na wodaakɨlyɨ kɨrɨ' Jizaazare pwai kaanyave'na naanga yaka Pitarɨ wavɨla'na yaka sɨnnawɨ simaangevɨ yɨ'ma'na. 
JHN.20.5	Mi'na yɨ'ma'na yaka walaruta'nyɨna yaka kusawɨ kwaabɨhannya saamɨnya tɨnna wanganna. Tɨnna wanganna yaka kɨrɨ' kusawɨnna mulaawina. 
JHN.20.6	Kusawɨnna mulaawi yadaa'nyɨ dɨvidaasɨ Saaimonɨ Pitai bɨna yaka simaanga kusawɨnna yarai bulaawɨna. Yarai bulaawɨna yaka savɨ kwaabɨhannya saamɨnya wa'dɨsɨ tɨnna wanganna. 
JHN.20.7	Nabaai Jizaazarɨ mɨnyagɨnyavɨ kwaabɨhannya saamɨnya' gwavaaihɨ'nɨke' tɨnna wanganna. Kwaabɨhannya sa' kwaabɨhannya saamɨnya pɨnɨngyaba mwari ya'. Aawa. Gabinyaba gwavaaihɨ'nɨke' wa'dɨsɨ tɨnna wanganna. 
JHN.20.8	Pitai tɨnna wanganna yakevɨdaa'nyɨ sɨnnawɨ simaangevɨ Jizaazare pwai yɨ'mavakei sagaa' wɨlɨna yaka tɨnna wanganna yada Jizaazarɨna lɨmwanna ya'. 
JHN.20.9	Sare' dare'nesɨ. Sagaa' Gotɨyare Bukuya' dɨnɨke' “Sai mena balori ayɨna dɨkaavadelyɨra,” sa' dɨnɨke'na kɨrɨmɨ myawɨri yagɨlyaraalyɨ. 
JHN.20.10	Sarevɨdaa'nyɨ kɨrɨnnya angevɨna saraai Jizaazareraai ayɨna wɨna yagi.
JHN.20.11	Maarɨyaa' ayɨna bɨna yaka simaangevɨ mwasawɨ daavɨna yaka kɨnna dɨna. Kɨnna kuna dɨna yadevɨdaa'nyɨ walaruta'nyɨna yaka simaangevɨ kusawɨ tɨnna wanganna yaka 
JHN.20.12	Gotɨyare mamaaya ejelɨyaraarɨ tɨnna wanganna. Ejelɨyaraai baazɨ'ma'nya yaaka baazɨ'ma'nagɨleraai. Jizaazarɨ kɨlaakejɨ' warakeba saraai walamwaaina yagi. Mɨnyagɨnyayaba pwai walamwaaina, sɨvɨlyaraaryaba pwai walamwaaina yagi. 
JHN.20.13	Maarɨyaa' tɨnna wanganna kya' saraai wɨdɨna “A'mwe'gɨ, kɨnna baa'na dɨvanɨgɨna?” A'mwe' wɨdɨna “Pɨwɨnna nɨmɨre Naangerɨ makuna kyɨwaa' kumɨ wakɨna yɨwaasa'na nɨmɨ mwanganyɨwe'nyɨ.”
JHN.20.14	Sara wɨdɨna yakegaa' gɨnyɨma'nyɨna yaka saba Jizaazai daa'dɨsɨyarɨ tɨnna wanganna ya'. Sa' kɨrɨ' dara myawɨryake' “O, Jizaazai daaka!” 
JHN.20.15	Sa'na majɨ kya' Jizaazai wɨdɨna “A'mwe'gɨ, kɨnna baa'na dɨvanɨgɨna? Aarɨna bɨ'dɨ dɨvanɨgɨ?” Wɨdɨna kya' a'mwe' yawɨ'na yada “Yɨwawɨnya' yadelyɨ,” wɨdɨna “A'mwe naangeigɨ, gɨmɨ damakuwaana? Sara yagɨna nyɨdana! ‘Yɨnagaavaihaba sabanna wakuwana.’ Sara kanyɨda'gɨzɨ sawɨnna wawa'muri maraawɨde'nyɨ nɨmɨ.” 
JHN.20.16	Jizaazai wɨdɨna “Maarɨyaa'!” A'mwe' gamɨnyɨna gɨnyɨwanna yaka “Jizaazalyɨ,” daka Yɨvɨruyagaala wɨdɨna “Raavoni!” Yagaala sa' “Nyɨjɨwaakadɨnyaigɨ!” dɨnɨkesɨra. 
JHN.20.17	Jizaazai wɨdɨna “Manyɨgalalɨmwadɨnnera! Sare' dare'nesɨ. Nɨmwaryawɨnna mena ayɨna yimwaaweinyɨ daaka! Sa'na nya'mweraayawɨ nɨmɨnyɨne wɨdɨna ‘Nɨmwaryawɨnna ayɨna yɨlaawɨdeinyɨ. Sai Nɨmaamaangelyɨ. Sai Sɨrɨnɨmaangelyɨ. Sai Nɨnnya Gotɨyalyɨ. Sai sarɨmɨre Gotɨyalyɨ. Saryawɨnna ayɨna yɨlaawɨdeinyɨ,’ sara duthana.”
JHN.20.18	Maarɨyaa' Maahɨthaala mwaalya' bɨna yaka gamɨreraavɨ wɨdɨna “Ai, Naangerɨ tɨnna wangamwe'nyɨ,” wɨdɨna yaka Jizaazai wɨdake' sara wɨdɨna yakesɨra.
JHN.20.19	Sarevɨdaa'nyɨ Saadehaa' sawɨsavɨ angevɨ Jizaazarera yɨkabɨna yeva kaanya lokɨya nayaa tihɨ'na. Juya naangeraavɨna lɨka yɨna yadɨvɨ' kaanya lokɨya nayaa tihɨ'na ye'. Tihɨ'nyɨna yadɨ'nyɨ Jizaazai yɨma'naabɨna yaka kumɨnyaba daavɨna. Tɨnnyaba daavɨna yaka wɨdɨna “Nya'mweihi, kwaamu'nanya' yɨhwarana! Tewaanya dɨmwaalyɨla!” 
JHN.20.20	Sara wɨdɨna yaka gannya a'araraalyawaalyɨ gannya lɨgɨlɨgɨsaba wɨjɨwaainnyɨna ya'. Sarevɨdaa'nyɨ gamɨrera Naangerɨ tɨnna wanganeva yɨlaaya naanga yɨna. 
JHN.20.21	Sarevɨdaa'nyɨ Jizaazai ayawɨ wɨdɨna “Nya'mweihi, kwaamu'nanya' yɨhwarana! Nɨmwai nyɨdasaabakabaaibɨ' sara yɨhɨthaasɨdeinyɨra.” 
JHN.20.22	Sa' wɨdɨna yaka kumɨnyɨ pwa'nyɨ makuraasɨna yaka wɨdɨna “Kuryai Tewaanyai sarɨmɨnyɨ yɨhɨmwaalana! 
JHN.20.23	Kyɨhɨmwaalori sarɨmɨ pwara kwaraavɨre yɨwetawakya wasɨ'na kyapɨjɨ Gotɨyai sara mena wasɨ'na yadelyɨ. Kwara pwaraavɨre yɨwetawakya kuna ja'nayɨpɨja' Gotɨyai avaaina mena ja'nayadelyɨra.” Sara wɨdɨna ya'.
JHN.20.24	Kumɨnyabanna Jizaazai bakegaa' Jizaazarera sɨvɨlyɨraai ata purɨdaasɨ pwaraalyai Tomaazai kumɨjɨ mamwaalyɨna. Mamwaalyai Tomaazai gɨra'mɨraalyai. 
JHN.20.25	Sarevɨdaa'nyɨ sai ayɨna bɨna kya' sahwara wɨdɨna “Naangerɨ tɨnna mi'na wangamworɨnera.” Wɨdɨna kye' Tomaazai wɨdɨna “Kwaasɨ nyɨdɨwaa'. Gamɨre asawaarɨ nilɨya tamwa'daata yɨwihwaaryawaarɨ tɨnna mwanganyɨ yɨwɨja' yɨwihwaarya sawaarɨ nɨnnya asai malakulayɨwɨja' gamɨre lɨgɨlɨgɨsaba nɨnnya asi malakulayɨwɨja' malɨmwagyɨ yɨdeinyɨ. Arɨkawɨnyɨ.” Wɨdɨna ya' Tomaazai.
JHN.20.26	Wikɨya ayawɨnyarɨkɨ angevɨ kusawɨnna Jizaazarera ayɨna yɨkabɨna yeva angevɨ bamwaaina. Nabaai Tomaazalyɨ mwaalɨna. Sagaa' kaanya yuya lokɨya nayaa tihɨ'nɨkengɨ. Yuyara mwaalɨna yadapi kaanya tihɨ'nadɨ'nyɨ kɨrɨ' Jizaazai yɨma'naabɨna yaka tɨnnyaba daavɨna yaka wɨda' “Nya'mweihi, kwaamu'nanya' yɨhwarana!” 
JHN.20.27	Sara wɨdaka Tomaazarɨ wɨdɨna “Davɨ gɨnnya asai dakɨ! Nɨmɨre asɨraarɨ tɨnna dɨnyangana! Gɨnnya asi yɨwɨbwa'na ya'gɨzɨ nɨmɨre lɨgɨlɨgɨsaba dɨnyulakaa! Nɨmɨ kwaihwaainakeinyɨna kuna manyɨlɨmwagyadɨnyaigɨ mamwaaidɨnna! Aawa. Nyɨlɨmwadɨnyaigɨ dɨmwaala!” 
JHN.20.28	Tomaazai wɨ'nyɨna yaka ja'nawɨdɨna “Nɨnnya Naangeigɨnyɨ. Nɨnnya Gotɨyaigɨnyɨra.” 
JHN.20.29	Jizaazai wɨdɨna “Tɨnna nyanganagɨna danyɨlɨmwamwaa? Pwara tɨnna manyanganyevera kɨbanna nyɨlɨmwamwaa'. Sarera yɨlaaya naanga yadɨvɨ' tewaanaanga winɨkeraavɨ Gotɨyai wɨmwaaihaderera.” Jizaazai sara wɨdɨna yakelyɨ.
JHN.20.30	Sarevɨdaa'nyɨ pɨrɨ' daresɨ. Bukuya davɨ Jizaazai yɨjɨwaainya sajɨ tewaanya sajɨ yakengɨ yɨda'mwa. Gannyaraayaba Jizaazai naanga pɨnɨjɨ tewaanya pɨnɨjɨ kwalaalya yɨna ya'. Sangɨna bukuya davɨ myɨdayɨ yɨweinyɨ. 
JHN.20.31	Pɨrɨ' daresɨ. Sara yɨda'mwe yawɨ'na yadɨ “Pwara yagaala da tɨnna wanganapɨri dara lɨmwabɨka! ‘Jizaazai Kɨraazɨtɨyalyɨra. Gotɨyai Jizaazarɨ dahɨlakakelyɨra. Yɨthaa, Jizaazai Gotɨyare Gawaalɨvaangelyɨra.’ ‘Sara lɨmwabɨka!’ dadɨ yɨda'mwa.” Nabaai yɨda'mwe yawɨ'na yadɨ “Sahwara sara lɨmwaga'dɨvɨ' yuyagaa' gamɨre yayavɨ Jizaazarɨne gaalyabwi kɨnɨnnakera mwaaibɨka!” Sara dɨna yadɨ bukuya da' yɨda'mwa.
JHN.21.1	Sa mena yɨma'nakegaa' dɨvi Aalɨbunya Taaivɨrɨyaazavɨ Jizaazai gannyaraavɨ ayɨna wɨjɨwaainnyɨna. Dara wɨjɨwaainnyɨna yakesɨ. 
JHN.21.2	Saaimonɨ Pitalyɨ Tomaazai gɨra'mɨraalyɨyalyɨ Nataanyalɨ Kwaaka Galɨli Anga Kena mwaalyalyɨ Sevathiyarɨ gawaalɨvaangeraalyɨ Jizaazare pwaraalyɨ sara yɨkabɨna yeva aalɨbunyavɨ mwaalɨna. 
JHN.21.3	Mwaalɨna yadapi Saaimonɨ Pitai pwaraavɨ wɨdɨna “Jawɨnya maarya'neinyɨ wɨdeinyɨra.” Sara wɨdɨna kya' kumɨ wɨdɨna “Gɨmɨjɨ wawaana!” Sarera wɨna yeva aalyavɨ sɨpɨya' yɨla'dɨsɨ yɨlamwaaina. Yɨlamwaaina yeva sawɨta yuyavɨ jawɨnyanne gɨlya wasɨ'wasɨta yadaapi jawɨnya aane pwai kwai mabwalaminaawi yɨna. 
JHN.21.4	Mabwalaminaawi yadaa'nyɨ nyɨlyai gaai byɨlyɨrɨ'daasɨyagaa' aalɨmaangevɨ Jizaazai daavɨna. Jizaazai daavɨna yadɨ'nyɨ kɨrɨ' gamɨrera dɨna “Mudɨkelyɨ. Jizaazai mɨka!” 
JHN.21.5	Sarevɨdaa'nyɨ Jizaazai wɨdɨna “Kaimɨraayaihi, jawɨnya aane pɨrɨ' kɨrɨ' kɨnɨnnakeihi daaka?” Kumɨ ja'nawɨdɨna “Aawa.” 
JHN.21.6	Sai wɨdɨna “Sɨpɨyavɨ aangasɨmagɨ jawɨgɨlya' marasɨ'na yapɨri jawɨnya bwalaminaapɨ'dengɨ.” Sarevɨdaa'nyɨ aangasɨmagɨ jawɨgɨlya' marasɨ'na yeva jawɨnya naanga naanga minnɨke'na sɨpɨyavɨna ayɨna mamwagi'nyɨ yɨpɨnesɨ.
JHN.21.7	Sarevɨdaa'nyɨ Jizaazarɨ gannyarɨna tewaanya wɨvu'nakei Pitarɨ wɨdɨna “Naangelyɨ.” Sarevɨdaa'nyɨ Saaimonɨ Pitai “Naangelyɨ,” kadɨka wɨ'nyɨna yaka yarai baazɨ'ma'nyɨna ya'. Sare' dare'nesɨ. Baazɨ'ma'nya yɨrainakei kunei mwaala'. Sara yaka aalɨbunyavɨ dɨkwosɨ'na. 
JHN.21.8	Aalyavɨ dɨkwosɨ'na kya' sɨpɨyavɨ Jizaazare pwara yɨlamwaaina yeva, jawɨnya minnɨke' mwagi'nyɨna yadaapɨjɨ aalɨbumaangevɨna sɨpɨya' makuna. Sare' dare'nesɨ. Kwaakevɨdaa'nyɨ etaba mɨ'. Aawa. Mitaaya 100 (waanɨ aadɨretɨ) sɨpɨya' makuna. 
JHN.21.9	Sarevɨdaa'nyɨ maangebaarɨ sɨvɨla paihɨ'na yeva wapaasɨ dɨkwaagidɨkevɨ jawɨnya pɨraayakejɨ sa tɨnna wanganna. 
JHN.21.10	Tɨnna wanganna kye' Jizaazai wɨdɨna “Jawɨnya ma'mwaata pɨnɨ dɨmakabyɨla!”
JHN.21.11	Sɨpɨyavɨna Saaimonɨ Pitai wɨna yaka aalɨmaangevɨna jawɨgɨlya' mwagi'namaa'na. Gɨlya savɨ jawɨnya naanga minnyɨna. Jawɨnya 153 yuya sa minnyɨna yakengɨ. Jawɨnya naanga naanga sa minnaka kɨrɨ' gɨlya' mamumunyɨryakesɨ. 
JHN.21.12	Pitai gɨlya' mwagi'namaa'na kya' Jizaazai wɨdɨna “Kaajɨla! Wapaaya dɨnyɨla!” Gamɨrerajɨya aane pwai kwai yawɨ'na “Naangelyɨ,” yaka “Aaihwaigɨnaka?” dɨragɨnna myɨwaarayɨ, navɨka mwaalɨna. 
JHN.21.13	Navɨka mwaalɨna yadɨsɨ sangyawɨnna Jizaazai bɨna yaka wapaaya maarɨna yaka wɨjaavɨna ya'. Nabaai jawɨnyajɨ wɨmaarina ya'.
JHN.21.14	Sare' dahasaai dahaa' Jizaazai gannyaraavɨ wɨjɨwaainnakelyɨ. Mena balakei ayɨna dɨkaa'na yaka dahasaai dahaa' gannyaraavɨ wɨjɨwaainnyɨna yakegaakɨ.
JHN.21.15	Sarevɨdaa'nyɨ mena nesagaa' Jizaazai Saaimonɨ Pitarɨ wɨdɨna “Saaimonɨ, Jonɨmɨreigɨ, a'mwe daraavɨ nɨmɨnyɨna tewaanya wɨvu'nɨvanɨ'. Gɨmɨre gɨvu'nadevwi sahwaraavɨrebwi davɨla'manɨka?”
JHN.21.15	Pitai wɨdɨna “Naangeigɨ, yo, gɨmɨ mena yawɨ'mwaa ‘Pitai nɨmɨnyɨ nya'mwelyɨra.’ Sara yawɨ'mwaanyasɨ.”
JHN.21.15	Jizaazai wɨdɨna “Nɨmɨre sipɨzipɨya maalɨkeraavɨna wapaaya duzaama!” 
JHN.21.16	Wɨdɨna yaka pɨgasaai Jizaazai wɨdɨna “Saaimonɨ, Jonɨmɨreigɨ, nɨmɨnyɨna tewaanya gɨvu'nɨvanɨkeigɨ daaka?” Wɨdɨna kya' “Yo, Naangeigɨ,” Pitai wɨdɨna “ ‘Pitai nya'mwelyɨ,’ mena yawɨ'mwaanyaigɨnyɨ.” Jizaazai wɨdɨna “Nɨmɨre sipɨzipɨyaraavɨ dɨmaremwaala!” 
JHN.21.17	Dahasaai dahaa' Jizaazai wɨdɨna “Saaimonɨ, Jonɨmɨreigɨ, nɨmɨ ja'mweinyɨ daaka?”
JHN.21.17	Dahasaai dahaa' Jizaazai “Ja'mweinyɨ daaka?” wɨdake'na Pitai kale wiadaa'nyɨ wɨdɨna “Naangeigɨ, yuyangɨna yawɨ'mwaa. Nabaai ‘Pitai nya'mwelyɨ,’ sara yawɨ'mwaanyaigɨnyɨ.”
JHN.21.17	Jizaazai wɨdɨna “Nɨmɨre sipɨzipɨyaraavɨna wapaaya duzaama!” 
JHN.21.18	Naanga nebulya'na gɨthɨvanɨge. Mɨgɨnyaigɨ mwaalagɨnegaa' gɨnnya munnaanya' marina yadɨ ‘Yuyawɨnna wɨma!’ dɨna yadɨ sawɨnna wawagɨnyaigɨnyɨ. Sare' yadɨ kɨrɨ' neigɨ jɨma'nadehaa' gɨnnya asɨraai yɨwɨbwa'nyɨna kya'gɨri pwara gɨmɨnyɨ wɨla pwɨyɨna gyapɨjɨ ‘Sawɨnna mwɨwɨnera!’ yawɨ'dɨnyawɨ sawɨnna makuna gyɨpɨ'deigɨnyɨ.” 
JHN.21.19	Sa' Jizaazai wɨdake' dara dɨna “Pitai sara balɨna kyori sare'na Gotɨyai byaannakei yɨma'nadelyɨra.” Pitarɨ wɨdɨna “Dɨnyɨmɨdɨnaama!”
JHN.21.20	Pitai gɨnyɨwannyɨna yaka dusɨmagɨ Jizaazare pwarɨ tɨnna wanganna. Sarɨna Jizaazarɨ tewaanya wɨvu'nakelyɨ. Sai kɨgaa' wapaaya tɨka nyɨna yesagaa' Jizaazaryaba walamwaainɨke', Jizaazarɨ kave yɨwaara'na “Naangeigɨ, gɨmɨnyɨ yɨkamaangeraavɨna givwarɨdaakwodei aaihwalaka?” sara yakelyɨ. 
JHN.21.21	Sarevɨdaa'nyɨ Pitai tɨnna mi'na wanganna yaka Jizaazarɨ wɨdɨna “Naangeigɨ, dɨwaanya'na a'mwe sarɨna berɨvaka?”
JHN.21.22	Jizaazai wɨdɨna “Nɨmɨ sarɨna yawɨ'na ‘Kaanya ayɨna bɨdehaa'na sai kuna yemwaaladelyɨ.’ Sara yawɨ'na yɨwɨja' gɨmɨre wawɨnya' daaka! Sarebwina madɨnneigɨnyɨ. Dɨnyɨmɨdɨnaama!”
JHN.21.23	Jizaazai sara wɨdakevɨdaa'nyɨ neya'mwera dara dɨnesa' “Ai, Jizaazarei sai mabalyɨ yadei daaka!” Sara kade' kɨrɨ' sa'na Jizaazai majɨ “Mabalyɨ yadelyɨ,” Aawa. Majɨ yaka wɨdɨna “Nɨmɨ sarɨna yawɨ'na ‘Kaanya bɨdehaa'na sai kuna yemwaaladelyɨ.’ Sara yawɨ'na yɨwɨja' gɨmɨre' daaka!” Sara wɨdɨna yakelyɨ Jizaazai.
JHN.21.24	Jizaazarei sai dangɨna nejalɨkurakɨvanɨke', nabaai sai yagaala da yɨda'na yakelyɨ. Gamɨre wɨjalɨkurakyabwina nemɨ yawɨ'mwo “Nebulyasɨra.”
JHN.21.25	Yɨthaa, Jizaazai yake pɨnɨ kwalaalyangɨne yagaala sa warɨkengɨ. “Yagaala yuya sa pɨkarya yɨda'na yɨwɨjɨ kwajɨ Kwaaka yuyavakɨ maalɨkeba bukuya mwaki kyɨpɨdɨka! Bukuya naanga naanga kwaradɨkengɨ.” Sara yawɨ'mweinyɨ.
ACT.1.1	A'mwe Tɨyopɨlaazaigɨ, Bukuya pɨrɨ' gɨmɨnyɨna wi'na yavɨkarye. Jizaazai yuya yaka yuya wɨjɨwaakɨna yaka yagaala yuya sa wi'na yavɨkarye. Jizaazai aayawɨdaasɨ yaka 
ACT.1.2	Sɨgunyavɨ ayɨna yɨlaawaka sanna wi'na yavɨkarye. Sɨnnawɨ sagaa' milaawiagaa' Jizaazalyɨ Kuryai Tewaanyai mwaaidori Jizaazai Wɨdaasade Apozelɨyaraavɨ kumɨre wawɨnya'na nayaa yɨjɨwaaka' ata dahɨlakɨnɨkeraavɨ. 
ACT.1.3	Sahwai balakegaa' sawɨta a'mweraare sɨvɨlatɨraalya jɨnnadaa'nyɨ sahwai bada yuya dɨragɨnya yada kumɨ yuya tɨnna wangadɨvɨ' dara yawɨresa' “O, nebulyasɨ. Sarenna Jizaazai ayɨna damwaalɨka!” Sara yawɨreva kumɨ mwaaidɨvɨ' Gotɨyai a'mweraavɨ maremwaalade'na wɨdakelyɨra. 
ACT.1.4	Pɨgaa' kumɨ yɨkabesagaa' wɨda' “Anga Jeruzaalemɨ myagalya'mapɨnera! Aawa. Nɨmwai gannya yangerɨ yɨhɨzaavade'na jemwaalyɨla! Gotɨyai dɨragɨnna yɨhɨthake' nɨmɨ mena yɨhɨthe'na jemwaalyɨla! 
ACT.1.5	Jonɨ Bavɨtaazɨya Yadei aalyavɨ bavɨtaazɨya yake' kɨrɨ' dɨvi maalɨkegaa' bavɨtaazɨya'bɨsa' Gotɨyare Kuryai Tewaanyai sarɨmɨnyɨ munyɨkaavɨ yunebanna wɨlamwaaina yɨhyatheihɨlyɨra,” wɨda'.
ACT.1.6	Sarevɨdaa'nyɨ pɨgaa' Apozelɨyara yɨkabesagaa' Jizaazai mwaaidɨ'nyɨ kumɨ wɨde' “Naangeigɨ, dahaasagaa' Maremwaaide' Yɨzɨrelɨyainaavɨna ayɨna dɨnejaade'na daaka?” 
ACT.1.7	Sara kude' wɨda' “Sare'na yɨma'nade'na myawɨpɨnera! Sarɨmɨnyɨne'na mɨka! Nɨmwai sahwai sara yawɨrajai sagaasɨ yuyagaasɨ sagaa' wakadelyɨra. Sare'na gamɨre dɨragɨnya'na gavei yawɨ'manɨkesɨra. 
ACT.1.8	Sa'na kɨrɨ' Kuryai Tewaanyai sarɨmɨnyɨ bayɨhɨmwaaidozɨ dɨragɨnya naange' kihɨzaavojɨ Anga Jeruzaalemɨ dava Kwaaka Juthɨya yuyabanna Kwaaka Samerɨya yuyabanna Kwaakevakɨ tɨyawɨ anga yuya dawɨnna nɨmɨnyɨna pwaraavɨ duzalɨkurakyideihɨlyɨra.” 
ACT.1.9	Mi'na kuda' gamɨrera baihana'dapi Sɨgunyavɨnerɨ makɨlaawɨna ya'. Makidawadaa'nyɨ yɨraaya' galayewaa'mwanna kya' tɨnna mwanganyage'. 
ACT.1.10	Makidawadaa'nyɨ Sɨgunyavɨ tɨnna kuna wangadaapɨjɨ, yɨthaa, a'mweraai baazɨ'ma'nya yaaka baazɨ'ma'nagɨleraai kwaraayaba bima'nyɨna yagi. 
ACT.1.11	Mi'na bima'nyɨna yagɨla wɨdahi “Kwaaka Galɨli mwaalyaihi, saba daaveva Sɨgunyavɨ tɨnna be'na baihanakava? Sare'na sɨmunya kwalaalya myawɨpɨnera! Sarɨmɨnyabadaasɨ Sɨgunyavɨnei Jizaazarɨ makimwaawɨkei sahwai Sɨgunyavɨ sara yimwaakabaaibɨ' ayɨna walaabathelyɨra,” wɨdahi.
ACT.1.12	Sagaa' Mugunya Wolivɨdaasɨ Jeruzaalemɨnera ayɨna wawe'. Mugunya sa' angeba esaba kilomitaaya pɨrɨ' warɨkesɨ. (Juyaraavɨre Kwazaakevɨ kaanya wodɨvɨsabe.) 
ACT.1.13	Wawesara Jeruzaalemɨ wɨleva ku'dɨkevɨ munyaba kɨgaa' aya mwaalesabanna yɨlaawe'. A'mwe sarajɨya pwai Pitai, pwai Jonɨ, pwai Jemɨzai, pwai Edɨruyai, pwaraai Pilipɨjɨ Tomaazalyɨ, pwaraai Baatolomyulyɨ Matɨyulyɨ, pwai Alɨpɨyaazare gawaalɨ' Jemɨzai, pwai Saaimonɨ gannya kwaakevɨna yawɨ'dei (Selotɨyai), pwai Jemɨzare gawaalɨ' Juthaazai, sara yuyara mwaale'. 
ACT.1.14	A'mwe sahwarajɨ a'mwejɨ Maarɨyaa' Jizaazarɨ ganaangesɨ gya'mwerajɨ avaaizɨmunya yawɨreva yuyagaa' Gotɨyarɨ wɨja'na yɨkabadɨvɨ' Gotɨyarɨ wɨde'.
ACT.1.15	Yɨrɨka sagaa' kwɨya'mwera kwalaalyara yavɨnakera (120) yɨkabeva mwaaidapiyaraayawɨ tɨnnyawɨ Pitai daavaka yagaala wɨdɨna ya' 
ACT.1.16	“Nya'mweihi, kɨgaakuna Kuryai Tewaanyai Ne Devitɨmɨ kujɨwakyaa' Devitɨ sara yɨdayaa'. Sara yɨdayaake' nebulya' yunebanna yɨma'nya'ne' mena yɨma'na'. Juthaazai kyɨbwarɨdaakwa' a'mwera Jizaazarɨ wɨla pwɨyesai Juthaazarɨna nebulya' yɨma'na'. 
ACT.1.17	Juthaazai nemɨjɨyarɨ Naangei dahɨlakakelyɨ. Nemɨjɨ gamɨjɨ avaaiwawɨnya wɨdaayo, Apozelɨyaina,” wɨda' Pitai.
ACT.1.18	Kayaa'nanya'na yɨbwarɨdaakwia'ne'na Juthaazai nɨgwia tɨvɨkɨsa maarakenna wawɨnya pɨjɨ' mube'. Sajɨkɨ walaraawaka gannya munya kayaaka yɨna yaka gannya lɨ'gɨlya' mwasaba kabwalyara' sahwai bala'. 
ACT.1.19	Savɨna Jeruzaalemɨ mwaalyara yuyara kadɨka wɨ'neva wawɨnya sajɨ' kunnya yagaala “Akelɨthaama,” wo'nɨke' “Wawɨnya tawanake',” dɨnɨkesɨ.
ACT.1.20	Pitai wɨda' “Sare' dare'nesɨ. Bukuya Saamɨya (Yɨledaata) yɨda'nyɨna
ACT.1.20	‘Gamɨre ange' kune' yɨma'nana!
ACT.1.20	Savɨ a'mwera mulamwaalyɨ yɨpɨka!’
ACT.1.20	Nabaai yagaala pɨrɨ' yɨda'nɨka
ACT.1.20	‘Gotɨyarɨna yade' a'mwe pwai yana!’
ACT.1.21+ACT.1.22	Sara yɨda'nɨkevɨdaa'nyɨ Juthaazare wawɨnya yɨya' pwai maarana! Sahwarɨ kadahɨlakawaajɨ Naanga Jizaazai baryai dɨkaavake' tɨnna wanganakelyɨ pwaraavɨ wɨjalɨkuraadeinera. Kɨgaa' nemɨjɨyai Naanga Jizaazalyɨ kaanya yamaryorɨ dahɨlakaana! Sɨnnawɨ Jonɨ Bavɨtaazɨya Yadei wɨdakegaasɨ pɨgaasɨ Sɨgunyavɨ Jizaazarɨ makyimwa'daawadɨkegaa'na nemɨjɨyarɨ dahɨlakaana!” 
ACT.1.23	Pitai sara kuda' pɨba a'mwera a'mweraarɨ wɨmwaaihe'. A'mwe pwai Baazavaazai Jozepɨyai wo'nɨkei yaya pɨrɨ' Jaazɨtazai wo'nɨkelyɨ. A'mwe pwai Mataayazai wo'nɨkelyɨ. 
ACT.1.24	Wɨmwaaiheva dahɨlakya'na Naangerɨ wɨde' “Naangeigɨ, a'mwe yuyaraavɨre kuryarajɨ sɨdusajɨ yawɨ'mwaa. Sa'na, Naangeigɨ, a'mwe daraarɨna gawarɨ dahɨlakaajɨwona? 
ACT.1.25	Sai Juthaazai gɨthaayake' apozelɨyare wawɨnya' yana! Juthaazai gɨmɨre wawɨnya' ya'mavaka gannya kayaa'nanyabanna wawaka. Wawɨnya sa' pwai yana!” 
ACT.1.26	Mi'na wɨdeva kɨrɨmɨre yaya yɨdaveva Mataayazare yaya' yɨda'nɨke' wanganeva dɨne' “Sare'na Mataayazai dahɨlakɨwo. Jizaazai Wɨdaasade atɨraai sɨvɨlyɨrɨdaasɨ pwaraalyai Apozelɨyaraayaba wɨmwaaihɨwo,” dɨne'.
ACT.2.1	Tɨka Munne Pedikozɨyagaa' mena kavura' anga gavevɨna Jizaazarɨ wɨ'nadɨvɨta yuyara yɨkabe'. 
ACT.2.2	Kyɨkabe' sɨgunyavɨdaa'nyɨ yɨhu'jake'bɨsa' yarai yaka anga yunevɨ buzaaimwaalesavɨ naanga ya' jaka sa'. 
ACT.2.3	Sara yakegaa' dara wanganesa' “O, pɨwɨnna pɨwɨnna dɨtaalɨtabɨsa wawaka nemɨ yuyainaavɨ daneyɨme'nɨwaka!” 
ACT.2.4	Sara kade' Kuryai Tewaanyai kumɨre sɨmunyangɨ yunebanna wɨlamwaalaka yagaala tewaanya' wɨja'na dɨragɨnna kujaava' Maaveraavɨre yagaala ge' ge' gaai wɨde'.
ACT.2.5	Sagaa' Anga Jeruzaalemɨ Juyara ajɨmya yuyangɨya gazavasavakɨdaasara mwaale'. Pwara Juyaraavɨre kɨwɨnya lɨmwadɨvɨsarera. 
ACT.2.6	Sahwara yɨhu'jake' kadɨka wɨ'neva kwala bwa'naanya yarai yɨ'bwa'naabɨna. Yarai yɨ'bwa'naabɨna yeva Jizaazarera ajɨmya yuyangɨyaraavɨre yagaala wɨdadɨvɨsa'na kadɨka wɨ'neva yɨ gazaizai gannya yagaalya' wɨ'naka atɨka maru'na'na. 
ACT.2.7	Yuyara maru'na'dɨvɨ' dɨne' “Nɨwaava, berɨvaka? A'mwe dara nemɨre yagaala ge ge nedɨvanɨgasara Kwaaka Galɨli mwaalyara yuyarera. Nɨwaava! 
ACT.2.8	Garanevaka? Nemɨ yuyainaavɨ gazaizai kadɨka dara wɨ'nɨvanɨke' ‘Ai, nennya aangyagaala danedɨvanɨgava!’ 
ACT.2.9	Sahwaina Kwaaka Paatɨya mwaalyainajɨ Kwaaka Mithɨya mwaalyainajɨ Kwaaka Yɨlaamɨ mwaalyainajɨ Kwaaka Mezopotemya mwaalyainajɨ Kwaaka Juthɨya mwaalyainajɨ Kwaaka Kapaathozɨya mwaalyainajɨ Kwaaka Podaazɨ mwaalyainajɨ Kwaaka Ezɨya mwaalyainajɨ 
ACT.2.10	Kwaaka Pɨrɨzɨya mwaalyainajɨ Kwaaka Paabɨlɨya mwaalyainajɨ Kwaaka Yɨzɨpɨ mwaalyainajɨ Kwaaka Lɨvya Anga Saairini pimagɨ mwaalyainajɨ Anga Romɨ mwaalya pwainajɨ mwaaiho. 
ACT.2.11	Nabaai Juyainajɨ Maaveina Juyaraavɨrebwi yadaanyainajɨ pwaina Ahu'manna Kɨritɨ mwaalyainajɨ Kwaaka Arevɨya mwaalyainajɨ yuya saina bamwaalona Gotɨyai tewaanya yakenna nennya yagaalya nedɨvanɨgasa' kadɨka wɨ'nɨvanɨgone!” 
ACT.2.12	Sɨmunya kwalaalya yawɨ'dɨvɨ' atɨka maru'na'dɨvɨ' yɨwaara'ne' “Gara yɨwaka?” 
ACT.2.13	Sara kyɨwaara'ne' kɨrɨ' pwara kadɨka wɨ'nya'ne' sɨnna tɨka wɨda'daasɨ bɨrala wie' “Biyaaya naanga neva kunya maayara mwaaihava sara dɨvanɨgasara.”
ACT.2.14	Sagaa' Pitai Jizaazai Wɨdaasadera atɨraai sɨvɨlyɨrɨdaasɨ pwalyarajɨ daavaka kwala bwa'naanyavɨ yagaala naange' gaai wɨda' “Kwaaka Juthɨya mwaalyaihɨlyɨ Anga Jeruzaalemɨ mwaalyaihɨlyɨ yuyaihi yɨhɨthɨwɨja' kadɨka nayaa du'nyɨla! Nɨmɨre yagaalya' jawɨrila! 
ACT.2.15	Sare' dare'nesɨ. Nyɨdɨwaasa'na a'mwe dara biyaaya manyeva sɨdu'nakera mwaaiha'. Sawɨsaburɨ daaka! Sawɨsavɨ daaka! Mwanyavɨ naainɨ kɨlokɨyagaa' biyaaya'na a'mwera kumaayara mwaaidɨvɨsara daaka! 
ACT.2.16	Arɨkawɨ. Da' Gotɨyarɨ wɨ'nawɨjɨwakyaakei Ne Jowelɨ yɨdayaake' yɨma'nɨvanɨ'. 
ACT.2.17	Dara yɨda'nɨka
ACT.2.17	‘Gotɨyai dɨnɨkesɨra. Aayagaa' dara yɨdeinyɨra,
ACT.2.17	Kɨlaa'naka yuyaraavɨna Nɨnnya Kuryarɨ wɨdɨngikɨdeinyɨra.
ACT.2.17	Kujaava'mujɨ Kuryai Tewaanyai kumɨre sɨmunyangɨ kulamwaalojɨ
ACT.2.17	Sɨrɨraavaangejɨ sɨrɨbwaalɨvaangerajɨ nɨmɨnyɨ nyu'nawɨjɨwaakɨpɨ'desɨra.
ACT.2.17	Sarɨmɨre mɨgɨnyara se mwaryapɨjɨ a'mabaaitɨnna wangabɨ'derera.
ACT.2.17	Sarɨmɨre nera se warapɨjɨ waja ya'nɨpɨ'derera.
ACT.2.18	Yo, sagaa' Nɨnnya Kuryarɨ wɨdɨngikɨdengɨra,
ACT.2.18	Nyɨdaayadɨvɨta a'mwejɨ a'mwerajɨ samɨlɨka.
ACT.2.18	Kuryai mena kulamwaalojɨ sagaa'
ACT.2.18	Nɨmɨnyɨ nyu'napi pwaraavɨ wɨjɨwaakɨpɨ'derera.
ACT.2.19	Munyaba sɨgunyavɨ dɨragɨnyangɨjɨ gengɨjɨ yɨdeinyɨ.
ACT.2.19	Kwaakeba Kwaakevakɨ kujɨwaaina'mujɨ atɨka maru'napɨ'derera.
ACT.2.19	Tawesɨ dɨkesɨ jɨta naangesɨ wangabɨ'derera.
ACT.2.20	Nyɨlyai mavuri yojɨ jɨhɨnyai yɨma'nadelyɨ.
ACT.2.20	Lawei wayaaka tawe'bɨ' yɨma'nadelyɨ sagaa'.
ACT.2.20	Kwanganapɨri Naangere dɨragɨnyagaa' naangegaa' yɨma'nadehaakɨ.
ACT.2.21	Gazaizai gaimwange'na Naangerɨ jaka kadanganori
ACT.2.21	Naangei kavadaihasamaarojɨ Naangerei yɨma'nadelyɨ sahwai.’
ACT.2.21	Sara dɨnɨkesɨra.
ACT.2.22	Yɨzɨrelɨyareihi yagaala dangɨ kadɨka du'nyɨla! Gotɨyai yawɨ'na ‘A'mwera dara yawɨpɨ'de' “O, Gotɨyai Naazaretɨ mwaalyai Jizaazarɨ wɨdasɨwaabɨkei daaka!” ’ Sara yawɨraka gannya dɨragɨnya' sahwarɨ kujaava' sai dɨragɨnyajɨ atɨka maru'nasa'nejɨ wɨjɨwaainya'nejɨ yɨna ya'. Sara yada dava sarɨmɨnyaba yadaasɨya'na sahwaihi mena yawɨ'mwaasaihɨlyɨ. 
ACT.2.23	Kɨgaa' Gotɨyai sɨdu'nakei dɨragɨnna yawɨraka ‘A'mweraavɨre kayaa'nanyanna Nyɨbwaalɨvaangei balade'na wɨdaasɨdeinyɨ.’ Gotɨyai sara dakei Jizaazarɨ kyɨhɨmaarya' sarɨmɨ ‘Aala!’ dɨna yeva dɨnyɨna ‘Yɨsavɨri Gotɨyare kɨwɨnya maayara sahwarɨ nilɨya tabɨka!’ Dɨnyɨna kye' Romɨyara sahwarɨ tamaketa sarɨmɨre wawɨnyasɨra. 
ACT.2.24	Sarɨmɨ sara yesa' kɨrɨ' Gotɨyai sarɨ ayɨna yɨdɨkaava'. Jizaazai yuyagaa' baryai mwari kyadɨke'na gɨleangeba taanga kɨnɨnnakeba padaihasamaa'na yaka yɨdɨkaava'. 
ACT.2.25	Sare' dare'nesɨ. Ne Devitɨ gamɨnyɨna yɨda'nɨka wɨjaa'
ACT.2.25	‘Yuyagaa' sɨnnyɨmagɨ Naangei mwaaida wangadɨnyainyɨ.
ACT.2.25	Nɨmɨre aangasɨmagɨ mwaaide'na lɨka myɨwɨneinyɨ.
ACT.2.25	Sai “Lɨka nyadɨkajɨ,” dɨragɨnyainyɨ nyɨmwaaihɨwa'.
ACT.2.26	Savɨna nɨmɨre sɨmunyavɨ yɨlaaya yadɨ
ACT.2.26	Nɨmɨre taalɨsasɨ yɨleyagaainakeinyɨ wɨdadɨnyainyɨ.
ACT.2.26	Nɨmɨre kɨlaakejɨ' wakadehaa' Gotɨyarɨ yemwaalɨdezɨkɨ.
ACT.2.27	Gɨlaayaraavɨreba nɨmɨre kuryai myagalya'mayɨ jɨtheigɨnyɨ.
ACT.2.27	Jɨwaalɨvaanga tewaanyainyɨre kɨlaakejɨ' bwia maburannejɨkɨ.
ACT.2.28	Gaalyaburɨne tusanna nawɨ'nyɨna nyɨjɨwainɨwaana.
ACT.2.28	Nɨmɨnyaba mwaaidɨnya'na yɨlaayabwi dɨnyeku'deinyɨra.’
ACT.2.28	Ne Devitɨ sara yɨda'nɨkesɨra.
ACT.2.29	Nya'mweihi, Ne sɨnnawɨnyai Devitɨmɨna nayaa nebwina yɨhɨthɨma! Devitɨ gamɨnyɨna myɨdayaa'. Aawa, sahwai kabala' kwakyaa' sai madɨkaayɨ yaa'. Madɨkaayɨ kyaa' dahaasagaa'na dava nemɨnyaba gamɨre wakɨnɨkevɨ wangadaanyainera. 
ACT.2.30	Devitɨ pɨropetɨyai Gotɨyarɨ wɨ'nawɨjɨwakyaakei mena yawɨryaa'. Gotɨyai Devitɨmɨ yagaala dɨragɨnya' wɨjaa' ‘Gɨmɨ kingɨyaigɨ maremwaaidɨnyabaaibɨ' gɨnnyai a'mweraavɨ maremwaaladerɨ wɨmwaaihɨdelyɨ.’ 
ACT.2.31	Sarevɨdaa'nyɨ yawɨraka dara wanganyaake' ‘O, Gotɨyai sara yadei daaka!’ Daka Kɨraazɨtɨyai baryai ayɨna dɨkaasa'na dɨnɨkesɨ.
ACT.2.31	‘Gotɨyai gɨlaayaraavɨreba myagalya'mayɨ yakelyɨ.
ACT.2.31	Gamɨre kɨlaaka bwia maburyakelyɨ.’
ACT.2.32	Sara dɨnɨke'na Gotɨyai Jizaazarɨ yɨdɨkaavakelyɨ a'mwe dai baryai. Kyɨdɨkaava' nemɨ yuyaina sahwarɨ tɨnna wanganorɨna yɨhɨzalɨkurakɨvanɨgoinera. 
ACT.2.33	Sɨgunyavɨ Gotɨyare aangasɨmagɨ dɨragɨnnakeba kamwaala' Gotɨyai Ganɨmaangei sara wɨdake' gannya Kuryai Tewaanyarɨ sara kujaava' Jizaazai Kuryarɨ yange'na nemɨnyɨna yaasɨwakevɨdaa'nyɨ sarɨmɨ kadɨka wɨ'nɨvanɨgasajɨ tɨnna wangamanɨgasajɨ Kuryai Tewaanyarɨna sara yɨvanɨkelyɨ. 
ACT.2.34	Sare' dare'nesɨ. Sɨgunyavɨ Jizaazai yɨlaawaka kɨrɨ' Ne Devitɨ yɨda'nɨka sahwai myɨlawiaa'. Aawa. Sɨnnawɨ Devitɨ dara wɨjaa'
ACT.2.34	‘Naangei nɨmɨre Naangerɨ wɨda'
ACT.2.34	“Nɨmɨre aangasɨmagɨ dava mwaaida'gɨzɨ
ACT.2.35	Gɨmɨre sɨvɨlyɨraarɨ yɨkamaangeraavɨ marulawakɨdehaa'nanyɨ.
ACT.2.35	Dɨragɨnaangeigɨ nɨmɨre nawɨ'nyaba gɨmwaaihɨdehaa'nanyɨ.” ’
ACT.2.35	Ne Devitɨ sara dɨnɨkesɨra.
ACT.2.36	Sarevɨdaa'nyɨ Yɨzɨrelɨya yuyaihi nayaa jawɨramaremwaalyɨla! Jizaazai darɨna yɨhɨthɨvanɨgorɨ yɨsavɨri nilɨya wɨramesaihɨlyɨ. Sarɨmɨ sara yeta Naangerɨ Kɨraazɨtɨyarɨ wɨmwaaiha' Gotɨyai.” Pitai sara wɨdakesɨ.
ACT.2.37	Savɨ a'mwera kadɨka wɨ'neva sɨmunyangɨ kale naanga wiadaa'nyɨyagaa' “We'!” deva Pitarɨjɨ Apozelɨya pwaraavɨjɨ wɨde' “Nya'mweihi, gara yaajɨwo? We'!” 
ACT.2.38	Pitai wɨda' “Sarɨmɨjɨya gazaizai kayaa'nanyabwi myanna! ‘Sɨmunya mudɨke Gotɨyarebwi yɨwɨjainyɨ,’ kadapɨjɨ Kɨraazɨtɨya Jizaazare yayavɨna aalyavɨ bavɨtaazɨya' kyɨhyawaajɨ sarɨnnya kayaa'nanyabwi Gotɨyai marasɨ'nadelyɨ. Kamarasɨ'nojɨ Gotɨyare yangerɨ Kuryai Tewaanyarɨ dɨmaaryideihɨlyɨ. Nabaai, Gotɨyai dɨnɨ' ‘Nɨmɨre Kuryarɨ gɨzaavɨdeinyɨ.’ 
ACT.2.39	Sare' dare'nesɨ. Yagaala yune naanga nebulya'na wɨja savɨ gɨmɨnyɨnajɨ gɨmɨre kaimɨraayaraavɨnajɨ menyawɨnyaraavɨnajɨ dɨnɨkesɨ. Yɨ gamɨnyawɨ nemɨre Gotɨyai Naangei yuyaraavɨ jaka wɨjɨvwaramaarojɨya sahwaraavɨna gannya Kuryarɨ wɨjaavadelyɨra.”
ACT.2.40	Pitai tewaanna wɨdaka yagaala pɨnɨ dɨragɨnna wɨjalɨkurakada wɨdɨhaa'bwara' “A'mwe dahaasa dara kayaa'na yadɨvɨsaraavɨ kayaaka yojɨ gɨmɨnyɨjɨ kayaaka nyɨhyadɨka! Gotɨyarɨ jaka duthana! Yɨhɨvadaihasamaarana!” 
ACT.2.41	Sarevɨdaa'nyɨ a'mwe gamɨre yagaala nayaa wɨ'nesaraavɨ Jizaazarera bavɨtaazɨya yɨna ye'. Bavɨtaazɨya yɨna kye' yɨrɨka sagaa' Naangei kurɨnaka kwala naanga 3,000 saraavɨ gannyaraayawɨ ye'mwannawɨmwaaiha'. 
ACT.2.42	Sarera Wɨdaasadera Gotɨyare yagaala wɨjɨwaakadɨvɨsagaa' kadɨka dɨragɨnna wɨ'nɨbainyɨna. Kadɨka wɨ'nɨbainadɨvɨ' yavada'galya'na yuyara nayaa dɨnyɨna yadɨvɨ' “Jizaazai nemɨnyɨneba balakelyɨ,” dadɨvɨ' gave pɨba gɨrɨkula gunyɨna, nadɨvɨ' yuyagaa' Gotɨyarɨ wɨdadɨvɨkɨ.
ACT.2.43	A'mwe yuyara Gotɨyarɨna lɨka ye'. Gotɨyai gannya dɨragɨnya' Wɨdaasaderaavɨna kujaava' kumɨ dɨragɨnyajɨ nawɨ'nya wɨjɨwaainyajɨ kye' a'mwera atɨka maru'nareva lɨka ye'. 
ACT.2.44	Lɨka yadaapɨjɨ wɨ'nadɨvɨsara avaaizɨmunya yawɨ'dɨvɨ' kuna yɨkabadɨvɨ' Naangerɨna dɨdɨvɨ' kumɨre wapaayajɨ gɨlyɨvɨsajɨ jaapaina yadɨvɨ' yanga yɨnyɨna. 
ACT.2.45	Yanga yɨnyɨna yadɨvɨsara kumɨre kwaakejɨ gɨlyɨvɨsajɨ mubadɨvɨ' “Nɨgwɨmaayai damwaalɨka!” dadɨvɨ' nɨgwɨmaaya sahwaraavɨ wɨmudaasakeraavɨ wɨmunna. 
ACT.2.46	Wɨmunna yadɨvɨ' yɨrɨka gazarɨsarɨkɨ Gotɨyare Angevɨ kuna yɨkabadɨvɨ' yɨlaaya yadɨvɨ' kumɨre angengɨ gɨrɨkula gunyɨna, namwaaina. Namwaaina yadɨvɨsara pwaraavɨna yawɨ'na yadɨvɨ' sɨmunya yɨda'nanyangɨ yɨlaaya yadɨvɨ' wapaaya jaapalanamwaaina. 
ACT.2.47	Jaapalanamwaaina yadɨvɨ' Gotɨyarɨne yayavɨ munyaba makidɨvɨ' a'mwejɨ a'mwerajɨ sa dɨnyɨna “Jizaazarera tewaanyarera.” Dɨnyɨna yadɨvɨ' yɨrɨka gazarɨsarɨkɨ Naangei a'mweraavɨjɨ a'mwengɨjɨ padaihasamaa'da gannyaraayaba kusɨlaanyaraayaba wɨmwaaihada mwaale'.
ACT.3.1	Pɨgaa' sawɨsɨrɨ tɨri kɨlokɨyagaa' Gotɨyarɨ wɨjahaa' Gotɨyare Angevɨna Pitalyɨ Jonɨjɨ wogi. 
ACT.3.2	Saba tɨkurya pɨrɨ' “Tɨkurya Nawɨ'nyava,” wo'nɨkevɨ sɨvɨla kayaa'nanyai mudangegaa'daasɨ sarei yɨma'nakei mwaala'. Yuyagaa' tɨkurya savɨna pwara makabeva walamwaaihɨna yadɨvɨ' Gotɨyare Angevɨ widaawadaapiyaraavɨ naanga yɨdaangadelyɨ nɨgwianna. 
ACT.3.3	Sarei mwaalaka dara wanganake' “O, a'mwe saraai duimanaabɨhɨla!” Daka wɨda' “A'mweraaihi, nɨgwia yanga dɨnyɨjaayɨla!” 
ACT.3.4	Tɨnna baihana'na yagɨla Pitai wɨda' “Tɨnna dɨnehwangana!” 
ACT.3.5	Sara kuda' sai yawɨ'na “Nɨgwia nyɨjaayɨkadera.” Yawɨ'na yaka tɨnna wanganna ya'. 
ACT.3.6	Wangadaasɨ Pitai wɨda' “Nɨmɨ nɨgwia aawa! Kɨrɨ' pɨbwi tewaanyabwi kɨnɨnnakeinyɨ yanga gɨzaavɨma! Naazaretɨ mwaalyai Kɨraazɨtɨya Jizaazare yayavɨna gɨthɨma! Kaanya jamarya!” 
ACT.3.7	Mi'na wɨdaka gamɨre aangasavɨ maaraka yɨrɨ'bwara'. Yɨrɨ'bwa'daasɨ gamɨre sɨvɨlyɨraalyɨ naba'jangeraalyɨ dɨragɨnya yarai kyɨma'na' 
ACT.3.8	yɨladɨkwosɨ'naawɨna yaka gannya sɨvɨlyɨraalyɨ daavɨna yaka kaanya gaai yamarina ya'. Kaanya gaai yamaryaka Gotɨyare Angevɨ Pitalyɨ Jonɨjɨ saraalyɨ ye'mwannawɨlaka yamaryada dɨkwosɨ'nada Gotɨyarɨ yɨlaaya maryada mwaalɨna ya'. 
ACT.3.9	Mwaalɨna yaka kaanya yamaryada Gotɨyarɨ yɨlaaya maryadaasɨ a'mwera bwanganeva 
ACT.3.10	dara wanganesa' “Ai, a'mwe sai Tɨkurya Nawɨ'nyavɨ walamwaaina yada nɨgwianna nedadei daaka!” Sara deva sahwarɨ yɨma'nakevɨna nɨ'nɨka yadɨvɨ' atɨka maru'na'na ye'.
ACT.3.11	A'mwe sai Pitalyɨ Jonɨjɨ saraarɨ lɨmwadaasɨ a'mwe yuyara atɨka maru'na'dɨvɨ' kumɨnyawɨ yɨhulɨvɨlɨyavɨna bɨna ye'. Gotɨyare Angevɨ yɨhulɨvɨlɨya sa' Solomonɨmɨre yɨhulɨvɨlɨya' wo'nɨkesɨ. 
ACT.3.12	Bɨna kye' Pitai yuyaraavɨ tɨnna wanganaka wɨda' “Yɨzɨrelɨyaihi, da'na atɨka baa'na maru'na'manɨgava? Baa'na nengamanɨgava? ‘Kɨrɨnnya dɨragɨnyasɨ tewaanyabulyɨ sasara yagɨla a'mwe dai kaanya yamaryaderɨ wɨmwaihɨwaai,’ sara jawɨ'manɨgava! 
ACT.3.13	Aawa, davwina Evɨraamɨjɨ Aazakɨjɨ Jaikopɨjɨ saraavɨre Gotɨyai nemɨre sɨnnawɨnyaraavɨre Gotɨyai gannya wɨdaayadei, Jizaazarɨ yɨdɨkaavaka gannyaba byaannakerɨ wɨmwaaihake'nesɨ. Sare'na yɨwolya'nesɨ. Gannya wɨdaayaderɨ Romɨyaraavɨre kotɨya'na sarɨmɨ makuna kye' a'mwe Paailatɨ yɨhɨtha' ‘A'mwe tewaanya darɨ wɨla kulayaara'mujɨ wawadelyɨ.’ 
ACT.3.14	Sara kyɨhɨtha' Paailatɨmyaba ‘Arɨkewɨnyɨ. Sahwai aala!’ wɨdesaihɨlyɨ. Sahwai tewaanyai yɨda'maraangei nayaa yadei kɨrɨ' sarɨmɨ ‘Arɨkewɨnyɨ. Balana!’ wɨdeva Paailatɨmɨ wɨde' ‘Sai balana! A'mwe pwarɨ wɨlya' jaaka!’ A'mwe sai kɨgaa' tamakakei kayaa'nanyalyɨ. 
ACT.3.15	Sara wɨdɨna yeva Gaalyaburɨne Aaya Kaavɨlyarɨ Romɨyaraavɨna wɨjaavɨna kye' tamakɨna ye'. Mi'na tamakɨna kye' dɨvi Gotɨyai yɨdɨkaavake'na tɨnna wanganolyainaai savɨna yɨhɨzalɨkurakɨvanɨgoi. 
ACT.3.16	A'mwe dai Jizaazarɨ lɨmwagarakevɨna Jizaazare dɨragɨnya' sahwarɨ yavada'gaimwa'. Yɨthaanyi, tɨnna wangamanɨgasasɨ sɨduta yawɨ'manɨgasasɨ a'mwei sɨvɨla tewaanyaraalyɨyarɨna Jizaazai sara yɨwa'. Naarɨmɨ dɨna ‘Jizaazai dɨragɨnaangelyɨ,’ dɨna yola Jizaazare yaya' a'mwerɨ wɨdɨna kyɨwoi sarɨmɨnyaba dai tewaanna mwaalɨkelyɨ.
ACT.3.17	Nya'mweihi, sarɨmɨnyɨna yawɨ'mwa. ‘Juyara sɨduta myawɨri yeva Jizaazarɨ kayaa'na ye'. Sabaaibɨ' kumɨre a'mwe naangera sara ye',’ nɨmɨ sara yawɨ'mwa. 
ACT.3.18	Yesa'na sɨnnawɨ Gotɨyai pɨropetɨyara wɨ'nawɨjɨwaakyaraavɨre maangengɨ wɨjaa'. Dara dɨnɨ' ‘Gotɨyare Kɨraazɨtɨyai, Gotɨyai dahɨlakyaakerɨ daanga wɨvɨnadelyɨ.’ Sara dɨnɨke'na Jizaazarɨ sara tamake'. Sare'na Gotɨyare yagaala nebulya'na yakesɨra. 
ACT.3.19	Sarevɨdaa'nyɨ dahaa' sarɨmɨre sɨmunyabwi mudɨkebwi jawɨramaarila! Dɨhɨnyɨwannyɨla! Gotɨyarɨ kudapɨjɨ sahwai sarɨmɨre kayaa'nanya marasɨ'nade'nanyɨ. 
ACT.3.20	Marasɨ'nojɨ gamɨnyabadaa'nyɨ tewaanyagasa sarɨmɨnyɨ maryasaabathelyɨ. Nabaai sarɨmɨnyɨna Gotɨyai yawɨraka sɨnnawɨ Kɨraazɨtɨyarɨ dahɨlakakerɨ maryasaabathelyɨra Jizaazai. 
ACT.3.21	Kɨgaakuna Gotɨyai pɨropetɨya tewaanyaraavɨre maangengɨ wɨjaake sara yɨda'nɨke'na ‘Sɨgunyavɨ Jizaazai yemwaaladelyɨra.’ kada' yuya mudɨke yavada'galojɨyagaa'na walaabathelyɨra. 
ACT.3.22	Jizaazarɨ dahɨlakakerɨna Ne Mozɨzai yɨda'nɨka ‘Nyɨdasaabakabaaibɨ' Naangei sarɨmɨre Gotɨyai sɨrya'mwerajɨyarɨ pɨropetɨyarɨ dahɨlakojɨ sarɨmɨnyɨna wɨdasaabathelyɨra. Sai Gotɨyare yagaala yɨhɨthathelyɨ. Yuya sa mi'na kyɨhɨthozɨ kadɨka wɨ'napɨjɨ sara jideihɨlyɨ. 
ACT.3.23	Pɨropetɨya sarɨ kurɨnaka gazaizai kadɨka mu'nyɨ kyojɨ Gotɨyare a'mweraayawɨdaasɨ Gotɨyai mu'nyade sarɨ jaapaina yojɨ kayaaka yɨgaladelyɨra.’ 
ACT.3.24	Ne Mozɨzai sara yɨda'nɨkesɨ. Sara kyɨdava' Gotɨyarɨ wɨ'nawɨjɨwaakadɨvɨta pɨropetɨyara A'mwe Saamyɨwelɨjɨ yuya dɨviyarajɨ sara yɨrɨka daryaavɨ dangɨna nejaa'. 
ACT.3.25	Gotɨyai sara wɨjaake nelɨmwagarake' pɨropetɨyara nejaata dɨnɨka sarɨmɨnyɨnengɨra. Gotɨyai Ne sɨnnawɨnyaraavɨ naanga wɨjaake' nelɨmwagarake' sarɨmɨnyɨne yagaalyasɨra. Yagaala sa' Gotɨyai Evɨraamɨmɨ wɨjaa' ‘Gɨmɨre yɨsiwiai tewaanna kyojɨ sare'na Kwaakevakɨ jɨlɨkaimɨraaya yuyaraavɨna tewaanya naanga yanga wideinyɨ.’ 
ACT.3.26	Savɨna Gotɨyai gannya wɨdaayaderɨ dahɨlakaka sɨnnawɨ sarɨmɨnyawɨnna kudasaaba' Jizaazai yɨhɨthɨvanɨ' ‘Gazaigɨzaigɨ gɨmɨre kayaa'nanyabwi jahalya'maka!’ Sara yɨhɨthɨvanɨke' Gotɨyare dɨragɨnya' yɨhɨgaimwagozɨ tewaanya naanga yanga yɨhyadelyɨ.” Pitai sara wɨda'.
ACT.4.1	Pitalyɨ Jonɨjɨ saraai a'mweraavɨ kuna wɨdadaakɨlyɨyagaa' Gotɨyarɨna mubɨthɨka yɨra'dɨvɨsarajɨ Gotɨyare Angevɨna dameraavɨ maremwaaidelyɨ A'mwe Sazuzɨyarajɨ sara bɨna ye'. 
ACT.4.2	Bɨna yeva sɨnna tɨka wɨda'daasɨyara. Sahwara dɨnyɨna “ ‘Jizaazai balaka ayɨna dɨkaavakelyɨ,’ wɨdɨvanɨgɨlya'na a'mwera sɨmunya nyawɨpɨdɨka! ‘Sɨnnawɨ Jizaazai kadɨkaava' nemɨ kabalawaajɨ dɨvi dɨkavaade'nanyɨ,’ nyawɨpɨdɨka!” Dɨnyɨna kye' sɨnna tɨka wɨdavakerera. 
ACT.4.3	Sɨnna tɨka wɨda'daasɨ nyɨlyai walakyagaa' a'mwe naangera yawɨ'na yeva “Sawɨsavɨ kotɨya' madaannera!” Pitalyɨ Jonɨjɨ saraarɨ wɨla pwɨyeva dɨnyɨna “Sawɨsa'na kalavuzangevɨ wakawaajɨ mwanyavɨ kotɨya' yaana!” Dɨnyɨna yeva kalavuzavɨ wɨmwaaihɨna ye'. 
ACT.4.4	Wɨmwaaihɨna kye' kɨrɨ' a'mwe kwalaalyara wɨdahɨlyavɨ kadɨka wɨ'neva Jizaazarɨ lɨmwagare'. Sagaa' a'mwe sara sahwarɨ lɨmwagesara kwala naanga naanga 5,000 mwaale'.
ACT.4.5	Mwanyagaa' Anga Jeruzaalemɨ saba Juyaraavɨ maremwaaidɨvɨsarajɨ a'mwe naangerajɨ Juyaraavɨre Kɨwɨjarajɨ yɨkabɨna yɨna ye'. 
ACT.4.6	Yɨkabɨna yɨna kye' Gotɨyarɨna Yɨra'de Naangei Anaazalyɨ Kaayapaazalyɨ Jonɨjɨ Alekɨzaadalyɨ Gotɨyarɨna Yɨra'de Naangere jɨlɨkaimɨraayarajɨ bamwaaina yɨna ye'. 
ACT.4.7	Bamwaaina yɨna kye' tɨnnyaba Kaajolɨyara Pitarɨjɨ Jonɨmɨjɨ saraarɨ wɨmwaaiheva yɨwaarave' “Sa' gara yawaaihɨla? Be dɨragɨnyavaka? Kɨrɨmɨre jawaaihɨla sa' aarɨne yayavaka?” 
ACT.4.8	Sara kyɨwaarave' Pitarɨ Kuryai Tewaanyai yunebanna wɨlamwaaidɨ'nyɨ wɨda' “Nemaremwaaidɨvɨsaihɨlyɨ a'mwe naangeihɨlyɨ saihi, 
ACT.4.9	sɨvɨla kayaa'nanyarɨ tewaanya yɨke' gamɨre sɨvɨlyɨraai tewaanyɨraai yavada'galyawaaiholya'na danehɨthɨwaava! 
ACT.4.10	Sa'na sarɨmɨ yuyaihɨlyɨ Yɨzɨrelɨya yuyarajɨ saihi dara yawɨpɨja' ‘Ai, Kɨraazɨtɨya Jizaazai Naazaretɨ mwaalyare dɨragɨnya' kyawaalɨ' a'mwe dai maamɨdaryai yɨma'naka nemɨnyaba daa'manɨkei daaka!’ Yɨhɨthɨwolyai Jizaazarɨ yɨsavɨri sarɨmɨ nilɨya karame' baryarɨ Gotɨyai ayɨna yɨdɨkaavakelyɨ. 
ACT.4.11	Sahwarɨna dɨnɨke'
ACT.4.11	‘Sɨlaangerɨna madɨvɨsaihi “Waryaanyasɨ,” dɨneva wasɨ'ne',
ACT.4.11	Gotɨyai simɨdaangerɨ nayaa marayɨlamwaaihakelyɨ.’
ACT.4.11	Sa' dɨnɨkesɨ sahwarɨna. 
ACT.4.12	Kayaa'nanyanna Jizaazai gavei nevadaihasamaa'delyɨ. Kwaaka yuyavakɨ aane pwai kwarɨ Gotɨyai madahɨlakyaka nemɨre kayaa'nanya wasɨ'nya'nerɨ Jizaazarɨ wɨmwaaiha'. Aane pwaina kwaina mi'. Sahwai gavelyɨra,” sara wɨda' Pitai.
ACT.4.13	Kaajolɨyara dara wanganesa' “Nɨwaava, Pitalyɨ Jonɨjɨ saraai lɨka myɨvanɨgɨlyaraai daaka! Saraai a'mweraai nemɨre sɨkulɨyavɨ myadisaraai daaka!” Deva atɨka maru'nare'. Atɨka maru'nareva dara yawɨresa' “O, a'mwe saraai Jizaazalyɨ kaanya jamaryagɨla!” 
ACT.4.14	Sara deva Pitalyɨ Jonɨjɨ saraaryaba a'mwerɨ yavada'gainɨkerɨ wanganeva dɨnyɨna ye' “Tewaanyai mena daa'manɨke'na saraarɨ maiyagaala aane pɨrɨ' kɨrɨ' mudaanna!” 
ACT.4.15	Mi'na dɨnyɨna yeva “Mwasawɨnna dɨmwaalyɨla!” dɨragɨnna wɨdɨna ye'. Mi'na wɨdɨna kye' kwalyawe' Kaajolɨyara dɨnyɨna ye'. 
ACT.4.16	Dɨnyɨna yadɨvɨ' pwara yɨwaara'na yɨna ye' “A'mwe saraarɨna gara yaajɨwona? Sare' dare'nesɨ. Jeruzaalemɨ dava yuyara mwaaihasara yawɨ'manɨga' ‘Saraai tewaanya' dɨragɨnya' yawaaihɨla.’ Sara yawɨ'manɨgasa' majɨna ‘Sa' nebulya' mɨka!’ mujɨ yaanneinera. 
ACT.4.17	Aawa. A'mweraayaba yuneba yagaala sa' nudɨpɨdɨka! Dɨragɨnna wɨdaathera. Sahware yayavɨna a'mwe aane pwai kwarɨ mujɨkanera! Savɨne'na mala nayɨhɨramaadɨka!” 
ACT.4.18	Mi'na dɨneva saraarɨ jaka wɨdɨna kye' saraai ayɨna wɨladaa'dakɨlyɨ wɨdɨna ye' “A'mweraaihi, yuyagaa' a'mweraavɨ Jizaazare yagaala mujɨkanera! Jizaazarɨna mujɨwaakyɨkanera!”
ACT.4.19	Saraavɨ Pitalyɨ Jonɨjɨ ma'maaragi “Sarɨmɨ sahwaihi tewaanna jawɨbwaryɨla! Gotɨyai kanengamanɨ' Gotɨyare yagaalya' yagalya'mavakwolyɨ sarɨmɨre yagaalya' yakade'na tewaanyabwi daaka! Gara jawɨryijɨwaava? 
ACT.4.20	Sare' dare'nesɨ. Naarɨmɨ sahwainaai tɨnna wanganolyajɨ kadɨka wɨ'nolyajɨ sangɨna wɨdakajainaai wɨjalɨkurakakaneinaalyɨ.” 
ACT.4.21	Sara kudahi Kaajolɨyara dɨragɨnna ayɨna wɨdeva “Newɨ'nakɨlyɨ yagaala sa' mujɨwaakyɨkanera!” wɨde' “Dalyula!” Sahwara a'mweraavɨna lɨka yesare. A'mwera sɨvɨla kayaa'nanyai tewaanya yɨma'nake'na Gotɨyarɨna “Byaannakela,” dɨna ye'. Sara dɨna yadaapɨjɨ Kaajolɨyara yawɨ'na kye' “Aane pɨrɨ' kɨrɨ' mabɨramaariwo. Maramaannera!” Pitarɨjɨ Jonɨmɨjɨ saraarɨ daanga muvɨnya'. 
ACT.4.22	Sare' dare'nesɨ. A'mwe sai wɨjɨwaainya' yɨma'naka sai tewaanna yavada'galagɨlyai mɨgɨnyai mɨ'. Kwarame a'mweraare ata sɨvɨlɨraalya wavɨla'nɨkelyɨ sagaa'.
ACT.4.23	Pitalyɨ Jonɨjɨ ya'ma'na yagɨla kɨrɨmɨreraayawɨnna wɨlaawɨna yagɨla Gotɨyarɨna mubɨthɨka yɨra'dɨvɨta naangerajɨ a'mwe naangerajɨ wɨdesa' wɨdahi. 
ACT.4.24	Kudahi yuyara sɨmunya gavevɨ yawɨ'dɨvɨ' Gotɨyarɨ wɨde' “Nemaremwaaidɨnyaigɨ Sɨgunyasɨ Kwaakevasɨ saalaalyasɨ sa wakaka yuya sangɨ mwaaihasaraavɨjɨ yuyangɨjɨ wakagɨnyaigɨnyɨra. 
ACT.4.25	Kɨgaakuna gɨmɨre Kuryai Tewaanyai Ne sɨnnawɨnyai Devitɨmɨ sɨmunya' wɨjaavɨna Kɨraazɨtɨyarɨna. Wɨjaavɨna kyaa' Devitɨ gɨmɨre wɨdaayadei gɨmɨre yawɨsa'na pɨkarya dara yɨda'na
ACT.4.25	‘Ajɨmyangɨyaraavɨre sɨnna tɨka be'na wɨdava'?
ACT.4.25	Kumɨre a'mwera kayaa'na be'na yawɨre'?
ACT.4.26	Kwaakevakɨre kingɨyara malya' maryamihe'.
ACT.4.26	Maremwaaidɨvɨsara gaidaasa'na yɨkabeva dɨne'
ACT.4.26	“Naangerɨjɨ gamɨre Kɨraazɨtɨyarɨjɨ yɨgalaana!” ’
ACT.4.27	Sara yɨda'nɨke'na nebulya' dara yɨma'nakesɨ. Anga dava A'mwe Erotɨyalyɨ A'mwe Podɨyaazai Paailatɨjɨ ajɨmya pɨnɨngɨyarajɨ Yɨzɨrelɨyarajɨ yɨkabeva Jizaazai gɨmɨre wɨdaayadei dahɨlakagɨnyarɨna dɨnyɨna ‘Tamakaana!’ 
ACT.4.28	Savɨne'na dɨragɨnaangeigɨ sahwaigɨ yawɨ'na ‘Sara yɨdeinyɨ.’ Yawɨ'na yagɨnya' sara yɨkabeva kunnya sɨmunya myawɨryeva kɨrɨ' gɨmɨre sɨmunya' sara yɨna ye'. 
ACT.4.29	Naangeigɨ, maiyagaala nemɨjɨyaraarɨ wɨdɨwaasa' dahaasagaa' yawɨra'gɨzɨ gɨthayadaanyainaavɨ gɨnnya dɨragɨnya' kanejaava'gɨzɨ lɨka myadaa gɨmɨre yagaalya' wɨdaathe'nanyɨra. 
ACT.4.30	Gɨnnya dɨragɨnya' kanejaava'gɨzɨ nabalɨnakeraavɨ yavada'galawaajɨ nabaai gɨthaayade tewaanyai Jizaazare yaya' wɨdawaajɨ dɨragɨnyajɨ atɨka maru'narya'nejɨ yaadeigɨnyɨ.” 
ACT.4.31	Gotɨyarɨ mi'na kude' Kurya Tewaanyai yɨna kya' angevɨ wɨlamwaaleta ange' yonyɨ yonyɨ yɨdaasɨ Kuryai Tewaanyai yuyaraavɨ yunebanna wɨlamwaaina yada dɨragɨnya wɨjaavɨna ya'. Wɨjaavɨna kya' Gotɨyare yagaalya' dɨragɨnna wɨdadɨvɨ' lɨka myesare.
ACT.4.32	Jizaazarɨ lɨmwaga'dɨvɨta yuyara sɨmunya avaalyasɨ kurya avaainanyasɨ yawɨ'dɨvɨ' yuyaraavɨ kale wiadaasɨ tewaanna mwaalɨna ye'. Pwai myawɨrina “Nɨmɨre pɨrɨ' kɨrɨ' nɨmɨnyɨnesɨ. Jizaazare pwaraavɨne' mɨka!” Aawa. Yuyara kunnya gɨlyɨvɨta yuya pwaraavɨnengɨra. 
ACT.4.33	Yanga yɨnyɨna yadɨvɨ' Wɨdaasadera a'mweraavɨ Naangei Jizaazai dɨkaavake'na dɨragɨnna wɨjalɨkurake'. Dɨragɨnna wɨjalɨkurakesa' Gotɨyai Jizaazareraavɨ nayaa kamaremwaala' yanga gaimwangebwi kumɨnyɨ warakesɨ. 
ACT.4.34	Sare' daresɨ. Nayaa mwaalɨna kye' wɨmudaasaka aane pwai kwai mamwaalya'. Sare' dare'nesɨ. Pwara nɨgwɨmaayaraavɨna yawɨ'na yeva wawɨnyangɨre kwɨyakwaravajɨ angengɨre kwɨyakwaravajɨ sara kunnya yaasadɨvɨ' nɨgwia makabɨna yeva 
ACT.4.35	Wɨdaasaderaavɨna wɨjaavɨna kye' Wɨdaasadera nɨgwɨmaayaraavɨna wɨjaavɨna ye'. Wɨjaavesa'na nɨgwɨmaayara mamwaalye'.
ACT.4.36	Sagaa' savɨna Jozepɨyai Ahu'manna Saaipɨraazɨ mwaalyai sara ya'. Gamɨ sare yɨsavaa' Livaayai wo'nɨkerɨna Wɨdaasadera yaya mudɨke' Baanavaazai wɨdesalyɨra. Baanavaazai yagaala sa' “Pwaraavɨna sɨmunya dɨragɨnya yɨvaimwadelyɨ,” dɨnɨkesɨ. 
ACT.4.37	Baanavaazai gannya wawɨnya' kɨnɨnnakei savɨ yaasaka nɨgwia yuya makabɨna yaka Wɨdaasaderaavɨ wɨjaava'.
ACT.5.1	Baanavaazai sara kujaava' kɨrɨ' A'mwe Ananaayazai mwaala'. Sare balaange' Sapaaira' yaya' wo'nɨkesɨ. Sai mwaalaka kɨrɨmɨre wawɨnya pɨrɨ' yaasaka 
ACT.5.2	gannya a'mwevɨ wɨdɨna “Naarɨmɨnyɨne nɨgwia pɨnɨ wakaka!” Wɨdɨna yaka Wɨdaasaderaavɨ pɨnɨ makuna yaka wɨjaavɨna. 
ACT.5.3	Sara wɨjaavɨna kya' Pitai wɨda' “Ananaayazai, Saataanɨ kagɨthɨwa' sara baa'na yɨwaa? Kwaasɨ yagaala Kuryai Tewaanyarɨ wɨdɨwaa ‘Nɨmɨre wawɨnya' yaasɨwe nɨgwia yuya warɨka!’ Kwaasɨ yagaala sa' baa'na wɨdɨwaana? 
ACT.5.4	Sɨnnawɨ wawɨnya myaasɨwaanyagaa' gɨmɨresɨ. Yaasa yagɨna nɨgwia gɨmɨrengɨ. Gɨnnya sɨdusavɨ kwaasɨya sarebwi baa'na wɨdɨwaana? A'mweraavɨ kwaasɨ yagaala majahɨ. Aawa. Gotɨyarɨ kwaasɨ yagaala wɨdɨwaana.” 
ACT.5.5	Sara kuda' Ananaayazai kadɨka wɨ'nakegaa' balɨna yaka wala'na ya'. Wala'na yake'na kadɨka wɨ'nesara lɨka naanga yesa'nanyɨra. 
ACT.5.6	Baryai wala'na kya' mɨgɨnyara daavɨna yeva gɨlaayarɨ yɨvɨ'dɨbuya pwɨyɨna yeva makuna yeva lɨkyɨrakɨna ye'.
ACT.5.7	Dɨvi maalɨkegaa' (3 aawaaya) gamɨre balaange' sa'na kadɨka mu'nyaka angevɨ wɨlɨna. 
ACT.5.8	Wɨlɨna kya' Pitai wɨda' “Nyɨdana! Kɨrɨnnya wawɨnya'na nɨgwia da yuya dama'mwaai?” A'mwe' wɨda' “Yo, yuyangɨra.” 
ACT.5.9	Sara wɨdɨna kya' Pitai wɨda' “Sayoihi avaaina baa'na yawɨ'mwaala? ‘Naangere Kuryai navɨka mwaaladelyɨra,’ dathɨwaala? Yaamɨjɨya'na dathɨwaala? Yɨthaa, gɨmɨre a'mwerɨ lɨkyɨrakɨwaasaraavɨre sɨvɨlyangɨ tɨkuryaba du'nɨwaana! Sara gɨmakwalyɨpɨ'de'gɨnyɨra.” 
ACT.5.10	Mi'na kuda' sagaa' gamɨre sɨvɨlyaraaryaba yarai wala'na yaka balɨna ya'. Balɨna kya' mɨgɨnyara dara wanganesa' “O, mena davaimwaka!” Sara deva makwalyuna yɨna yeva gamɨre kwalaangeryaba wɨlalɨkyɨrakɨna ye'. 
ACT.5.11	Wɨlalɨkyɨrakɨna kye' Jizaazare kusɨlaanyavɨya yuyarajɨ a'mwe pwara kadɨka wɨ'nesarajɨ Gotɨyare dɨragɨnya' yawɨ'dɨvɨ' lɨka dɨkwosɨ'na ye'.
ACT.5.12	A'mweraayaba Apozelɨyara Jizaazai Wɨdaasadera wɨjɨwaainyajɨ atɨka maru'nasajɨ yɨna ye'. Sagaa' Gotɨyare Angevɨ Solomonɨmɨre yɨhulɨvɨlɨyavɨna Jizaazarera yɨkabɨna yadɨvɨsare. 
ACT.5.13	Yɨkabɨna yadɨvɨ' lɨka wɨrɨdaasɨ pwara kumɨnyabanna myɨkabi yɨna ye'. Kɨrɨ' a'mwera a'mwemɨlɨka dɨna “Sahwara a'mwe tewaanyarera.” 
ACT.5.14	Myɨkabi yɨna yadaapɨjɨ a'mwe pwara Jizaazarera yɨma'nyɨna ye'. Pɨgaa' pɨgaa' a'mwe kwara kwara a'mwe kɨnɨ kɨnɨ Naangerɨ wɨ'nesara Jizaazarera yɨma'nyɨna ye'. 
ACT.5.15	Wɨdaasadera yesa'na tusangɨ nabalɨnakeraavɨ makwalyaabɨna yeva yɨ'bɨnyangɨjɨ lamulyangɨjɨ wakɨna yeva a'ba yɨlawɨmwaaihɨna ye'. A'mwera sɨmunya yawɨ'na “Pitai kaanya kyamaryojɨ gamɨre a'mabaalyai nabalɨnakeraavɨ kɨma'bwa'nya yɨrɨna kyojɨ sahwara tewaanyara yɨma'nɨpɨ'derera,” yawɨ'na yeva sara yɨlawɨmwaaihɨna yesarera. 
ACT.5.16	Anga Jeruzaalemɨ saba anga pɨnɨngɨdaasɨ kwala naange' kunnya nabalɨnakeraavɨjɨ yɨmaka widɨvɨsaraavɨjɨ makabɨna kye' yuyara tewaanyaraavɨ yavada'gaina yɨna ye' Wɨdaasadera.
ACT.5.17	Sagaa' Gotɨyarɨna Mubɨthɨka Yɨra'de Naangelyɨ gamɨjɨyara Jeruzaalemɨ mwaalyara Sazuzɨyarajɨ Wɨdaasaderaavɨna sɨnna tɨka wɨda'daasɨ dɨnyɨna ye'. Mi'na dɨnyɨna yeva wɨna yeva 
ACT.5.18	Wɨdaasaderaavɨ wɨla marapwɨyɨna yeva a'mweraavɨne kalavuzangevɨ wɨmwaaihɨna ye'. 
ACT.5.19	Wɨmwaaihɨna kye' kɨrɨ' sawɨsavɨ Naangere ejelɨyai mamaayai kalavuzangevɨya kaanya' baasɨna yaka mwasawɨ kumɨnyɨ jɨvwaramakwalyɨna yaka wɨda' 
ACT.5.20	“Gotɨyare Angevɨna wawopɨjɨ saba daavapɨjɨ a'mweraavɨ Gaala davwina duzɨla!” 
ACT.5.21	Sara kuda' sahwara yawɨ'na “Yo, sara yaana!” yawɨ'na yeva yɨrɨkevɨ Gotɨyare Angevɨ wɨlaawɨna yeva wɨjɨwaakɨna ye'.
ACT.5.21	Gotɨyarɨna Yɨra'de Naangelyɨ gamɨjɨyarajɨ sara Juyaraavɨre a'mwe naangeraavɨna jɨvwaramakabɨna “A'mweihi, nemɨ Yɨzɨrelɨyaraavɨ Kaajolɨyaina yɨkabaana!” Jɨvwaramakabɨna kye' yuyara mwaaleva kalavuzavɨ dameraavɨ wɨdaase' “Davanna Jizaazare yagaala wɨdadɨvɨsaraavɨ dɨmakabyɨla!” 
ACT.5.22	Kudaase' pwara kaanna wɨna yeva dara wanganesa' “O, sahwara mamwaalyɨ jɨhava!” Deva Kaajolɨyaraayawɨnna ayɨna waweva 
ACT.5.23	wɨde' “Kalavuzangevɨ yɨ'mavona dara wangamwo' ‘Kaanya lokɨya mena tihɨ'nadɨ'nyɨ kaanyangyaba damera nayaa daavɨna jɨwaava!’ Sara dona kɨrɨ' nemɨ kaanya baasona dara wangamwo' ‘Ai, pwara midaaka!’ ” 
ACT.5.24	Sara kude' Gotɨyare Angevɨna dameraavɨ maremwaaidelyɨ Gotɨyarɨne tamira'dɨvɨta naangerajɨ kadɨka wɨ'neva yawɨ'na “Sahwara gava mwaaihava? Gawɨnneraavaka?” 
ACT.5.25	Yaamɨjɨ kuna yawɨ'daapɨjɨ pwai wɨlaabɨna yaka wɨda' “Yɨthaanyɨla! Dɨnyu'nyɨla! Sarɨmɨ a'mweraavɨ kalavuzangevɨ wɨmwaihyawaaihasara Gotɨyare Angevɨ daa'dɨvɨ' a'mweraavɨ wɨjɨwaakɨvanɨgava.” 
ACT.5.26	Sara kuda' Gotɨyare Angevɨna dameraavɨ maremwaaidelyɨ gamɨre damerajɨ sara waweva kumɨnyɨ ayɨna makabɨna ye'. Damera Wɨdaasaderaavɨ mala maramyɨ ye'. “A'mwera sɨla nemɨnyɨna nanelɨwakɨpɨka!” deva mala maramyɨ ye'.
ACT.5.27	Angevɨna kumɨnyɨ makulaabɨna yeva Kaajolɨyaraayaba wɨmwaaihɨna ye'. Wɨmwaaihɨna kye' Gotɨyarɨna Yɨra'de Naangei yɨwaara'na ya' 
ACT.5.28	“ ‘A'mwe darɨna mujɨwaakɨpɨnera!’ dɨragɨnna dɨragɨnna yɨhɨthɨwa'do kɨrɨ' gevwi gevwi yɨwaasaihɨla. Be'nana? Jeruzaalemɨ yuneba a'mwe yuyara sarɨnnya wɨjɨwaakyabwi kadɨka wɨ'nɨwaasaihɨlyɨra. Sabwina dɨna, ‘Sai balake'na Kaajolɨyara yesa'ne'. Gamɨre tawe' sahwaraavɨne tɨvɨkɨsa',’ dathɨvanɨga'?” 
ACT.5.29	Mi'na kuda' Pitalyɨ Wɨdaasade pwarajɨ wɨde' “Gotɨyai sara kanedozɨ sara yaanneinera. Gotɨyarɨna a'mwera sara kanedapɨjɨ sara myaanneinera! 
ACT.5.30	Yɨsavɨri sarɨmɨ Jizaazarɨ nilɨya tamarɨmwɨna kye' mena kabala' Ne sɨnnawɨnyaraavɨre Gotɨyai yɨdɨkaavakelyɨ. 
ACT.5.31	Kwaihwaainakei mena kamwaala' Gotɨyai gannya aangasɨmagɨ dɨragɨnyaba wɨmwaaihɨna kya' sai maremwaaidei nabaai kayaa'nanyaburɨ padaihasamaa'dei yɨma'na'. Kyɨma'na' Yɨzɨrelɨyaina ‘Nennya kayaa'nanyaburɨna sɨmunya mudɨkebwi yawɨramaraana!’ dawaajɨ Gotɨyarɨ gɨnyɨra'na kyawaajɨ nennya kayaa'nanya marasɨ'na neyadelyɨ. Sa' Gotɨyai nayaa yawɨ'manɨ'. 
ACT.5.32	Sangɨna nemɨ tɨnna wanganona nayaa yawɨrona yagaala sa wɨjalɨkurakɨvanɨgo. Nabaai, nebulya'na Kuryai Tewaanyai avaaina wɨjalɨkurakɨvanɨ'. Kuryai sarɨ Gotɨyai gannya yagaala mɨdɨdɨvɨsara yuyaraavɨna yanga wɨjaavadelyɨ,” wɨde'.
ACT.5.33	Sa' Kaajolɨyara kadɨka wɨ'neva sɨnna tɨka naanga wɨda'daasɨ dɨna “Saraavɨ tamakaana!” 
ACT.5.34	Sara dɨna kye' kɨrɨ' pwai Kaajolɨyaraavɨ tɨnnyaba daavɨna ya'. Sai Perɨzɨyai Gamelɨyalɨ wo'nɨkelyɨ. Juyaraavɨre Kɨwɨnya wɨjɨwaakaderɨna a'mwe yuyara sɨmunya yawɨ'na “Sai Gotɨyare kɨwɨnya nayaa wɨjɨwaakɨvanɨkelyɨ,” yawɨ'na yeva gamɨre yaya' munyaba makɨlesalyɨ. 
ACT.5.35	Sai daavɨna yaka wɨda' “A'mwe saraavɨ mwasawɨnna marakaana!” Kuda' Wɨdaasadera mena kwalyawe' Kaajolɨyaraavɨ wɨda' “A'mweihi, Yɨzɨrelɨyaihi, a'mwe daraavɨna jide'na nayaa jawɨrila! 
ACT.5.36	Sare' dare'nesɨ. Kɨgaa' a'mwe pwai Tɨyuthaazai baka wɨdɨna ‘A'mwe naangeinyɨra.’ Wɨdɨna kya' a'mwe kwalaalyara (400) gamɨjɨ gaidaa'na kye' kɨrɨ' aamiyara Romɨyara Tɨyuthaazarɨ tamakɨna kye' pɨwɨnna pɨwɨnna gamɨre mɨdɨnesara yɨwɨnama'na yɨna yeva yɨmaanyɨna ye'. 
ACT.5.37	Yɨwɨnama'na yɨna kye' dɨvi Ga'maanɨyara yaya maaresagaa' dɨviyai Juthaazai Galɨli mwaalyai ‘A'mwe naangeinyɨ,’ kuda' a'mwe kwala naanga mɨdɨnaabɨna ye'. Kwala naanga mɨdɨnaabɨna kye' kɨrɨ' Juthaazarɨ tamɨna kye' sai balɨna. Balɨna kya' pɨwɨnna pɨwɨnna gamɨre mɨdɨnesaraavɨ tamayɨwɨnaasɨna ye'. 
ACT.5.38	Sara yesa'na yɨma'nɨke'na dahaa' yɨhɨthɨma! A'mwe daraavɨna myaanneine! Mwaaibɨka! Kumɨre yawɨsajɨ wawɨnyajɨ a'mweraavɨreburɨdaasa sara yetabaaibɨ' kayaaka yadengɨra. 
ACT.5.39	Kɨrɨ' Gotɨyareburɨdaasa kayaaka myɨgalyɨ yaadeinera. Dara nyawɨraadɨka! ‘O, nemɨ Gotɨyarɨ mala wɨramwoina daaka!’ ” 
ACT.5.40	Gamelɨyalɨ sara wɨdake' sara yɨna ye'. Wɨdaasaderaavɨ jaka wɨdeva pwaraavɨ wɨde' “A'mweraavɨ wɨlyabaalyɨ duramyɨla!” Mena kurame' Kaajolɨyara naanga wɨdɨna “Jizaazarɨ yaya'na yagaala mujɨwaakyɨ jideihɨlyɨra.” Wɨdɨna yeva kumɨre angengɨ yaasɨna ye'. 
ACT.5.41	Sarevɨdaa'nyɨ Kaajolɨyaraayawɨdaasɨ sahwara wɨna yeva dɨnyɨna “Gotɨyai nemɨnyɨna dara yawɨ'mwa' ‘Sahwara tewaanyara mwaaihasa'na Jizaazarɨne yayavɨna kayaa'na yɨpɨ'de' wi'nanyaraavɨ.’ Sara daka dɨragɨnna nemwaaihɨwakeina yɨlaaya yɨvanɨgoinera.” 
ACT.5.42	Sara dɨnyɨna yeva yɨrɨka gazagaasagaa' Gotɨyare Angevɨjɨ a'mweraavɨre angengɨjɨ saba Kɨraazɨtɨya Jizaazarɨna yagaala tewaanya' kuna wɨdadɨvɨkɨ. Nemɨnyɨna Jizaazarɨ Gotɨyai dahɨlakake'na kuna wɨjɨwaakadɨvɨkɨra.
ACT.6.1	Dɨvi yɨrɨka sangɨ Jizaazare mɨdɨdɨvɨsara kwala naanga naanga yɨma'nadaapiyagaa' Gɨrikɨyagaala dadɨvɨsara Yɨvɨruyagaala dadɨvɨsaraavɨna kɨnɨmyagaala dɨnyɨna ye'. Gɨrikɨyagaala dadɨvɨsara dɨnesa'nanyɨ “Nɨgwɨmaayaraavɨ yanga wɨjaavadɨvɨsara, nemɨre sɨgɨraayangɨ wapaaya maalɨka wɨjaavadɨvɨ' kɨrɨ' Yɨvɨruyagaalya' dadɨvɨsangɨ naanga wɨjaavadɨvɨsarera.” 
ACT.6.2	Sara dɨdaapɨjɨ atɨraai sɨvɨlyɨrɨdaasɨ pwaraalyara mɨdɨdɨvɨta yuyaraavɨ jɨvwaramaa'na “Yuyaihi, jɨkabyɨla!” Jɨvwaramaa'na kye' yɨkabɨna kye' wɨdɨna ye' “Gotɨyare yagaalya' ya'mavaaja' yɨ'bɨnyavɨ wɨdayaade' wapaaya yanga wɨjavaade' yɨlaaya myɨvanɨgo. 
ACT.6.3	Aawa, nya'mweihi, nemɨre wawɨnya naange' Gotɨyare yagaalya wɨdadaanya savɨna a'mwe ati ata purɨdaasɨ pwaraalyaraavɨ kadahɨlakapɨjɨ sahwara wapaaya yange'na maremwaaibɨ'deraavɨ sara wɨmwaihaana! Sarɨmɨjɨyaraavɨna ‘A'mweraavɨ yunebanna Kuryai Tewaanyai wɨlamwaaidera sɨdu'nakera damwaaihava! Sahwara a'mwe tewaanyarera,’ jalɨkurakadɨvɨsaihi yawɨrapɨjɨ sahwaraavɨ dɨthahɨlakyɨla! 
ACT.6.4	Sara kyapɨjɨ yuyagaa' nemɨ sahwaina Gotɨyarɨ wɨjavulyɨ Gotɨyare yagaalya' wɨdaayabulyɨ kuna yaadeinera.” 
ACT.6.5	Wɨdaasadera sara kude' yuya kwala naange' dɨnyɨna “Yo, tewaanyasɨra.” Dɨnyɨna yeva Sɨtivenɨmɨ dahɨlake'. A'mwe sai Jizaazarɨ yuna dɨragɨnna lɨmwaga'delyɨ. Gamɨre sɨmunyavɨ Kurya Tewaanyai yuna wɨlamwaaida dɨragɨnna wɨmwaaihakelyɨra. Sɨtivenɨmɨ dahɨlakeva Pilipɨmɨjɨ Pɨrokoraazalyɨ Naaikenaamɨjɨ Taaimonɨmɨjɨ Paamenaazalyɨ Nikolaazalyɨ dahɨlakɨna ye'. Nikolaazai sai Anga Aadɨyokɨ mwaalyalyɨ. Sɨnnawɨ sai Maavei mwaalaka dɨvi Juyaraavɨrebwi wɨ'naka aayagaa' Jizaazarɨ wɨ'nakelyɨra. 
ACT.6.6	Mi'na dahɨlakɨna Wɨdaasaderaayawɨnna makabɨna kye' sahwara Gotɨyarɨ wɨdeva kumɨre wawɨnya'na dɨragɨnya wɨmwaaihya'na kumɨre mɨnyagɨnyangɨ ata dathɨwanna yɨna ye'.
ACT.6.7	Jeruzaalemɨ yunebanna Gotɨyare yagaalya' kadɨka kuna wɨ'ne'. Kadɨka kuna wɨ'nadaapɨjɨ Jeruzaalemɨ mɨdɨdɨvɨsara kwala naanga naanga yɨma'nyɨna ye'. Nabaai Gotɨyarɨna mubɨthɨka yɨra'dɨvɨta kwalaalyara Naangerɨ lɨmwageva gamɨrebwi mɨdɨnna ye'.
ACT.6.8	Sɨtivenɨmɨ yunebanna Gotɨyare yanga gaimwangebulyɨ dɨragɨnyabulyɨ kɨnɨnnakelyɨ. Sɨtivenɨ dɨragɨnaangei a'mweraayaba atɨka maru'nasa'nejɨ wɨjɨwaainya'ne dɨragɨnyajɨ yɨna ya'. 
ACT.6.9	Sara yaka yagaala wɨdadaasɨ gamɨre yagaala sɨnna tɨke'na a'mwe pwara maanga wɨde'. Maanga wɨdesara kɨgaa' Romɨyaraavɨna kalavuzɨwawɨnya yesa' dɨvi kalavuzɨwawɨnya yagalya'mave'. Yagalya'maveva dɨnyɨna “Nemɨ lotuanga mudɨkevɨna yɨkabaatheinera.” Sara dɨnesara Anga Saairini mwaalyarajɨ Anga Alekɨzaadɨrɨya mwaalyarajɨ sara yɨkabadɨvɨsarera. Sara maanga wɨdadaapɨjɨ Juya pwara Kwaaka Sɨlɨzɨyadaasarajɨ Kwaaka Ezɨyadaasarajɨ sara Sɨtivenɨmɨ maanga wɨdɨna ye'. 
ACT.6.10	Maanga wɨdɨna kye' Kuryai Sɨtivenɨmɨna sɨduta naange' kujaava' Sɨtivenɨ dɨragɨnna wɨdaka kumɨre yagaalya wavɨla'na ya'. 
ACT.6.11	Wavɨla'na yake'na sɨnna tɨka wɨda'daasɨ pwaraavɨ kwaasɨ yagaala wɨja'na nɨgwia wɨjaavɨna kye' sahwara kwaasɨ yagaala wɨdɨna “A'mwe dai Sɨtivenɨ Ne Mozɨzarɨnajɨ Gotɨyarɨnajɨ bɨrala wɨdadaasɨ kadɨka wɨ'nɨwoinera.” 
ACT.6.12	Kwaasɨ yagaala wɨdɨna wɨdɨna kye' a'mwerajɨ a'mwe naangerajɨ Kɨwɨjarajɨ sɨnna tɨka davɨna ya'. Sɨnna tɨka davɨna yadaasɨ Sɨtivenɨmyawɨnna yarai bɨna yeva galalɨmwanna yeva Kaajolɨyaraayabanna makuna ye'. 
ACT.6.13	Makuna yeva kwaasɨ yagaala wɨja'neraavɨ makulaabɨna kye' sara kwaasɨ yagaala wɨdɨna “A'mwe dai Gotɨyare Anga tewaanya davɨnajɨ Ne Mozɨzare kɨwɨnyavɨnajɨ bɨrala wɨdadelyɨra. 
ACT.6.14	Sare' dare'nesɨ. Kadɨka wɨ'nyɨna ‘Jizaazai Naazaretɨ mwaalyai Gotɨyare Ange' wo'dalasɨ'na yojɨ Ne Mozɨzai kɨwɨnyabulyɨya nedɨnɨke maryovimaa'nadelyɨra,’ sara kadɨka wɨ'nɨwo.” 
ACT.6.15	Mi'na wɨdɨna kye' Kaajolɨyaraavɨreba walamwaaina yesara Sɨtivenɨmɨ baihana'na yeva dara wanganesa' “Ai, dare sɨnnya' Gotɨyare mamaayare sɨnnya'bɨsa' dangamanɨgona byaanna yidaasɨ!”
ACT.7.1	Gotɨyarɨna Mubɨthɨka Yɨra'de Naangei Sɨtivenɨmɨ yɨwaara'na ya' “Nedɨwaasa' gɨmɨnyɨna nebulya'na dɨngaka?” 
ACT.7.2	Yɨwaara'na kya' Sɨtivenɨ wɨda' “A'mwe naangeihi, nya'mweihi, dɨnyu'nyɨla! Gotɨya byaannakei Kɨgaakuna Ne sɨnnawɨnya Evɨraamɨ Anga Aaranɨ mamwalaawi yaakegaa' Kwaaka Mezopotemya kuna mwalyaakegaa' Evɨraamɨmɨ yɨma'naabɨna yaka 
ACT.7.3	wɨdɨna ‘Gɨnnya kwaakevɨjɨ gɨnnyaraavɨjɨ ya'mava'gɨzɨ kwaaka pɨrɨ' givwarɨdaakwɨdevɨna dɨwodeigɨnyɨra.’ 
ACT.7.4	Wɨdɨna kyaa' savɨna Kwaaka Kaalɨthɨyadaasɨ Evɨraamɨ ya'ma'na yaka Anga Aaranɨ mwaalɨna. Mwaalɨna kya' Evɨraamɨmɨ ganɨmaangei mena balyaakegaa' Gotɨyai wɨdɨna ‘Givwarɨdaakwɨdewɨnna dɨwona!’ Wɨdɨna kya' kwaaka davakɨ sarɨmɨ mwaaihasawɨnna bɨna. 
ACT.7.5	Mi'na bɨna kya' sagaa' Gotɨyai kwaaka yarai mujaayɨ yaa'. Kwaaka naangeva' mujaayɨ, kwaaka maalɨkejɨ' yarai mujaayɨ yaakesɨra. Mujaayɨ yake' kɨrɨ' yune naanga nebulya'na wɨdɨna ‘Dɨvi kwaaka davɨ kagɨzaava'mujɨ gɨmɨre' dɨviyara gɨmɨreraavɨre' waragothesɨra.’ Sagaa' Gotɨyai yune naanga nebulya'na sara wɨjaakegaa' Evɨraamɨ kaimɨraavɨmaayai mwalyaakelyɨ. 
ACT.7.6	Gotɨyai da' wɨdɨna ‘Menyaraavɨrewɨ gɨmɨrera mwaalɨna yapɨjɨ kalavuzɨwawɨnya' yɨpɨ'derera. Kalavuzɨwawɨnya' yadaapɨjɨ pwara kayaa'na yɨpɨ'derera. Kwarame naanga naanga (400) wavɨla'daawori kayaa'na mwaaibɨ'derera. 
ACT.7.7	A'mwe anga naanga pimagɨnyara gɨmɨreraavɨ dɨragɨnna maremwaaibɨ'deraavɨ maryawɨbwarɨdeinyɨra. Sara kamaryawɨbwara'mujɨ kwaaka savakɨ gɨmɨrera yagalya'ma'na yapɨjɨ dava bamwaalapɨjɨ yɨleyagaala nyɨdɨpɨ'devanyɨ.’ 
ACT.7.8	Wɨdɨna yaka yagaala pɨrɨ' wɨdɨna ‘Nɨmɨre yagaalya'na gɨmɨnyɨjɨ gɨmɨjɨyaraavɨjɨ kɨlaakejɨ' davɨna jɨla!’ Gotɨyai sara wɨdɨna kyaa' ganaange' Aazakɨmɨ maryaakegaa' yɨrɨka ati ata purɨdaasɨ daryaai darɨkɨ Evɨraamɨ gamɨre kɨlaakejɨ' davɨna. Mi'na davɨna kyaa' dɨvi Aazakɨ gamɨrei Jaikopɨmɨre kɨlaakejɨ' davɨna kyaa' dɨvi Jaikopɨ Ne sɨnnawɨnya atɨraai sɨvɨla purɨdaasɨ pwaraalyaraavɨre kɨlaakejɨ' davɨna yaakebulyɨ Juyainaavɨrebwi.
ACT.7.9	Ne sɨnnawɨnyaraavɨ kumɨre kuvɨgwaalaangei Jozepɨyarɨna tɨganaarya kyaa' sɨnna tɨka kudayaa' pwaraavɨ yaasɨna kyaa' sahwara Kwaaka Yɨzɨpɨna yaasɨwa'wawɨnya'na makuna. Wi'na makuna kyaa' kɨrɨ' Gotɨyai gamɨjɨ mwaalɨna. 
ACT.7.10	Mwaalɨna yaka Jozepɨyarɨ kayaa'na yaasagaa' Gotɨyai dɨragɨnna wɨmwaaihɨna yaa'. Kwaaka Yɨzɨpɨ maremwaaidei Peroyaryaba Jozepɨyai daa'dɨ'nyɨ Gotɨyai tewaanna wina kyaa' Peroyai dara wanganyaake' ‘Ai, a'mwe dai nawɨ'nyai sɨdu'nakei daaka!’ Sara daka wɨdɨna ‘Nɨmɨnyɨna Kwaaka Yɨzɨpɨ davakɨjɨ a'mweraavɨjɨ nyɨdaayadɨvɨsara nɨmɨre angevɨ mwaaihasaraavɨjɨ dɨmaremwaala!’ 
ACT.7.11	Wɨdɨna kyaa' Jozepɨyai maremwaaidɨ'nyɨ Kwaaka Yɨzɨpɨjɨ Kwaaka Kenaanɨjɨ yuya sabanyaai mɨjɨka naange' yɨma'nyɨna. Mena yɨma'nyɨna kyaa' a'mwera mɨjɨka naanga wiadaa'nyɨ Ne sɨnnawɨnyara tɨka munne'na bɨrɨna bɨrɨna kyaa' mɨjɨka wina. 
ACT.7.12	Mɨjɨka wina kyaa' sagaa' Jozepɨyarɨ ganɨmaangei Jaikopɨ dara wɨ'nyaake' ‘O, Kwaaka Yɨzɨpɨ wapaaya witɨzɨla darɨka!’ Daka pɨgaa' gawaalɨvaangera Ne sɨnnawɨnyaraavɨ wɨdaasɨna. 
ACT.7.13	Yɨzɨpɨna wɨdaasɨna kyaa' ayɨna bɨna kyaa' pɨgasaai wɨdaasɨna kyaa' Jozepɨyai gya'mweraavɨ nayaa wɨdɨna ‘Jozepɨyainyɨ. Sarɨnnya sɨrya'mweinyɨ.’ ‘Jozepɨyainyɨ,’ wɨdɨna kyaa' Peroyai dara yawɨryaake' ‘Ai, Jozepɨyare yɨsavaakɨyara sara daaka!’ 
ACT.7.14	Mi'na dɨna kyaa' Jozepɨyai ganɨmaanga Jaikopɨmɨna yagaalya' wɨdaasɨna ‘Nɨmwai, Kwaaka Yɨzɨpɨ davanna gɨmɨjɨ gɨmɨre yuyajɨ saihi dɨvideihɨlyɨra.’ Sagaa' Jaikopɨmɨre jɨlɨkaimɨraaya 75 mwalyaasangɨra. 
ACT.7.15	Wɨdaasɨna kyaa' Kwaaka Yɨzɨpɨ saba Jaikopɨ wɨna kyaa' dɨvi saba gamɨjɨ Ne sɨnnawɨnyarajɨ balɨna. 
ACT.7.16	Balɨna kyaa' dɨvi ayaba Anga Sɨkemɨ kumɨrera kumɨre yagɨnya makuna yeva simaangevɨ wakɨna yaa'. Simaange' kɨgaakuna Evɨraamɨ Yɨsavaakɨya Emoyaraavɨ nɨgwia mubyaakesɨ.
ACT.7.17	Gotɨyai Evɨraamɨmɨ yagaalya' wɨjaaka nebulya' yɨma'nya'na aya kɨgaa' yɨma'nyɨna kyaa' Kwaaka Yɨzɨpɨ nemɨrera kwala naanga naanga yarai yɨma'nyɨna. 
ACT.7.18	Yɨma'nyɨna kyaa' Kingɨya gei Kwaaka Yɨzɨpɨ gaai maremwalyaakegaa'nanyɨ. Kingɨyai sai Jozepɨyarɨna myawɨryaakelyɨ. 
ACT.7.19	Gaai maremwaaina yaka nemɨreraavɨ kwaasɨ yaka kayaa'na yɨna kyaa' Ne sɨnnawɨnyaraavɨ daanga naanga wina yadaasɨ Kingɨyai wɨdɨna ‘A'mwemɨlɨki, sarɨnnya a'mwe bwaranyaraavɨ kamaarapɨjɨ mwasawɨnna sahwaraavɨ dɨmarasɨ'nyɨla baibɨzaraavɨ! Yarai dɨmarasɨ'nyɨla!’ 
ACT.7.20	Mena wɨdɨna kyaa' sagaa' ganaange' Mozɨzarɨ maarɨna. Mozɨzai bwaranya nawɨ'nyalyɨ. Mozɨzarɨ maarɨna kyaa' lɨka yulyakɨna kyagi lawe dɨkaai dɨkɨ ganɨmaangere angevɨ kave mwaalɨna. 
ACT.7.21	Kave mwaalɨna kyaa' gamɨre angevɨdaasɨ pɨwɨ wakɨna kyagi Kingɨyai Peroyare garaavaange' maranganna yaka ‘Nɨnnyalyɨra,’ daka gannyarɨ maremwaaina. 
ACT.7.22	Maremwaaina yadɨsɨ Yɨzɨpɨ mwaalyaraavɨre sɨduta yuyabwi wɨjɨwaakɨna kyaa' a'mwe naangei wawɨnya dɨragɨnya' yadei yɨma'nyɨna yaka yagaala nawɨ'nya' dadei yɨma'nyɨna yaakelyɨra.
ACT.7.23	Kwarame a'mweraare ata sɨvɨlɨraai Mozɨzarɨ wavɨla'na kya' sai sɨmunyavɨ yawɨ'na ‘Peroyare angevɨ yuyagaa' namwaaimudɨka! Nɨnnyara Yɨzɨrelɨyaraavɨ angyɨrɨ'maata yɨma!’ dɨna yaka kaanna wɨna. 
ACT.7.24	Kaanna wɨna yaka dara wanganake' ‘O, Yɨzɨpɨ mwaalyai nɨmɨrerɨ kayaa'na jɨvanɨka!’ Sara daka ‘Padaihasamaasa'nana,’ daka mɨnya maaraka Yɨzɨpɨ mwaalyarɨ tamakɨna. 
ACT.7.25	Wi'na tamakɨna yaka yawɨ'na ‘Nɨnnya nya'mwera dara yawɨ'na “Gotɨyai Mozɨzarɨ yasaabɨna kyɨwa' Mozɨzai nevadaihasamaaradelyɨra,’ ” Sara yawɨ'na kyaa' kɨrɨ' kumɨ gamɨnyɨna sara myawɨrina. 
ACT.7.26	Sara myawɨri kyaa' mwanyavɨ Yɨzɨrelɨyaraai tannyɨna yadaakɨlyɨ Mozɨzai tɨnna wanganaka. ‘Munya yɨrɨla dɨwagɨma!’ daka wɨdɨna ‘A'mweraaihi, dɨnyu'nyi! Kɨrɨmɨdaraaihi mwaaihɨlya'na be'na tannɨvanɨgɨlyaraaihɨlaka?’ 
ACT.7.27	Wɨdɨna kyaa' pwai gya'mwerɨ kayaa'na yakei Mozɨzarɨ yɨtavaka yɨwaara'na ‘Nemaremwaaidɨnyaigɨ, kotɨya' neyawɨbwarya'neigɨ aai gɨthahɨlakakeigɨnaka! 
ACT.7.28	Wona Yɨzɨpɨ mwaalyarɨ tamakyawaaihɨnyabaaibɨ' dɨnyɨramakɨjɨwaana?’ 
ACT.7.29	Yɨwaara'na kyaa' Mozɨzai kadɨka sara wɨ'nyɨna yaka ‘Yuyara sara wɨ'nɨwaasara daaka!’ daka Kwaaka Yɨzɨpɨdaasɨ lɨkaanya wɨna yaka maavewɨ Kwaaka Mɨthɨyanɨ mwaalɨna. Saba mwaalɨna yada kaimɨraayaraarɨ yawakɨnyɨna yaa'.
ACT.7.30	Dɨvi kwarame a'mweraare ata sɨvɨlɨraai wavɨla'na kya' a'mwe maayaba Mugunya Saainaaya sɨmagɨ Mozɨzai mwaalɨna. Saba mwaalɨna yadɨ'nyɨ Gotɨyare mamaayai ejelɨyai walaabaka yɨsɨkɨ wɨlɨna kyaa' yɨsɨ' dɨka yɨdɨna yada dɨtaalɨta wanyɨna. 
ACT.7.31	Dɨtaalɨta wanyɨna yadaa'nyɨ Mozɨzai tɨnna wanganaka nɨ'nɨka yaka dɨna ‘Sa' berɨ' dɨngaka? Tɨnna nayaa wanganɨma!’ dɨna yaka yɨsɨkyabanna kaanna wɨna. Kaanna wɨna yaka kɨrɨ' Naangere maanguraaya' kadɨka wɨ'nyɨna 
ACT.7.32	‘Gɨmɨre Ne sɨnnawɨnyaraavɨre Gotɨyainyɨra. Evɨraamɨjɨ Aazakɨjɨ Jaikopɨjɨ saraavɨre Gotɨyainyɨra.’ Kadɨka sara wɨ'nyɨna yaka lɨka dɨkwosɨ'nya'nei bɨ'bɨta yɨna yaka yɨsɨkɨ tɨnna mwanganyɨna. 
ACT.7.33	Tɨnna mwanganyɨ kyaa' sagaa' Naangei wɨdɨna ‘Mwaaiheinyɨna kwaaka da' gɨrɨkita maaya' warɨke'na kwaabɨzɨvɨlyawaarɨ dɨlabwa'mwagakya! 
ACT.7.34	Kwaaka Yɨzɨpɨ nɨmɨre a'mweraavɨ daanga naanga wɨvɨdaa'nyɨ wangamwa. “Aakai, aakai,” jaka kadɨwaa' kadɨka wɨ'nɨwa. Kadɨka wɨ'nena padaihasamaasa'na waimwaabe. Yarala! Sare'na Kwaaka Yɨzɨpɨna gɨthaasɨdeinyɨra.’ Sara wɨdɨna yaa' Gotɨyai.
ACT.7.35	Mozɨzai darɨ Yɨzɨrelɨyara bɨrala wɨjaasalyɨ. ‘Nemaremwaaidɨnyaigɨ kotɨya' neyawɨbwarya'neigɨ aai gɨthahɨlakakeigɨnaka!’ yɨwarayaasalyɨ. Sahwarɨ Gotɨyai wɨdahɨlakaka wɨdaasɨna ya'. Yɨzɨrelɨyaraavɨ maremwaaidei padaihasamaa'derɨ wɨdaasɨna yaakelyɨ. Yɨsɨkɨ dɨka yɨdadaasɨ yɨsɨkɨ mamaayai wɨlamwalyaakei Mozɨzarɨ wɨgaimwagyaakelyɨ. 
ACT.7.36	Gotɨyai wɨdaasɨna kyaa' Kwaaka Yɨzɨpɨdaasɨ Mozɨzai a'mweraavɨ jɨvwaramakabɨna. Kwarame a'mweraare sɨvɨlatɨraalyagaa' Mozɨzai a'mweraavɨ wɨgaimwange'na atɨka maru'narya'nejɨ wɨjɨwaainyajɨ sa yɨna yaakelyɨ. Kwaaka Yɨzɨpɨ sabajɨ Saalaalya Wayaake' wo'nɨkebajɨ a'mwera maayaba kayaa'nanyabajɨ saba sara yɨna yaakelyɨ. 
ACT.7.37	Nabaai sai Yɨzɨrelɨyaraavɨ wɨdɨna ‘Gotɨyai nyɨdasaabakabaaibɨ' sarɨnnyai sɨrya'mwei pɨropetɨyai Gotɨyarɨ wɨ'nawɨjɨwaakaderɨ sarɨmɨnyɨna wɨdasaabathelyɨ Gotɨyai,’ wɨdɨna yaakelyɨ Mozɨzai. 
ACT.7.38	Wawɨnya maayaba sai Gotɨyare kusɨlaanyasɨ mwalyaakelyɨ. Saba Mugunya Saainaayavɨ ejelɨyai wɨdɨna kyaa' Mozɨzai Ne sɨnnawɨnyaraavɨ sara wɨdɨna yaakelyɨ. Gotɨyai yagaala gaalyabwine nejaaya'ne Mozɨzai wɨjaake nemɨnyɨna dɨnɨkengɨra.
ACT.7.39	Ne sɨnnawɨnyara Mozɨzai wɨjaake' kadɨka mu'nyɨ, mamɨdɨnyɨ yaa'. Aawa. Gamɨnyɨ galazekɨvaina yevera kumɨre sɨmunyangɨ yawɨ'na ye' ‘Kwaaka Yɨzɨpɨ tewaanyabanna ayɨna wawaanneinera! We'!’ 
ACT.7.40	Yawɨ'na yɨna yeva Mozɨzai mugunyavɨ mwaalakegaa' A'mwe Eronɨmɨ wɨdɨna ‘Nemɨnyɨne Naangei a'mwa'mwerɨ kyavɨkarya'gɨzɨ A'mwa'mwei nejɨvwaramakwona! Sare' dare'nesɨ. Kwaaka Yɨzɨpɨdaasɨ Mozɨzai sai nejɨvwaramakabakei gawɨ mwaalɨka? Nemɨ myawɨryɨwona.’ 
ACT.7.41	Sara wɨdɨna yeva a'mwa'mwei bulɨmakaawoya dɨwɨnyarɨ yavɨkaryeva yɨkunaabɨthɨka wɨjaaya'ne'na kwaasɨ naangerɨ wɨdɨna ‘Naangeigɨ, yɨkunaabɨthɨka da' gɨmɨnyɨne' tamwona.’ Wɨdɨna yeva sahwara yavɨkaryaasarɨ yɨlaaya yɨna yadɨvɨ' tɨka munne nyɨna. 
ACT.7.42	Tɨka munne nyɨna kyaa' Gotɨyai kumɨnyɨ gɨnyɨwanna yaka tewaanna myɨ yaka dɨna ‘Kayaa'nanyara kwaasɨya'na nyɨlyarɨjɨ lawerɨjɨ sɨlɨngaamɨnyaraavɨjɨ yɨlaaya yɨpɨka! Sara yɨlaaya yapɨjɨ waryaanyara yɨma'nɨpɨ'dere.’ Gotɨyai dɨna yaakabaaibɨ' dɨvidaasɨ Gotɨyarɨ wɨ'nawɨjɨwaakyara pɨkarya yɨda'na
ACT.7.42	‘Yɨzɨrelɨyaihi, nɨmɨnyɨne mɨka!
ACT.7.42	A'mwamaayaba kwarame potiyagaa'
ACT.7.42	Bulɨmakaawoyaraavɨ tameva manyɨjayaa'.
ACT.7.43	Kwaasɨ naangei Molokɨmɨne yɨvɨkanga' yɨkwa'dɨvɨ'
ACT.7.43	Pwai Repaanɨmɨne sɨlɨngaamɨnya a'mwa'mwe' yɨkwa'dɨvɨ'
ACT.7.43	A'mwa'mwe sa yavɨkaryeva yɨleyagaala wɨdɨna yadɨvɨsaihɨlyɨ.
ACT.7.43	Sabwine'na Anga Bavɨlonɨ aagimagɨ menyabanna yɨhɨmakudeihɨlyɨra.’
ACT.7.43	Sara dɨnɨkesɨ.
ACT.7.44	Dɨvidaa'nyɨ a'mwamaayaba Ne sɨnnawɨnyara Gotɨyai saraayaba mwaalake'ne jalɨkurakya'ne kwaabɨyɨvɨkange' yavɨkarina. Gotɨyai Mozɨzarɨ sara wɨjaakabaaibɨ' sara yavɨkaryaasasɨ. Gotɨyai pikɨzaaya'bɨsa' wɨjɨwaainyɨna yaake' Mozɨzai tɨnna wanganyaakabaaibɨ' yavɨkaryaasasɨ. 
ACT.7.45	Yavɨkarina kyaa' dɨviyara Ne sɨnnawɨnyara kwaabɨyɨvɨkange' yɨkwavaabɨna. Sagaa' Gotɨyai ajɨmya pɨnɨngɨyaraavɨ yɨrawaasɨna kyaa' dɨviyarajɨ Jozuwaasɨ sara Maaveraavɨre kwaaka maarɨna yaasara davanna Gotɨyare kwaabɨyɨvɨkange' yɨkwavaabɨna ye'. Yɨkwavaabɨna kyaa' kwaaka dava kuna wa'dɨ'nyɨ Ne Devitɨ mwalyaakegaa'na. 
ACT.7.46	Devitɨ mwaaidɨ'nyɨ Gotɨyai wanganaka dɨna ‘Devitɨ a'mwe tewaanyalyɨra.’ Dɨna kyaa' Devitɨ Gotɨyarɨ yɨwaara'na ‘Jaikopɨmɨre Gotɨyaigɨ, gɨmɨnyɨna ange' madɨma! “Yo,” kanyɨda'gɨzɨ madɨdeinyɨra.’ 
ACT.7.47	Yɨwaara'na kyaa' Gotɨyai gevwi kyawɨryaa' Gawaalɨvaanga Solomonɨ ange' gamɨnyɨna madɨna yaakelyɨ.
ACT.7.48	Sa'na kɨrɨ' a'mwera angengɨ madɨvɨsangɨ Gotɨyai Munya Ke'mwewɨnyai yuyaraavɨjɨ yuyangɨjɨ wavɨla'dei mamwaalyadelyɨ. Angengɨ mamwaalyade'na pɨropetɨyai Gotɨyarɨ wɨ'nawɨjɨwaakadei dɨnɨkabaaibɨsasɨ.
ACT.7.49	Naangei dɨnɨkesɨ. Sɨgunya naangeba maremwaaidɨnyainyɨ.
ACT.7.49	Kingɨyare namwaalyɨsa'bɨsavɨ Sɨgunyavɨ walamwaaina yadɨnyainyɨ.
ACT.7.49	Paihɨsa'bɨta Kwaaka maalɨka davakɨ maremwaaidɨnyainyɨ.
ACT.7.49	Nɨmɨre sɨvɨla Kwaaka yuyavakɨ paihɨremwaaidɨnyainyɨ.
ACT.7.49	Nɨmɨ Naangeinyɨne ange' gara madɨvɨtaihɨlaka?
ACT.7.49	Nawɨ'nyaba kwaamu' mwaalɨdeva gava warɨka?
ACT.7.50	Yuyangɨ kaavɨlyai aaihwalaka? Nɨmɨ sahwainyɨra!
ACT.7.50	Sara dɨnɨkesɨ.
ACT.7.51	Ne sɨnnawɨnyarabɨsaihi Kurya Tewaanyai yɨhɨthada yuyagaa' wanganakɨna yadɨvɨsaihɨlyɨ. Sarɨnnyabwi dɨragɨnna yawɨ'dɨvɨ' Gotɨyarebwi navɨka yadɨvɨsaihɨlyɨ. Sarɨnnya yawɨta Maaveraavɨre yawɨ'dɨvɨsaihɨlyɨ. Sɨryakwalaangera Gotɨyare yagaala yuya pihadɨka yɨna yaatabaaibɨ' sarɨmɨ sara yadɨvɨsaihɨlyɨ. 
ACT.7.52	Sarɨmɨre Ne sɨnnawɨnyara Gotɨyarɨ wɨ'nawɨjɨwaakade aane pwai kwarɨ yuyagaa' kayaa'na yaasara midaa'! Sara kayaa'na yaasara Gotɨyai wɨdaasaderaavɨ tamakɨna ye'. Kɨgaakuna Gotɨyarera wɨdɨna ‘Dɨvi yɨda'maraangei Gotɨyarɨ wɨdaayadei bathelyɨ.’ Sara wɨdɨna yaasaraavɨ sarɨmɨrera tamakɨna. Tamakɨna kyaa' Gotɨyarɨ wɨdaayadei mena bɨna kya' sarɨmɨ kotɨyavɨna makuna yeva sahwarɨ kayaa'na tamakɨna yɨwa'daa'. 
ACT.7.53	Gotɨyare Kɨwɨnya ejelɨyara Gotɨyai wɨdaasadera kyɨhɨzaave' kɨrɨ' sabwi myɨvanɨgasaihɨlyɨra,” sara wɨda' Sɨtivenɨ.
ACT.7.54	Kaajolɨyara Sɨtivenɨ wɨdadaasɨ kadɨka wɨ'nadaapɨjɨ kumɨre sɨnna tɨka wɨda'daasɨ dɨragɨnna maadɨthɨwɨ'nya ye'. 
ACT.7.55	Dɨragɨnna maadɨthɨwɨ'nya kye' kɨrɨ' Sɨtivenɨ Kurya Tewaanyai yunebanna wɨlamwaaidɨ'nyɨyai Sɨgunyavɨ maranganaka dara wanganake' “Gotɨyare byaannyabwi tɨnna wangamanɨge. Gotɨyare aangasɨmagɨ Jizaazai dathaavɨka!” 
ACT.7.56	Mi'na daka wɨdɨna “Yɨthaanyi, Sɨgunya' baasɨnɨkevɨ wangamwa. Gotɨyare aangasɨmagɨ A'mweraavɨne Kaimɨraayai daavɨkerɨ wangamwa.” 
ACT.7.57	Wɨdɨna kya' sɨnna tɨka wɨda'daasɨ jaka naanga deva kadɨka mu'nya'na asa kadɨkengɨ tɨlavalɨmwaga'nyɨna yeva gamɨnyawɨnna avaaizɨmunyasɨya yuyara yarai kaanyave'na bɨna. 
ACT.7.58	Kaanyave'na bɨna yeva Sɨtivenɨmɨ galalɨmwanna yɨna yeva makuna yɨna yeva anga naangeba mwasɨlaa wasɨ'na yɨna yeva sɨlyajɨ gamɨnyɨ lɨwakɨna. Kotɨyavɨ kwaasɨ yagaala wɨjalɨkurakesara kunnya yɨvɨta taapainyɨna yeva Mɨgɨnya Solɨ wo'nɨkeryaba yarai wakɨna yeva sɨlyajɨ gamɨnyɨ lɨwakɨna. 
ACT.7.59	Yarai lɨwakɨna yadaapɨjɨ Sɨtivenɨ Naangerɨ jaka wɨdɨna “Naanga Jizaazaigɨ, nɨmɨre kuryarɨ dɨmaaka!” 
ACT.7.60	Wɨdɨna yaka kwadaai gɨlɨna yaka jaka naanga wɨdɨna “Naangeigɨ, kumɨnyɨne kayaa'na nyɨvanɨgasa'na myawɨ'dɨnnera!” Wɨdɨna yaka se balɨna ya'.
ACT.8.1	Sɨtivenɨmɨ tamakɨna kye' Solɨ yawɨra' “Yo. Tewaanyasɨra.”
ACT.8.1	Sɨtivenɨmɨ tamakesagaa' yɨrɨka sagaa' Anga Jeruzaalemɨ Kɨraazɨtɨyare kusɨlaanyavɨyara mwaalesaraavɨ pwara kayaa'na kayaa'na yɨna. Kayaa'na kayaa'na yɨna yadaapɨjɨ Jeruzaalemɨ Wɨdaasadera gavera kuna mwaaidapi Jizaazare pwara yuyara Kwaaka Juthɨyajɨ Kwaaka Samerɨyajɨ pɨwɨnna pɨwɨnna yɨwɨnama'na ye'. 
ACT.8.2	A'mwera Sɨtivenɨmɨ karamake' Gotɨyarɨ yɨlaaya yadɨvɨsara kale kwia' Sɨtivenɨmɨ makuna yeva lɨkyɨrakɨna yeva yɨkwaraamaya yadɨvɨ' kɨnna naanga dɨna ye'.
ACT.8.3	Solɨ dɨna “Jizaazarebwi kayaaka yɨgalɨma!” dɨna yaka kayaa'na yɨna. Angengɨ wɨlɨna yaka Jizaazare kusɨlaanyavɨya a'mweraavɨjɨ a'mwengɨjɨ wɨlamwagi'nyɨna yaka kalavuzangevɨ marɨmwaaihɨna yaka sara kayaa'na yɨna ya'.
ACT.8.4	Jizaazarɨ wɨ'nadɨvɨsara yɨwɨnama'na yevevɨdaa'nyɨ gazabazaba mwaalɨna yadɨvɨ' Gotɨyare yagaala tewaanya' wɨjɨwakamarina ye'. 
ACT.8.5	Anga Samerɨya sawɨnna Pilipɨ wɨna yaka Kɨraazɨtɨyarɨ Gotɨyai dahɨlakakerɨna a'mweraavɨ wɨdɨna. 
ACT.8.6	Wɨdɨna yadaa'nyɨ kwala bwa'naanya kadɨka nayaa wɨ'nyɨna. Nayaa wɨ'nyɨna yadɨvɨ' Pilipɨ dɨragɨnya wɨjɨwaainya'nejɨ yada yuyara wanganna. 
ACT.8.7	Sare' dare'nesɨ. Wanganna yadaapɨjɨ a'mwe kwalaalyara yɨmakera kɨnɨnnakeraavɨre munyɨkaavɨ yɨmakera bwalyuna yadɨvɨ' jaka naange' wɨdɨna yeva kaanna wɨna. A'mwera kunnya kɨlaakejɨka kwaayakwaaya myadɨvɨsaraavɨjɨ yagɨnya bainɨkeraavɨjɨ sara a'mwe kwalaalyaraavɨ yavada'gaina kya' tewaanyara mwaalɨna. 
ACT.8.8	Tewaanyara mwaalɨna yesa' Samerɨya mwaalyara yɨlaaya naanga yadɨvɨ' mwaalɨna ye'.
ACT.8.9	Anga saba a'mwe pwai Saaimonɨ wo'nɨkei mwaalɨna. Sai kulakei gannya kwalya yaderɨna anga naanga sɨmagɨnya Samerɨya mwaalyara atɨka maru'na'na yesalyɨ. Saaimonɨ wɨdɨna “A'mwe naangeinyɨ. Sɨdu'nakeinyɨ,” wɨdɨna yada 
ACT.8.10	anga saba mwaalyara yuyara a'mwe naangerajɨ a'mwe maalɨkerajɨ sa kadɨka nayaa wɨ'nyɨna yeva wɨdɨna “Gotɨyare dɨragɨnyasɨyalyɨra. ‘Yɨ dɨragɨnya sa' naangesɨ,’ dadaanyasɨ,” sara wɨdesalyɨ. 
ACT.8.11	Naangegaa' kwalyajɨ gɨri'nyajɨ yada atɨka maru'na'na yadɨvɨsangɨna yuyara kadɨka nayaa wɨ'nyɨna yesalyɨra. 
ACT.8.12	Saaimonɨ sai mwaalɨna yada sara yada kɨrɨ' Pilipɨ Kɨraazɨtɨyai Jizaazarɨnajɨ Gotɨyai nemaremwaalya'najɨ sawaarɨna yagaala tewaanya' wɨdɨna kya' kumɨ wɨ'nyɨna yeva “Sabwi nemɨ mɨdɨnaana!” dɨnyɨna yadɨvɨ' Kɨraazɨtɨyarɨ lɨmwanna kye' Pilipɨ aalyavɨ bavɨtaazɨya yɨna a'mweraavɨjɨ a'mwengɨjɨ sangɨ. 
ACT.8.13	Bavɨtaazɨya yɨna kya' Saaimonɨ sahwai lɨmwanna kya' Pilipɨ bavɨtaazɨya' kya' Pilipɨmyaba mwaaida Pilipɨ wɨjɨwaainya naangejɨ dɨragɨnyajɨ yɨna yadaa'nyɨ Saaimonɨ atɨka maru'na'na ya'.
ACT.8.14	Anga Jeruzaalemɨ apozelɨyara Jizaazai Wɨdaasadera dara wɨ'nesa' “Samerɨya mwaalyara Gotɨyare yagaalya' dama'mwaava!” Deva kumɨnyawɨnna wɨgaimwange'na Pitarɨjɨ Jonɨmɨjɨ saraarɨ yaasɨna. 
ACT.8.15	Yaasɨna yesaraai Samerɨya sabanna yɨ'mavaawɨna yagɨla Jizaazarɨ wɨ'nadɨvɨsaraavɨna Gotɨyarɨ wɨdɨna “Gotɨyaigɨ, a'mwe yuya dara gɨnnya Kurya Tewaanyarɨ maapɨka!” 
ACT.8.16	Sare' dare'nesɨ. Sagaa' Pilipɨ Naanga Jizaazarɨ yayavɨna bavɨtaazɨya' yakegaa' Kurya Tewaanyai yuyaraavɨna mabwalawɨminaawi yakerera. 
ACT.8.17	Pitalyɨ Jonɨjɨ saraai Gotɨyarɨ wɨdɨna yagɨla kumɨre mɨnyagɨnyangɨ ata dathɨwanna kyagi Kurya Tewaanyarɨ maarɨna ye'.
ACT.8.18	Saaimonɨ dara wanganake' “Nɨwaava, wɨdaasadisaraai ata kadathɨwamwaai Kurya Tewaanyarɨ kumɨ maarɨna jɨwaava!” Sara daka gannya nɨgwia maaraka Pitarɨjɨ Jonɨmɨjɨ wɨdɨna “Nɨmɨre nɨgwia yɨhɨmubɨma! 
ACT.8.19	Nɨmɨnyɨna ‘Sai a'mwe pwai kwarɨ ata kadathɨwagozɨ sahwai Kurya Tewaanyarɨ maarana!’ dakɨri sare dɨragɨnya' dɨnyɨjaayɨla!” 
ACT.8.20	Wɨdɨna kya' kɨrɨ' Pitai wɨdɨna “ ‘Nɨnnya nɨgwianna Gotɨyare yange' mubɨma!’ yawɨ'mwaanya'na gɨmɨjɨ gɨnnya nɨgwiajɨ Dɨkebanna dɨwodeigɨnyɨra. Yawɨta sa' kayaa'nanaangesɨra. 
ACT.8.21	Yɨwolya'na nemɨre wawɨnya' gɨmɨre' daaka! Sare' dare'nesɨ. Gotɨyai gɨmɨre sɨmunya yawɨsavɨ gwangamwa'. Sɨmunya kayaa'nanyavɨ gwangamwakeigɨnyɨ. 
ACT.8.22	Sarevɨdaa'nyɨ gɨnnyabwi kayaa'nanyabwi dasɨka! Mudɨkebwi jawɨramaaka! Wasɨ'na'gɨzɨ Naangerɨ duthana! ‘Nɨmɨ sɨmunya yawɨ'mwe'na nɨmɨre kayaa'nanya' dɨmarasɨ'na! Nayaa mwaalɨma!’ 
ACT.8.23	Sare' dare'nesɨ. Gɨmɨnyɨna dara wangamwe' ‘O, a'mwe dai wabarɨnna dɨragɨnna yadei daaka! A'mwe sɨmunya kayaa'na yawɨ'dei daaka!’ Dena gɨthɨwa,” wɨdɨna. 
ACT.8.24	Pitai wɨdɨna kya' Saaimonɨ saraarɨ wɨdɨna “ ‘Nyɨdɨwaala aane pɨrɨ' kɨrɨ' nɨmɨnyɨna nanyɨma'nadɨka!’ dena yɨhɨthɨwe'na dakɨlyɨ Naangerɨ duzɨla!” wɨdɨna ya' Saaimonɨ.
ACT.8.25	Jizaazai yake'na tɨnna wanganagɨlya'na Pitalyɨ Jonɨjɨ saraai yuyaraavɨ wɨjalɨkurakɨna, yɨ, Naangere yagaalya' wɨdɨna yagɨla dɨnyɨna “Jeruzaalemɨ sawɨnna ayɨna wawakadera,” dɨnyɨna yagɨla kaanna wɨna. Kaanna wɨna yadi' Kwaaka Samerɨya anga mannɨkeba yagaala tewaanya' damarina yagɨla Jeruzaalemɨna wawagi.
ACT.8.26	Naangere mamaayai ejelɨyai Pilipɨmɨ wɨdɨna “Yovɨrava'gɨzɨ tusa' Jeruzaalemɨdaasɨ Anga Gaazanevɨ dalaawa!” Tuta sa' a'mwe maayaba makwalaawɨnɨkesɨra. Sara wɨdɨna kya' Pilipɨ sara yɨna. 
ACT.8.27	Sara yɨna yadaasɨ, yɨthaa, Kwaaka Yɨthɨyopɨya mwaalyai a'mwe naangei gannya angewɨnna wɨna. Kwaaka Yɨthɨyopɨya a'mwe naange' Kaadeziya' maremwaaidesɨ Kwinɨya'. A'mwe sai Kaadeziya' kwinɨya savɨre nɨgwiajɨ nɨgwɨlalaakajɨ yuya sa maremwaaidelyɨ a'mwe naangei. Anga Jeruzaalemɨ Gotɨyarɨ yɨlaaya'na wiakei gannya kaarɨzɨyavɨ ayɨna wɨna. 
ACT.8.28	Ayɨna wɨna yada Gotɨyarɨ wɨ'nawɨjɨwakyaakei Pɨropetɨya Aazaayai pɨkarya yɨda'nɨke' tɨnna wanganna. 
ACT.8.29	Tɨnna wanganna yadaasɨ Kurya Tewaanyai Pilipɨmɨ wɨdɨna “Kaarɨzɨya savɨna wɨrata'na'gɨzɨ avaaina dɨwila!” 
ACT.8.30	Wɨdɨna kya' sawɨnna Pilipɨ kaanyave'na wɨna yaka dara dɨna “Pɨropetɨya Aazaayai yɨda'nɨke' bukuya' wanganaka dɨvanɨka.” Sara dɨna yaka yɨwaara'na “A'mweigɨ, yagaala sa' dangamanɨgɨnya' jawɨ'mwaana?” 
ACT.8.31	Yɨwaara'na kya' “Aawa, pwai mujɨwaainyɨ nyaja' gara yawɨrɨjɨwana?” A'mwe naangei sara wɨdaka Pilipɨmɨ wɨdɨna “Davɨna yɨlaaba'gɨzɨ nɨmɨnyaba mwaala'gɨzɨ sarevɨna dɨnyɨjɨwaakya!” Wɨdɨna kya' kaarɨzɨyavɨ wɨlamwaaina. 
ACT.8.32	Gotɨyare bukuya' wanganake' dare' dɨnɨkesɨ.
ACT.8.32	Sipɨzipɨya pwarɨ tamya'na makwodɨvɨtabaaibɨ'
ACT.8.32	A'mwera tamakya'na makuna yesalyɨ.
ACT.8.32	Dɨwɨnyare arɨla wɨrɨ'deryaba jaka majadevaaibɨ'
ACT.8.32	Kayaa'na kye' sai yagaala majake'nanyɨra.
ACT.8.33	Bɨrala wɨdeva kotɨyavɨ sarɨna kwaasɨ wɨdesalyɨ.
ACT.8.33	Karame' Kwaaka davakɨ gamɨre gaalyabwi maaresa'
ACT.8.33	Gamɨreba sara yesaraavɨre kayaa'nanyabwi aai wɨ'nadelaka?
ACT.8.33	Pɨropetɨya Aazaayai sara dɨnɨkesɨ. 
ACT.8.34	Dɨnɨke'na a'mwe naangei Pilipɨmɨ wɨdɨna “Pɨropetɨyai dɨnɨke' aarɨna dɨnɨkavaka? Gamɨ sahwarɨna dɨngaka? A'mwe pwarɨna dɨngaka? Dɨnyɨdana!” 
ACT.8.35	Sara wɨdɨna kya' Pilipɨ Aazaayare yagaala savɨdaa'nyɨ nayaa wɨdaka Jizaazarɨna yuya yagaala tewaanya' nayaa wɨdɨna. 
ACT.8.36	Wɨdɨna kya' tuta pɨba wɨna yadi' aalɨbunya maalɨke' dɨ'nɨkewɨnna yɨ'mavaawɨna kyagi a'mwe naangei wɨdɨna ya' “Yɨthaa, dava aalya' dɨ'nɨ'. Aalyavɨ bavɨtaazɨya dɨnyajɨwaana? Nɨmɨ wi'na daaka?” 
ACT.8.37	Pilipɨ wɨdɨna “Gɨnnya sɨmunya yuya' Jizaazarɨna kalɨmwaga'gɨzɨ bavɨtaazɨya gyɨdeigɨnyɨ.” Wɨdɨna kya' wɨda' “Sara lɨmwamanɨge. ‘Kɨraazɨtɨyai Jizaazai Gotɨyare Gawaalɨvaangelyɨra,’ sara yawɨ'mweinyɨ.” 
ACT.8.38	Wɨdɨna yaka a'mwe naangei gannya wɨdaayaderɨ wɨdɨna “Kaarɨzɨya' muda'na yana!” Wɨdɨna kya' aalyavɨ a'mwe naangelyɨ Pilipɨjɨ saraai bwalaawɨna kyagi Pilipɨ bavɨtaazɨya wina. 
ACT.8.39	Bavɨtaazɨya wina kya' aalyavɨdaasɨ wɨlaabɨna kyagi Kurya Tewaanyai Pilipɨmɨ yarai galamakuna. A'mwe naangei Pilipɨmɨ tɨnna ayɨna mwanganyɨ yada yɨlaaya naanga yada gannya angewɨnna wɨna yakelyɨ. 
ACT.8.40	Kurya Tewaanyai Pilipɨmɨ makuna kya' Pilipɨ dara wanganake' “O, Anga Aazɨthothɨ damwaaihena!” Daka anga yuyangɨ kaanya yamaryada yagaala tewaanya' Jizaazarɨna wɨdada kaanna wɨna yada anga Sizaarɨyana yɨ'mavaawɨna yakegaa'nanyɨ.
ACT.9.1	Sagaa' Solɨ Naangere mɨdɨdɨvɨsaraavɨna sɨnna tɨka naanga kuna wɨda'daasɨ dɨnyɨna “Jizaazarɨ mɨdɨdɨvɨsaraavɨ tamakɨma!” 
ACT.9.2	Dɨnyɨna yaka Gotɨyarɨna Mubɨthɨka Yɨra'de Naangerɨ wɨdɨna “Anga Damaazɨkazɨ Juyainaavɨre lotuangengɨ maremwaaidɨvɨsaraavɨ nɨmɨnyɨne pɨkarya jɨthaka! ‘A'mwe Solɨ Jizaazarebwi lɨmwadɨvɨsaraavɨ bɨramaaraja' asangɨ wɨla pwɨyojɨ Jeruzaalemɨ davanna a'mweraavɨjɨ a'mwengɨjɨ sangɨ ayɨna makabana!’ da'gɨzɨ pɨkarya sara kanyɨdaya'gɨzɨ kotɨya'na maraawɨdeinyɨra,” sara wɨdɨna ya' Solɨ.
ACT.9.3	Anga Damaazɨkazɨ sawɨnnei tutaanyavɨ kaanya woda ange' aya kɨba mannadɨ'nyɨ Sɨgunyavɨdaasɨ baaka naange' gamɨnyabanna yarai yɨme'nya'bɨ' wannaabɨna ya'. 
ACT.9.4	Yarai wannaabɨna yadaa'nyɨ kwaakewɨnna Solɨ wala'na yaka maanguraaya' kadɨka wɨ'nyɨna “Solɨ, Solɨ, kayaa'na be'na nyɨvanɨgɨna?” 
ACT.9.5	“Naangeigɨ, aaihwaigɨnaka?” kyɨwaarava' wɨdɨna “Jizaazainyɨ kayaa'na nyɨvanɨgɨnyainyɨra. 
ACT.9.6	Sahwainyɨ kɨrɨ' daava'gɨzɨ anga naanga davɨna kulaawa'gɨzɨ gɨmɨ yɨnnenna pwai gɨthathe'nanyɨra.” 
ACT.9.7	A'mwera Solɨjɨ wawesara daaveva yagaala majara maanguraaya' kadɨka wɨ'neva kɨrɨ' pwarɨ tɨnna mwanganyesare. 
ACT.9.8	Naangei mena wɨdɨna kya' kwaakevɨdaasɨ Solɨ daavaka gannya tɨnnyaraai yenaka dara yawɨrake' “We', nɨmɨ tɨbaryainyɨ daaka!” Sara daka aane pɨrɨ' kɨrɨ' tɨnna mwanganyɨ kya' pwara gamɨre asɨrɨ lɨmwanna yeva Anga Damaazɨkazɨ sawɨnna jɨvwaramakuna. 
ACT.9.9	Jɨvwaramakuna kye' saba mwaalaka yɨrɨka daryaai darɨkɨ tɨnna mwanganyɨ yada sagaa' tɨka manyɨ yada aalya manyɨ ya'.
ACT.9.10	Damaazɨkazɨ saba Jizaazare pwai Ananaayazai wo'nɨkelyɨ. Sai mwaalaka a'mabaaitɨnna baihana'na yadaasɨ Naangei wɨdɨna “Ananaayazaigɨno!” Wɨdɨna kya' sai wɨdɨna “Naangeigɨ, yɨthaa, gɨmɨnyɨ gyemwaaihena.” 
ACT.9.11	Wɨdɨna kya' Naangei wɨdɨna “Daava'gɨzɨ Aduta Yɨda'nanya' wo'nɨkevɨna wawa'gɨzɨ Juthaazare angevɨ Solɨ Anga Taazazɨ mwaalyarɨna dɨvɨramaaka! Sare' dare'nesɨ. Yɨthaa, Gotɨyarɨ dada 
ACT.9.12	a'mabaaitɨnna dara wangamwake' ‘Nɨmɨre tɨnnyaraarɨna “Tewaanyaraai yɨma'nana!” dozɨ a'mwei Ananaayazai wo'nɨkei wɨlaabaka gannya asɨraai nɨmɨre mɨnyagɨnyavɨ dathathɨwamanɨka!’ ” 
ACT.9.13	Naangei sara wɨdɨna kya' Ananaayazai wɨdɨna “Ai, Naangeigɨ, a'mwe darɨna a'mwe kwalaalyara mena nyɨdɨwaa'. Anga Jeruzaalemɨ mwaalyara gɨmɨre tewaanyaraavɨ kayaa'nanya yɨna yɨna yawalyaadɨkerɨna nyɨdɨwaa'. 
ACT.9.14	Sara yada Damaazɨkazɨ dawɨnna gɨmɨnyɨ yagaala gɨthadaanyainaavɨ wɨla pwɨya'na bɨwakelyɨ. Gotɨyarɨna mubɨthɨka yɨra'dɨvɨta naangera pɨkarya kalavuza'na sara yɨdaveva kujawa'daa' bɨwakelyɨra.” 
ACT.9.15	Mi'na wɨdɨna kya' Naangei wɨdɨna “Sai nyɨdaayaderɨ dahɨlakɨweryawɨnna dɨwona! Sai nɨmɨnyɨne yaya' ajɨmya yuyangɨyaraavɨjɨ a'mwe naanga Kingɨyaraavɨjɨ Yɨzɨrelɨya yɨsavaakɨyaraavɨjɨ wɨjɨwaakade'na dahɨlakɨwana. 
ACT.9.16	Sare' dare'nesɨ. Sai nɨmɨnyɨne yaya'na naange' sara yade'na gamɨnyɨ daanga wɨvɨnaja'na wɨjɨwaainɨdelyɨra.”
ACT.9.17	Ananaayazai kaanna wɨna yaka angevɨ wɨlɨna yaka Solɨmɨre mɨnyagɨnyavɨ ata dathɨwanna yaka wɨdɨna “Nya'mweigɨ, Solɨgɨ, gɨmɨnyawɨnna Naangei nyɨdasɨwaabɨkeinyɨ. Tusavɨ kaanya badɨ Jizaazai sahwarɨ tɨnna wangamwa'dɨnyai nyɨdasɨwaabɨ'. ‘Gannya tɨnnyaraai tewaanyaraai wanganna yana! Gamɨre munyɨkɨ yunebanna Kurya Tewaanyai wɨlamwaalana!’ daka nyɨdasɨwaabɨ'.” 
ACT.9.18	Wɨdɨna kya' sagaa' yɨme'nya'bɨ' Solɨmɨre tɨnnyaraarɨdaasɨ jawɨpadasa'bɨsa bwala'na kya' gamɨre tɨnnyaraai tewaanyaraai yenyɨna ya'. Tewaanya yenyɨna kya' Solɨ daavɨna kya' Ananaayazai bavɨtaazɨya yɨna ya'. 
ACT.9.19	Bavɨtaazɨya yɨna yaka Solɨ wapaaya nyɨna yaka gannya kɨlaaka dɨragɨnya' ayɨna maarɨna ya'.
ACT.9.19	Yɨrɨka pɨnɨngɨ wavɨla'daa'nyɨ Anga Damaazɨkazɨ mwaalyara Jizaazarɨ mɨdɨdɨvɨsaraayaba Solɨ mwaalɨna. 
ACT.9.20	Mwaalɨna yaka yɨme'nya'bɨ' Juyaraavɨre lotuangengɨ wɨna yaka Jizaazarɨna wɨjɨwaakɨna “Sahwai Gotɨyare Gawaalɨvaangelyɨra.” 
ACT.9.21	Wɨjɨwaakɨna kya' yuyara kadɨka wɨ'nyɨna yeva nɨ'nɨka yeva dɨnyɨna “Jeruzaalemɨ saba a'mwe dai yaya davɨna yagaala wɨdadɨvɨsaraavɨ kayaa'na yakei daaka! ‘Kumɨnyɨ wɨla pwɨya'mujɨ Gotɨyarɨna mubɨthɨka yɨra'dɨvɨsaraayawɨnna makwɨma!’ daka dava davɨwaka? A'mwe dale!” sara dɨnyɨna ye'.
ACT.9.22	Solɨ kuna wɨjɨwaakɨna yaka dɨragɨnna wɨjɨwaakɨna yada Gotɨyare bukuyavɨdaasɨ dɨragɨnaanga wɨdɨna “Kɨgaakuna Jizaazarɨ Gotɨyai dahɨlakyaakei Kɨraazɨtɨyalyɨra.” Dɨragɨnaanga sara wɨdɨna kya' yagaala nebulya'nanya Juyara Damaazɨkazɨ mwaalyara yagaala pɨnɨ murɨvɨkɨri ye'.
ACT.9.23	Sawɨta pɨjaakuna kwavɨlava' Juyara yɨkabɨna yeva jamungajakɨna “Solɨmɨ tamakya'na nemɨ dara yaadera.” 
ACT.9.24	Mena jamungajakɨna kye' pwai Solɨmɨ sare'na wɨdɨna kya' nayaa wanganna yada mwaalɨna. Sara mwaalɨna kya' Juyara dɨnyɨna “Solɨmɨ tamakaana!” dɨnyɨna yeva sawɨsagaasɨ yɨrɨkegaasɨ adɨkuryangɨ damera tɨnna baihanarya'neraavɨ wɨmwaaihɨna. 
ACT.9.25	Sahwara baihana'na yɨna yadɨvɨ' sawɨta pɨgaa' Solɨmɨrera gamɨnyɨ makuna yeva amaangebaarɨ sikurɨka saamɨnyavɨ daavɨna yeva soigɨlyavɨ Solɨmɨ yɨlawɨmwaaihɨna yeva sikurɨka lo'masavɨ kavena marala'mwagaasɨna kye' Solɨ kaanna wɨna ya'.
ACT.9.26	Anga Jeruzaalemɨna Solɨ yɨ'mavaawɨna yaka yawɨ'na “Naangere mɨdɨdɨvɨsarajɨ ye'mwannamwalaana!” Yawɨ'na yaka yaamɨjɨ yɨna kya', aawano. Kumɨ “Solɨ mɨdɨdelyɨ,” yawɨ'na myeva yuyara lɨka yɨna kye' Solɨjɨ mye'mwannamwaalyɨ ye'. 
ACT.9.27	Mye'mwannamwaalyɨ kye' kɨrɨ' A'mwe Baanavaazai Wɨdaasaderaayawɨnna makuna yaka wɨdɨna “Tusavɨ Solɨ Naangerɨ kwangana' Naangei gannya yagaalya' wɨda'. Sai Naangerelyɨra. Nebulyasɨra. Damaazɨkazɨ saba Solɨ Jizaazarɨ yaya'na dɨragɨnna wɨjɨwaakɨna. Dɨragɨnna wɨjɨwaakɨna yada lɨka myakelyɨ Solɨ.” 
ACT.9.28	Baanavaazai wɨdɨna kya' Solɨ nayaa mwaalɨna yaka Jeruzaalemɨ yuneba kaanya yamaryada Naangere yaya'na dɨragɨnna wɨjɨwaakɨna. 
ACT.9.29	Jizaazarɨna wɨjɨwaakɨna yada Juyara Gɨrikɨyagaala dadɨvɨsarajɨ dɨnyɨna. Dɨnyɨna yadɨvɨ' Solɨ nayaa wɨdɨna kya' Juya sahwara yawɨ'na “Solɨ kayaa'nanyabwi nedɨwakelyɨ. Sarɨ tamakaana!” 
ACT.9.30	Yawɨ'na kye' gya'mwera kadɨka dara wɨ'nesa' “O, Juyara sara dathɨmanɨgava!” Deva Anga Sizaarɨya saalaalyavɨ mannɨkebanna Solɨmɨ makwalyuna yeva gamɨre anga Taazazɨna yaasɨna ye'.
ACT.9.31	Sarevɨdaa'nyɨ sagaa' Jizaazare kusɨlaanyangɨyara Juthɨya yuyabajɨ Galɨli yuyabajɨ Samerɨya yuyabajɨ saba kwaamu'na mwaalɨna ye'. Pwara kayaa'na myɨ kye' tewaanna mwaalɨna ye'. Naangerɨ nayaa wɨ'nadɨvɨ' Kurya Tewaanyai gannya dɨragɨnya' wɨjaavada sahwara dɨragɨnyara yɨma'nyɨna ye'. Tewaanna mwaalɨna yadɨvɨ' dɨragɨnyara yɨma'nadɨvɨ' a'mwe pwara kwala naangera ye'mwannamwaaina ye'.
ACT.9.32	Gazabazaba Pitai kaanya yamaryada Anga Litha mwaalesara Gotɨyare tewaanyaraavɨ angyɨrɨ'maata yɨna. 
ACT.9.33	Saba a'mwe pwai Anɨyaazai wo'nɨkei mwaalakelyɨ. Sai yagɨnya bainɨkei nalabwaryavɨ mwaaidɨ'nyɨ kwarame pɨjaakuna (8) wavɨla'na yakelyɨ. 
ACT.9.34	Pitai angyɨrɨ'maata yada Anɨyaazarɨ wanganaka wɨdɨna ya' “Anɨyaazaigɨ, Kɨraazɨtɨya Jizaazai gɨmɨnyɨ gyavada'gaimanɨka! Dɨkaava'gɨzɨ gɨnnya nalabwarya' nayaa javada'galakya?” Sara wɨdɨna kya' Anɨyaazai dɨkaa'na. 
ACT.9.35	Wi'na dɨkaa'na yaka tewaanyai mwaaida Anga Litha mwaalyarajɨ Waraata Seronɨ mwaalyarajɨ yuyara gamɨnyɨ wanganeva Naangerɨ lɨmwageva gamɨrera yɨma'nyɨna ye'.
ACT.9.36	Anga Jopa saba a'mwe' Taavita' wo'nɨke' Naangerɨ mɨdɨnaka mwaalɨna. Gannya yaya' Gɨrikɨyagaala Dokaaza' dɨnɨkesɨ. A'mwe sa' tewaanyanna yada nɨgwɨmaayaraavɨna wɨgaimwadesɨ. 
ACT.9.37	A'mwe' mwaalɨna yaka sagaa' nabalɨnake' yɨma'naka balɨna. Mena balɨna kya' gɨlaayavɨ aalya' yeva ku'dɨke' munyabanna gɨlaaya' makilaawɨna yeva kave wakɨna. 
ACT.9.38	Anga Litha sabadaasɨ Anga Jopa etabera. Maalɨkeba warɨke'na Jopa mwaalyara mɨdɨdɨvɨsara kale wiadaa'nyɨ dara wɨ'nesa' “O, Anga Litha Pitai damwaalɨka!” Sara deva a'mweraarɨ wɨdɨna “Pitarɨ duzɨla! ‘Myemwaaidɨnnera! Yarai, nemɨnyawɨnna dɨvama!’ ” Wɨdɨna yeva wɨdaasɨna. 
ACT.9.39	Mi'na wɨdaasɨna kye' savɨ Pitai kadɨka wɨ'nyɨna yaka yovɨrawakɨna yaka saraalyɨ kaanna wɨna. Kaanna wɨna yaka sabanna yɨ'ma'na kye' munyaba ku'dɨkevɨna jɨvwaramakuna yɨna. Jɨvwaramakuna yɨna kye' yaanyɨwaaka yuya mwaaleva kale wiadaa'nyɨ kɨnna dadɨvɨ' Dokaaza' baazɨ'ma'nyangɨjɨ kwaabɨyɨvɨsangɨjɨ sazangɨ yavɨkaryakengɨ Pitarɨ wɨjɨwaainyɨna yeva “A'mwe tewaanyasɨ,” wɨdɨna. 
ACT.9.40	Sara wɨdɨna kye' ku'dɨkevɨ mwasawɨnna Pitai maryaasɨna yaka kwadaai gɨlaka Gotɨyarɨ wɨdaka gɨlaayayabanna gɨnyɨwanna yaka wɨdɨna “Taavita', dɨthɨkaaka!” Sara wɨdɨna kya' a'mwe' gannya tɨnnyaraai yenyɨna yaka Pitarɨ tɨnna wanganaka dɨkavamwaaina. 
ACT.9.41	Wi'na dɨkavamwaaina kya' sai gamɨre asa' maarɨna yaka yɨdɨkaa'na yaka yaanyɨwaakengɨjɨ Naangere tewaanyaraavɨjɨ jaka wɨdɨna yaka a'mwe' kwaihwaainakevɨ wɨjɨwaainyɨna. 
ACT.9.42	Savɨna Jopa yuneba yagaala dɨwɨna yadɨvɨ' a'mwe kwala naangera Naangerɨ lɨmwanna yesarera. 
ACT.9.43	Pitai mena yaka Anga Jopa saba a'mwe pwai Saaimonɨmɨre angevɨ mwaaidɨ'nyɨ yɨrɨka pɨjaakuna wavɨla'na ya'. Saaimonɨ sai bulɨmakaawoyangɨre kɨlaake yadelyɨra.
ACT.10.1	Anga Sizaarɨya a'mwe pwai Konilɨyaazai mwaalɨna. Sai aawɨlata maremwaaidei Romɨya aawɨlatara Yɨtaali aamiyaraavɨ maremwaaidelyɨ Romɨyai. 
ACT.10.2	Sai Gotɨyarɨna nayaa yawɨ'na, nabaai gamɨjɨ gamɨre angevɨ mwaaidɨvɨsajɨ Gotɨyarɨ yagaala wɨdadɨvɨsangɨra. Juyara nɨgwɨmaayaraavɨ yanga wɨjaavadelyɨ. Gotɨyarɨ yagaala wɨdadelyɨ. 
ACT.10.3	Konilɨyaazai sai mwaalɨna yada pɨgaa' tɨri kɨlokɨyagaa' a'mabaaitɨnna wanganna yada Gotɨyare mamaayai bwina yaka wɨdɨna “Konilɨyaazaigɨ!” Wɨdɨna yake' tɨnna wanganna. 
ACT.10.4	A'mabaaitɨnna wanganna yada mamaayarɨ baihana'na yada lɨka yada wɨdɨna “A'mwe naangeigɨ, baa'na bahɨneka?” Wɨdɨna kya' mamaayai wɨdɨna “Gotɨyarɨ yagaala wɨdadɨnya' Gotɨyai kadɨka gu'nɨwa'. Nɨgwɨmaayaraavɨ wɨjaavadɨnya' tɨnna gwangamwa'. Sare'na Gotɨyai gɨmɨnyɨna gyawɨ'deigɨnyɨ. 
ACT.10.5	Dahaa' Anga Jopa sawɨnna a'mweraavɨ a'mwe pwai Saaimonɨ Pitai wo'nɨkerɨna duthaasa! 
ACT.10.6	Sai saalaalyayaba pware angevɨ angyɨrɨ'maata yɨvanɨ'. A'mwe pwai Saaimonɨ gɨryawo'nyai bulɨmakaawoyangɨre kɨlaakengɨ yavɨkaryadei. Yɨ sare angevɨ mwaalɨ'.” 
ACT.10.7	Sara wɨdɨna yaka mamaayai wɨna kya' Konilɨyaazai gannya angevɨ wɨdaayadisaraarɨjɨ aawɨlata pwarɨjɨ jaka wɨdɨna. Aawɨlata sai Konilɨyaazaryaba mwaaida Gotɨyarɨ yawɨ'dei. 
ACT.10.8	Jaka wɨdɨna yaka kumɨnyɨ yuya yɨma'nake' wɨdaka Anga Jopana a'mwe saraavɨ wɨdaasɨna ya'.
ACT.10.9	Yɨrɨka pɨrɨkɨ tusavɨ kaanna wɨna yadɨvɨ' Anga Jopa aya kɨbanna yɨ'ma'na yadaapɨjɨ Pitai yawɨ'na “Gotɨyarɨ wɨdɨma!” Daka sɨrɨgwajahaa' anga munyawɨ kwavɨta waraasavɨ yɨlamwaaina. 
ACT.10.10	Yɨlamwaaina kya' sagaa' Pitarɨ mɨjɨka wiadaasɨ wapaaya yovɨra'na yadaapɨjɨ tɨka munnenna yawɨ'da a'mabaalyavɨ tɨnna wanganna. 
ACT.10.11	Tɨnna wanganna yada Sɨgunya' basɨnadaa'na yadaa'nyɨ kwaabɨyɨvɨta dɨvanɨgɨnya'bɨsajɨkɨ makwalaabɨna. Kwaakewɨ Pitaryawɨ mamaayara kwaabɨyɨvɨsa'bɨ' kwaraka dawaai dawaalyangɨ lɨmwageva makwalaabɨna. 
ACT.10.12	Mena makwalaabɨna kye' Pitai dara wanganake' “Ai, yɨkurɨyaawia ge gejɨ malakayaawarya ge gejɨ kamaala ge gejɨ yuta ge gejɨ daminarɨka!” 
ACT.10.13	Sara kada' maanguraaya' wɨdɨna “Pitai, daava'gɨzɨ sa dɨramanana!” 
ACT.10.14	Wɨdɨna kya' kɨrɨ' Pitai wɨdɨna “Naangeigɨ, arɨkewɨnyɨra. Juyainaavɨre kɨwɨnya' dɨnɨke' ‘Kɨmaakengɨ manɨnnera!’ Sara dɨnɨke'na gɨrɨka kɨnɨnnaka aane pɨrɨ' kɨrɨ' manyɨ yadɨnyainyɨra.” 
ACT.10.15	Sagaa' pɨgasaai maanguraaya' wɨdɨna “Gotɨyai ‘Sa tewaanyangɨra,’ dɨnɨkengɨna gɨmɨ ‘Sa gɨrɨkita'nanyangɨra,’ madɨnnera!” 
ACT.10.16	Tɨnna wangadaa'nyɨ dahasaai dahaa' kwaabɨyɨvɨsa'bɨ' makwalaabɨna yeva yagaala mena wɨdakegaa' munyaba Sɨgunyavɨna ayɨna makɨlaawɨna ye'.
ACT.10.17	Pitai yawɨ'na “A'mabaaitɨnna sa' wangamwe' berɨvɨ wangamwana?” Yawɨ'na yaka sɨmunya ayahi ayahi yawɨ'na yadaa'nyɨ Konilɨyaazai wɨdaasakeraavɨ Saaimonɨmɨre angevɨna jɨvwarɨdaakuna yesara tɨkuryaba daavɨna. 
ACT.10.18	Tɨkuryaba daavɨna yeva jaka wɨdɨna “Angyɨrɨ'maasa'nei Saaimonɨ Pitai damwaalɨka?” 
ACT.10.19	Jaka wɨdɨna yadaapɨjɨ Pitai kuna yawɨ'na “Berɨvɨ wangamwana?” yawɨ'na yadaa'nyɨ Kuryai wɨdɨna “Kadɨka dɨnyu'nana! Dava gwangabɨ'de'na a'mwe daraai dalyara mwaaihava. 
ACT.10.20	Daava'gɨzɨ walaawa'gɨzɨ lɨka myadɨ nɨmɨ wɨdasɨwaabe'na kumɨjɨ dɨwodeigɨnyɨ.” 
ACT.10.21	Sara wɨdɨna kya' Pitai walaawɨna yaka a'mweraavɨ wɨdɨna “A'mwerɨna jaka wɨdɨvanɨgasai nɨmɨnyɨra. Be'na bɨwaataihɨlaka?” 
ACT.10.22	Wɨdɨna kya' sahwara wɨdɨna “Aawɨlata maremwaaidei Konilɨyaazai nedasɨwaabɨkeinera. Sai a'mwe tewaanyai Gotɨyarɨna yɨlaaya yadelyɨ. Anga naangengɨya Juya yuyara dara jalɨkurakadɨvɨkɨ ‘A'mwe tewaanyalyɨ.’ Gotɨyare ejelɨya tewaanya pwai wɨdɨna ‘Pitai yagaala gɨthathe'na gɨnnya angevɨna wɨlaabathe'na Pitarɨna duthaasa!’ Wɨdɨna yɨwa'dɨkerɨna bɨwoinera.” 
ACT.10.23	Sarevɨdaa'nyɨ Pitai wɨdɨna “Dava se wa'mwaraana!” Wɨdɨna kya' se wa'mwa'na ye'.
ACT.10.23	Mwanyavɨ yovɨrawakɨna yɨna yaka kumɨjɨ wɨna ya'. Nabaai Jopa mwaalyara Naangere pwara gamɨjɨ kaanna wɨna. 
ACT.10.24	Kaanna kaanna wɨna yaka yɨrɨka pɨrɨkɨ Anga Sizaarɨyana yɨ'mavaawɨna. Konilɨyaazai gamɨreraavɨjɨ gya'mwe pwaraavɨjɨ jaka wɨjɨvwaramaa'na kya' gamɨre angevɨ yuyara Pitarɨna yemwaaina. 
ACT.10.25	Yemwaaina yadaapɨjɨ Pitai yɨ'mavaawɨna yaka yawɨ'na “Angevɨ wɨlaawɨma!” Yawɨ'na kya' Konilɨyaazai wɨjɨmaa'nyɨna yaka “Naangelyɨra,” yawɨ'na yaka gamɨre sɨvɨlyaraaryaba walaraka kwadaai gɨlɨna. 
ACT.10.26	Kwadaai gɨlɨna kya' kɨrɨ' Pitai gamɨnyɨ yɨrɨ'bwa'na yaka wɨdɨna “Aawa, sarebwi minna! Nɨmɨ sahwainyɨ a'mwe gaveinyɨra.” 
ACT.10.27	Wɨdɨna yaka angevɨ wɨlɨna yaka Konilɨyaazarɨ kuna wɨdaka dara wanganake' “O, a'mwe kwalaalya damwaaihava!” 
ACT.10.28	Sara daka wɨdɨna “Juyainyɨ. Sarɨmɨ Menyaihɨlyɨra. Sahwaihi nayaa dara yawɨ'mwaava ‘Juyaraavɨrebwi dɨnyɨna “Menyaraavɨ angyɨrɨ'maata minnera! Sahwaraayaba tɨka munne manɨnnera!” ’ Dɨnɨke'na kɨrɨ' Gotɨyai dara nyɨjɨwaainɨwa'dɨ' ‘Menyara Juyaraavɨrebwi myadɨvɨsaraavɨna “Gerera!” madɨnna! A'mwe yuyara kumɨ avaalyarera.’ 
ACT.10.29	Sara kanyɨjɨwaainɨwa'dɨ' nɨmɨnyɨna kudasɨwa'daavadɨ yarai bɨweinyɨ. Sarevɨdaa'nyɨ yarai bena yɨwaara'manɨge. Nɨmɨnyɨna be'na wɨdasɨwa'daavadɨna?”
ACT.10.30	Konilɨyaazai wɨdɨna “Mwa'nɨga tɨri kɨlokɨyagaa' Gotɨyarɨ wɨjahaa' dahaa'bɨsagaa' nɨnnya angevɨ Gotɨyarɨ wɨdɨwa'de. Wɨdadaazɨ, yɨthaa, a'mwei baazɨ'ma'nya wɨvɨtɨratabɨsa' baazɨ'ma'nɨkei nɨmɨnyaba daavaka 
ACT.10.31	nyɨdɨwa'dɨ' ‘Konilɨyaazaigɨ, gɨmɨ Gotɨyarɨ yagaala wɨdadɨnya' Gotɨyai kadɨka gu'nɨwaka. Nɨgwɨmaayaraavɨna yanga wɨjaavadɨnya' mena gyawɨ'deigɨnyɨ. 
ACT.10.32	Sarevɨdaa'nyɨ Anga Jopana a'mwe pwai Saaimonɨ Pitai wo'nɨkerɨna duthaasa! Saalaalya maangebaarɨ Saaimonɨ pwai bulɨmakaawoyangɨre kɨlaaka yavɨkaryadere angevɨ angyɨrɨ'maata mwalaawaka sai.’ 
ACT.10.33	Sara wɨdɨna kanyɨwa'dɨ' yarai wɨdasɨwa'daavade'na gɨmɨ bɨwaa. Tewaanyasɨ. Kaimala! Su! Sarevɨdaa'nyɨ dava nemɨnyaba Gotɨyai mwaaidɨ'nyɨ Naangei gɨthɨwaka yagaalya' kadɨka gu'naade'na yemwaaimanɨgo.”
ACT.10.34	Pitai yarai wɨdɨna “Mena nayaa yawɨ'mwa. Gotɨyai yuyaraavɨ avaaina wiadelyɨ Juyaraavɨjɨ pwaraavɨjɨ. Nebulyasɨ. 
ACT.10.35	Gotɨyai ajɨmya yuyangɨya gazavasavakɨyarɨ nayaa yawɨ'delyɨra. A'mwe sai Gotɨyarɨna ‘Tewaanyalyɨ. Naangelyɨ,’ dada yɨda'maraangebwi yade'na Gotɨyai maarɨna yɨvanɨkelyɨ. 
ACT.10.36	Gotɨyai Yɨzɨrelɨyainaavɨ nedasaabaka yagaalya yawɨ'mwaava. Yagaala tewaanya sa' dɨnɨ' ‘Kɨraazɨtɨyai Jizaazai tewaanna yaka Gotɨyarɨnajɨ a'mweraavɨnajɨ kwaamu'nanyabwi waka'.’ Sahwai a'mwe yuyaraavɨre Naangelyɨra. 
ACT.10.37	Jonɨ Bavɨtaazɨya Yadei wɨdakegaa'daasɨ Kwaaka Galɨlidaasɨ Kwaaka Juthɨya yunebanne yagaala sa' dɨnesa'na yawɨ'mwaava. 
ACT.10.38	Jizaazai Naazaretɨ mwaalyarɨna yawɨ'mwaava. Gamɨnyɨ Gotɨyai dahɨlakaka Kurya Tewaanyarɨjɨ gannya dɨragɨnyavɨjɨ wɨjaava'. Wɨjaavaka gamɨjɨ Gotɨyai mwaalake'na gazabazaba sahwai tewaanna yada Kayaa'nanyai Saataanɨ kayaa'na wiadera tewaanyaraavɨ wɨmwaaiha'. 
ACT.10.39	Sara yada Kwaaka Juthɨya Anga Jeruzaalemɨ yuya Jizaazai yake tɨnna wanganona yuyaraavɨ wɨjalɨkurakadaanyaine. Yɨsavɨri nilɨya wɨrameva karamake' balɨna. 
ACT.10.40	Mena balɨna kya' kɨrɨ' yɨrɨka daryaai darɨkɨ Gotɨyai baryarɨ yɨdɨkaavaka gamɨreinaayaba wɨjɨwaaina'. 
ACT.10.41	Yuyara gamɨnyɨ mwanganyɨ ye'. Aawa. Gotɨyai nedahɨlakakeina wɨjalɨkurakya'ne gaveinaavɨ nejɨwaaina'. Bainɨkeraayawɨ Naangei kadɨkaava' gamɨjɨ aalya nona gamɨjɨ wapaaya noinera.
ACT.10.42	Dɨragɨnna wɨdɨna neya' ‘Nɨmɨre yagaala tewaanya' a'mweraavɨ duzɨla! Dara nebwina duzalɨkurakyɨla! “Gotɨyai Jizaazarɨ dahɨlaka'. A'mwera mwaaihasaraavɨnajɨ a'mwera mena bainɨkeraavɨnajɨ kotɨya' yawɨbwarya'nerɨ wɨmwaaiha' Gotɨyai.” ’ Sara neda'. 
ACT.10.43	Nabaai, Gotɨyarɨ wɨ'nawɨjɨwakyaasara gamɨnyɨna jalɨkurakɨnɨkelyɨ. Sahwarɨna dara yɨda'nɨkesɨ. Gazaizai sahwarɨ ku'nojɨ Gotɨyai gamɨre kayaa'nanyangɨ marasɨ'nadelyɨ. Sahwarɨne yayavɨna marasɨ'nya'nebwi maaradelyɨra.”
ACT.10.44	Pitai kuna wɨdadaasɨ Kurya Tewaanyai yuyara yagaala sa' kadɨka wɨ'nesaraavɨ walaabɨna yaka kumɨre munyɨkaavɨ wɨlamwaaina. 
ACT.10.45	Wi'na wɨlamwaaina kya' Anga Jopadaasara Juyara Jizaazarɨ lɨmwadɨvɨsara dara wanganesa' “O, Gotɨyai gannya Kurya Tewaanyarɨ ajɨmya yuyangɨyaraavɨna yanga mena duzaawaka!” Sara deva nɨ'nɨka yɨna ye'. 
ACT.10.46	Sare' dare'nesɨ. Menyara yagaala ge ge wɨdeva Gotɨyarɨ yɨlaaya yɨna yadɨvɨ' wɨdɨna “Gotɨyai dɨragɨnaangelyɨ.” Wɨdɨna kye' nɨ'nɨka yɨna ye'. 
ACT.10.47	Nɨ'nɨka yɨna kye' Pitai wɨdɨna “Kurya Tewaanyai nemɨnyɨ wɨlanemwaalakabaaibɨ' dahwaraavɨ Kuryai wɨlamwaaimwa'. Sare'na pwara ‘Aalyavɨ bavɨtaazɨya myaannera!’ dɨnɨpɨnera daaka! 
ACT.10.48	Aawa, kumɨnyɨ Jizaazarɨ yaya'na bavɨtaazɨya jɨla!” Wɨdɨna kya' sara kye' sahwara Pitarɨ wɨdɨna “Yɨrɨka pɨnɨjɨ nemɨnyaba angyɨrɨ'maata ja!” Menyara sara wɨdɨna kye' saba angyɨrɨ'maata ya'.
ACT.11.1	Wɨdaasaderajɨ kuya'mwera Kwaaka Juthɨya yuneba mwaalyarajɨ dara wɨ'nesa' “Ajɨmya yuyangɨyara Gotɨyare yagaala wɨ'neva dalɨmwagakava!” 
ACT.11.2	Mi'na kade' Jeruzaalemɨna Pitai yɨlaawɨna kya' kɨlaakevɨ da'dɨvɨsara Juyaraavɨrebwi dɨragɨnna yadɨvɨsara maanga wɨde' 
ACT.11.3	“A'mwera kɨlaakevɨ madayadɨvɨsaraavɨ angyɨrɨ'maata yɨwa'dɨnyaigɨnyɨ. Nabaai, sahwarajɨ wapaaya nɨwa'daasaigɨnyɨ. Be'na yɨwaana!” 
ACT.11.4	Sara kude' Pitai aayawɨdaasɨ sara yake' sara wɨjɨwaaka'. 
ACT.11.5	Dara wɨjɨwaaka' “Anga Jopa mwaalena Gotɨyarɨ wɨdena a'mabaaitɨnna wanganyawalyaade. Yɨ daresɨ. Gotɨyareba mwaalyara kwaabɨyɨvɨta naangevakɨ dawaai dawaalyangɨ lɨmwageva Sɨgunyavɨdaa'nyɨ nɨmɨnyabanna makwalaabɨna yawalyaadaasa' wanganyawalyaade. 
ACT.11.6	Makwalaabɨna kyawalyaadaa' kwaabɨyɨvɨta kusawɨ malakayaawaryarajɨ yɨkurɨyaawiarajɨ kamaalyarajɨ yuta yɨhusavɨnerajɨ gera gerajɨ wɨlamwaaidapi nayaa yɨwaryawalyaade. 
ACT.11.7	Mena wanganena maanguraaya' wɨ'nyawalyaade. Pitai, dɨthaaka! Saraavɨ tama'gɨzɨ yarai dɨnana! 
ACT.11.8	Sara wɨ'nena wɨdɨna ‘Naangeigɨ, arɨkawɨnyɨra. Mɨwɨta kɨmaaka aane pɨrɨ' gɨrɨkita'nanya aane kɨrɨ' manyadɨnyainyɨ.’ 
ACT.11.9	Wɨdɨna kyawalyaade Sɨgunyavɨdaa'nyɨ maanguraaya sa' ja'nanyɨjawalyaadɨ' ‘Yuya Gotɨyai tewaanya wakɨwake “Kayaa'nanyangɨra,” madɨnnera!’ 
ACT.11.10	Kanyɨjawalyaadɨ' pɨgasaai pɨgaa' sara kadɨnyawalyaadoi Sɨgunyavɨ ayɨna makɨlaawɨna yawalyaadaasa' wanganyawalyaade. 
ACT.11.11	Tɨnna wangadaazɨ yɨthaanyi, nɨmɨnyawɨnna a'mwe daraai dalyaraavɨ Sizaarɨya mwaalyai wɨdasawalyaadɨkera angevɨ wɨlamwalyawalyaadevɨna yɨ'mayawalyaadaa'. 
ACT.11.12	Gotɨyare Kuryai nyɨjawalyaadɨ' ‘Sɨmunya myawɨ'dɨnnera! Sarajɨ dɨwona!’ Mi'na kanyɨjawalyaadɨ' Anga Jopana neya'mwera a'mwe atina ata purɨdaasɨ pwalyara mwaaihasarajɨ wiawalyaade. Kaanna kaanna kaanna a'mwe sare angevɨ wɨlɨna yɨwa'do. 
ACT.11.13	Wɨlɨna kyɨwa'do sahwai nedɨwa'dɨ' ‘Nɨmɨ dara wangamwa'de' “Ai, nɨmɨre angevɨ Gotɨyare mamaayai davuladaavɨka!” Kadɨwa'de ejelɨyai nyɨdɨwa'dɨ' “Anga Jopana duthaasa! ‘Saaimonɨ Pitai wo'nɨkerɨna yarai dɨmaaryɨla!’ 
ACT.11.14	Davanna bozɨ yɨhɨthathera. Yagaala sa' Gotɨyai gɨmɨjɨ gɨmɨjɨyarajɨ saihɨre kayaa'nanya marasɨ'nojɨ yɨhɨvadaihasamaaradeihɨlyɨra,” nyɨdɨwa'dɨ' ejelɨyai,’ a'mwe sai sara nyɨdɨwa'dɨ'. 
ACT.11.15	Nɨmɨ Gotɨyare yagaala gaai wɨdadaari Kurya Tewaanyai walaabaka kumɨre munyɨkaavɨ bulamwaaimwa'dɨ' sɨnnawɨ nemɨre munyɨkaavɨ bulanemwaalakabaaibɨ'. 
ACT.11.16	Sara wanganena dara yawɨ'mwa'de ‘Naangei Jizaazai neda' “Jonɨ aalyavɨ bavɨtaazɨya yake' kɨrɨ' sarɨmɨnyɨ munyɨkaavɨ yunebanna Gotɨyare Kuryai wɨlayɨhɨmwaaladeihɨlyɨra.” ’ Naangei sara nedake' sara yawɨ'mwa'de. 
ACT.11.17	Sɨnnawɨ Naangei Kɨraazɨtɨyai Jizaazarɨ lɨmwagohaa' Gotɨyai gannya Kuryarɨ nejaavakabaai sara Menyaraavɨ avaainanya' wɨjaawa'dɨ'. Sa'na yawɨ'na ‘Sarevɨdaa'nyɨ Gotɨyarɨ be'na tihɨ'muneinyaka! Aawa. A'mweinyɨra.’ Sara yawɨrena kaanya' marihɨrye,” wɨda'. 
ACT.11.18	Sahwara Pitarɨ sara wɨ'neva “Yagaala wikɨra,” deva maanga aaya' wɨdesa' majara Gotɨyarɨ byaannyabwina yɨleyagaala wɨdeva dɨna “Nebulya', Gotɨyai ajɨmya yuyangɨyaraavɨna kale wiwaka. Kumɨre sɨmunyabwi mudɨkeburɨ kyawɨramaarapɨri Gotɨyai gaalyaburɨ tewaanna wɨmwaaihɨna yaderera. Tewaanna wɨmwaaihɨna neyadevaaibɨ' sahwaraavɨ tewaanna yaderera.”
ACT.11.19	Sɨtivenɨmɨ tamakesagaa' Jizaazare yagaala wɨ'nadɨvɨsaraavɨ kayaa'na yadɨvɨ' pɨwɨnna pɨwɨnna yɨwɨnama'na. Pɨwɨnna pɨwɨnna yɨwɨnama'na yadɨvɨ' pwara Kwaaka Pɨnɨzɨya menyabanna yɨ'mavaawɨna, pwara Ahu'manna Saaipɨraazɨ menyabanna yɨ'mavaawɨna, pwara Angeba Aadɨyokɨ menyabanna yɨ'mavaawɨna yeva Juya gaveraavɨ Gotɨyare yagaala wɨdeva a'mwe kwara pwaraavɨ mujɨna. 
ACT.11.20	Sara mujɨ kye' pwara Saaipɨraazɨ mwaalyarajɨ Saairini mwaalyarajɨ sara Aadɨyokɨna waweva Menyaraavɨjɨ yagaala tewaanya' Naanga Jizaazarɨna wɨjɨwaake'. 
ACT.11.21	Sara wɨjɨwakadaapɨjɨ Naangei gannya dɨragɨnya' kujaava' a'mwe kwalaalyara a'mwe kwalaalya sahwarɨ lɨmwanna, gamɨnyɨ gɨnyɨma'nyɨna, mɨdɨnna ye'.
ACT.11.22	Jeruzaalemɨ Jizaazare kusɨlaanyavɨyara kadɨka dara wɨ'nesa' “Ai, Menyara Jizaazarɨ wɨ'nadɨvɨsara daaka!” Sara deva Aadɨyokɨna Baanavaazarɨ wɨdaasɨna ye'. 
ACT.11.23	Wɨdaasɨna kye' Baanavaazai Aadɨyokɨna yɨ'mavaawɨna yaka dara wanganake' “Su! Su! Gotɨyai a'mwe tewaanyaraavɨ damwaaihɨvanɨka!” Sara daka yɨlaaya ya'. Yɨlaaya yaka yɨvaimwange'na wɨda' “Gotɨyare yagaalya' nayaa jawɨka! Gamɨrebwi nayaa dɨlɨmwana! Yuyagaa' Naangeryawɨ dɨmwaala!” 
ACT.11.24	Sara wɨdakei a'mwe tewaanyalyɨ. Gotɨyare Kuryai gamɨre sɨmunyavɨ dɨragɨnna wɨlamwaalakelyɨ. Naangerɨ dɨragɨnna lɨmwadei wɨjɨwaakada a'mwe kwala naangera Naangerɨ mɨdɨne'.
ACT.11.25	Sagaa' “Solɨmɨ bɨramaarɨma!” daka Baanavaazai Angeba Taazazɨna wɨna ya'. 
ACT.11.26	Mi'na wɨna yaka bɨramaa'na yaka Aadɨyokɨna ayahi makabɨna ya'. Makabɨna kya' kwarame pɨrɨ' kwavɨlava' saraai kusɨlaanyavɨyarajɨ mwaalagɨla a'mwe kwalaalyaraavɨ wɨjɨwaakɨna yagi. Wɨjɨwaakɨna yadaakɨlyɨ Aadɨyokɨ saba pwara Jizaazarɨ mɨdɨdɨvɨsaraavɨna “Kɨraazɨtɨyarera,” gaai wɨdɨna ye'. Dɨvidaasɨ pwara nemɨnyɨna “Kɨraazɨtɨyarera,” dadɨvɨkɨ.
ACT.11.27	Yɨrɨka sarɨkaavɨ Aadɨyokɨ sawɨnna Jeruzaalemɨdaasara Gotɨyarɨ wɨ'nawɨjɨwaakadɨvɨsara bɨna ye'. 
ACT.11.28	Wi'na bɨna kye' pwai Aahavaazai wo'nɨkei daavɨna yaka Gotɨyare Kuryai dɨragɨnya wɨjaavakei wɨda' “Dɨvi Kwaaka yuyavakɨ mɨjɨka naange' yɨma'nadesɨra.” Sara wɨdake' dɨvi A'mwe Kɨlothɨyaazai Romɨyaraavɨ maremwaalakegaa' mɨjɨka yɨma'nyɨna yakesɨ. 
ACT.11.29	Mɨdɨdɨvɨsara Aadɨyokɨ mwaalyara yagaala sa' wɨ'neva dɨnyɨna ye' “Nemɨreba wikɨra. Pwaraavɨ wɨgaimwagaana! Kwaaka Juthɨya mwaalyara neya'mwera mɨjɨka nuyadɨka! Nemɨ gɨlyɨvɨkɨravɨnakeina nɨgwia naanga wɨjavaana! Gɨlyɨvɨta maalɨkajɨyaina nɨgwia maalɨka wɨjavaana!” 
ACT.11.30	Sara dɨnyɨna yeva nɨgwia wakɨna yeva Baanavaazalyɨ Solɨjɨ saraarɨ wɨde' “Nɨgwia da mɨjɨke'na Kɨraazɨtɨyareraavɨre naangeraayawɨnna dɨmakwila Jeruzaalemɨna!” wɨde'.
ACT.12.1	Sagaa' Kingɨya Erotɨyai Kɨraazɨtɨyare kusɨlaanyavɨya pwaraavɨ kayaa'na yɨna ya'. 
ACT.12.2	Erotɨyai gannya aawɨlasaraavɨ wɨdaasɨna kya' Jemɨzai Jonɨmɨ gya'mwerɨ kwaari'masɨramɨnyasɨ dawakɨna ye'. 
ACT.12.3	Erotɨyai sara yaka dara wanganake' “Ai, savɨne' Juyara yɨlaaya jɨvanɨga'!” 
ACT.12.4	Sara daka nabaai Munne Gɨrɨkula lɨwɨnya pamidakɨna myadehaa' Pitarɨ wɨla pwɨyɨna ya'. Mi'na pwɨyɨna yaka kalavuzangevɨ wɨmwaaihɨna yaka dameraavɨ wɨda' “Lɨka nawodɨka! Sɨnnawɨ a'mwe daraai daraalyaihi dɨvaihanaryɨla! Dɨvi daraai daraalyaihi dɨvaihanaryɨla! Dɨvi pwaihi sara jɨla! Dɨvi pwaihi sara jɨla! Yuyagaa' sana sana jideihɨlyɨra.” Erotɨyai dara yawɨra' “Pari'ma'munne' mena kyawaajɨ balya'na Juyaraayaba wɨmwaaihɨma Pitarɨ!” 
ACT.12.5	Sarevɨdaa'nyɨ kalavuzangevɨ Pitai mwaaidɨ'nyɨ Kɨraazɨtɨyare kusɨlaanyavɨyara Gotɨyarɨ yagaala dɨragɨnna wɨde' Pitarɨna.
ACT.12.6	Munne aaya' yɨma'nadaa'nyɨ Erotɨyai yawɨ'na “Mwanyagaa' Pitarɨ kotɨya' yɨdera.” Sara yawɨ'na kya' sagaa' sawɨsavɨ Pitarɨ senɨyabaraalyɨ wɨla pwɨyɨna yagɨla se warɨna yadɨsɨ dameraai kwaryaba mwaalɨna. Kwaryaba mwaalɨna yadakɨlyɨ kalavuzangevɨre kaanyavɨ dame pwaraai daavɨna yagi. 
ACT.12.7	Daavɨna kyagi, yɨthaa, angevɨ Naangere mamaayai buladaa'na yakegaa' baake' wannyɨna ya'. Wannyɨna kya' ejelɨyai “Dɨkaavana!” daka Pitare egwevɨ tamɨna yaka wɨda' “Yarai, dɨthɨkaaka!” Sara kuda' senɨyabaraai Pitare asɨraarɨdaasɨ bwalaraawɨna ya'. 
ACT.12.8	Bwalaraawɨna kya' mamaayai wɨda' “Munnaanya' padathɨvaina'gɨzɨ kwaabɨzɨvɨla dɨvaazɨ'makuna!” Sara kuda' Pitai sara yɨna kya' wɨda' “Gɨnnya yɨvɨsa' marabwaaya'gɨzɨ dɨnyɨmɨdɨnaama!” 
ACT.12.9	Kuda' kalavuzangevɨdaasɨ Pitai mɨdɨnaabɨna ya'. Mɨdɨnaabɨna yakegaa' Pitai dɨna ya' “Nebwina mɨka. Mamaayai yɨvanɨke'na waja ya'nɨvanɨge.” 
ACT.12.10	Sara dadaa'nyɨ kalavuzɨkurɨta gavinyawaarɨ wavɨla'na yagɨla kwaari'makaanyavɨna yɨ'ma'na kyagi kaanya' gamɨ sa' kabaasɨna' mwasawɨnna walyuna yagi. Mwasawɨnna walyuna yagɨla tuta pɨrɨvɨ wodisagaa' yɨthaa, mamaayai Pitaryawɨdaa'nyɨ yɨmaanyɨna ya'.
ACT.12.11	Sagaa' Pitai yawɨraka dɨna “Nebulya'nanyasɨra. Naangei gannya ejelɨyarɨ kudasɨwaabɨ' Erotɨyare kalavuzangevɨdaa'nyɨ nyɨmaa'mwaka. Juyarajɨ Erotɨyalyɨ saraavɨre kayaa'nanya' nɨmɨnyɨna myɨma'nyɨ yadesɨ.”
ACT.12.12	Nayaa yawɨ'na yakegaa' Maakɨyai Jonɨmɨre ganaange' Maarɨyaavɨre angewɨnna wɨna ya'. Anga savɨ a'mwe kwalaalya mwaaleva Pitarɨna Gotɨyarɨ yagaala wɨdesangɨra. 
ACT.12.13	Pitai wɨna yaka kaanyavɨ mala tamɨna kya' wɨdaayade' Rotha' wo'nɨke' wɨ'naka “Kaanya baasɨma!” daka walyuna ya'. 
ACT.12.14	Mi'na walyuna yaka Pitare maanguraaya' wɨ'naka yɨlaaya naanga yɨna yaka navɨka yada kaanya' mabaasɨ yaka ayɨna kaanyave'na wɨlaabɨna yaka wɨda' “Mwasawɨ Pitai daavɨka.” 
ACT.12.15	Pwara wɨde' “Gɨmɨre sɨmunya kayaa'nanaangesɨra,” Taaya' wɨda' “A'a. Nebulya'na mena bɨwaka.” Pwara wɨde' “Pitai mamwaalyɨ'. Gamɨre ejelɨyai mwaalɨ'.” 
ACT.12.16	Dɨdaapi Pitai kaanyavɨ mala kuna tamɨna ya'. Tadaa'nyɨ kaanyavɨ baasɨna yeva Pitarɨ wanganeva atɨka maru'na'na ye'. 
ACT.12.17	Atɨka maru'na'na kye' Pitai daka “Kadɨka nyu'nɨpɨka!” gannya asa' bamakilaawɨna kya' yagaala mi'na kude' Pitai wɨjɨwaakɨna “Naangei kalavuzangevɨ nyɨmaa'mwa'.” Sana sana wɨjɨwaakɨna yɨna yaka wɨda' “Yagaala da' Jemɨzarɨjɨ neya'mwe pwaraavɨjɨ duzɨla!” Mi'na wɨdaka mwasawɨ walyuna yaka pɨwɨnna wɨna ya'.
ACT.12.18	Mwanyagaa' nyɨla bilyɨrɨ'daa'nyɨ damera dara wanganesa' “Akai, Pitai mamwaalyɨjɨka!” Sara deva lɨka yeva atɨka maru'na'na yeva dɨnyɨna ye' “Pitai gawɨ mwaalɨka?” 
ACT.12.19	Sara dɨnyɨna kye' Erotɨyai wɨda' “Yarai dɨvɨramaarila!” Wi'na kuda' bɨrɨna bɨrɨna yeva aawa. Mamaari kye' Erotɨyai dameraavɨ kotɨya' yaka saraavɨna wɨda' “Kayaa'na yɨwaasara baibɨ'derera.” Sara kuda' yuyaraavɨ tamakɨna ye'.
ACT.12.19	Sagaa' Erotɨyai Kwaaka Juthɨya ya'ma'na yaka Anga Sizaarɨyana walaawɨna yaka mwaalɨna ya'.
ACT.12.20	Anga Taayaa mwaalyaraavɨnajɨ Saaithonɨ mwaalyaraavɨnajɨ pɨbwina Erotɨyare sɨnna tɨka naanga wɨda'daa'nyɨ sahwara dɨnyɨna ye' “Nemɨnyɨna Erotɨyarɨ sɨnna tɨka wɨda'manɨke'na gamɨrebadaasa tɨka wapaaya gara mubaatheinaavaka? Erotɨyaryawɨnna wawaajɨ narya' wakaana!” Dɨnyɨna yeva kaanna waweva a'mwe Bɨlaazɨtazai Erotɨyare angevɨ maremwaaiderɨ wɨdɨna kye' Bɨlaazɨtazai ye'mwanna ya'. Ye'mwanna kya' yuyara Erotɨyaryawɨnna wɨna yeva wɨde'. Kude' Erotɨyai wɨdɨna ya' “Pɨgaa' yɨnagaavaihagaa' yɨhɨthɨdeinyɨ.”
ACT.12.21	Sagaa' Erotɨyai wɨdakegaa' kyɨma'na' kingɨyaraavɨre baazɨ'ma'nya nawɨ'nyasɨ yɨvɨta nawɨ'nyasɨ bwaayaka namwaalyɨta tewaanyavɨ walamwaalaka a'mweraavɨ kɨwɨnya naanga wɨdɨna ya'. 
ACT.12.22	Mi'na wɨdɨna kya' a'mwera jaka wɨde' “Nedɨvanɨkei a'mwei mɨka! Gotɨya pwalyɨra.” 
ACT.12.23	Sara jaka kude' jaahwasa'bɨ' Erotɨyai yɨlaaya yaka yawɨ'na “Nɨmɨ Gotɨyaibɨsainyɨ,” yawɨ'na ya'. “Sabwi mipɨnera! A'mweihi Gotɨyai gaverɨ byaannakerɨ yɨlaaya dumaryɨla!” sara majarɨna Naangere mamaayai yarai walaabɨna yaka Erotɨyarɨ tamɨna ya'. Tamɨna kya' gumɨlɨkera Erotɨyare kɨlaakejɨkɨ nyɨna kye' Erotɨyai balɨna ya'.
ACT.12.24	Kɨrɨ' Naangere yagaala pɨwɨnna pɨwnna kujɨwaake' a'mwe kwalaalyarajɨ a'mwe kwalaalyajɨ sahwarɨ lɨmwanna ye'.
ACT.12.25	Baanavaazalyɨ Solɨjɨ saraai nɨgwia mena wɨjaavagɨla Jeruzaalemɨdaasɨ Maakɨyai Jonɨmɨ ayɨna makabɨna yagi Anga Aadɨyokɨna.
ACT.13.1	Aadɨyokɨ mwaalyara Kɨraazɨtɨyare kusɨlaanyavɨya pwara Gotɨyarɨ wɨ'nawɨjɨwaakadɨvɨsara. Pwara Gotɨyare yagaala wɨjɨwaakadɨvɨsarera. Sahwara pwai Baanavaazai, pwai Sɨmɨyonɨ Dɨkwaagɨlyai, pwai Luzɨyaazai Anga Saairini mwaalyai, pwai Maanayanɨ maalɨkelyɨyagaa' Naanga Erotɨyalyɨ mwaalagɨlyai, pwai Solɨ. 
ACT.13.2	Sahwara kamwaale' Kɨraazɨtɨyarera yɨkabeva wapaaya manyara Gotɨyarɨ yagaala wɨdadaapɨjɨ Kuryai Tewaanyai wɨda' “ ‘Wawɨnya mudɨke' saraai yɨka!’ dena yɨhɨthɨvanɨge. Nɨmɨnyɨne Baanavaazalyɨ Solɨjɨ saraarɨ kadahɨlakapɨjɨ yɨkaderaalyɨ.” 
ACT.13.3	Sara kuda' wapaaya kuna manyeva Gotɨyarɨ wɨdeva “Sahwaraai yɨkadesɨra,” deva saraare mɨnyagɨnyawaarɨ ata dathɨwanna yeva wɨdaasɨna ye'.
ACT.13.4	Sarevɨdaa'nyɨ Gotɨyare Kuryai wɨdaasɨna kya' Baanavaazalyɨ Solɨjɨ saraai Anga Seluzɨyana kaanna walyuna yagɨla sɨpɨyavɨ yɨlamwaaina kyagi Ahu'manna Saaipɨraazɨna sɨpɨya' makuna ya'. 
ACT.13.5	Makuna kya' Anga Saalamɨzɨna yɨ'mavaawɨna yagɨla Juyaraavɨre lotuangengɨ Gotɨyare yagaala wɨjɨwaakɨna yagi. Saraare wɨdaayadei Maakɨyai Jonɨ wɨgaimwagakelyɨ saraalyɨ kaanya yamarye'.
ACT.13.6	Ahu'manna savɨ yuneba wɨjalotaveva Anga Paipozɨna yɨ'mavaawɨna ye'. Saba Juyai mwaalɨna. Baajizaazai wo'nɨkei mwaalɨna yakelyɨ. A'mwe sai gɨri'nyajɨ kwalyajɨ yunebanna lɨmwagarɨkelyɨra. “Nɨmɨ Gotɨyarɨ wɨ'na'mujɨ yagaala tewaanna yɨhɨzɨwaakadɨnyainyɨ,” kwaasɨ dadei mwaalɨna yakelyɨra. 
ACT.13.7	Ahu'manna savɨ maremwaaidei Ga'maanɨyaryaba Baajizaazai mwaalɨna. Maremwaaidei Sezɨyaazai Polaazai wo'nɨkei sɨdu'nakelyɨra. Sɨdu'nakei “Gotɨyare yagaalya' kadɨka wɨ'nɨma!” daka Baanavaazalyɨ Solɨjɨ saraarɨna wɨdasaabɨna ya'. 
ACT.13.8	Wɨdasaabɨna kya' saraai wɨlamwaaina kyagi Kulakei Baajizaazai saraarɨ bɨrala yɨna yaka a'mwe naangerɨ wɨda' “Jizaazareburɨne yagaalya' mu'nɨnna!” Kulaka sai Gɨrikɨyagaala yaya' Elimaazai wo'nɨkelyɨ. 
ACT.13.9	Gɨrikɨyagaala Solɨmɨna yaya' Polɨ wo'nɨkelyɨ. Elimaazai kayaa'na kuda' Kurya Tewaanyai Polɨmɨ yunebanna wɨlamwaaida gannya dɨragɨnyasɨ yawɨta tewaanyasɨ sahwarɨ wɨjaavɨna kya' Polɨ kulakerɨ baihana'na yaka 
ACT.13.10	wɨda' “Kotɨya Maryadere kaimɨraayaigɨ, yuya yɨda'maraangebwina yɨkamaangeigɨnyɨ. Kwaasɨ yagaalyasɨ kayaa'nanaangebulyɨ sazangɨ gyakwalaangeigɨnyɨ. ‘Naangere yagaala tewaanyavɨna kwaasɨ yagaala yɨma'nana!’ dadɨ kayaa'nanyabwina mamarasɨ'nyɨ be'na jɨtheigɨnaka? 
ACT.13.11	Yɨthaa, dahaasagaa' Gotɨyare asa' dɨragɨnna gɨramana! Tɨbɨnyaigɨ yɨma'na'gɨzɨ nyɨlyarɨ tɨnna mwanganyɨ jɨtheigɨnyɨ. Dɨvidaasɨ dangadeigɨnyɨ.” Sara wɨdɨna kya' Elimaazare tɨnnyaraarɨ yɨraayasɨ jɨhɨnyasɨ jaahwasa'bɨ' bwalaraawɨna kya' tɨnna mwanganyɨ ya'. Tɨnna mwanganyɨ yaka “Pwai nɨmɨre asɨrɨ nyɨlɨmwagozɨ nyɨbwaramakwona!” daka kaanna kaanna yamarina ya'. 
ACT.13.12	Kaanna kaanna yamaryɨna yadaa'nyɨ maremwaaidei dɨragɨnya' tɨnna wanganna yaka Polɨ Naangere yagaala wɨjɨwaakake'na nɨ'nɨka yaka Kɨraazɨtɨyarɨ lɨmwanna ya'.
ACT.13.13	Polɨjɨ gamɨjɨyaraalyɨ Anga Paipozɨ ya'ma'na yeva sɨpɨyavɨ kaanna waweva kwaaka pɨva' Paabɨlɨya Anga Pehaana yɨ'mavaawɨna ye'. Yɨ'mavaawɨna kye' Maakɨyai Jonɨ kɨrɨmɨnyɨ yagalya'mavaka Jeruzaalemɨna ayɨna wɨna ya'. 
ACT.13.14	Ayɨna wɨna kya' pwaraai Pehaadaasɨ Anga Aadɨyokɨ Kwaaka Pɨzɨthɨya mannɨkebanna kaanna wɨna yagɨla Kwazaakegaa' Juyaraavɨre lotuangevɨ wɨlɨna yagɨla walamwaaina yagi. 
ACT.13.15	Walamwaaina kyagi Kɨwɨnya Ne Mozɨzai yavɨkarinɨkevɨjɨ Pɨropetɨyara Gotɨyarɨ wɨ'nawɨjɨwakyaasara yavɨkarinɨkevɨjɨ tɨnna wanganna yadɨvɨ' yagaala sa wɨdɨna ye'. Wɨdɨna kye' lotuangevɨ maremwaaidɨvɨta naangera Polɨmɨjɨ yagaala wɨdaase' “Neya'mweraaihi nemɨnyɨne yagaala yɨvaimwagya'ne' waraja' a'mweraavɨ dujɨwaakyɨla!” 
ACT.13.16	Sara kudaase' Polɨ daavaka asa' makɨlaka wɨda' “Nya'mweihi, Yɨzɨrelɨyaihɨlyɨ Menyaihi Gotɨyarɨ yɨlaaya maryadɨvɨsaihɨlyɨ saihi dɨnyu'nyɨla! Gotɨyai Yɨzɨrelɨyainaavɨre Gotɨyalyɨra. 
ACT.13.17	Gotɨyai nemɨre Ne sɨnnawɨnyaraavɨ dahɨlaka Kwaaka Yɨzɨpɨ Mwaalyaraavɨreba Menyaraavɨreba mwalyaata Yɨzɨrelɨyara kwala naanga wɨmwaihyaa' Gotɨyai. Dɨragɨnna yaka Yɨzɨpɨdaasɨ Gotɨyai Ne sɨnnawɨnyaraavɨ makabɨna kya' 
ACT.13.18	a'mwamaayaba kwarame a'mweraare atɨzɨvɨlɨraalya wavɨla'daa'nyɨ kumɨ sara kayaa'na yadaapɨjɨ Gotɨyarɨ kale wia'. 
ACT.13.19	Kale kwia' Kwaaka Kenaanɨ anga naanga pimagɨnya atina ata purɨdaasɨ pwaraalya yɨrawaasɨna yaka kumɨre kwaaka yanga wɨjaavɨna kya' kwaakevɨ kwɨyakwara kwarame naanga naanga 450 mwaale'. 
ACT.13.20	Sagaa' a'mweraavɨna sɨdu'nakera yagaala yawɨbwa'dɨvɨsaraavɨ dahɨlakaka dahɨlakaka kadahɨlaka' Gotɨyarɨ wɨ'nawɨjɨwaakadei Saamyɨwelɨ mwaalɨna ya'. 
ACT.13.21	Mwaalɨna yadɨ'nyɨ a'mwera Gotɨyarɨ wɨde' ‘Nemɨnyɨne Kingɨyai nemaremwaaladerɨ dɨnejaama!’ Sara kude' Gotɨyai Kɨzɨyare gawaalɨvaangei, Ne sɨnnawɨnya Bejaminɨmɨrei, Solɨmɨ wɨjaavɨna kya' kwarame 40 wavɨla'daa'nyɨ Solɨ kingɨyai maremwaaina. 
ACT.13.22	Maremwaaina kya' dɨvi Gotɨyai sarɨ wasɨ'nyɨna yaka Kingɨyai Devitɨmɨ wɨmwaaihɨna ya'. Sahwarɨna Gotɨyai wɨda' ‘Devitɨ, nɨmɨre sɨmunyavɨnei Jeziyare gawaalɨvɨ yɨlaaya wɨmariwelyɨra. Nɨmɨ sɨmunyavɨ wɨdadaari gamɨzai yadelyɨra.’ 
ACT.13.23	Sara wɨdaka pɨgaa' Devitɨmɨ wɨda' ‘Dɨvi Dɨragɨnyai Yɨzɨrelɨyaihɨre kayaa'nanya marasɨ'nadelyɨra.’ Yune naanga nebulya'na wɨdaka savɨne'na Naanga Devitɨmɨrei Jizaazai nevadaihasamaa'derɨ Yɨzɨrelɨyainaavɨna dɨragɨnna wɨmwaaihɨna ya' Gotɨyai. 
ACT.13.24	Sɨnnawɨ Jizaazai mabyahaa' Jonɨ Bavɨtaazɨya Yadei Yɨzɨrelɨyaraavɨ wɨjɨwaaka' ‘Gɨnnya kayaa'nanya minnera! Gotɨyarɨnajɨ gamɨreburɨnajɨ sɨmunya mudɨkebwi nayaa kyawɨramaara'gɨzɨ bavɨtaazɨya gyɨdeigɨnyɨra.’ 
ACT.13.25	Jonɨ gannya wawɨnya' aaya yakegaa' a'mweraavɨ wɨda' ‘Sarɨmɨre yawɨsa'na bewainyaka? Yemwaaihata sainyɨ sahwainyɨ mɨka! Aawa. Yɨthaanyi, sahwai yarai bathelyɨ. Nɨmɨ a'mwe maalɨkeinyɨna gamɨre kwaabɨzɨvɨlyawaarɨ myaari yɨdeinyɨ. Savɨna maalɨkeinyɨ balɨdeinyɨ dɨngaka?’ wɨda' Jonɨ.
ACT.13.26	Nɨmɨreihi, Evɨraamɨjɨyaihɨlyɨ Menyaihi Gotɨyarɨ yɨlaaya maryadɨvɨsaihɨlyɨ saihi, nemɨnyɨna Gotɨyai wɨjaake', a'mwe pwai nevadaihasamaaraderɨne yagaalya' nemɨnyɨnesɨ. 
ACT.13.27	Sare dare'nesɨ. A'mwe sarɨna Jeruzaalemɨ mwaalyarajɨ kumɨre naangerajɨ myawɨri ye'. ‘Sahwai pwainaavɨre kayaa'nanyanna nevadaihasamaaradelyɨ,’ myawɨri yeva, nabaai, Kwazaakegaa' yuyagaa' Gotɨyarɨ wɨ'nawɨjɨwaakadɨvɨsaraavɨre yagaaipɨkarya tɨnna wanganeva kɨrɨ' myawɨri ye'. Yagaala sa' yɨda'nɨke'na myawɨryesara sahwarɨ jɨda'na kye' yunebanna nebulya'na yɨma'naka Pɨropetɨyaraavɨre yagaala sa'. 
ACT.13.28	Kumɨre yawɨta ‘Gamɨre kayaa'nanyabwi bɨramarawaajɨ tamakaana!’ yawɨreva bɨrɨna bɨrɨna yeva aawa. Mabɨramaari yeva Paailatɨmɨ yaasɨwa'na wɨde' ‘Yɨsavɨri tamakya'na sahwarɨ nilɨya dɨrama!’
ACT.13.29	Sahwarɨna Gotɨyare bukuya' yuya yɨda'nɨke sara wina kye' sai balɨna kya' yɨsavɨdaasɨ makwalaabeva simaangevɨ wakɨna ye'. 
ACT.13.30	Sara wakɨna kye' bainɨkeraayabadaa'nyɨ Gotɨyai ayɨna yɨdɨkaava' baryarɨ. 
ACT.13.31	Yɨdɨkaa'na kya' yɨrɨka kwalaalya Galɨlidaasara sahwalyɨ Jeruzaalemɨna yɨlaawɨna yesara sahwarɨ nayaa tɨnna wanganna ye'. Nayaa tɨnna wanganna yesara dahaa' sarɨna a'mweraavɨ wɨjalɨkurakadɨvɨsare. 
ACT.13.32+ACT.13.33	Nabaai, naarɨmɨ yagaala tewaanya' yɨhɨthɨvanɨgoi. Gotɨyai Ne sɨnnawɨnyaraavɨ yune naanga nebulya'na wɨjaake' Jizaazarɨ yɨdɨkaavake' dahaasagaa' nemɨnyɨna, sɨnnawɨnyaraavɨreinaavɨna ya' Gotɨyai. Savɨne'na Gotɨyare bukuyavɨ Saamɨya daraarɨ Gotɨyai yɨda'nɨkabaaibɨsasɨ.
ACT.13.32+ACT.13.33	Gɨmɨ nyɨbwaalɨvaangeigɨ
ACT.13.32+ACT.13.33	Dahaa' dɨragɨnya' gɨzaaweigɨ
ACT.13.32+ACT.13.33	A'mwera yawɨ'na gyɨpɨ'deigɨ
ACT.13.32+ACT.13.33	Gotɨyainyɨ gɨmaamaangeinyɨ.
ACT.13.34	Bainɨkeraayawɨ sahwarɨ yɨdɨkaavake'na yuyagaa' ayɨna mabalyɨ yojɨ bwia maburi yaderɨna Gotɨyai wɨda'
ACT.13.34	‘Devitɨ lɨmwaga'derɨ dɨragɨnna wɨdahe
ACT.13.34	Yuya tewaanya gɨrɨ'maaya gɨzaavɨma!’
ACT.13.35	Sarevɨ nabaai, Saamɨya pɨrɨvɨ yɨda'nɨ' ‘Wɨdaayade nawɨ'nyarɨ gɨrɨ'maayarɨ tewaanna kamaremwaala'gɨzɨ sai bwia maburi yadelyɨra.’ 
ACT.13.36	Sare' dare'nesɨ. Devitɨmɨna yawɨ'mwo. Mwalyaakegaa' Gotɨyare sɨmunya yawɨsaburɨ mɨdɨnaka kabala' sɨnnawɨnyaraavɨre wakyaba kwake' gamɨre kɨlaakejɨ' bwia burake' sara yawɨ'mwo. 
ACT.13.37	Devitɨ bwia kabura' kɨrɨ' Gotɨyai yɨdɨkaavakei dɨkaavaka Naangei bwia maburya'. 
ACT.13.38	Sarevɨdaa'nyɨ nya'mweihi, dara jawɨryide' ‘ “O, a'mwe dai nemɨre kayaa'nanyabwi marasɨ'nakelyɨ,” saraai danedɨvanɨgɨla! Jizaazai dɨragɨnyai wɨdasɨwaabɨkei daaka!’ 
ACT.13.39	Ne Mozɨzare kɨwɨnya gɨmɨre kayaa'nanya mamarasɨ'nyɨ yɨnɨke' kɨrɨ' gazaigɨzaigɨ a'mwe darɨ ku'nalɨmwaga'gɨzɨ yuya marasɨ'nadelyɨra. A'mwe yɨda'maraangeigɨnyɨ gɨmwaaihadelyɨra. 
ACT.13.40	Sarevɨdaa'nyɨ mala nayaa jɨwannana! Gotɨyare bukuyavɨ wɨ'nawɨjɨwakyaasa' gɨmɨnyɨna nyɨma'nadɨka! Dara wɨjaa'
ACT.13.41	‘Yɨthaanyi, bɨrala yadɨvɨsaihi wanganapi dɨvalyide
ACT.13.41	Mwaaidapɨjɨyagaa' nɨmɨre wawɨnya naange' yɨvanɨge'nanyɨ.
ACT.13.41	Kwai nayaa yɨhɨzɨwaakaja' kɨrɨ' mu'nalɨmwagi jideihɨlyɨ.’ ”
ACT.13.41	Polɨ sara wɨdɨna ya'.
ACT.13.42	Lotuangevɨdaasɨ Polɨjɨ Baanavaazalyɨ walyuna yadaakɨlyɨ a'mwera wɨde' “Kwazaakegaa' pɨgaa' yagalaawakɨlyɨ nedɨwaala yagaala pɨnɨjɨ dɨnejideihɨlyɨra.” 
ACT.13.43	Wɨdɨna kye' mwasawɨnna a'mwera walyaabɨna kye' Juya pwarajɨ Menyara Juyaraavɨrebwi yadɨvɨta pwarajɨ sara “Polɨmɨre yagaalya' tewaanyasɨ,” deva Polɨmɨjɨ Baanavaazarɨjɨ kaanna mɨdɨnna ye'. Apozelɨyaraai “Dɨragɨnna mwaaibɨka!” dahɨla dɨragɨnya yɨvaimwange'na wɨdɨna yagi “Gotɨyarɨ lɨmwamanɨgasaihi dara jawɨrila ‘Gotɨyai gannya yanga gaimwangeburɨ tewaanna kuna nemaremwaaladelyɨra.’ ”
ACT.13.44	Dɨvi Kwazaaka pɨrɨvɨ angeba mwaalyara kwala bwa'naanya naangevaakɨyara “Polɨ Gotɨyare yagaala nedadaawori kadɨka wɨ'naana!” deva Lotuangevɨ yɨkabɨna yɨna ye'. 
ACT.13.45	Yɨkabɨna yɨna kye' Juyara pwara kwala bwa'naanyangɨ tɨnna wanganna kye' jɨkurya yɨna yeva wɨde' “Polɨ nedɨvanɨke' kayaa'nanaangesɨ.” Wɨdeva Polɨmɨ bɨrala yɨna ye'. 
ACT.13.46	Bɨrala yɨna kye' Polɨjɨ Baanavaazalyɨ lɨka myagɨla dɨragɨnna wɨdahi “Juyaihi, Gotɨyai nehɨtha' ‘Sɨnnawɨ Juyaraavɨ yagaala da' duzɨwaakyi!’ Sara kanehɨtha' sɨnnawɨ Gotɨyare yagaalya' kyɨhɨthɨwa'doi ‘Aalo,’ dɨneva ‘Yuyagaa' nemɨre kuryara tewaanna mamwaaibɨnera!’ navɨka kyawɨ'mwaa' sarɨmɨnyɨ yagalya'ma'na yakwoihɨjɨ ajɨmya yuyangɨyaraavɨ wɨdakadeinaalyɨra. 
ACT.13.47	Sare' dare'nesɨ. Gotɨyai kɨwɨnya nejaa'
ACT.13.47	‘Ajɨmya yuyangɨyaraavɨne baakeigɨ gɨmwaaihɨwa.
ACT.13.47	Kwaaka yunewɨnyaraavɨne padaihasamaasabwi dɨmakwona!’
ACT.13.47	Yuyara gɨmɨnyɨna tewaanna mwaaibɨ'dera.’ ”
ACT.13.48	Sara wɨdɨna kya' ajɨmya yuyangɨyara yɨlaaya yeva “Naangere yagaala sa' tewaanyasɨ,” dɨnyɨna kye' Gotɨyai “Sahwara tewaanyara yɨma'nɨpɨka!” dahɨlakyaakera Naangerɨ lɨmwanna ye'.
ACT.13.49	Kwaaka saba yunebanna Naangere yagaalya' dɨwɨna ye'. 
ACT.13.50	Dɨwɨna kye' kɨrɨ' Juyara Menya naange Lotuangevɨ wodɨvɨsangɨjɨ Anga mwaalyara naangeraavɨjɨ wɨjɨwaakɨna kye' Polɨmɨjɨ Baanavaazarɨjɨ kayaa'na yeva kunnya kwaakevɨdaasɨ wɨdaasɨna ye'. 
ACT.13.51	Wɨdaasɨna kye' Apozelɨyaraai a'mweraavɨ kumɨre kayaa'nanyabwi wɨjɨwaainya'na tɨrya sɨvɨlyangɨ wa'dɨ'nyɨya purakɨrasɨ'nagɨla Anga Aadɨyokɨdaasɨ Anga Aaikonɨyaamɨna wɨna yagi. 
ACT.13.52	Aadɨyokɨ mwaalyara Naangerɨ mɨdɨdɨvɨsara Gotɨyare yagaala nayaa lɨmwanna yadɨvɨ' yɨlaaya yadɨvɨ' kumɨre munyɨkaavɨ Kuryai Tewaanyai wɨlamwaaidera dɨragɨnna mwaalɨna ye'.
ACT.14.1	Aadɨyokɨ Polɨjɨ Baanavaazalyɨ sara yagɨlya' Anga Aaikonɨyaamɨ ayɨna yagi. Juyaraavɨre Lotuangevɨ wɨlɨna yagɨla tewaanna wɨjɨwaakɨna kyagi Juya pwarajɨ Gɨrikɨya pwarajɨ kwala bwa'naanya naange' wɨ'nalɨmwanna ye'. 
ACT.14.2	Wɨ'nalɨmwanna kye' kɨrɨ' Juya pwara malɨmwagi yevera kwaasɨ kude' ajɨmya yuyangɨya pwaraavɨ nedaa'negwaaravaavɨna sɨnna tɨka davɨna wia'. 
ACT.14.3	Sɨnna tɨka wɨda'daa'nyɨ sarevɨdaa'nyɨ naangegaa' Aaikonɨyaamɨ saraai mwaalɨna yagɨla lɨka mi yagɨla Naangerɨna dɨragɨnna wɨdɨna yagi. Dɨragɨnna wɨdɨna kyagi Gotɨyai yawɨ'na “A'mwera nayaa yawɨpɨka! ‘Gotɨyareraai “Gotɨyai yange'na tewaanna yɨhɨgaimwagathe'nanyɨ,” nejalɨkurakɨvanɨgɨlya' nebulyasɨ,’ sara yawɨpɨka!” Gotɨyai daka gannya dɨragɨnya' wɨjaavɨna kya' saraai wɨjɨwaainya tewaanyajɨ atɨka maru'nasajɨ yɨna yagi. 
ACT.14.4	Sara tewaanna yɨna kyagi Angeba mwaalyara jaapaina yesa' pwara wɨdaasaderaarɨna gaidaa'na yesa' pwara Juyaraavɨ gaimwanna ye'.
ACT.14.5	Dɨvi ajɨmya yuyangɨyarajɨ Juyarajɨ kunnya a'mwe naangerajɨ dɨnyɨna ye' “A'mwe saraarɨ kayaa'na yawaajɨ sɨlyajɨ lɨwakaana!” 
ACT.14.6	Dɨnyɨna kye' sa'na Wɨdaasaderaai kadɨka wɨ'nyɨna yagɨla Anga Lɨzɨtɨraajɨ Anga Devijɨ Kwaaka Lɨkɨyonɨya mannɨkebanyaalyɨ kwaaka avaalyavɨ angengɨjɨ lɨkaanya wɨna yagi. 
ACT.14.7	Lɨkaanya wɨna yagɨla yagaala tewaanya' wɨjɨwaakɨna yagi.
ACT.14.8	Anga Lɨzɨtɨraa a'mwei sɨvɨlyɨraai bainɨkei mwaalɨna ya'. Sai mudangegaa' ganaange' sɨvɨla kayaa'nanyarɨ kamaara' yuyagaa' kaanya myamaryadei mwaalɨna ya'. 
ACT.14.9	Mwaalɨna yakei Polɨmɨre yagaalya' kadɨka wɨ'nyɨna ya'. Kadɨka wɨ'nyɨna kya' Polɨ dara wanganake' “A'mwe sai Naangerɨ mena wɨ'nalɨmwamwaka savɨne'na Gotɨyai a'mwe tewaanyarɨ wɨmwaaihathei daaka!” Daka baihana'na yaka 
ACT.14.10	naanna wɨda' “Sɨvɨlyi dɨthaaka!” Mi'na kuda' a'mwei yarai yɨladɨkwosɨ'naka saba kaanya yamarina ya'. 
ACT.14.11	Kaanya yamaryadaa'nyɨ kwala bwa'naanya Polɨ yakevɨ tɨnna wanganeva kunnya Lɨkɨyonɨyagaalyavɨ jaka dɨnyɨna ye' “Gotɨyara mwaaihasaraavɨdaasɨ daraai a'mweraaibɨsaraai nemɨnyawɨnna waimanaabɨhɨle!” 
ACT.14.12	Jaka dɨnyɨna yeva kumɨre gotɨyaraare yaya' Baanavaazarɨjɨ Polɨmɨjɨ yaya wɨde'. Baanavaazarɨna Suzai wɨdeva Polɨmɨna yagaala wɨdaderɨna Emizai wɨde' yaya'. 
ACT.14.13	Sara kude' Suzare yɨleanga angeba maangebaarɨ madakevɨdaasɨ Suzare yɨleanga maremwaaidei bulɨmakaawoyaraavɨjɨ purɨryangɨjɨ adɨkuryabanna makwalyuna ya'. Maremwaaide salyɨ kwala bwa'naanyajɨ yawɨ'na “Bulɨmakaawoyaraavɨ tamawaajɨ gotɨyaraarɨ yɨkunaabudɨke'na wɨjavaana!” 
ACT.14.14	Sara yawɨ'na kye' savɨna Baanavaazalyɨ Polɨjɨ saraai wɨ'nyɨna yagɨla “Sabwi kayaa'nanaangebulyɨ,” dahɨla kɨrɨnnya baazɨ'ma'nyawaarɨ lihɨvaina yagɨla kwala bwa'naanyavɨ tɨnnyawɨnna kaanyave'na wɨna yagɨla 
ACT.14.15	jaka wɨdahi “A'mweihi, sabwi baa'na yɨvanɨgava! Naarɨmɨ a'mweinaalyɨra. Sarɨmɨbɨsainaalyɨra. Yagaala tewaanya' yɨhɨzɨwaakya'na bɨwolyainaalyɨra. Yɨhɨthɨvanɨgoi. Waryaanya da marasɨ'napi Gotɨya nebulyai yuyagaa' yuyagaa' mwalɨbainya'nerɨ duzɨla! Gotɨya nebulyai sɨgunyasɨ Kwaakevasɨ saalaalyajɨ yuya sangɨ mwaaidɨvɨsajɨ wakyaakelyɨra Gotɨyai. 
ACT.14.16	Kɨgaa' a'mwe ajɨmya yuyangɨyara kunnyabwi yadɨvɨ' Gotɨyai wanganakɨna yaka ‘Dahaa' a'mwera kunnyabwi yagalya'mavapi nɨmɨrebwi yɨpɨka!’ da'. 
ACT.14.17	Kɨgaasɨ dahaasɨ yuna lɨka yulya'na myada yuyagaa' sarɨmɨnyɨna tewaanna yadelyɨra. Sɨgunyavɨdaasɨ burɨka yɨhɨzaavaka tɨka munne tewaanya yɨrɨya'ne wakɨvanɨ'. Wapaaya sarɨmɨre munyɨkaavɨna yɨhɨzaavanɨke'na munya yɨhyɨdaasɨ sarɨmɨre sɨduta yɨlaaya yɨvanɨgasaihɨlyɨ. Yuya daza gamɨnyɨna nayaa yɨhɨzalɨkurakadelyɨra.” 
ACT.14.18	Yagaalya' sara kudahi kuna yaamɨjɨ wɨdɨna wɨdɨna “Sahwaraaihɨrɨna yɨkunaabudɨke' yɨravaana!” wɨdɨna kye' saraai wɨdɨna wɨdɨna “Aalo! Aalo!” wɨdahi. Saamɨnyagaa' wɨdɨna wɨdɨna kyagi a'mwera navɨka mwaalɨna ye'.
ACT.14.19	Dɨvi Juya pwara Aadɨyokɨ Kwaaka Pɨzɨthɨya mannɨkebadaasarajɨ Anga Aaikonɨyaamɨdaasarajɨ bɨna yeva Wɨdaasaderaarɨna bɨrala wɨdɨna kye' a'mweraavɨ sɨnna tɨka wɨda'daa'nyɨ a'mwera Polɨmɨ sɨlaangejɨ lɨwakɨna ye'. Lɨwakɨna yeva “Mena baimwaka,” dɨna yeva angeba mwasɨlaa mwagi'namakwalyuna yɨna yeva yagalya'ma'na yɨna ye'. 
ACT.14.20	Yagalya'ma'na yɨna kye' Naangerɨ mɨdɨdɨvɨsara kale wiadaa'nyɨ gamɨnyabanna yɨkabɨna kye' kɨrɨ' Polɨ daavɨna yaka angebanna ayɨna wɨlaawɨna ya'. Ayɨna wɨlaawɨna yaka sawɨ se wa'mwa'na yagɨla mwanyavɨ dɨkaa'na yagɨla Anga Devina kaanna wɨna yagi Baanavaazalyɨ.
ACT.14.21	Anga Devi saraai yagaala tewaanya' wɨjɨwaakɨna kyagi a'mwe kwalaalyara mɨdɨdɨvɨsara yɨma'nyɨna ye'. Yɨma'nyɨna kye' Anga Lɨzɨtɨraana ayɨna wɨna yagɨla Anga Aaikonɨyaamɨna wɨna yagɨla, Kwaaka Pɨzɨthɨya Anga Aadɨyokɨ mannɨkewɨnna ayɨna wɨna yagi. 
ACT.14.22	“Yuyaba mɨdɨdɨvɨsaraavɨ nayaa mwaaibɨka!” dahɨla kumɨre sɨmunyangɨ dɨragɨnna wɨjɨwaakɨna yagi “Gotɨyare yagaalya' nayaa dɨlɨmwana! Naangerɨ kuna dɨlɨmwagaka! Gamɨre dɨragɨnya' nayaa dɨlɨmwagaka! Kwaaka davakɨ mwaaida'gɨzɨ daanga pɨnya'nejɨ kale ya'nejɨ kagyozɨ sare'na kɨrɨ' dɨvi Gotɨyai maremwaaidevɨ nawɨ'nyabanna dɨmwalaawɨdeigɨnyɨra,” sara yɨvaimwanna yagi. 
ACT.14.23	Yɨvaimwanna yagɨla anga yuyangɨ a'mwe sɨdu'nakeraavɨ Kɨraazɨtɨyare kusɨlaanya gazasavɨne a'mwe naangeraavɨ wɨmwaaihɨna. Mi'na wɨmwaaihɨna yagɨla “Gotɨyai yuyaraavɨ dɨragɨnyaraavɨ wɨmwaaihana!” dahɨla tɨka munne manyɨ yagɨla a'mweraavɨna Gotɨyarɨ yagaala wɨdɨna yagi “Naangeigɨ, a'mwe dara gɨlɨmwamanɨgasaigɨ, nayaa dɨmaremwaala!” sara wɨdɨna yagi.
ACT.14.24	Kwaaka Pɨzɨthɨya kaanna yamaryadi' Kwaaka Paabɨlɨyana yɨ'mavaawɨna yagɨla 
ACT.14.25	Anga Pehaana yɨ'mavagɨlegaa' saba mwaalyaraavɨ Gotɨyare yagaalya' wɨdɨna yagi. Wi'na wɨdɨna yagɨla Anga Atelɨyana walaawɨna yagi. 
ACT.14.26	Walaawɨna yagɨla sɨpɨyavɨ yɨlamwaaina yagɨla Aadɨyokɨna kaanna wɨna yagi. Kɨgaa' Anga Aadɨyokɨ sawɨdaa'nyɨ Naangerera saraarɨ dara wɨdaase' “Neya'mweraaihi Gotɨyare yagaalya' wɨdadaakɨlyɨ Gotɨyai yɨlaaya yadei yanga nayaa yɨhɨgaimwagana!” Sara wɨdaasesa' sara yagi.
ACT.14.27	Aadɨyokɨna yɨ'ma'na kyagi Kɨraazɨtɨyare kusɨlaanyavɨyara yɨkabɨna kye' Gotɨyai kɨrɨmɨnyɨna sara wiake' sara wɨjɨwaakɨna yagi. “Gotɨyai kaanya' tihɨ'nɨke' kabaasa' ajɨmya yuyangɨyara Naangerɨ wɨ'nalɨmwagesa'nesɨra,” sara wɨjɨwaakɨna yagi. 
ACT.14.28	Wɨjɨwaakɨna yagɨla Aadɨyokɨ saba naangegaa' mɨdɨdɨvɨsarajɨ mwaalɨna ye'.
ACT.15.1	A'mwe Juya pwara Kwaaka Juthɨyadaasara Aadɨyokɨna bɨna yeva neya'mweraavɨ dana wɨjɨwaakɨna ye' “Ne Mozɨzai kɨlaaka daya'na kɨwɨnya wɨjaakevɨ mi yɨpɨja' Gotɨyai mavadaihasamaari yɨhyannelyɨra.” 
ACT.15.2	Sara wɨjɨwaakɨna kye' Polɨjɨ Baanavaazalyɨ saraai maanga wɨdɨna kyagi maanga wɨdadaapɨjɨ Kɨraazɨtɨyarera dɨnyɨna ye' “Jeruzaalemɨna Polɨjɨ Baanavaazalyɨ nemɨre Aadɨyokɨ mwaalya pwarajɨ kwawapɨjɨ Wɨdaasaderajɨ a'mwe naangerajɨ yɨwaarata da' nayaa dɨzavada'galyideihɨlyɨra.”
ACT.15.3	Sarevɨdaa'nyɨ Kɨraazɨtɨyare kusɨlaanyavɨyara kudaase' kaanna wɨna yeva tɨnnyaba Kwaaka Pɨnɨzɨyajɨ Kwaaka Samerɨyajɨ sabanyaai neya'mweraavɨ wɨdɨna “Pɨba pɨba ajɨmya yuyangɨyara sɨnnawɨnyaraavɨrebwi bikwalyɨna yeva Naangerɨ lɨmwamanɨga'.” Sara wɨdɨna kye' a'mwera yɨlaaya naanga yɨna ye'. 
ACT.15.4	Yɨlaaya naanga yɨna yadaapɨjɨ Jeruzaalemɨna yɨ'mavaawɨna kye' kumɨjɨ Jeruzaalemɨna mwaalya Kɨraazɨtɨyare kusɨlaanyavɨyarajɨ Apozelɨyarajɨ a'mwe naangerajɨ yɨlaaya yɨna yeva ata bwa'nyɨna kye' Aadɨyokɨdaasara “Gotɨyai wɨgaimwanna kaneya' sana sana yoinera,” wɨjɨwaakɨna ye'. 
ACT.15.5	Wi'na wɨjɨwaakɨna kye' Perɨzɨyara Naangerɨ lɨmwadɨvɨsara pwara daavɨna yeva wɨdɨna ye' “Menyara kɨlaaka da'nɨpɨjaraavɨ ‘Ne Mozɨzare Kɨwɨnya' jɨla!’ duzidesɨra.”
ACT.15.6	Savɨne'na pɨgaa' Wɨdaasaderajɨ a'mwe naangerajɨ yagaala savɨ yawɨbwata'nera yɨkabɨna ye'. 
ACT.15.7	Yɨkabɨna yeva yɨwaara'nyɨna yɨwaara'nyɨna yeva kuna dɨdaapi Pitai daavɨna yaka wɨda' “Nya'mweihi, sɨnnawɨ nɨmɨdaasɨ ajɨmya yuyangɨyaraavɨ yagaala tewaanya' kude sahwara kadɨka wɨ'neva Naangerɨ lɨmwagesa'na Gotɨyai nyɨdahɨlakake' yawɨ'mwaava. 
ACT.15.8	Gotɨyai a'mweraavɨre sɨmunyangɨ yawɨrangadei ‘Ajɨmya yuyangɨya kwaraavɨjɨ maarɨdeinyɨ,’ daka gannya Kurya Tewaanyarɨ nejaavakabaaibɨ' Menyaraavɨna yanga wɨjaava'. 
ACT.15.9	Nemɨnyɨna ge' myake' kumɨnyɨna ge' mya'. Aawa, kumɨ sara Gotɨyarɨ ku'nalɨmwage' Gotɨyai kumɨre sɨmunyangɨ gɨrɨkita duimwagasɨ'na'. 
ACT.15.10	Sarevɨdaa'nyɨ sarɨmɨnyɨna Gotɨyarɨ kale wiwaka. Sahwarɨ yaamɨjɨ be'na yɨvanɨgava? ‘Kɨwɨnya naange jɨla!’ dadɨvɨ' taanga Menyaraavɨre egweyaba wakɨna wakɨna yadɨvɨtabaaibɨsasɨra. Kɨgaa' taanga sa' Ne sɨnnawɨnyarajɨ nemɨjɨ nayaa mamakwɨyɨ yaawoinera. Mudɨkeraavɨna be'na wakɨvanɨgava! Sa' aawa. 
ACT.15.11	Nemɨ dara yawɨralɨmwamanɨgo. Naangei Jizaazai nemɨ yuyainaavɨna yanga negaimwagakevɨ nevadaihasamaara'. Savɨne nayaa wɨ'nɨvanɨgo' Gotɨyai nemaa'mwakeine. Nabaai Menyara yanga wɨgaimwanga saburɨna Gotɨyai avaaina wɨvadaihasamaa'manɨkere.”
ACT.15.12	Sagaa' kwala bwa'naanya' kave mwaaidapɨjɨ Baanavaazalyɨ Polɨjɨ saraai wɨjɨwaakɨna, Gotɨyai gannya dɨragɨnya' kujaava' wɨjɨwaainya'nejɨ atɨka maru'nasajɨ ajɨmya yuyangɨyaraavɨreba yagɨlya'na wɨjɨwaakɨna yagi. Wɨjɨwaakɨna yadaakɨlyɨ yuyara kadɨka nayaa wɨ'nyɨna ye'. 
ACT.15.13	Kadɨka wɨ'nyɨna kye' dɨvidaa'nyɨ Jemɨzai yuyaraavɨ wɨda' “Nya'mweihi, nɨmɨre dɨwɨja' dɨnyu'nyɨla! 
ACT.15.14	Sɨnnawɨ sagaa' Gotɨyai ajɨmya yuyangɨyaraavɨna kale kwia' sahwaraavɨ gamɨre yaya' kɨnɨnnakera yɨma'nya'neraavɨ gamɨnyɨneraavɨ maarake'na Saaimonɨ Pitai mena nejɨwaakɨwa'. 
ACT.15.15	Sara nejɨwaakɨwake' pɨropetɨyara Gotɨyarɨ wɨ'nawɨjɨwakyaasara sara yɨdayaa'. Savɨna Gotɨyare bukuya' dara dɨnɨkabaaibɨsasɨ.
ACT.15.16	Naangei nedɨwa' ‘Dɨvi yagalaawɨna ya'mujɨ
ACT.15.16	Ne Devitɨmɨre selɨ angevɨyaraavɨna dɨragɨnya wɨjaavɨdeinyɨra.
ACT.15.16	Sahwara bwalaraawesara yɨma'nyɨna kye'
ACT.15.16	Sahwainyɨ nawɨ'nyaraavɨ nayaa wɨmwaaihɨdeinyɨra.
ACT.15.17	“Dahaa' a'mwe yɨvainera Naangeinyɨ nyɨbɨramaapɨka!
ACT.15.17	Ajɨmya yuyangɨya pwaraavɨna nɨmɨre yaya' dahɨlakɨwera!
ACT.15.17	Sahwara nyɨbɨramaapɨka!” dena nayaa wɨmwaaihɨdeinyɨ.
ACT.15.17	Nɨmɨnyɨnera ajɨmya yuyangɨyara pwara nyɨbɨramaapɨ'deinyɨra.’
ACT.15.18	Sara nedɨwa' Naangei kɨgaakuna danejɨwaainakela.”
ACT.15.19	Jemɨzai yagaala pɨrɨ' wɨda' “Sa' dɨnɨkevɨna da' yawɨ'manɨgesɨra. Ajɨmya yuyangɨyara Ne sɨnnawɨnyaraavɨrebwi mipɨjara Gotɨyarebwi lɨmwagapɨjɨ sahwara navɨka mwaaibɨka! ‘Juyainaavɨne Ne Mozɨzare Kɨwɨnya jɨla!’ madaannera! 
ACT.15.20	Aawa. Pɨkarɨyɨkwiavɨ dara yavɨkaryaana! Sarɨmɨ tewaanna yɨvanɨgasaihɨlyɨ. Yagaala maalɨke' yɨhɨthaana! A'mwera yɨkunaabudɨke'na jɨlɨkyaawaryaraavɨ karamapɨjɨ mɨwɨta kɨmaaka sa manɨnna! Nabaai, Nyɨlyarɨjɨ Lawerɨjɨ yɨsaraavɨjɨ sazangɨne mɨwɨta manɨnnera! Ata maralɨmwanna minna! Jɨlɨkyaawaryaraavɨ gɨraa'dɨwannɨke tawanake manɨnna! Tawe manɨnnera! Gave'na sara yavɨkaryaana! 
ACT.15.21	Sare' dare'nesɨ. Kɨgaakuna Juyaraavɨre Kwazaakegaa' yuyagaa' Lotuangengɨ Ne Mozɨzare Kɨwɨnya wɨjɨwaakɨna wɨjɨwaakɨna yadɨvɨ' dahaasagaa' anga yuyangɨ gamɨre yagaalya' wɨdadɨvɨsa'ne'na yavɨkaryaana!” wɨda' Jemɨzai.
ACT.15.22	Sagaa' Wɨdaasaderajɨ naangerajɨ Kɨraazɨtɨyare kusɨlaanyavɨya yuyarajɨ dɨnyɨna “Tewaanyasɨ. Aadɨyokɨna nemɨjɨyaraarɨ dahɨlakawaajɨ Polɨjɨ Baanavaazalyɨ wɨdasaana!” Dɨnyɨna yeva Juthaazai yaya pɨrɨ' Baazavaazai wo'nɨkelyɨ Saailaazalyɨ saraarɨ dahɨlakɨna ye'. Dahɨlakɨna yesaraarɨna neya'mwera wɨdadɨvɨ' “A'mwe nemaremwaaidisaraai tewaanyaraalyɨra.” Dahɨlakɨna yeva pɨkarɨyɨkwiavɨ yavɨkarina yɨna yeva wɨdaasɨna ye'. 
ACT.15.23	Yɨkwia sa' yɨda'nɨ'
ACT.15.23	“Nedaasadeinajɨ a'mwe naangeinajɨ sɨrya'mweina pɨkarɨyɨkwia davɨ sarɨmɨnyɨna yavɨkarivanɨgona. Ajɨmya yuyangɨyaihi neya'mweihi Aadɨyokɨ mwaalyaihɨlyɨ Kwaaka Sɨrɨya mwaalyaihɨlyɨ Kwaaka Sɨlɨzɨya mwaalyaihɨlyɨ yɨhɨthɨvanɨgo ‘Neya'mweihi!’ 
ACT.15.24	Dara wɨ'nɨvanɨgo. Nemɨrera pwara kaanna waweva Menyaihɨrɨ yɨhɨtheta yagaala sanna Menyaihi sɨmunya kwalaalya yawɨ'na kye' kale yɨhya'. Sara wɨ'nona yɨhɨthɨvanɨgo. Yagaala sa' yɨhɨthɨwa'daasaraavɨ mudaasɨwa'do. 
ACT.15.25	Dahaasagaa' yɨkabɨna yona yagaala da' jawɨbwarakɨwo, yuyaina. ‘Tewaanyasɨ,’ dona a'mwe sɨdu'nakeraarɨ dahɨlakona sarɨmɨnyawɨnna saraarɨ wɨdasaade. Saraalyɨ Baanavaazalyɨ Polɨjɨ saraavɨ wɨdasaadera. Baanavaazalyɨ Polɨjɨ saraarɨna yɨlaaya nevu'nɨvanɨkeraalyɨra. 
ACT.15.26	Anga yuyangɨ Baanavaazalyɨ Polɨjɨ saraai Kɨraazɨtɨyai Jizaazai Naangere yagaala wɨjɨwaakagɨlyaraai balya'na lɨka myadisaraalyɨ. Saraarɨ wɨdasaadera. 
ACT.15.27	Sarevɨdaa'nyɨ nabaai, sarɨmɨnyawɨnna Juthaazalyɨ Saailaazalyɨ saraarɨ, sɨdu'nakeraarɨna yɨhɨthɨworaarɨ wɨdasaadera. Saraai yagaala avaalya' jɨthawakɨwo' yɨhɨzɨwaakikaderaalyɨ.
ACT.15.28	Sare' dare'nesɨ. Kurya Tewaanyalyɨ nemɨjɨ mena yawɨ'na yobwi taangayabwi mɨ'. Aawa. Daazabwi davwi dɨmɨdɨnyɨla!
ACT.15.29	‘A'mwera yɨkunaabudɨke'na jɨlɨkyaawaryaraavɨ karamapɨjɨ mɨwɨta sa manɨnna! Nyɨlyarɨjɨ Lawerɨjɨ yɨsaraavɨjɨ dazangɨne wapaaya manɨnna! Tawe manɨnna! Jɨlɨkyaawarya gɨraa'dɨwanna yɨpɨja manɨnna! Ata malɨmwadɨnna! Kayaa'nanya sangɨ mya'gɨzɨ tewaanya jɨtheigɨnyɨ.’ Mi'na yɨhɨthɨwo.” Pɨkarɨyɨkwia' sara yavɨkarinɨkesɨ.
ACT.15.30	Sarevɨdaa'nyɨ wɨdaasesara kaanna wɨna yeva Anga Aadɨyokɨna yɨ'mavaawɨna kye' Naangerera kwala bwa'naanya yuyarajɨ yɨkabɨna kye' pɨkarɨyɨkwia' wɨjaavɨna ye'. 
ACT.15.31	Wi'na wɨjaavɨna kye' a'mwera paazɨya' tɨnna maranganna yeva yagaala nawɨ'nya'na yɨlaaya yɨna ye'. 
ACT.15.32	Yɨlaaya yɨna kye' Juthaazalyɨ Saailaazalyɨ saraai Gotɨyarɨ wɨ'nawɨjɨwaakadisaraai kuna wɨjɨwaakɨna yagɨla kɨrya'mweraavɨ sɨmunya dɨragɨnya' wivaimwanna yagi. 
ACT.15.33	Wivaimwanna yagɨla mwaalɨna mwaalɨna kyagi kɨrya'mwera kɨrɨmɨnyɨna yɨlaaya yeva wɨde' “Ayahi kwaamu'nanyaburɨ yɨhɨthaasesaraayawɨnna dɨwideihɨlyɨra.” 
ACT.15.34	Sara wɨdɨna kye' Saailaazai yawɨraka “Dava mwaalɨdeinyɨ,” mwaalɨna kya' Juthaazai gavei ayɨna wɨna ya'.
ACT.15.35	Anga Aadɨyokɨ Polɨjɨ Baanavaazalyɨ mwaaidakɨlyɨ saraalyɨ pwara kwalaalyarajɨ Naangere yagaala wɨdeva wɨjɨwaakɨna ye'.
ACT.15.36	Dɨvi yɨrɨka pɨnɨngɨ Polɨ Baanavaazarɨ wɨda' “Anga yuya gazabazaba Naangere yagaalya' wɨdolyabanna Neya'mweraavɨ angyɨrɨ'maata yakadera. Tewaanna dahamwaaihava? Wanganakadera.” 
ACT.15.37	Sara kuda' Baanavaazai wɨda' “Maakɨyai Jonɨjɨ wawaadera.” 
ACT.15.38	Polɨ wɨda' “Aawa, kɨgaa' Maakɨyai Jonɨjɨ kwawo yunewɨnna wawɨnya yuya myada Kwaaka Paabɨlɨya saba naarɨmɨnyɨ nehyagalya'mava'. Nehyagalya'mavake'na dahaa' sahwai kaanya mwawannelyɨra.” 
ACT.15.39	Sara kuda' sa'na maanga dɨnyɨna yagɨla yosɨnna yagi. Baanavaazai Maakɨyai Jonɨmɨ maaraka sɨpɨyavɨ Ahu'manna Saaipɨraazɨna wɨna ya'. 
ACT.15.40	Wɨna yadaasɨ Polɨ Saailaazarɨ dakɨlakɨna kya' kɨrya'mwera wɨde' “Gotɨyai kɨrɨmɨjɨ wawojɨ yanga yɨhɨgaimwagori kave maremwaaina yɨhyathelyɨra.” 
ACT.15.41	Mi'na kude' Kwaaka Sɨrɨyanajɨ Kwaaka Sɨlɨzɨyanajɨ wawaka Kɨraazɨtɨyare kusɨlaanyangɨ wɨjɨwaakɨna yada sɨmunya dɨragɨnya wɨjɨwakadaasɨ dɨragɨnya maaresare.
ACT.16.1	Angeba Devinajɨ Angeba Lɨzɨtɨraanajɨ Polɨ yɨ'mavaawɨna ya'. Saba Kɨraazɨtɨyarɨ mɨdɨdei Timoti wo'nɨkei mwaalɨna yakelyɨ. Ganaange' Naangerɨ wɨ'nade' Juya' mwaalaka kɨrɨ' ganɨmaangei Gɨrikɨyalyɨra. 
ACT.16.2	Neya'mwera Lɨzɨtɨraa mwaalyarajɨ Aaikonɨyaamɨ mwaalyarajɨ Timotirɨna jalɨkurakɨna ye' “A'mwe tewaanyalyɨra.” 
ACT.16.3	Polɨ sɨmunyavɨ da' yawɨ'na “Nɨmɨjɨ Timoti wawana!” yawɨ'na yaka Juyaraavɨrebwi Timotire kɨlaakejɨ' davɨna ya'. Sare' dare'nesɨ. Juya yuyara saba mwaalyara yawɨre' “Timotirɨ ganɨmaangei Juyai mɨka. Aawa, Gɨrikɨyalyɨ. Gawaalɨvaangere kɨlaakejɨ' mada'nyɨkelyɨ.” 
ACT.16.4	Wi'na davɨna kya' Polɨjɨ Saailaazalyɨ Timotilyɨ anga yuyangɨna wɨna yeva Kɨraazɨtɨyareraavɨ yagaalya' Jeruzaalemɨ Wɨdaasaderajɨ a'mwe naangerajɨ jamungajakesa'na wɨjɨwaakɨna ye'. Wɨjɨwaakɨna yeva wɨde' “Yagaala sa' sara jideihɨlyɨ.” 
ACT.16.5	Sarevɨdaa'nyɨ Kɨraazɨtɨyare kusɨlaanya sara yeva lɨmwangebwina dɨragɨnna mwaalesa' yɨrɨka yuyagaa' a'mwe kwalaalyara Kɨraazɨtɨyarera yɨma'nyɨna ye'.
ACT.16.6	Kaanna kaanna wɨna yeva Kwaaka Pɨrɨzɨya Kwaaka Galezɨya sabanyaai yamarina yadaapɨjɨ Kuryai Tewaanyai wɨda' “Dahaa' Pɨrovijɨ Ezɨya Gotɨyare yagaalya' mujɨwaakɨpɨna!” 
ACT.16.7	Mi'na kuda' Kwaaka Mɨzɨya maangebaarɨna yɨ'mavaawɨna yeva yawɨ'na ye' “Pɨrovijɨ Bɨthinɨya wawaana!” Sara yawɨ'na kye' Jizaazare Kuryai kaanya tihɨ'na yake'na “Sawɨnna mupɨnera!” wɨdɨna ya'. 
ACT.16.8	Wɨdɨna kya' Kwaaka Mɨzɨya yuneba lota'na yeva Anga Tɨrawaazɨna walaabɨna ye'. 
ACT.16.9	Walaabɨna kye' sawɨsavɨ Polɨ a'mabaaitɨnna wanganna yake' a'mwei Pɨrovijɨ Maazathonɨya mwaalyai daavɨkei naanga yɨdaangana' “Polɨgɨ, Kwaaka Maazathonɨya ga'mava'gɨzɨ nemɨnyɨna dɨnegaimwana!” 
ACT.16.10	A'mabaaitɨnna mi'na wanganna yaka dara yawɨro' “Gotɨyai ‘Maazathonɨya mwaalyaraavɨ yagaala tewaanya' duzɨwakaawila!’ danedɨwaka!” Mi'na dona Maazathonɨya sawɨnneina gɨlyɨvɨsa yɨme'nya'bɨ' yovɨrawakɨna yo.
ACT.16.11	Anga Tɨrawaazɨ sɨpɨyavɨ yɨlamwaaina kyo sɨpɨya' Ahu'manna Saamothɨrezɨna yɨda'na makuna neyaka yɨrɨka pɨrɨvɨ Anga Nɨyapolɨzɨ sabanna makuna neya'. 
ACT.16.12	Makuna kaneya' kaanna wɨlaawɨna yona Anga Pilipaaina yɨ'mavaawɨna yo. Anga sa' Kwaaka Maazathonɨya mwaalyaraavɨre anga naangebanyɨra. Anga Romɨdaasara kwala naange' mwaaihasabanyɨ. Sabanna yɨ'mavaawɨna yona yɨrɨka pɨjaa' mwaalɨna yo. 
ACT.16.13	Mwaalɨna yona Juyaraavɨre Kwazaakegaa' “Aalɨmaangebaarɨ Juyara Gotɨyarɨ yagaala wɨdadɨvɨsaba dɨngaka?” dɨna yona aalɨmaangebaarɨna wɨna yo. Wɨna yona dara wangano' “A'mwe damwaaihava!” Sara dona walamwaaina yɨna yona a'mwe yɨ'bwa'nemwaalesangɨ wɨdɨna yo. 
ACT.16.14	Wɨdɨna yo' a'mwe pɨrɨ' Lɨthɨya' Anga Taayataairadaasasɨra. A'mwe sa' gɨlyajɨ baazɨ'ma'nyajɨ kwaabɨhannyajɨ saza wangwaija'bɨsa' wanya'ne' dɨvaina yada yaasadesɨra. Lɨthɨya' Gotɨyarɨ yagaala wɨdadesɨ. Polɨ yagaala tewaanya' wɨdadaa'nyɨ Gotɨyai sɨduta tewaanya wɨjaavɨna kya' Lɨthɨya' nayaa wɨ'nyɨna ya'. 
ACT.16.15	Nayaa wɨ'nyɨna yaka Naangerɨ lɨmwanna kya' gamɨnyɨjɨ gamɨjɨyaraavɨjɨ bavɨtaazɨya yɨna yo. Bavɨtaazɨya yɨna kyo neda' “Nɨmɨnyɨna ‘Naangere' sahwarɨ nebulya'na wɨlɨmwaga'manɨkesɨ,’ dɨnapɨjɨ nɨmɨre angevɨ dɨmwaalyɨla!” Sara naanga kaneda' gamɨre angevɨ wɨlamwaaina yo.
ACT.16.16	Pɨgaa' Gotɨyarɨ yagaala wɨdadɨvɨsawɨnna wodaawojɨ tusavɨ sɨdɨraaya' yaasɨwa'wawɨnya yade' jɨmaata'na neya'. Sɨdɨraaya sa' kamaala naanga pwai kɨnɨnnake' dɨvi yɨma'nadengɨna dadesɨra. Sara dada gamɨre maremwaaidɨvɨsara nɨgwia naanga maarɨna yesasɨra. 
ACT.16.17	Jɨmaata'na neyaka Polɨjɨ sainaavɨ mɨdɨda jaka wɨdadesɨ. “A'mwe sara Gotɨya Mena Ke'mwewɨnyare yaasɨwa'wawɨnyare. Gotɨyai sarɨmɨre kayaa'nanyanna yɨhɨvadaihasamaaradevwina yɨhɨthɨvanɨgasarera.” 
ACT.16.18	A'mwe' dada yɨrɨka pɨjaakuna jaka dada Polɨ maa'na kwina' gɨnyɨma'nyɨna yaka yɨmakerɨ wɨda' “Kɨraazɨtɨyai Jizaazarɨne yayavɨna naanga gɨthɨma! A'mwevɨre munyɨkɨdaasɨ dalyona!” Sara kuda' sagaasagaa' yɨmakei yarai bwalyuna ya'. 
ACT.16.19	Yarai bwalyuna kya' sɨdɨraayavɨre maremwaaidɨvɨsara dara wanganesa' “Nɨwaava, dɨvi yɨma'nya'nenna yagaala majɨ kyojɨ nɨgwia mamaari yaadeina daaka!” Deva Polɨmɨjɨ Saailaazarɨjɨ galalɨmwanna yeva a'mwe naangeraayaba yɨkabadɨvɨsabanna mwagi'namaa'na ye'. 
ACT.16.20	Sara yeva saba naangera kotɨya' yawɨbwa'dɨvɨsaraayabanna makuna yeva wɨde' “A'mwe daraai Juyaraalyɨ. Nemɨre anga davɨ kayaa'na yɨvanɨgɨlyaraalyɨ. 
ACT.16.21	Daraai nemɨrebwi kayaaka neyɨgaimwaalya' mudɨkebwi yaasɨwa'na nejɨwaakɨvanɨgi. Romɨyaina sabwi myaanneinera!” 
ACT.16.22	Sara kude' kwala bwa'naanya' maanga jaka kude' naangera Polɨjɨ Saailaazalyɨ saraare baazɨ'ma'nyangɨ maralihɨvalasɨ'na yeva pɨlɨzɨmaanɨyaraavɨ wɨde' “Bajɨngɨsajɨ dɨramyɨla!” 
ACT.16.23	Sara kude' tamɨna tamɨna yeva kalavuzangevɨ wɨmwaaihɨna yeva kalavuzangevɨ maremwaaiderɨ naanga wɨde' “Nayaa dangana! Lɨkaanya nabwalyuikadɨka!” 
ACT.16.24	Naanga mi'na kude' kalavuzangevɨ maremwaaidei yagaala naanga sa' maaraka ku'dɨka tɨnnyabanyavɨ wɨmwaaihɨna yaka kɨrɨmɨre sɨvɨlyɨraarɨ yɨsavakaarɨ tɨnnyawɨ dɨragɨnna yagɨlakurakɨna ya'.
ACT.16.25	Sawɨsavɨ kalawawegaa' Polɨjɨ Saailaazalyɨ saraai Gotɨyarɨna yagaalyasɨ yɨledaatasɨ wɨdadaakɨlyɨ kalavuzara pwara kadɨka wɨ'nyɨna ye'. 
ACT.16.26	Wɨ'nyɨna yadaapɨjɨ sagaa' wɨnɨnya naange' yɨna kya' kurɨkejɨ sidɨhɨbyajɨ yonyɨ yonyɨ naanna yɨnyɨna ya'. Yonyɨ yonyɨ naanna yɨnyɨna kya' kaanya yuya baasɨnyɨna yake kalavuzaraavɨre senɨyabara pwinɨkebara bwalaraawɨna ya'. 
ACT.16.27	Bwalaraawɨna kya' kalavuzangevɨ maremwaaidei dɨkaa'na yaka kaanya yuya baasɨnɨke tɨnna wanganna yaka dara yawɨrake' “Aakai, kalavuzara lɨka mena duwaava!” Sara daka “Sare'na wagɨla namaa'mudɨka! Nɨmɨ sainyɨ dabɨra'nɨma,” daka gannya kwaari'masɨramɨnya' maralɨmwanna ya'. 
ACT.16.28	Maralɨmwanna kya' kɨrɨ' Polɨ jaka naanga wɨda' “Maramakɨnɨnnera! Sare' dare'nesɨ. Nemɨ yuyaina tɨhu'na mwaaihona.” 
ACT.16.29	Jaka naanga kuda' kalavuzangevɨ maremwaaidei yɨ'baake'na jaka wɨdɨna yaka kaanyave'na bwina yaka lɨka naanga yɨna yaka bɨ'bɨta yada “A'mwe naangeraai nyɨgaimwagikajɨ dahayɨwaai?” daka Polɨjɨ Saailaazalyɨ saraaryabanna bula'na ya'. 
ACT.16.30	Bula'na yakei daavɨna yaka mwasawɨnna saraarɨ makuna yaka yɨwaara'na “A'mwe naangeraaihi, nɨmɨ gara kya'mujɨ nyɨvadaihasamaaradeinyaka?” 
ACT.16.31	Sara yɨwaara'na kya' saraai wɨdahi “Naanga Jizaazarɨ kalɨmwaga'gɨzɨ tewaanya dɨmwaaideigɨnyɨ. Nabaai, Naangei gɨmɨre angevɨyaraavɨjɨ wɨvadaihasamaaradeihɨlyɨ.” 
ACT.16.32	Wɨdahɨla Naangere yagaalya' gamɨnyɨjɨ gamɨre angevɨ mwaalesaraavɨjɨ wɨjɨwaakɨna yagi. 
ACT.16.33	Wɨjɨwaakɨna kyagi sawɨsavɨ sagaa' kalavuzangevɨ maremwaaidei bajɨngɨsajɨ tameta ga'bwaralyangɨ aalya yɨna ya'. Aalya yɨna kya' sagaasagaa' gamɨnyɨjɨ gamɨreraavɨjɨ aalyavɨ bavɨtaazɨya yarai yɨna yagi. 
ACT.16.34	Bavɨtaazɨya yɨna kyagi a'mwei Polɨmɨjɨ Saailaazarɨjɨ gannya angevɨna makwina yaka wapaaya wɨjaavɨna ya'. Salyɨ gamɨrerajɨ Gotɨyarɨ lɨmwagesa'na yɨlaaya yeva tewaanna mwaaidɨvɨ' mwaalɨna ye'.
ACT.16.35	Mwanyavɨ Romɨyaraavɨ naangera pɨlɨzɨmaanɨyaraavɨ wɨdaasɨna kye' sahwara wɨna yeva kalavuzangevɨ maremwaaiderɨ wɨde' “A'mwe saraarɨ yɨ'daala'gɨzɨ duthaasa!” 
ACT.16.36	Kude' kalavuzangevɨ maremwaaidei Polɨmɨ wɨda' “Naangera gɨmɨnyɨnajɨ Saailaazarɨnajɨ wɨdasɨwaa' ‘Saraarɨ duthaaso!’ Sara kudasɨwaa' kalavuzangevɨdaasɨ yagalya'mavakɨlyɨ kave dɨwila!” 
ACT.16.37	Kuda' Polɨ pɨlɨzɨmaanɨyaraavɨ wɨda' “Aawa, nedɨwaata sabwi kayaa'nanyabulyɨ. Naarɨmɨ Romɨyainaalyɨ. Wona kayaa'na mi kyawaaihoi yuyara tɨnna nehwangadaapɨjɨyaba nehɨramyawaaiha'. Yagaala majɨdayɨ yeva kalavuzangevɨ yaasɨwa'na wɨmwaaihɨna nehyawaaiha'. Dahaasagaa' nehɨthɨwaa' ‘Lɨka yulya'na kave dɨwila!’ Be'nana! Romɨyaraavɨ naangera sahwara bɨpɨjara mwasawɨnna kanehɨmakwalyopɨjɨ wawakadeinaalyɨ.” 
ACT.16.38	Naanga kuda' pɨlɨzɨmaanɨyara ayɨna wɨna yeva Polɨ wɨdake'na Romɨyaraavɨ maremwaaidɨvɨsaraavɨ wɨjɨwaakɨna ye'. Polɨmɨnajɨ Saailaazarɨnajɨ “Saraai Romɨyaraalyɨ,” wɨ'nyɨna yeva “ ‘A'mwe naangeraai mɨka!’ dona tamyawaaihoraalyɨ,” deva lɨka naanga ye'. 
ACT.16.39	Lɨka naanga yesara bɨna yeva wɨde' “Kayaa'na yɨhyawaaiho'na kale neyɨwaka.” Wɨdeva kalavuzangevɨdaasɨ kave makwalyuna yeva yɨwaara'na ye' “A'mweraaihi, nemɨre angeba yagalya'mavakɨlyɨ dɨwijɨwaala?” 
ACT.16.40	Yɨwaara'na kye' Polɨjɨ Saailaazalyɨ saraai kalavuzangevɨdaasɨ yagalya'ma'na yagɨla Lɨthɨyavɨre angevɨ wɨlɨna yagi. Wɨlɨna yagɨla neya'mwera yɨkabɨna yesagaa' kumɨnyɨ dɨhaa'bwasabwi yɨvaimwanna yagɨla kaanna wɨna yagi.
ACT.17.1	Kaanna wɨna yagɨla Anga Aabɨpolɨzɨ wavɨla'na yagɨla Anga Apolonɨya wavɨla'na yagɨla Anga Tezalonaaikana yɨ'mavaawɨna yagi. Anga saba Juyaraavɨre lotuange' mannɨkeba. 
ACT.17.2	Yɨ'mavaawɨna kyagi Kwazaakegaa' lotuangengɨ Polɨ wɨdɨna yadei lotuanga savɨ sara wɨlɨna ya'. Sara wɨlɨna yaka Kwazaaka dawaai dasangɨ Gotɨyare bukuya'na wɨjɨwaakɨna ya'. 
ACT.17.3	Aangyagaalya' wɨda' “Gotɨyare yagaalya' nedɨnɨke' ‘Kɨraazɨtɨyai Juyara yemwaaidɨvɨsai daanga naanga kuvɨnojɨ mena balojɨ ayɨna dɨkaavadelyɨra.’ Sara nedɨnɨke' Jizaazai sara ya'. Sara yakei Kɨraazɨtɨyarɨna yɨhɨthɨvanɨgelyɨra Jizaazai.” 
ACT.17.4	Sa'na kuda' Juya pwara Polɨmɨre yagaalya' wɨ'nyɨna yeva Polɨjɨ Saailaazalyɨ saraarɨ ye'mwannyɨna ye'. Nabaai Gɨrikɨyara Gotɨyarɨ dadɨvɨta kwala naangerajɨ a'mwe sɨmunya nayaa yadɨvɨsajɨ sa ye'mwannyɨna ye'.
ACT.17.5	Juyara Kɨraazɨtɨyarɨ malɨmwagyesara tɨganaarya yeva jɨkurya yeva a'mwe kayaa'nanyara adusangɨ kaanya' yaasɨwa'na yamaryadɨvɨsaraavɨ makabɨna kye' kwala bwa'naanya jaka naanga dadɨvɨ' kayaa'na yɨna ye'. Kayaa'na sara yɨna kye' angaba mwaalyaraavɨ sɨnna tɨka davɨna kya' a'mwe kayaa'nanyara Jaizonɨmɨre angevɨ kaanya' yɨpalabaasɨna yeva “Polɨmɨjɨ Saailaazarɨjɨ a'mweraayabanna kotɨya'na makwalyawaana!” deva bɨreva bɨreva yɨna ye'. 
ACT.17.6	Nyɨnna bɨrɨna yeva mabɨramaari ye'. Mabɨramaari yeva Jaizonɨmɨjɨ neya'mwe pwaraavɨjɨ angeba a'mwe naangeraayabanna dɨragɨnna mwagi'namaa'na yeva jaka wɨde' “A'mwe Kwaaka yuneva' maragɨnyɨwagakagɨleraai nemɨreba davanna byɨ'ma'mwaalyaraai. 
ACT.17.7	Dahaa' nemɨre angebanna kabahi Jaizonɨ gannya angevɨ maremwaalɨka. A'mwe saraai A'mwe Naanga Sizaare kɨwɨnya kayaaka yɨgaimanɨgi. Dara kwaasɨya' nedɨvanɨgi ‘Kwaakevakɨ maremwaaidei Sizaai mɨka. Kingɨya pwai Jizaazai wo'nɨkei maremwaaidelyɨra.’ ” 
ACT.17.8	Yagaala sa' kude' kwala bwa'naanyasɨ anga sabanya a'mwe naangerajɨ sɨnna tɨka naanga wɨda'daa'nyɨ “Kayaa'nanyasɨ,” deva jaka naanga wɨde'. 
ACT.17.9	Jaka naanga sara kude' a'mwe naangera Jaizonɨmɨjɨ pwaraavɨjɨ saraavɨ kotɨya'najɨ kwaamu'mwaalya'najɨ nɨgwia mena maareva wɨde' “Wawapɨjaihi dɨwila!”
ACT.17.10	Sawɨta kajɨnna' Anga Beriya neya'mwera Polɨmɨjɨ Saailaazarɨjɨ saraarɨ lɨka marulyakaasɨna ye'. Lɨka marulyakaasɨna kye' pɨgaa' anga sabanna yɨ'mavaawɨna yagɨla Juyaraavɨre lotuangevɨ wɨlɨna yagi. 
ACT.17.11	Anga Beriya mwaalyara sɨdu'nakera pwaraavɨre yagaalya' kadɨka wɨ'nadɨvɨsarera. Anga Tezalonaaika mwaalyarabɨsara mɨka. A'mwe sara Naangere yagaalya' kadɨka nayaa wɨ'nadɨvɨ' “Polɨmɨre yagaalya' nebulya'na dɨngaka?” deva Gotɨyare bukuyavɨ tɨnna wangadɨvɨ' nayaa yawɨresare. 
ACT.17.12	Gotɨyare bukuyavɨ tɨnna wangadɨvɨsavɨdaa'nyɨ Naangerɨ lɨmwagesa', nabaai a'mwe Gɨrikɨya naangejɨ a'mwe Gɨrikɨyarajɨ lɨmwanna ye'. 
ACT.17.13	Nayaa lɨmwanna kye' Anga Tezalonaaika mwaalyara Juyara dara wɨ'nesa' “O, Anga Beriya Polɨ Gotɨyare yagaalya' duthɨwaka!” Sara deva sabanna bɨna yeva kwaasɨ yagaalya wɨdadaapi kwala bwa'naanya' yɨkabɨna yeva Polɨmɨvaavɨna sɨnna tɨka wɨda'daa'nyɨyara jaka naanga wɨde'. 
ACT.17.14	Sara kye' sagaa' yɨme'nya'bɨ' saalaalyavɨ maangebaarɨna neya'mwera Polɨmɨ waasɨna ye'. Waasɨna kye' kɨrɨ' Anga Beriya Saailaazalyɨ Timotilyɨ mwaalɨna yagi. 
ACT.17.15	Saba mwaalɨna kyagi a'mwera Polɨmɨ makwalyuna yadaapi Anga Aathenɨzɨna wɨna yeva yɨ'mavaawɨna ye'. Yɨ'mavaawɨna kye' Polɨ wɨdɨna “ ‘Saailaazai, Timoti saraaihi yɨhɨthɨwa'de' mena yakɨlyɨ yarai dɨvila!’ duzideihɨlyɨra.” Sara wɨdaasɨna yɨna kya' a'mwera Anga Beriya kunnya angebanna ayɨna wɨna yeva yagaala sa' wɨde'.
ACT.17.16	Anga Aathenɨzɨ Polɨ Saailaazarɨjɨ Timotirɨjɨ yemwaaida dara wanganake' “O, anga dava yuneba a'mwa'mwe a'mwera yɨlaaya yɨvanɨgasa daaka!” Sara kada' kale naanga naanga wia'. 
ACT.17.17	Sarevɨdaa'nyɨ Kwazaakegaa' Juyaraavɨre lotuangevɨ wɨlɨna kya' Juyarajɨ Menyara Gotɨyarɨ dadɨvɨsarajɨ Polɨjɨ dɨnyɨna ye'. Dɨnyɨna yesa' yɨrɨka yuyagaa' a'mwera yɨkabadɨvɨsabanna a'mwe pwara bɨna kye' Polɨjɨ dɨnyɨna ye'. 
ACT.17.18	Nabaai Epikuriyaazarebwi dadɨvɨsarajɨ Sɨtoyɨkɨyagaala dadɨvɨsarajɨ sɨdu'nakerajɨ Polɨjɨ dɨnyɨna ye'. Dɨnyɨna yeva pwara maanga wɨde' “Sɨdu'maayai yagaala pɨjaakuna dadei be yagaala nedɨvanɨka?” Polɨ Jizaazarɨnajɨ dɨkaasavɨnajɨ wɨjɨwaakake'na a'mwe pwara wɨde' “Menyaraavɨre kulakejɨ a'mwa'mwewaalyɨ wɨdɨvanɨkei dɨngaka?” 
ACT.17.19	Sara yawɨ'na yeva Aarɨyopahaazɨ sawɨ kaajolɨyara mwaaihasabanna Polɨmɨ makuna yeva Polɨmɨ wɨde' “Yagaala mudɨka da' nedɨvanɨgɨnya'na yawɨraana! 
ACT.17.20	Sare' dare'nesɨ. Gɨmɨre yawɨta mudɨka pɨnɨ kadɨka wɨ'nona myawɨrivanɨgona. Sarevɨdaa'nyɨ sabwine dɨnejɨwaakya!” wɨde'. 
ACT.17.21	Yuyagaa' Anga Aathenɨzɨ mwaalyarajɨ Menyara saba mwaaidɨvɨsarajɨ sara yagaala ge ge kadɨka wɨ'nyɨna yadɨvɨ' yagaala mudɨka sa dɨnyɨna yadɨvɨsare. Sarera yadɨvɨ' yɨlaaya yadɨvɨkɨ.
ACT.17.22	Aarɨyopahaazɨ kaajolɨyara mwaaidapiyaba Polɨ daavɨna yaka wɨda' “Aathenɨzɨ mwaalyaihi, a'mwa'mwe kwalaalyangɨ yɨlaaya yadɨvɨsaihɨrɨ yɨhwangamwa. 
ACT.17.23	Sare' dare'nesɨ. Sarɨmɨre angeba kaanya yamaryena a'mwa'mwengɨ yɨlaaya yadɨvɨsabannengɨ tɨnna wanganena dara bɨ'mwa'de' ‘O, kwaraanyaba pɨkarya “Naangerɨ myawɨrivanɨgo'nesɨra,” yɨda'nɨke' daaka!’ Sara dena Naangerɨ myawɨrivanɨgasarɨ yaasɨwa'na yɨlaaya yɨvanɨgasa'na yɨhɨzɨwaakɨma! 
ACT.17.24	Naangei Gotɨyai Kwaaka davakɨjɨ yunebanna mwaaihasarajɨ kwaakevɨ yuya yɨ'naanya kurɨvaarɨya yuya wakakelyɨra. Sɨgunyasɨ Kwaakesɨ yuyangɨ maremwaaidelyɨ Naangei. A'mwera yɨleange madɨna yadɨvɨsangɨ mamwaalyɨka. Aawa. 
ACT.17.25	Naangei sahwai a'mwe yuyaraavɨne mwaalya'nebulyɨ sɨmudɨnyasɨ yuyajɨ sangɨ wɨjaavade'na a'mwera gamɨnyɨne gara yapɨjɨ wɨjaavɨpɨ'delaka! Aawa, Naangei yuyangɨ wakakengɨra. 
ACT.17.26	Yuyangɨ wakaka sɨnnawɨnyarɨ yavɨkaryaakerɨdaa'nyɨ anga naanga pimagɨnya gazavasava' Kwaaka yunebanna wɨmwaaihɨna ya'. A'mwera maayagaa' Naangei a'mwe yuyainaavɨna yawɨ'na ‘A'mwe gabinyaraavɨre kumɨre bwaibwalyajɨ kwaakejɨ kumɨregaasɨ wakɨma!’ yawɨ'na yaka dɨvi wɨmwaaihɨna ya'. 
ACT.17.27	‘A'mwera nɨmɨnyɨ yawɨrapɨjɨ yaamɨjɨ nyanganapɨri nyɨbɨramaapɨ'deinyɨ daaka?’ sara daka sara wɨmwaaihɨna yaa'. Sara yaake' kɨrɨ' Gotɨyai nemɨnyɨ maavewɨ mamwaalyɨka. Aawa, a'mwe yuyainaayaba mwaaidelyɨ. 
ACT.17.28	Savɨne'na pwai pɨkarya yɨdava'
ACT.17.28	‘Sahwarɨna kwaihwaainakeina kurɨnakeina mwaaiho nemɨre kaavɨlyai.
ACT.17.28	Sai mamwaalyɨ yadori kwajɨ nemɨ mamwaalyɨ kyaadɨ'.’
ACT.17.28	Sarɨmɨre sɨdu'nakera sara kyɨhɨzaa' yɨda'nɨkesɨ
ACT.17.28	‘Nemɨjɨ gamɨre kaimɨraayainera.’
ACT.17.29	Sarevɨdaa'nyɨ, gamɨre kaimɨraayaina mwaaiho'na dara myawɨraanna! ‘Gotɨyai a'mwa'mwe golɨya'bɨsalyɨ. A'mwa'mwe sɨlɨvaaya'bɨsalyɨ. A'mwa'mwe sɨlaange'bɨsalyɨ. A'mwa'mwengɨ a'mwera nayaa yawɨreva yavɨkarigasangɨra. Sara myawɨraannera!’ 
ACT.17.30	Kɨgaa' a'mwera Gotɨyarɨna navɨka mwaalesara kayaa'na kye' sagaa' Gotɨyai yagaala yarai majai mwaala'. Yagaala majai mwaalake' kɨrɨ' dahaasagaa' yunebanna yuyaina mwaaihoinaavɨ nedɨvanɨ' ‘Sarɨmɨre sɨmunyabwi mudɨkebwi jawɨramaaryɨla! (Nayaa dɨnyɨmɨdɨnyɨla!)’ 
ACT.17.31	Gotɨyai sara nedɨvanɨke' a'mwe yuyainaavɨna kotɨya naange' yɨda'maraangebwina nayaa yade yɨrɨka sagaa' wakɨkelyɨra. Nabaai, a'mwe yawɨbwa'derɨ dahɨlakakei kotɨya'na mena wɨmwaaiha'. A'mwe sai mena kabala' Gotɨyai ayɨna yɨdɨkaavakelyɨ. Sare' nemɨ tɨnna wanganona yawɨ'na ‘Ai, nebulyasɨ. Sai kotɨya' neyawɨbwaradelyɨ,’ yawɨ'na yɨvanɨgo,” Polɨ sara wɨda' Jizaazarɨna.
ACT.17.32	Sagaa' baryaraavɨ yɨdɨkaasabwine yagaalya'na pwara kadɨka wɨ'neva “Kwaasɨya'nesɨ,” deva bɨrala wɨdesa' kɨrɨ' pwara “Nebulya' dɨngaka?” deva wɨde' “Pɨgaa' sa'na ayawɨ kaneda'gɨzɨ kadɨka gu'naadeinera.” 
ACT.17.33	Sara kude' pwara Polɨmɨre yagaalya' ku'ne' Polɨ yɨkabesaraavɨ ya'ma'na ya'. 
ACT.17.34	Polɨmɨ wɨ'nesara ye'mwannamwaaina yeva Naangerɨ lɨmwagevera yɨma'nyɨna ye'. A'mwe pwai Daayonɨzɨyaazai kaajolɨyai Aarɨyopahaazɨ saba yadelyɨ a'mwe pɨrɨ' Damaarɨza' wo'nɨkesɨ pwarajɨ Naangerera yɨma'nyɨna yesarera.
ACT.18.1	Dɨvidaa'nyɨ Aathenɨzɨna ya'ma'na yaka Anga Koridɨna wɨna ya'. 
ACT.18.2	Koridɨna yɨ'mavaawɨna yaka Juyai Aakwilaa wo'nɨkerɨ wɨjɨmaa'nyɨna ya'. Aakwilaamɨ ganaange' Anga Podaazɨ maarakelyɨra. Sagaa' A'mwe Naangei Kɨlothɨyaazai wɨda' “Juyara yuyara nɨmɨre Angeba Romɨdaasɨ wɨpɨka!” Sara kuda' Kwaaka Yɨtaalidaasayoi Aakwilaajɨ gamɨre balaange' Pɨrɨzɨlasɨ Anga Koridɨ gaai mwaalɨna yagi. Gaai mwaalɨna yagɨlyayorɨ Polɨ tɨnna wanganna yaka angyɨrɨ'maata yɨna ya'. 
ACT.18.3	Sai kwaabɨyɨvɨkange yavɨkaryamaryada nɨgwia yaasadelyɨra. Sayoi avaaiwawɨnya yadisa'na Polɨ sayoryaba mwaalɨna kya' sayolyɨ gamɨjɨ kwaabɨyɨvɨkange yavɨkarina ye'. 
ACT.18.4	Yavɨkarina kye' Kwazaakegaa' yuyagaa' Juyaraavɨre lotuangevɨ pwarajɨ dɨnyɨna ye'. Sai yawɨ'na “Juyarajɨ Gɨrikɨyarajɨ Jizaazarɨ wɨ'nɨpɨka!” yawɨ'na kya' pwarajɨ dɨnyɨna ye'.
ACT.18.5	Kwaaka Maazathonɨyadaasaraai Saailaazalyɨ Timotilyɨ bamwaaina yagɨlyagaa' gamɨre kuryarɨ yɨbwakɨnaka yuyagaa' Polɨ Juyaraavɨ Gotɨyare yagaalya' wɨjɨwaakɨna ya'. Dara wɨjalɨkurakɨna “Kɨraazɨtɨyai kɨgaakuna Gotɨyai dahɨlakakei Jizaazalyɨra.” 
ACT.18.6	Kuna wɨjalɨkurakɨna yadaa'nyɨ Juya pwara gamɨnyɨna gaidaa'na yeva Polɨmɨ bɨrala yɨna kye' yawɨ'na yaka “Gotɨyare yagaala mu'nyɨ kyɨwaa' nɨmɨjɨ pwarajɨ yosɨnaade'nanyɨra.” Sara yawɨ'na yaka gannya kwaabɨhannyavɨre tɨrya purakɨrasɨ'na yaka wɨda' “Sarɨnnya kuryarajɨ tawesɨ wasɨ'nɨvanɨgasa'na sarɨmɨ saihi sara yɨvanɨga'. Nɨmɨ sainyɨ sara myɨvanɨge. Gotɨyare yagaala nayaa yɨhɨthɨwa. Dahaa' sarɨmɨnyɨ mena yɨhya'mava'mujɨ ajɨmya yuyangɨyaraavɨ wɨjɨwaakɨdeinyɨra.” 
ACT.18.7	Sara wɨdɨna yaka ya'ma'na yaka Tɨzɨyaazai Jaazɨtazare angevɨna wɨna yaka saba wɨjɨwaakya'na mwaalɨna ya'. A'mwe sare ange' Juyaraavɨre lotuangeyaba mannɨkebanyɨ. A'mwe sai Menyai Gotɨyarɨ yɨlaaya yadelyɨra. 
ACT.18.8	Gamɨre angevɨ Polɨ mwaalɨna kya' Kɨrɨzɨpaazai lotuangevɨ maremwaaidei Polɨmɨre yagaalya' wɨ'naka gamɨjɨyarajɨ Naangerɨ lɨmwanna ye'. Wi'na lɨmwanna kye' Koridɨ mwaalya kwalaalyara gamɨnyɨ kadɨka wɨ'neva sara lɨmwanna kye' Kɨraazɨtɨyarera aalyavɨ bavɨtaazɨya yɨna ye'.
ACT.18.9	Sawɨta pɨgaa' Polɨ a'mabaaitɨnna wanganna ya'. Tɨnna wanganna yadaa'nyɨ Naangei wɨda' “Nɨmɨre yagaalya'na jɨkurya yɨvanɨgasaraavɨna lɨka minnera! Aawa. Kuna duthana! Maadɨnna minna! 
ACT.18.10	Gɨmɨjɨ mwaaida' kagɨhaimwaga'mujɨ a'mwera kayaa'na mi gyɨpɨ'de'nanyɨ. Anga dava nɨmɨrera kwalaalyara yɨma'nɨpɨ'de'nanyɨ. Sare'na yawɨra'gɨzɨ gɨnnya wawɨnya' dɨragɨnna kuna jɨtheigɨnyɨ.” 
ACT.18.11	Naangei sara kuda' kwarame pɨrɨ' lawe atina ata purɨdaasɨ pu'na wavɨla'daa'nyɨ anga savɨ mwaalaka a'mweraavɨ Gotɨyare yagaalya' wɨjɨwaakɨna ya'.
ACT.18.12	Romɨ mwaalyai Gaalɨyo Kwaaka Gɨriza maremwaaidei Ga'maanɨyai yɨma'nakegaa' Juyara yɨkabɨna yeva “Sarɨ kotɨya yaana!” dɨneva Polɨmɨ kotɨangebanna makuna ye'. 
ACT.18.13	Makuna yeva Gaalɨyomɨ wɨde' “A'mwe dai a'mweraavɨ wɨdada ‘Mudɨkebwi Gotɨyarɨ yɨlaaya jɨla!’ wɨdadelyɨra. Sara yaaja' nemɨre Kɨwɨnya' kayaaka nyaadɨ'de'nanyɨ.” 
ACT.18.14	Wi'na wɨdɨna kye' Polɨ “Savɨna wɨdɨma!” daka yakelyɨ. Gaalɨyo Juyaraavɨ yarai wɨda' “Juyaihi, sai kuka yajɨ kwajɨ kayaa'nanya yajɨ kwajɨ sarɨmɨre kotɨya' nɨmɨ nayaa kajawɨbwarakɨwɨdɨka. 
ACT.18.15	Aawa, kɨrɨ' sarɨmɨre yagaalyanna, yayanna, sarɨmɨre kɨwɨnyanna sarɨmɨ saihi dɨzawɨbwarakyɨla! Nɨmɨre wawɨnya' daaka! Sare majawɨbwarakɨwɨneinyɨ.” 
ACT.18.16	Sara wɨdɨna yaka kotɨangevɨdaasɨ wɨdaasɨna ya'. 
ACT.18.17	Wɨdaasɨna kya' a'mwera Sozɨthenɨzai Juyaraavɨre lotuangevɨ maremwaaiderɨ galalɨmwanna yeva kotɨangeyaba asajɨ mala tamɨna ye'. Mala tamɨna yadaapɨjɨ Gaalɨyo Ga'maanɨyai “Kumɨresɨ,” daka navɨka mwaalɨna ya'.
ACT.18.18	Sawɨta kwalaalya jɨnnadaa'nyɨ Anga Koridɨ Polɨjɨ neya'mwerajɨ mwaalɨna kye' sabadaasai ya'ma'na kya' Kwaaka Sɨrɨya sawɨnna sɨpɨya' gamɨjɨ Pɨrɨzɨlavɨjɨ Aakwilaamɨjɨ makuna ya'. Gotɨyarɨ yagaalya' sara wɨdake'na Anga Segɨrɨya Polɨ gannya mɨjata da'nyɨna yakelyɨra. 
ACT.18.19	Kwaaka Ezɨya Anga Epazaazɨ sawɨnna yɨ'mavaawɨna kye' saba Pɨrɨzɨlavɨjɨ Aakwilaamɨjɨ mwaalɨna yagi. Mwaalɨna kyagi sai saba Juyaraavɨre lotuangevɨ wɨlɨna yaka Juyarajɨ Naangerɨna dɨnyɨna ye'. 
ACT.18.20	Dɨnyɨna kye' Juyara yɨdaanganna “Naangegaa' gɨmɨjɨ mwalaadeina daaka?” Sara kye' kɨrɨ' “Aala!” wɨdaka 
ACT.18.21	wɨda' “Gotɨyai kanyɨdaasojɨ sarɨmɨnyawɨnna ayɨna bɨdeinyɨra.” Wɨdaka saba ya'ma'na kya' sɨpɨya' Anga Epazaazɨdaasɨ makuna ya'.
ACT.18.22	Kwaaka Juthɨya Anga Sizaarɨyana yɨ'mavaawɨna yaka Anga Jeruzaalemɨna yɨlaawɨna yaka Kɨraazɨtɨyare kusɨlaanyavɨyaraavɨ wɨdɨna yaka Anga Aadɨyokɨna kaanna wɨna ya'. 
ACT.18.23	Kaanna wɨna yaka saba saamɨnyagaa' mwaalɨna yaka pɨgaa' ya'ma'na yaka Kwaaka Galezɨya Kwaaka Pɨrɨzɨya kaanya yamarina yada Kɨraazɨtɨyarɨ mɨdɨdɨvɨsaraavɨ yagaala dɨragɨnna yɨvaimwanna kya' sahwara tewaanna mwaalɨna ye'.
ACT.18.24	Juya pwai Aapolɨzai wo'nɨkelyɨ. Anga Alekɨzaadɨrɨya ganaange' mudanga maarakelyɨra. Gotɨyare bukuyavɨ nayaa yawɨ'dei Gotɨyarɨna yagaala nawɨ'nya' wɨdadelyɨ. 
ACT.18.25	Pwara Naangereburɨ wɨjɨwaakɨna yesai yɨlaaya naanga yada Jizaazarɨne sara yawɨ'da sara nayaa wɨjɨwaakɨna ya'. Nabaai Jonɨ a'mweraavɨ bavɨtaazɨya yakebwi yawɨ'da Jizaazarɨna yuyabwi myawɨri yadei wɨjɨwaakɨna ya'. 
ACT.18.26	A'mwe sai Anga Epazaazɨna bɨna yaka Juyaraavɨre lotuangevɨ yagaala sa' dɨragɨnna wɨdɨna ya'. Wɨdɨna kya' Pɨrɨzɨlasɨ Aakwilaajɨ kadɨka wɨ'nagɨla kɨrɨnnya angevɨna a'mwe sarɨ yɨbwaramakuna yagɨla Gotɨyarebwi yuyabwi wɨjɨwaainyɨna yagi.
ACT.18.27	Dɨvi sagaa' “Kwaaka Gɨrizana wɨdera,” dɨna kya' neya'mwera Epazaazɨ mwaalyara “Aapolɨzai nayaa yamaryade'nanyɨ,” deva Kwaaka Gɨriza mwaalyara mɨdɨdɨvɨsaraavɨ paazɨya' yavɨkarina ye'. Ada' yavɨkarina yesa' “A'mwe dai Aapolɨzarɨ duzɨla ‘Nɨmɨre angevɨ angyɨrɨ'maata ja!’ ” Sara yavɨkarina kye' Aapolɨzai kaanna wɨna yaka yɨ'mavaawɨna yaka a'mwe saraavɨna Gotɨyai yanga wɨgaimwagakevɨna Naangerɨ lɨmwagesaraavɨ dɨragɨnna gaimwanna ya'. 
ACT.18.28	Sare' dare'nesɨ. Dɨragɨnna gaimwanna yakelyɨ Juyara malɨmwagyesarajɨ a'mweraayaba dɨnyɨna ye'. Sara dɨnyɨna yadaapɨjɨ Aapolɨzai dɨragɨnna yawɨraka kumɨre yawɨta sangɨ wavɨla'na ya'. Gotɨyare bukuya' wɨjɨwaainyɨna yaka wɨda' “Bukuya' yɨda'nɨke'na Gotɨyai dahɨlakakei Kɨraazɨtɨyai Jizaazalyɨra,” sara dɨragɨnna wɨda'.
ACT.19.1	Kwaaka Gɨriza Anga Koridɨ Aapolɨzai mwaaidɨ'nyɨyagaa' Ezɨya kwaakevakɨ mugunyaba Polɨ lo'mavamaryɨna yaka Anga Epazaazɨna yɨ'mavaawɨna ya'. Yɨ'mavaawɨna yaka Kɨraazɨtɨyarɨ mɨdɨdɨvɨta pwaraavɨ wɨjɨmaa'nyɨna yaka 
ACT.19.2	yɨwaara'na ya' “Naangerɨna lɨmwagesagaa' Gotɨyare Kuryarɨ damaarage'?” Yɨwaara'na kya' “Aawa, Gotɨyare Kuryarɨna nedɨwaanyai aaihwalaka? Kadɨka mu'nyadaanyainera,” wɨde'. 
ACT.19.3	“Sahɨrɨ'na aaihware yɨhyetavaka bavɨtaazɨya sava?” yɨwaara'na ya' Polɨ. Yɨwaara'na kya' wɨde' “Jonɨmɨre bavɨtaazɨyabwi neye'.” 
ACT.19.4	Sara kude' Polɨ wɨda' “Kɨgaa' Jonɨ wɨjɨwaakɨna yada a'mwera mudɨkebwi yawɨramaa'dɨvɨ' bavɨtaazɨya wiada Yɨzɨrelɨyareraavɨ wɨjɨwaakɨna ya' ‘Nɨmɨnyɨ dɨvidaa'nyɨ batherɨna jawɨralɨmwagyɨla!’ Jonɨ sara wɨjɨwaakakei Jizaazalyɨra.” 
ACT.19.5	A'mwera kadɨka sara wɨ'nyɨna kye' Naanga Jizaazare yaya'na bavɨtaazɨya yɨna wia'. 
ACT.19.6	Bavɨtaazɨya mena yɨna wiaka Polɨ kumɨre mɨnyagɨnyangɨ ata dathɨwanna kya' Kuryai Tewaanyai bulamwaaina kya' yagaala ge gengɨ wɨdɨna yeva, nabaai, Gotɨyarɨ wɨ'nawɨjɨwaake'. 
ACT.19.7	Wɨ'nawɨjɨwaakesara yuyara sɨvɨlyɨraai ata purɨdaasɨ pwaraalyarera yɨlaaya yesara.
ACT.19.8	Juyaraavɨre lotuangevɨ Polɨ wɨlɨna yada lawe dɨkaai dɨkɨ dɨragɨnna wɨjɨwaakɨna yadei “Juyarajɨ Gotɨyarɨ wɨdadɨvɨsarajɨ Gotɨyai a'mweraavɨ maremwaaiderɨna wɨ'nɨpɨka!” daka wɨjɨwaakɨna ya'. 
ACT.19.9	Wɨjɨwaakɨna kya' kɨrɨ' pwara myawɨri yadɨvɨ' mu'nyɨ yeva yuyaraayaba Naangerebwina bɨrala ye'. Bɨrala yɨna kye' Polɨ saraavɨre lotuangevɨ ya'ma'na yaka Kɨraazɨtɨyarɨ mɨdɨdɨvɨsaraavɨ makuna. Makuna yaka yɨrɨka yuyagaa' Tiraanazare wɨjɨwaakɨangevɨ Jizaazare yagaalya' wɨjɨwaakɨna yakelyɨ. 
ACT.19.10	Wɨjɨwaakɨna yada naangegaa' kwarame pɨrɨwaai wavɨla'daa'nyɨ sagaa' Kwaaka Ezɨya mwaalyara yuyara Juyarajɨ Menyarajɨ sara Naangere yagaalya' kadɨka wɨ'nyɨna ye'.
ACT.19.11	Gotɨyai gannya dɨragɨnya' Polɨmɨna wɨjaavɨna kya' Polɨ nawɨ'nya kya' a'mwera atɨka maru'na'na yadɨvɨkɨ. 
ACT.19.12	Pwara aagɨzipɨyajɨ kwaabɨhannyajɨ Polɨmɨre kɨlaakevɨ yewaa'bwa'nakengɨ makuna yeva nabalɨnakeraavɨ dathɨvalakɨna kye' nabalɨnakera tewaanya mwaalɨna ye'. Nalaaya mena yɨwɨna kya' nabaai pwaraavɨre munyɨkaavɨdaasɨ yɨmakera bwalyuna ye'. 
ACT.19.13	Polɨ sara yadaa'nyɨyagaa' Juyara kaanya yamaryadɨvɨ' yɨmakeraavɨ wɨdaasadɨvɨsara pwara yawɨ'na “Naanga Jizaazare yaya'na yɨmakeraavɨ wɨdasaana!” Sara yawɨ'na yesara yɨmakeraavɨ wɨde' “Polɨ wɨjɨwaakɨvanɨkei Jizaazarɨne yaya'ne'na dɨragɨnna gɨthaasɨma! ‘Dalyona!’ ” 
ACT.19.14	Sara wɨdesara Juyai Gotɨyarɨna mubɨthɨka yɨra'de naangei Sivaayare gawaalɨvaanga ata yuyi ata purɨdaasɨ pwaraalyarera. 
ACT.19.15	Sahwara sara kude' yɨmakei wɨda' “Jizaazarɨ yawɨ'mwe' Polɨmɨna yawɨ'mwe' kɨrɨ' sarɨmɨ bewaihɨlaka?” 
ACT.19.16	Mi'na kuda' a'mwei yɨmaka widei sahwaraavɨ yarai pɨlawasɨ'naabɨna yaka dɨragɨnna tamɨna yaka kayaaka yɨgalaka dathɨwanna ya'. Dathɨwanna kya' gamɨre angevɨ yarai bwalyuna yeva wa'wenakera kannyɨmaayara lɨkaanya wɨna ye'. 
ACT.19.17	Lɨkaanya sara wɨna kye' sa'na Juyarajɨ Menyarajɨ Epazaazɨ mwaalyara yuyara kadɨka wɨ'nyɨna yeva lɨka dɨkwosɨ'na yeva “Jizaazai Naangelyɨra. Gamɨre yaya' naangesɨ. Gamɨre yaya' nayaa kavena daana!” dɨnyɨna ye'. 
ACT.19.18	Nabaai savɨne'na Jizaazarɨ lɨmwagesara kayaa'nanyabwi yesa'na a'mweraayaba kunnya kayaa'nanyabwina wɨdɨna ye'. 
ACT.19.19	Pwara bulaasangɨjɨ kwalyangɨjɨ gɨri'nyangɨjɨ yadɨvɨsara kunnya pɨkarɨyɨkwiajɨ kunnya bukuyajɨ sangɨnebwi yɨda'nɨkengɨ makabɨna makabɨna yeva a'mweraayaba dɨka marira'na ye'. Bukuya sangɨne nɨgwia ata gɨleva pwara dɨnyɨna ye' “Nɨwaava, kɨgaa' a'mwera kinaaya 50,000 mubesarera. Nɨwaava.” 
ACT.19.20	Kɨraazɨtɨyarera sara tewaanna kye' Naangere yagaalya' dɨragɨnya' yɨma'nyɨna kya' saba yunebanna a'mwe yuyara kadɨka wɨ'nyɨna yadɨvɨ' a'mwe kwalaalyara Naangerera yɨma'nyɨna ye'.
ACT.19.21	Sa yɨma'nakegaa' Kurya Tewaanyai Polɨmɨ nayaa kyɨwɨrya' Polɨ dɨragɨnna yawɨ'na “Pɨrovijɨ Maazathonɨya Pɨrovijɨ Gɨriza kaanya yamarya'mujɨ Anga Jeruzaalemɨna wɨdeinyɨra.” Yawɨ'na yaka da' “Savɨna wawa'mujɨ Anga Romɨna wanganaawɨdera.” 
ACT.19.22	Mi'na daka Timotilyɨ Yɨrazɨtaazalyɨ saraai Gotɨyare wawɨnya'na wɨdaayadɨvɨsarajɨyaraarɨ wɨdɨna “Maazathonɨyana bwaanyɨla!” wɨdaasɨna yaka Kwaaka Ezɨya pɨzɨ'gwa mwaalɨna ya'.
ACT.19.23	Sagaa' Epazaazɨ mwaalya pwara Naangerebwina gamɨreraavɨ kayaa'na ye'. 
ACT.19.24	Sare' dare'nesɨ. A'mwe pwai Dɨmitɨrɨyaazai sɨlɨvaaya yavɨkarina yadelyɨ gamɨjɨyarajɨ sara Kwaasɨ Naanga Aatemizavɨre ange'bɨta maalɨkengɨ yavɨkaryadɨvɨsarera. Pwara dara wanganesa' “Ai, sɨlɨvaaya anga nawɨ'nya darɨka!” Deva nɨgwia naangejɨ mubɨna ye'. 
ACT.19.25	Nɨgwia naangejɨ mubadaapɨjɨ Dɨmitɨrɨyaazai gamɨjɨyaraavɨjɨ avaaiwawɨnya yadɨvɨsaraavɨjɨ wɨda' “Jɨkabyɨla!” Wi'na kuda' yɨkabɨna kye' wɨda' “A'mweihi, nemɨre wawɨnyavɨna nɨgwia naanga ma'daanyasɨra. 
ACT.19.26	Nayaa yawɨ'manɨgasaihɨlyɨ. Polɨ yɨvanɨke' tɨnna wangadɨvɨ' kadɨka wɨ'nadɨvɨsaihɨlyɨ. Dara wɨjɨwaakɨvanɨ' ‘Naangeraavɨ sarɨnnya asajɨ yavɨkaryesara gotɨyara mɨka. Sabwi kwaasɨyasɨ.’ Wɨjɨwaakada anga davɨjɨ Kwaaka Ezɨya yunebajɨ a'mwe kwala bwa'naanya naange' kadɨka wɨ'neva nemɨrebwi yagalya'maveva sabwi mɨdɨmanɨga'. 
ACT.19.27	Kwalaalyara sara yadaapɨjɨ Polɨ ayɨna wɨdɨna wɨdɨna kyojɨ a'mwe pwara nemɨre wawɨnya'na dɨnyɨna ‘A'mwera sa yavɨkaryadɨvɨ' kayaa'nanaangesɨ,’ dɨnɨpɨ'desɨ. Nabaai sa' gave' mɨka. Nemɨre Naanga Aatemizavɨre yɨleanga' yaasɨwakanga' yɨma'nade' dɨngaka? Naangevɨre dɨragɨnya' waryaanya yɨma'nade' daaka? Naange' Kwaaka Ezɨya mwaalyarajɨ Kwaaka yuyavakɨ mwaalyarajɨ yɨlaaya yɨvanɨgasa' waryaanya' yɨma'nade' midaaka Aatemiza'!”
ACT.19.28	Kwala bwa'naanya' kadɨka wɨ'nadɨvɨ' “Aala!” dɨdɨvɨ' sɨnna tɨka davɨna kwia' jaka naanga wɨde' “Aawa! Epazaazɨ mwaalyainaavɨre Aatemiza' dɨragɨnyasɨra.” 
ACT.19.29	Jaka naanga sara dɨwɨna kye' pwara anga yuneba jaka sara wɨde'. Jaka wɨdadɨvɨ' Gaayaazalyɨ Aarɨzɨtaakazalyɨ saraarɨ galalɨmwanna ye'. A'mwe saraai Kwaaka Maazathonɨya mwaalyaraalyɨ. Polɨjɨ kaanya yamaryadisaraalyɨ. Saraarɨ galalɨmwanna yeva yɨkabadɨvɨsabanna yarai makuna ye'. 
ACT.19.30	Makuna kye' Polɨ yawɨ'na “Kaanna wawa'mujɨ kwala bwa'naanyavɨ wɨdaawɨma!” Yawɨ'na kya' mɨdɨdɨvɨsara lɨmwanna yeva wɨde' “Arɨkawɨnyɨ. Nagɨrabɨthɨka! Dava mwaaidɨnneigɨ kave dɨmwaala!” 
ACT.19.31	Nabaai, kwaaka savɨ maremwaaidɨvɨta pwara Polɨmɨ gya'mwera gamɨnyɨ yagaalya' wɨdaase' “Polɨ, naange' gɨthɨvanɨgo. Yɨkabadɨvɨsabanna mwidɨnnera!” 
ACT.19.32	Kudaase' sagaa' kwala bwa'naanya sɨdu'maayara jaka kuna wɨdɨna ye'. A'mwe kwalaalyara “Sasare'na mwaaihosɨra,” majara yaasɨwa'na mwaalɨna kye' pwara jaka ge' wɨdadaapɨjɨ pwara jaka ge' dɨna dɨna ye'. 
ACT.19.33	Jaka dɨna dɨna kye' Juyara Alekɨzaadarɨ yagaala wɨjɨwaakya'na wɨrɨvɨta'na kye' pwara kwaasɨ yawɨ'na ye' “Sarɨna jaka naanga dɨvanɨgo.” Yawɨ'na yadaapɨjɨ Alekɨzaadai yawɨ'na “A'mweraavɨ Juyainaavɨna ‘Nemɨ kayaa'na myadaanyainera,’ wɨjɨwaakɨma!” Yawɨ'na yaka a'mweraavɨ ata wɨdathɨwaga'. 
ACT.19.34	Ata dathɨwanna yadaa'nyɨ dara wanganesa' “Ai, a'mwe sai Juyai daaka! Saibɨsara nemɨre Naangevɨ kayaa'na dadɨvɨsara daaka!” Sara deva yuyara jaka naanga dɨna “Epazaazɨ mwaalyainaavɨre Aatemiza' Naangesɨra,” dɨna yadaapɨjɨ jaka naanga bazɨwawesara naangegaa' (tu aawaaya) wavɨla'na ya'.
ACT.19.35	Dɨvi a'mwe naangei Anga Epazaazɨ pɨkarɨyɨkwia yavɨkaryadei kwala bwa'naanyavɨ kuda' “Yagaala madɨpɨna!” a'mwera kave mwaaidapɨjɨ wɨda' “Epazaazɨ mwaalyaihi, a'mwe yuyara yawɨ'manɨgasa' ‘Epazaazɨ mwaalyara Naanga Aatemizavɨre yɨleangesɨ sɨgunyavɨdaasɨ sɨlaanga dɨragɨnya' bwalaryaakesɨ maremwaaidɨvɨsarera,’ sara yawɨ'manɨga' yuyara. 
ACT.19.36	‘Savɨ nebulya'na mɨka,’ majɨvanɨgasare. Arɨkewɨ. Sarevɨdaa'nyɨ kave dɨmwaalyɨla! Sɨdu'nakeihi kayaa'na mipɨnera! 
ACT.19.37	Sare' dare'nesɨ. A'mwe daraarɨ makabɨwaasaraai Aatemizavɨre yɨleangevɨ kuka mipalamaryɨwaala. Nemɨre Naangevɨna bɨrala myɨwaala! 
ACT.19.38	Sarevɨdaa'nyɨ Dɨmitɨrɨyaazalyɨ gamɨjɨyarajɨ dɨnyɨna ‘A'mwe pwarɨ kotɨya'na wɨdaana!’ dɨnyɨna yɨpɨja' kotɨyagaa' a'mwe naangeraayawɨnna kwawapɨjɨ yagaainaka salyɨ sahwarajɨ kamwaalapɨjɨ jawɨbwarakɨpɨ'dera. 
ACT.19.39	Yagaala pɨrɨ' warɨke' daakajɨ a'mwera nayaa kyɨkabapɨjɨ, sagaa' dɨzɨla! 
ACT.19.40	Sare' dare'nesɨ. Dahaa' sara yɨvanɨgasa'na ga'maanɨyara ‘A'mwera kayaa'na yɨvanɨgasara daaka!’ dɨnɨpɨ'jɨwaava? Jaka naange' wɨdɨvanɨgasaihɨrɨna naangera kanedapɨjɨ ‘Baa'na dɨvanɨgasaihɨlaka?’ nemɨ gara wɨdaazɨwona! Aawano, nemɨ yagaala mujɨ yaadeinera.” 
ACT.19.41	Sara wɨdaka wɨda' “A'mweihi sarɨnnya angengɨ dɨwila!” Kuda' kaanna wɨna ye'.
ACT.20.1	A'mwera kayaa'na yesagaa' wavɨla'na kya' mɨdɨdɨvɨsara yɨkabya'na Polɨ pwaraavɨ wɨdaasɨna ya'. Wɨdaasɨna kya' mɨdɨdɨvɨsara yɨkabɨna kye' yɨvaimwagya'najɨ dɨhaa'bwasa'najɨ yagaala wɨdaka wɨda' “Kaanya wɨdera. Tewaanya dɨmwaalyɨla!” Mi'na wɨdaka Maazathonɨya sawɨnnei ya'ma'na ya'. 
ACT.20.2	Ya'ma'na yaka kwaaka sangɨ yagaala naanga a'mweraavɨ dɨragɨnya' dɨhaa'bwasa'na wɨjɨwaakada kaanya yamarina ya'. Kaanya yamarina yaka Kwaaka Gɨrizana yɨ'mavaawɨna yaka 
ACT.20.3	saba lawe dɨkaai dɨsa wavɨla'daasɨ mwaalɨna ya'. Mwaalɨna yaka “Sɨpɨya' Kwaaka Sɨrɨyana nyɨmakwodera,” yawɨraka dara wɨ'nake' “O, Juyara Polɨnyɨ nyɨramakɨpɨ'dera daaka!” Sara daka “Maazathonɨyana ayɨna wɨlaawɨdeinyɨra.” 
ACT.20.4	Yawɨ'na kya' gamɨjɨ Sopaatai Pɨraazare gawaalɨ' Beriya mwaalyalyɨ Tezalonaaika mwaalyaraai Arɨzɨtaakazalyɨ Sekaadazalyɨ saraalyɨ Devi mwaalyai Gaayaazalyɨ Timotilyɨ Kwaaka Ezɨya mwaalyaraai Tɨkikaazalyɨ Tɨropimaazalyɨ saraalyɨ wɨna ye'. 
ACT.20.5	A'mwe ati ata purɨdaasɨ pwaraalyara sɨnnawɨ waanyɨna yeva Anga Tɨrawaazɨ nemɨnyɨna yemwaaina neye'. 
ACT.20.6	Yemwaaina neyadaapɨjɨ Munne Gɨrɨkula lɨwɨnya pamidakɨna myadehaa' mena wavɨla'na kya' sagaa' Anga Pilipaai sɨpɨyavɨ yɨlamwaaina kyo sawɨta atina wavɨla'daa'nyɨ sɨpɨya' nemakwawa'. Mi'na kanemakwawa' Anga Tɨrawaazɨ yemwaalesaraavɨ wɨjɨma'naawɨna yona yɨrɨka ati ata purɨdaasɨ pɨrɨkaai kanevɨlava' mwaalɨna yo.
ACT.20.7	Sagaa' wikɨya mudɨke' yɨma'nyɨna kya' Naangerɨ dɨnya'nerajɨ yɨkabɨna yona gɨrɨkula gunyɨna, nyɨna yo. Wapaaya tɨvɨ nyɨna kyo Polɨ a'mweinaavɨ wɨjɨwaakɨna neya'. “Mwanyavɨ kaanya wɨdera,” daka wɨjɨwaakɨna wɨjɨwaakɨna kya' kalawawe' yɨma'nyɨna ya'. 
ACT.20.8	Anga sa' mɨnye dawaai dasa' laannɨkevɨ ku'dɨka munyabanyavɨ wɨlamwaaloba dɨ'baaka naanga warakeba. 
ACT.20.9	Dɨ'baaka naanga warake'najɨ Polɨ yagaala naanga kuna wɨdake'najɨ Mɨgɨnya Yutɨkaazai widɨwaayaba yɨlamwaaina yaka se'na naanga winyɨna kya' amamaze waraka munya ke'bevadaasɨ kwaakevɨna bwalabaihɨ'nyɨna ya'. Bwalabaihɨ'nyɨna kya' pwara yarai walaawɨna yeva dara wanganesa' “O, baryai daaka!” 
ACT.20.10	Sara kade' kɨrɨ' Polɨ walaawɨna yɨna yaka gamɨnyɨ maramujɨre'na yaka pwaraavɨ wɨda' “Kɨnna madɨpɨnera! Sare' dare'nesɨ. Kwaihwaainakei mwaalɨ'. Mabaihɨ'nyɨwa'.” 
ACT.20.11	Wɨdaka anga munyabanyavɨna ayɨna yɨlaawaka wapaaya gunyɨna yaka nyɨna ya'. Mi'na nyɨna yaka yagaala pɨnɨ wɨdɨna yaka yɨrɨka mi'na purakegaa'na ya'ma'na ya'. 
ACT.20.12	Ya'ma'na kya' pwara mɨgɨnyai balaka ayɨna dɨkaavakerɨ gamɨre angevɨ mare'na yeva yɨlaaya yɨna yeva mwaalɨna ye'.
ACT.20.13	Polɨ neda' “Sɨpɨyavɨ kwawapɨjɨ kwaakaanya wawa'mujɨ Anga Aazozɨna yɨhɨzɨma'naabɨdeinyɨ.” Nedakei wɨna kya' sɨpɨyavɨ yɨlamwaaina kyo Anga Aazozɨna sɨpɨya' makuna neya'. 
ACT.20.14	Makuna kaneya' Anga Aazozɨ Polɨ newɨra'nɨjɨmaa'naka sɨpɨyavɨ yɨlamwaaina kya' Anga Mitɨlinina nemakwawa'. 
ACT.20.15	Sabadaa'nyɨ nemakwawaka yɨrɨka pɨrɨvɨ Ahu'manna Kaayozɨ wavɨlavaka yɨrɨka pɨrɨvɨ Ahu'manna Semozɨna nemakwawaka yɨrɨka pɨrɨvɨ Anga Maalitaazɨna yɨ'mavaawɨna ya'. 
ACT.20.16	Sare' dare'nesɨ. Polɨ neda' “Jeruzaalemɨ yarai wawa'mujɨ Munne Pedikozɨyagaa' saba mwaalɨdeinyɨ dɨngaka? Pɨrovijɨ Ezɨya naangegaa' mwaalɨna mwaalɨna myɨwɨjainyɨ Anga Epazaazɨ wavɨlavaadera.” Nedakei Maalitaazɨna yɨ'mavaawɨna yo.
ACT.20.17	Maalitaazɨdaasɨ Epazaazɨna yagaalya' wɨdaasɨna ya' “Naangeihi, Kɨraazɨtɨyare kusɨlaanyavɨyara Epazaazɨ mwaaihasaraavɨ maremwaaidɨvɨsaihi jɨkabyɨla!” 
ACT.20.18	Sarɨ wɨdaasɨna kya' a'mwe sara bɨna kye' wɨda' “Yɨrɨka aayagaa' Pɨrovijɨ Ezɨyana gaai bena yuyagaa' saba mwaaideriyagaa' sarɨmɨjɨ mwaalena yuya sabwi yeinyɨna yawɨ'mwaava. 
ACT.20.19	Nabaai, Naangere wawɨnya' wɨdaayadɨnyainyɨ dɨragɨnna yena ‘Nɨmɨ maalɨkeinyɨ,’ dadɨ a'mwera kayaa'na kanye' nɨmɨ kɨnna daheinyɨra taanga nyadaasɨna. Juyara yawɨ'na ‘Polɨmɨ tamakaana!’ yawɨ'na yeva kayaa'na kanye' taanga naanga nyake'na yawɨ'mwaava. 
ACT.20.20	Yuya kadɨka wɨ'nɨpɨja'na sarɨmɨnyɨ yɨhɨgaimwanga yuya sara yɨhɨzɨwaake. Yagaala pɨnɨ mwarika. A'mweraayaba yɨhɨzɨwaakadɨ sarɨnnya angengɨ yɨhɨzɨwaake'na yawɨ'mwaava. 
ACT.20.21	Juyaraavɨjɨ Menyaraavɨjɨ avaaina nayaa wɨjalɨkurake. Sarɨnnya kayaa'nanyabwi marasɨ'napɨjɨ Gotɨyarebwi yawɨramaarapɨjɨ Naanga Jizaazarɨ dɨlɨmwagyɨla! Sara myɨ yapɨjɨ Dɨkevɨ namwaaibɨthɨka! 
ACT.20.22	Sara kude dahaa' Kuryai Tewaanyai sara kanyɨdɨwa'dɨ' ‘Jeruzaalemɨna dɨwona!’ yɨthaanyi, wɨla nyɨvwɨyɨnɨkeinyɨ sara yɨvanɨge saba nɨmɨnyɨna pwara nyɨpɨ'de'na myawɨryɨvanɨgeinyɨra. 
ACT.20.23	Gave pɨrɨ'na yawɨ'mwa. Anga yuyangɨ wa'mwa'dezɨ Kuryai Tewaanyai dɨragɨnna nyɨda' ‘Kalavuzangevɨ gɨmwaaihɨpɨ'de'nanyɨ. Gɨmɨnyɨna kayaa'na yɨpɨ'de'nanyɨ,’ sara yawɨ'mwa. 
ACT.20.24	Dara wangamanɨge' ‘Mwaaihe'na maalɨke' daaka!’ Nɨmɨre kɨlaakejɨ'na myawɨrivanɨge. Naanga Jizaazai nyɨdaasake'najɨ Naangei gannya wawɨnya' kanyɨjaava' sa' yuya yɨde'najɨ yawɨ'manɨge. Wawɨnya sa' yagaala tewaanya' jalɨkurakya'ne' ‘Gotɨyai a'mweraavɨ yange'na wɨgaimwagathelyɨ,’ wɨdadɨnya'ne' nɨmɨre wawɨnya sasaresɨra.
ACT.20.25	Sarɨmɨnyaba kaanya yamaryegaa' Gotɨyai nemaremwaaide'na tewaanyabwina yɨhɨzɨwaakage. Yɨthaanyi, dahaa' dara yawɨ'mwa. Dɨvidaasɨ aane pwaigɨ kwaigɨ tɨnna manyanganyɨ jɨtheigɨnyɨ. 
ACT.20.26	Sarevɨ dahaasagaa' nebulya'na yɨhɨzalɨkurakɨma! Gɨnnya kuryarɨ marasɨ'naja' gɨmɨre tawevɨna nɨmɨre' mɨ'. Aawa. Gɨmɨresɨ. 
ACT.20.27	Sare' dare'nesɨ. Gotɨyai yade yuyangɨnajɨ gamɨre sɨmunyavɨnajɨ yɨhɨtheinyɨ. Yagaala pɨrɨ' lɨka myulyakye. 
ACT.20.28	Mala nayaa jɨwannyɨla! Sarɨnnya kuryaraavɨ nayaa maremwaaina jɨla! Nabaai, Kuryai Tewaanyai sarɨmɨre wawɨnya' kyɨhɨzaava' sare'na Naangereraavɨ sipɨzipɨyaraavɨ nayaa dɨmaremwaalyɨla! Sipɨzipɨyaraavɨ maremwaaidɨvɨsara maremwaaidɨvɨtabaaibɨ' Gotɨyare kusɨlaanyavɨyaraavɨ nayaa dɨmaremwaalyɨla! Jizaazai gannya gawaalɨ' kabala' Gotɨyai Kɨraazɨtɨyareraavɨ mubɨna ya'. Naangere tawesɨ mubɨna ya'. 
ACT.20.29	Dara yawɨ'mwa. Kaanya kwawa'mujɨ sarɨmɨnyabanna a'mwera kavɨjɨlɨkerabɨsara bapɨjɨ sipɨzipɨyaraavɨ kayaa'na wipɨ'derera. 
ACT.20.30	Dɨvi sarɨmɨjɨya pwara yawɨ'na ‘Jizaazarɨ mɨdɨdɨvɨsara gevwina nyɨmɨdɨbɨka! Mwagi'namaarɨma!’ Yawɨ'na yapɨjɨ daavɨna yapɨjɨ kwaasɨ yagaala wɨdɨpɨ'de'nanyɨ. 
ACT.20.31	Savɨne'na nyɨpɨdɨka! Mala nayaa jɨwannyɨla! Dara jawɨrila! ‘Kwarame dawaai dasa wavɨla'daasɨ yɨrɨkejɨ sawɨsajɨ Polɨ nɨmɨre kuryarɨna kɨnna daka nemɨjɨya pwarɨ kwarɨ nayaa nejɨwaaka'.’
ACT.20.32	Dahaa' Gotɨyare asɨrɨna yɨhɨmwaaihɨvanɨge. Gotɨyai a'mweraavɨna yange'na wɨgaimwadere yagaalya'na tewaanya yɨhɨmwaaihɨvanɨge. Sɨgunyavɨ Gotɨyai dɨragɨnyaihɨrɨ yɨhɨmwaaihade'na sarɨmɨjɨ pwaraavɨ Gotɨyai dahɨlakakeraavɨ kayaa'nanyanna duimwagasɨ'nakerajɨ gannya yuya tewaanaanga yɨhɨzaavadengɨra. 
ACT.20.33	Aane pware kware nɨgwiajɨ kwaabɨhannya baazɨ'ma'nya sazajɨ wabarɨnna mwanganyeinyɨra. 
ACT.20.34	Arɨkewɨ, sarɨmɨ saihi mi'na nyawɨ'mwaava. Nɨnnya asɨlyɨ yɨna yɨna yena nɨgwia maarena nɨmɨnyɨnejɨ Gotɨyare wawɨnya yadaanyaraavɨnejɨ mube'na nyawɨ'mwaava. 
ACT.20.35	Yuyagaa' sara ye'na yɨhɨzɨwainyawaaiheinyɨ. Nɨmɨ sara yebwina jɨla! Dɨragɨnna yapɨjɨ nɨgwiajɨ asɨlyɨ a'mwe waryaanyaraavɨ duhaimwagyideihɨlyɨ. Savɨna sɨnnawɨ Naanga Jizaazai neda' ‘Pwara daapɨna yɨpɨ'de'na yɨlaaya maalɨka yadɨvɨ' tewaanya winadere. Pwara yanga wɨjaavɨpɨ'de'na yɨlaaya naanga yadɨvɨ' tewaanaanga winade'nanyɨ.’ Sara nedake'na nayaa jawɨrila!”
ACT.20.36	Polɨ mena wɨdakegaa' kumɨjɨ gamɨjɨ kwadaai gɨlɨna kye' Gotɨyarɨ yagaala wɨda'. 
ACT.20.37	Mi'na kuda' kɨnna deva galamujɨ'na yeva yɨlaaya marina ye'. 
ACT.20.38	Gannya yagaalya' “Dɨvidaasɨ tɨnna mwanganyɨ dɨnyideihɨlyɨ,” wɨdake'na kale wia'. Kale wiadaa'nyɨ sɨpɨyavɨna gamɨnyɨ yenaasɨna yesare.
ACT.21.1	A'mwe naangeraavɨ ya'ma'na yona sɨpɨyavɨ yɨlamwaaina kyo sɨpɨya' makuna neyaka Ahu'manna Kozɨna yɨda'na nayaa makuna neya'. Makuna neyaka yɨrɨka pɨrɨvɨ Anga Rozɨna yɨ'mavaawɨna yaka sabadaasɨ Anga Pataarana makuna neya'. 
ACT.21.2	Makuna kaneya' dara wangano' “Kwaaka Pɨnɨzɨyana sɨpɨya pɨrɨ' wawade' daaka!” Sara dona sɨpɨya savɨ yɨlamwaaina kyo makuna neya'. 
ACT.21.3	Makuna neyadaasɨ Ahu'manna Saaipɨraazɨ tɨnna wanganna kyo pimagɨ kwanaamimagɨ wavɨla'na yaka Kwaaka Sɨrɨyana makuna neya'. Anga Taayaa saba gɨlyɨvɨta yuya sɨpɨyavɨ wa'dɨ'nyɨya wakya'na sabanna makuna neya'. Makuna kaneya' Anga Taayaa sɨpɨyavɨdaasɨ bwalaawɨna yo. 
ACT.21.4	Bwalaawɨna yona Jizaazarɨ mɨdɨdɨvɨta pwaraavɨ bɨrɨna yona kumɨnyaba wikɨya pɨrɨ' mwaalɨna yo. Saba mwaalɨna yadozɨ Kuryai Tewaanyai Taayaa mwaalyaraavɨ Polɨmɨna pwara kayaa'na yɨpɨ'de'na wɨjɨwaainyɨna kya' sahwara Polɨmɨ wɨde' “Jeruzaalemɨna yɨlaawɨna minnera!” 
ACT.21.5	Sara kude' kɨrɨ' kaanyagaa' wikɨya' mena wavɨla'na kya' ya'ma'na yoinera. Angaba mwasabanna Kɨraazɨtɨyarera a'mwerajɨ kunnya a'mwejɨ kunnya kaimɨraayajɨ yuya makuna neye'. Makuna kaneye' aalɨmaangebaarɨ kwadaai gɨlona Gotɨyarɨ wɨdɨna yo. 
ACT.21.6	Mi'na wɨdɨna yona dɨnyɨna “Nemɨreihi tewaanna dɨwila!” Dɨnyɨna kyo sɨpɨyavɨ yɨlamwaaina kyo kunnya angengɨna wɨna ye'.
ACT.21.7	Anga Taayaa sɨpɨya' ya'ma'na yaka Anga Tolɨmezɨna kuna makuna kaneya' Kɨraazɨtɨyarɨne neya'mweraavɨ ata bwa'nona kumɨnyawɨ sawɨta pɨrɨvɨ se wa'mwa'na yo. 
ACT.21.8	Se wa'mwa'na yona sɨpɨyavɨ yɨlamwaaina kyo saba ya'ma'na yaka Anga Sizaarɨyana yɨ'mavaawɨna ya'. Yɨ'mavaawɨna kya' Jizaazarɨna yagaala tewaanya' wɨdadei Pilipɨmɨre angevɨ wawona saba wa'mwa'na yo. Jeruzaalemɨ a'mwe atina ata purɨdaasɨ pwaraalyaraavɨ dahɨlakesalyɨ Pilipɨ. 
ACT.21.9	Gamɨre sɨdɨraaya dawaai dawaalyangɨ kwala mamaa'nya Gotɨyarɨ wɨ'nawɨjɨwaakesangɨra. 
ACT.21.10	Saba mwaaidozɨ yɨrɨka pɨnɨ wavɨla'na kya' Aahavaazai wo'nɨkei Kwaaka Juthɨyadaasai walaabɨna ya'. Walaabɨna yakei Gotɨyarɨ wɨ'nawɨjɨwaakadelyɨ. 
ACT.21.11	Walaabɨna yaka nemɨnyawɨnna bɨna yaka Polɨmɨre munnaanya' maarɨna yaka gannya asɨraalyɨ gannya sɨvɨlyɨraalyɨ sangɨ marayegipwɨyɨnyɨna yaka wɨda' “Kuryai Tewaanyai kanedɨwakɨra ‘Munnaanya davɨre gyakwarɨ Jeruzaalemɨ Juyara dara marayegipwɨyapɨjɨ ajɨmya yuyangɨyaraavɨre asɨraavɨ marɨmwangɨpɨ'delyɨra.’ ” 
ACT.21.12	Sara kuda' kadɨka wɨ'nona nemɨjɨ saba mwaalyarajɨ saina kɨnna dona Polɨmɨ wɨdo, “Jeruzaalemɨna milaawɨnnera!” 
ACT.21.13	Sara kudo sai neda' “Be'na yɨvanɨgataihɨlaka? Kɨnna sara kanyɨmaredɨwaa' kale naanga nyɨwake'na be'na dɨvanɨgava? Sare' dare'nesɨ. Jeruzaalemɨ kalavuza pwɨyɨna nyɨpɨ'de'na nɨmɨ dɨragɨnna mwaaihe. Sa' wikɨra. Nabaai Naanga Jizaazarɨne yayavɨna nyɨramakɨpɨ'de'na dɨragɨnna mwaaiheinyɨra.” 
ACT.21.14	Sara nedaka kuna dɨragɨnna yawɨ'na kya' yagaala pɨnɨ ayɨna mujɨ yona wɨdɨna yo, “Gotɨyai sɨmunyavɨ yawɨrade' sara yɨma'nana!”
ACT.21.15	Sizaarɨya saba mi'na mwaalɨna yona nemɨre gɨlyɨvɨsa yovɨrawakɨna yona Jeruzaalemɨneina ya'ma'na yo. 
ACT.21.16	Kɨraazɨtɨyare mɨdɨdɨvɨsara Sizaarɨya mwaalya pwarajɨ yɨlaawɨna yona Mɨnezonɨmɨre angevɨna makwina kaneye' mwaalɨna yo. A'mwe Mɨnezonɨ Ahu'manna Saaipɨraazɨdaasai sɨnnawɨ sagaa' Kɨraazɨtɨyarɨ mɨdɨnyaakelyɨra.
ACT.21.17	Jeruzaalemɨna yɨ'mavaawɨna kyo neya'mwera tɨnna wanganna neyeva yɨlaaya nemarye'. 
ACT.21.18	Yɨlaaya kanemarye' yɨrɨka pɨrɨvɨ Polɨjɨ nemɨjɨ Jemɨzarɨ tɨnna wanganya'na wɨna kyo Jemɨzai mwaalakeba Kɨraazɨtɨyareraavɨre a'mwe naangerajɨ mwaalɨna ye'. 
ACT.21.19	Mwaalɨna kye' Polɨ “Nya'mweihi!” wɨdaka gannya wawɨnyavɨna ajɨmya yuyangɨyaraayaba Gotɨyai yake yuyanna wɨda'. Mi'na kuda' kadɨka wɨ'nyɨna yeva Gotɨyarɨna “Byaannakeigɨ!” yɨlaaya yɨna ye'. 
ACT.21.20	Yɨlaaya yɨna yeva Polɨmɨ wɨde' “Neya'mweigɨ, davanna nayaa yawɨ'manɨgɨnyaigɨnyɨ. Juyara kwala naange' Naangerɨ lɨmwadɨvɨ' nabaai, Ne Mozɨzare Kɨwɨnya dɨragɨnna lɨmwamanɨgasare. 
ACT.21.21	Sahwaraavɨ pwara gɨmɨnyɨna kwaasɨ wɨde' ‘Polɨ ajɨmya yuyangɨyaraavɨreba Juya yuyaraavɨ wɨjɨwaaka' “Mozɨzare Kɨwɨnya' dasɨ'nyɨla! Sarɨmɨre kaimɨraayaraavɨre kɨlaakejɨ' madapɨnera! Juyaraavɨrebwi mipɨnera!” ’ 
ACT.21.22	Sara kwaasɨ kude' dara wɨ'nɨpɨ'de' ‘Davanna Polɨ jɨ'ma'mwaabɨka!’ Sara dapɨjɨyavɨdaa'nyɨ gara yaadeinaavaka? 
ACT.21.23	Sarevɨdaa'nyɨ gɨthaade' ja! Nemɨrera daraai daraalyara Gotɨyarɨ dɨragɨnna wɨja' kɨnɨnnakera kɨgaa' wɨdesa' sara yɨpɨ'derera. 
ACT.21.24	A'mwe saraavɨ makwo'gɨzɨ kumɨjɨ Juyainaavɨrebwina gɨrɨka maayaigɨ yɨma'nya'na baaka mwadana! Kumɨnyɨne nɨgwia kwaka'gɨzɨ kunnya mɨjata da'nɨpɨ'dengɨra. Sara kya'gɨzɨ a'mwera tɨnna gwanganapɨjɨ dara yawɨpɨ'de' ‘O, pwara Polɨmɨna yuya nedeta kwaasɨ yagaalya' daaka! Gamɨ sahwai Ne Mozɨzare Kɨwɨnya' nayaa yɨvanɨkei damwaalɨka!’ 
ACT.21.25	Sara wɨdɨpɨ'de' kɨrɨ' ajɨmya yuyangɨyara lɨmwadɨvɨsaraavɨna paazɨya' mena wɨdaaso. Pɨkarya dara yavɨkarinɨke' ‘Nemɨ mi'na yawɨ'mwo' “Nyɨlyarɨjɨ Lawerɨjɨ pwaraavɨjɨ wɨjaavɨpɨja mɨwɨta wapaaya manɨnna! Yɨsaraavɨne wapaa yɨlaaya'ne manɨnna! Tawe manɨnna! Yɨkurɨyaawia gɨraabimwannɨke tawanake mavɨrenɨnna! Ata lɨmwagya'nebwi minnera!” sara wɨdo,’ ” wɨde'. 
ACT.21.26	Mi'na kude' yɨrɨka pɨrɨvɨ Polɨ a'mweraavɨ makuna kya' kumɨjɨ gɨrɨkita'nanya wasɨ'nya'ne yɨna ye'. Mi'na kye' Gotɨyare Angevɨ wɨlaka Gotɨyarɨna mubɨthɨka yɨra'dɨvɨsaraavɨ wɨda' “Wikɨya mena kwavɨlavojɨ a'mwe dara gɨrɨkita'nanya wasɨ'nya'ne yuna kyɨma'nojɨ sagaa' pwai sipɨzipɨya pɨrɨ' wakɨna. Pwai pɨrɨ' wakɨna, yuyaina Gotɨyarɨna wakaadengɨra.”
ACT.21.27	Yɨrɨka atina yaka ata purɨdaasɨ pɨrɨwaalyagaa' aya kɨgaa' mena kwavɨlava' Gotɨyare Angevɨ Juya pwara Kwaaka Ezɨyadaasara Polɨmɨ tɨnna wanganna ye'. Tɨnna wanganna yeva “Aakai, aakai,” kude' kwala bwa'naanya' yarai yɨkabɨna yeva yuyara jaka dɨna yeva gamɨnyɨ asajɨ galalɨmwanna ye'. 
ACT.21.28	Gamɨnyɨ galalɨmwanna yeva jaka wɨde' “Yɨzɨrelɨyaihi, dɨnegaidaayɨla! A'mwe dai yuyaba kaanya yamaryada yuyaraavɨ wɨjɨwaakɨna ‘Yɨzɨrelɨyara kayaa'nanyarera. Mozɨzare Kɨwɨnya' waryaanya'nesɨ. Gotɨyare Ange' tewaanya' mɨka,’ sara wɨjɨwaakadelyɨ. Nabaai, dahaa' Gotɨyare Angevɨ kayaa'nanaangei Menyara pwaraavɨ makulaabɨna yaka sara kayaa'na kyɨwa' nemɨre Anga tewaanya' gɨrɨkita'nanya' yɨma'nɨwakesɨ.” 
ACT.21.29	Wɨdesa' dare'nesɨ. Pɨgaa' angeba Jeruzaalemɨ sahwara Polɨmɨjɨ Tɨropimaazai Anga Epazaazɨ mwaalyarɨjɨ tɨnna wanganesara kwaasɨ dara yawɨresa' “O, Gotɨyare Angevɨ Polɨ Menyarɨ bamakwimwakei daaka!” 
ACT.21.30	Sara kude' Jeruzaalemɨ mwaalyara yuyara jaka dɨna yeva yarai yɨkabɨna yeva gɨla'mwannemwaaina yeva gamɨnyɨ galalɨmwanna yeva Gotɨyare Angevɨdaasɨ mwasawɨnna mwagi'namaa'na ye'. Mwagi'namaa'na kye' sagaa' kaanyangɨ yarai tihɨ'na ye'. 
ACT.21.31	Yarai tihɨ'na kye' kwala bwa'naanya' tamakya'na sahwarɨ tamɨna yadaapɨjɨ pwara Romɨya aawɨlasaraavɨ maremwaaide naangerɨ yagaala wɨdaase' “Yarala! Jeruzaalemɨ mwaalya yuyara jaka dɨna, mala tannɨvanɨgava.” 
ACT.21.32	Sara kudaase' maremwaaide naangei gannya aawɨlata maremwaaidɨvɨsarajɨ aawɨlata kwalaalyarajɨ yarai makuna yaka kwala naangeyawɨnna yarai walaawɨna ya'. Walaawɨna kya' a'mwera gamɨjɨ gamɨre aawɨlasarajɨ saraavɨ tɨnna wanganna yeva sahwarɨ ayɨna muramyɨ ye'. 
ACT.21.33	Ayɨna muramyɨ kye' aawɨlasaraavɨ maremwaaide naangei Polɨmyawɨnna wɨna yaka lɨmwanna yaka gannyaraavɨ wɨda' “Senɨyabaraalyɨ dɨvwɨyɨla!” Wɨdaka kwala bwa'naanyavɨ wɨda' “A'mwe dai aaihwalaka? Berɨ' yɨwakalaka?” 
ACT.21.34	Kwala bwa'naanyavɨ pwara yagaala pɨrɨ' jaka kude' pwara yagaala ge' ge' jaka wɨdɨna yesare. Avaalyagaa' jaka dɨna dɨna yadaapɨjɨ Polɨ yake'na naangei kadɨka mu'nyɨ yaka gannyaraavɨ wɨda' “Nemɨre aawɨlasainaavɨre angevɨna a'mwe darɨ dɨmakilaawila!” 
ACT.21.35	Kuda' yɨtaavakulayaba makuna yeva a'mwera Polɨmɨ tamya'na besa'na aawɨlasara Polɨmɨ marikwavalɨmwanna yeva makuna ye'. 
ACT.21.36	Sare' dare'nesɨ. Kwala naanga yuya' mɨdɨnaabɨna yeva jaka naanga wɨde' “Tamakaana!”
ACT.21.37	Aawɨlasaraavɨre angevɨna Polɨmɨ makwodaapɨjɨ tɨkuryayaba sai aawɨlasaraavɨ maremwaaide naangerɨ wɨda' “Gɨthɨwɨjainyɨ daaka?”
ACT.21.37	“O, Gɨrikɨyagaala dadɨnyaigɨ daa?” naangei yɨwaaravaka 
ACT.21.38	wɨda' “ ‘Kɨgaa' Kwaaka Yɨzɨpɨ mwaalya sai “A'mwera kwaaka maremwaaidɨvɨsaraavɨ yɨrawasaana!” daka a'mwamaayawɨnna yɨkamaanga kwalaalyara (4,000) kɨlɨ'nakeraavɨ makuna yakei daaka!’ sara yawɨ'mwana.” 
ACT.21.39	Polɨ wɨda' “Aawa, Juyainyɨ sahwainyɨ Kwaaka Sɨlɨzɨya Anga Taazazɨ mudanga nyɨmaarakeinyɨ. Anga naangeba mwaalyainyɨra. Nya'mweigɨ, ‘A'mwe daraavɨ duthana!’ kanyɨda'gɨri wɨdɨdeinyɨra.” 
ACT.21.40	A'mwe naangei “Wikɨra,” kuda' sahwai yɨtaavakulyayaba yɨladaa'na yaka gannya asi a'mweraavɨna bathamakina kya' a'mwera yagaala majara kave mwaalɨna kye' Yɨvɨruyagaalya' wɨda'.
ACT.22.1	“A'mweihi, nya'mweihɨlyɨ nɨmaamaangeihɨlyɨ, yadɨnyainyɨrebwi yɨhɨthɨde' kadɨka dɨnyu'nyɨla!” 
ACT.22.2	Yɨvɨruyagaalya' wɨdakevɨ kadɨka wɨ'neva kadɨka nayaa wɨ'nabala'na yɨna yadaapɨjɨ pɨnɨjɨ wɨda'
ACT.22.3	“A'mweinyɨ Juyainyɨ. Kwaaka Sɨlɨzɨya Anga Taazazɨ mudanga nyɨnaange' nyɨmaarake' kɨrɨ' Jeruzaalemɨ davanna yɨlaabena gɨryadaaveinyɨra. Dava a'mwe sɨdu'nakei Gamelɨyalɨ wo'nɨkei nyɨjɨwaaka'. Nyɨjɨwaakada nemɨre Ne sɨnnawɨnyaraavɨre kɨwɨnya dɨragɨnna wɨjɨwaakɨna. Wɨjɨwaakɨna kanya' dahaa' dava mwaaihasaihi Gotɨyare yagaalya' nayaa lɨmwadɨvɨtabaaibɨ' sahwainyɨ lɨmwanna ye. 
ACT.22.4	Sareinyɨ a'mwera sabwi mɨdɨdɨvɨsaraavɨ kayaa'na yɨna ye. Kayaa'na yɨna kye pwara balɨna ye'. Pwaraavɨjɨ pɨnɨngɨjɨ ata pwɨyɨna yena kalavuzangevɨ yarai wɨmarɨmwangɨna ye. 
ACT.22.5	Nebulya'na yɨhɨthɨvanɨge. Gotɨyarɨna Mubɨthɨka Yɨra'de Naangelyɨ Kaajolɨya yuyarajɨ yɨhɨthɨvanɨge' nyɨjalɨkurakyɨpɨnera. Nɨmɨ saraavɨ kude naangera nyɨgaimwagesara Juya neya'mweraavɨ Damaazɨkazɨ mwaalyaraavɨna paazɨya' yavɨkarina yeva nyɨjaave'. Sara yeva nɨmɨ yebwi yɨhɨthɨpɨ'desɨra. Paazɨya' kanyɨjaave' ‘Sawɨnna a'mwe dara sabwi lɨmwaga'dɨvɨsaraavɨ senɨyabarajɨ pwɨya'mujɨ “Daanga naanga wɨvɨnana!” da'mujɨ Jeruzaalemɨ ayɨna makabɨdeinyɨ,’ dena sawɨnna wɨna ye.”
ACT.22.6	Polɨ wɨda' “Kuna wodɨnyagaa' sɨrɨgwajahaa' Anga Damaazɨkazɨ aya kɨbanna badaazɨ sɨgunyavɨdaasɨ baaka naange' yarai mwadɨna nya'. 
ACT.22.7	Yarai mwadɨna kanya' kwaakevakɨna wala'na kye maanguraaya' nya' ‘Solɨgɨ, Solɨgɨ, kayaa'na be'na nyɨvanɨgɨna?’
ACT.22.8	‘Naangeigɨ, aaihwaigɨnaka?’ ‘Jizaazainyɨ Naazaretɨ mwaalyainyɨ kayaa'na nyɨvanɨgɨnyainyɨ,’ nyɨda'. 
ACT.22.9	A'mwera nɨmɨjɨ wawesara baaka naange' tɨnna wanganeva maanguraaya' nyakevɨ myu'nyesarera. 
ACT.22.10	Nɨmɨ yɨwaara'na ye, “Naangeigɨ, berɨ' yɨjɨwana?” Sara yɨwaara'na kye Naangei nyɨda' ‘Daava'gɨzɨ Damaazɨkazɨna dɨwona! Saba pwai Gotɨyai gɨmɨnyɨna gyawɨ'mwake' yuya' gɨthathera.’ 
ACT.22.11	Kanyɨda' baaka naange'na tɨbaryainyɨ pwarajɨ wawora nɨmɨre asɨrɨ nyɨmaareva Damaazɨkazɨna yɨbwaramakuna nye'.
ACT.22.12	Saba a'mwei Ananaayazai wo'nɨkei mwaala'. Sai nemɨ Juyainaavɨre Kɨwɨnya mɨdɨdelyɨra. Juyara Damaazɨkazɨ mwaalya yuyara sarɨna jalɨkurakɨdɨvɨkɨ ‘A'mwe tewaanaangelyɨra.’ 
ACT.22.13	Mwaalakei nɨmɨnyawɨnna bɨna yaka nɨmɨnyaba daavɨna yaka nyɨda' ‘Nya'mwe Solɨgɨ, tɨnna ayɨna dangana!’ Sara kanyɨda' sagaa' tɨnna tewaanyaraai yarai yenyɨna yena sarɨ tɨnna wanganna ye. 
ACT.22.14	Tɨnna wanganna kye Ananaayazai nyɨda' ‘Ne sɨnnawɨnyaraavɨre Gotɨyare sɨmunyavɨna jawɨ'de'na Gotɨyai gɨmɨnyɨ sɨnnawɨ dahɨlaka'. Gannya Yɨda'maraangerɨ tɨnna dangade'najɨ gannya maanguraayavɨ gɨthathe' kadɨka du'nade'najɨ sɨnnawɨ gɨthahɨlaka'. 
ACT.22.15	Dɨvi gamɨre yagaalya' duthatheigɨnyɨ. A'mwe yuyaraavɨ tɨnna wangamwaanyajɨ kadɨka wɨ'nɨwaanyajɨ sa duzalɨkurakɨdeigɨnyɨra. 
ACT.22.16	Sare'na dahaa' be'na jemwaaijɨwaana? Gɨmɨ daava'gɨzɨ gɨmɨnyɨ bavɨtaazɨya gyɨdeigɨnyɨ. Jizaazarɨne yaya' kuda'gɨzɨ gɨmɨre kayaa'nanyangɨ marasɨ'nadelyɨra,’ nyɨda' Ananaayazai.
ACT.22.17	Jeruzaalemɨna ayɨna bɨna yena Gotɨyare Angevɨ Gotɨyarɨ dadɨ a'mabaaitɨnna dara wangane' ‘Naangerɨ dangamwana!’ 
ACT.22.18	Sara kade a'mabaalyavɨ Naangei nyɨda' ‘Yarala, nɨmɨnyɨna duzalɨkurakɨde' dava mwaalyara mamaari gyɨpɨ'de'na Jeruzaalemɨdaasɨ jahalya'maka!’
ACT.22.19	Nɨmɨ wɨde. Naangeigɨ, mena nyawɨ'mwaava. Lotuangengɨ wawena gɨlɨmwadɨvɨsaraavɨ kalavuzangevɨ marawɨmwaaihena naanna wɨramenna sara yawɨ'mwaava. 
ACT.22.20	Nabaai, Sɨtivenɨ gɨmɨnyɨna wɨjalɨkurakaderɨ tamakadaapɨjɨ saba nɨmɨ sainyɨ mwaalena tamakya'na yɨlaaya yadɨ wɨramesaraavɨre yɨvɨsangɨ maredaavena. 
ACT.22.21	Sara kude Naangei nyɨda' ‘Dɨwona! Nɨmɨre yagaalya' wɨjɨwaakya'na gɨthaasɨdera ajɨmya yuyangɨyaraavɨna.’ ”
ACT.22.22	Polɨ wɨdadaasɨ a'mwera kadɨka nayaa wɨ'nyɨna kye' yagaala Menyaraavɨne' kadɨka wɨ'nyɨna yeva jaka naanga dɨna ye' “Tamakaana! Kwaaka davakɨ a'mwei sarerɨ marasɨ'nannelyɨ. Sare' dare'nesɨ. Gaala mwaalannei mwaalade' tewaanya'na mɨ'.” 
ACT.22.23	Jaka sara dadɨvɨ' kunnya yɨvɨsajɨ purakɨ'na yeva tɨrya asa maarɨna yeva yɨlamarasɨ'naawɨna ye'. 
ACT.22.24	Yɨlamarasɨ'naawɨna kye' Romɨyai aawɨlasaraavɨ maremwaaide naangei yawɨ'na “Juyara a'mwe sarɨne jaka kayaa'nanya' be'na dɨvanɨgava? Sare'na sarɨ tamaana!” daka gamɨreraavɨ naanga wɨda' “Kaavɨlya' be'na dɨvanɨgava jakeva? Angevɨna yarai makwopɨjɨ wɨlyabaalyɨ duramyɨla sare'na!” 
ACT.22.25	Kuda' aawɨlasara Polɨmɨ tamya'na pwɨyɨna kye' sai aawɨlata maremwaaidei daavakerɨ wɨda' “Sarɨmɨre kɨwɨnyabwi jɨvanɨgava? Romɨyarɨ kotɨya' myɨvanɨgasarɨ wɨlyabaalyɨ duramyide'na sarɨmɨrebwina daaka?” 
ACT.22.26	Sara kuda' aawɨlata maremwaaidei yarai wɨna yaka aawɨlasaraavɨ maremwaaide naangerɨ yɨwaarava' “Be'na yɨvanɨgɨna? Sare' dare'nesɨ. Sai a'mwemɨlɨ' mɨka! A'mwe sai Romɨyala!” 
ACT.22.27	Maremwaaide naangei kadɨka sara wɨ'nyɨna yaka Polɨmyawɨnna yarai wɨna yaka yɨwaara'na ya', “Nyɨdana! ‘Romɨyaigɨ daaka?’ ” Yɨwaara'na kya' “Yayo,” wɨda' Polɨ. 
ACT.22.28	Sara kuda' maremwaaide naangei wɨda' “Nɨgwia naanga naanga wakena Romɨyainyɨ yɨma'ne.” Sai wɨda' “Nɨmɨ sainyɨre nɨmaamaangei Romɨyai kyɨma'na' nɨmɨre mudangegaa' Romɨyainyɨ yɨma'nyɨna ye.” 
ACT.22.29	Sarevɨdaa'nyɨ yɨme'nya'bɨ' a'mwera yawɨ'na “Polɨmɨ tamaana!” yesara gamɨnyawɨdaasɨ ayɨna sara wɨna kye' aawɨlasaraavɨ maremwaaide naangei yawɨ'na “Polɨ, a'mwe Romɨyalyɨ. Sa'na myawɨriwe tamya'na nɨmɨ sahwarɨ pwɨyɨwa. Aakai!” yawɨ'na yaka lɨka yɨna ya'.
ACT.22.30	Aawɨlasaraavɨ maremwaaide naangei yawɨ'na “Juyara Polɨmɨna ‘Sai kayaa'na sara yɨwakelyɨ,’ nyɨdɨpɨ'devwi kayaa'nanyabwi yawɨrɨma!” Yawɨ'na yaka yɨrɨka pɨrɨvɨ Polɨmɨ senɨyabaraai yaarɨna yaka yagaalya' Gotɨyarɨna mubɨthɨka yɨra'dɨvɨta naangerajɨ Kaajolɨya yuyarajɨ saraavɨ “Jɨkabyɨla!” wɨdaasa'. Sara wɨdaasaka gamɨnyɨ makwalaawaka kumɨnyabanna walamaredavaawɨna ya'.
ACT.23.1	Polɨ Kaajolɨyaraavɨ tɨnna dɨragɨnna baihanaraka wɨda' “Nya'mweihi, kɨgaasɨ dahaasɨ yuyagaa' Gotɨyai nyangadaasɨ nɨmɨre sɨmunya padaihɨrakyavɨ dara yawɨ'dɨ ‘Gotɨyarɨna nɨmɨrebwi tewaanyabulyɨ,’ sara yawɨ'dɨnyainyɨ.” 
ACT.23.2	Mena kuda' Gotɨyarɨna Mubɨthɨka Yɨra'de Naangei Ananaayazai Polɨmyaba daavesaraavɨ wɨda' “Gamɨre maangeburɨ dɨramyɨla!” 
ACT.23.3	Polɨ wɨda' “Kwaasɨ yadɨnyaigɨ kurɨka kayaa'nanya pewɨnakeigɨ Gotɨyai gɨramadeigɨnyɨ. Saba Kɨwɨnyabwina kotɨya walamwaalagɨna nɨmɨnyɨna ‘Dɨramyɨla!’ dɨwaanya'na Kɨwɨnyaburɨ kayaaka yɨgaimwaana.” 
ACT.23.4	Sara kuda' a'mwera gamɨnyaba daavesara wɨde' “Gotɨyarɨna Yɨra'de Naangei Gotɨyarerɨ bɨrala yɨwaana!” 
ACT.23.5	Sai wɨda' “Nya'mweihi, Gotɨyarɨna Yɨra'de Naangei mwaalɨkerɨna myawɨriwe sa'na wɨdɨwa. Dare'nesɨ. Gotɨyare bukuya' dɨnɨke' ‘Yagaala kayaa'nanya' gɨmɨre a'mweraavɨ maremwaaiderɨna madɨnnera!’ ” wɨda'.
ACT.23.6	Sahwai dara wanganake' “Ai, Kaajolɨya pwara Perɨzɨyara mwaaidapɨjɨ pwara Sazuzɨyara damwaaihava!” Sara daka Kaajolɨyaraayaba jaka wɨda' “Nya'mweihi, Perɨzɨyainyɨ. Perɨzɨyaraavɨ kuvɨbwaalɨvaangeinyɨra. A'mwe baryara dɨvi dɨkaapɨ'devwina yawɨ'dɨnyainyɨna dava kotɨya' nyawɨbwa'manɨgasainyɨra.” 
ACT.23.7	Sara kuda' Perɨzɨyarajɨ Sazuzɨyarajɨ maanga dɨneva Kaajolɨyara jaapainyɨna ye'. 
ACT.23.8	Sare' dare'nesɨ. A'mwe Sazuzɨyara dadɨvɨkɨ “Baryara kwaihwaainakera madɨkaayɨ yɨpɨ'derera. Ejelɨyara mamwaalyɨga'. Kuryara mamwaalyɨga'.” Sara dadɨvɨ' kɨrɨ' Perɨzɨyara dɨkaasa'najɨ ejelɨyaraavɨnajɨ kuryaraavɨnajɨ wɨdadɨvɨsarera. 
ACT.23.9	Sare'na maanga dɨnyɨna ye'. Maanga kuna dɨnyɨna yeva jaka naanga dɨnyɨna dɨnyɨna kye' pwara Perɨzɨyaraavɨ Kɨwɨjara daavɨna yeva dɨragɨnna wɨde' “A'mwe dai kayaa'nanyai mɨka! Kuryai dahawɨdaka? Ejelɨyai dahawɨdaka?”
ACT.23.10	Maanga naange' yɨma'nyɨna kya' aawɨlasaraavɨ maremwaaide naangei “Akai, Polɨmɨ nagalapɨripalakɨpɨdɨka!” daka Polɨmɨna lɨka yaka aawɨlasaraavɨ dɨragɨnna wɨda' “Yarala, a'mweraayabanna walaawapɨjɨ kumɨnyɨdaasɨ sahwarɨ maarapɨjɨ aawɨlasaraavɨre angevɨna dɨmakilaawila!”
ACT.23.11	Sagaa' sawɨsavɨ Polɨmyaba Naangei daavaka wɨda' “Dɨragɨnyaigɨ jɨma'nana! Sare' dare'nesɨ. Jeruzaalemɨ dava nɨmɨnyɨna nayaa wɨjalɨkurakagɨnyabaaibɨ' Anga Romɨ menyaba avaaina duthatheigɨnyɨra.”
ACT.23.12	Mwanyavɨ Juya pwara yɨkabeva jamungajakɨna yeva dɨne' “Gotɨyarɨna dɨragɨnna dɨvanɨgo. Polɨ mwaaidori nemɨ wapaayajɨ aalyasɨ manyɨ yaadeinera. A'mwe sarɨ mi'na tamakawaajɨ dɨvidaasɨ naadeinera. Sara mi kyawaajɨ Gotɨyai Dɨkevɨ nemarasɨ'nanneinera.” 
ACT.23.13	A'mwera sara dɨnesara a'mweraare ata sɨvɨlyɨraalyarajɨ (40) pwarajɨ mwaalesarera. 
ACT.23.14	Mi'na dɨneva Gotɨyarɨna mubɨthɨka yɨra'dɨvɨta naangerajɨ a'mwe naangerajɨ saraayawɨnna waweva wɨde' “A'mwe yuya daina Gotɨyai kadɨka newɨ'nadaasɨ dɨwo. Wapaaya manaanneina Polɨmɨ tamakaadeinera. Sare' ‘Gotɨyai Dɨkevɨ nanemarasɨ'nadɨka!’ dɨragɨnna dona nebulya'na yɨhɨthɨwo. 
ACT.23.15	Sara dovɨdaa'nyɨ sarɨmɨjɨ Kaajolɨya pwarajɨ Romɨyai aawɨlasaraavɨ maremwaaide naangerɨ kwaasɨ yagaalya' duthaasɨla! ‘Polɨmɨ yagaala pɨnɨ wɨdaathe'na nemɨnyawɨnna dɨmakwalaabidelyɨra.’ Kɨrɨ' makwaidavadaapɨjɨ lɨka yulyarawaajɨ sahwarɨ karamakawaajɨ davanna mwalaabi yadelyɨra,” wɨde'.
ACT.23.16	Polɨmɨ gya'mwevɨre gawaalɨ' kadɨka dara wɨ'nake' “O, Juyara aapyarɨ tamakɨpɨ'dei daaka!” Daka wawaka aawɨlasaraavɨre angevɨ wɨlaka savɨna Polɨmɨ wɨdɨthaakuna. 
ACT.23.17	Sara wɨdɨthaakuna kya' sai aawɨlata maremwaaide pwarɨ jaka wɨda' “Kaajo!” wɨdaka wɨda' “Gɨnnya maremwaaide naangeryawɨnna mɨgɨnya darɨ dɨmakwona! Sare' dare'nesɨ. Yagaala pɨrɨ' wɨdɨthaakwadelyɨra.” 
ACT.23.18	Sarevɨdaa'nyɨ aawɨlata maremwaaidei aawɨlasaraavɨ maremwaaide naangeryawɨnna jɨvwaramakuna yaka wɨda' “Polɨ, kalavuzai jaka nyɨdaka nyɨdɨwa' ‘Mɨgɨnya dai yagaalyavɨ wɨdathe'na gɨnnya maremwaaideryawɨnna dɨmakwona!’ ” 
ACT.23.19	Sara kuda' maremwaaide naangei mɨgɨnyare asɨrɨ maaraka saraai gaveraai mwaaidakɨlyɨyabanna jɨvwaramakuna yaka yɨwaara'na ya' “Be yagaala dɨnyɨdɨthaakwɨdevaka?” 
ACT.23.20	Mɨgɨnyai wɨda' “Juyara mena yawɨreva mwanyagaa' yaamɨjɨ gyɨwaarapɨ'de ‘Kaajolɨyara Polɨmɨ yagaala pɨnɨ nayaa wɨ'nɨpɨ'de'na Kaajolɨyaraayawɨnna dɨmakwalaawa!’ 
ACT.23.21	Sara gyɨwaarapɨ'de' kɨrɨ' kadɨka mu'nɨnnera! Sare' dare'nesɨ. A'mwera a'mweraare sɨvɨlatɨraalyara lɨka yulyarapɨjɨ gamɨnyɨna yemwaaibɨ'derera. Sahwara yuyara Gotɨyarɨna dɨragɨnna wɨdɨwaa' ‘Wapaayajɨ aalyasɨ manaanneina mwaidaa Polɨmɨ mena tamakawaajɨ dɨvidaasɨ naadeinera. Sara myɨ yaaja' Dɨkevɨ dɨnemarasɨka!’ Gɨmɨ kuda'gɨzɨ ‘Yo, Polɨmɨ waasɨma!’ tusavɨ tamakya'nera tavaravana yemwaaimanɨga'.” 
ACT.23.22	Sarevɨdaa'nyɨ maremwaaide naangei wɨda' “Sa' nyɨdɨwaa'na pwaraavɨ mudɨnna!” Sara daka pɨwɨnna mɨgɨnyarɨ wɨdaasɨna ya'.
ACT.23.23	Sagaa' maremwaaide naangei aawɨlata maremwaaideraarɨ jaka wɨdaka wɨda' “Anga Sizaarɨyana aawɨlata kwala naangesɨ (200) yovɨrawakapɨjɨ ozɨyaraavɨ yɨlamwaaidɨvɨta pɨjaakuna (70) sɨramɨnya saamɨnya lɨmwadɨvɨta kwala naangesɨ (200) yovɨrawakapɨjɨ sawɨsavɨ naainɨ kɨlokɨyagaa' dava ja'mayɨla! 
ACT.23.24	Nabaai ‘Ozɨya pwara Polɨ yɨlamwaaladeraavɨ yovɨrawakakwoihɨjɨ Ga'maanɨyai Pilɨkɨzaryawɨnna a'mwe sarɨ nayaa makwalaawaka!’ dakɨlyɨ sara jɨla!” 
ACT.23.25	Sara wɨdaka paazɨya' yavɨkarina ya'. Dara yavɨkarina yakesɨ.
ACT.23.26	Lɨzɨyaazai Kɨlothɨyaazainyɨ paazɨya da' tewaanyai Ga'maanɨya naangei Pilɨkɨzaigɨnyɨne' yavɨkarivanɨge. “Nɨnnya Pilɨkɨzai naangeigɨ!” gɨthɨwa. 
ACT.23.27	Juyara a'mwe darɨ galalɨmwanna yeva tamakya'na “Tamaana!” de'. Sara dadaapɨjɨ dara wɨ'nɨwa'de' “A'mwe sai Romɨyai daaka!” Dena nɨmɨre aawɨlasarajɨ walaawena kumɨnyɨ walayɨpalamaa'na yena padaihasamaa'na yɨwa'de. 
ACT.23.28	Nɨmɨ yawɨ'na ‘Juyara a'mwe darɨna be'na dɨvanɨgava? Kayaa'nanya' be'na dɨvanɨgava?’ Yawɨ'na yena Kaajolɨyaraayabanna sarɨ makwaimwa'daawade. 
ACT.23.29	Makwalaawena kadɨka dara wɨ'nɨwa'de' “Ai, tamakya'najɨ kalavuzangevɨ wɨmwaaihya'najɨ kayaa'nanyabwi myawaalɨkei daaka! Kumɨre kɨwɨnyabwina gamɨnyɨ maanga duthɨvanɨgava!” 
ACT.23.30	Sara yawɨ'mwa'deinyɨ yagaala pɨrɨ' pwai nyɨdɨwaka “Juyara sarɨ tamakɨpɨ'derera.” Saburɨ kadɨka wɨ'nena gɨmɨnyawɨnna waasɨvanɨge. Gamɨnyɨ maanga wɨdɨvanɨgasaraavɨ wɨdɨwa “Gamɨre kayaa'nanyangɨ Ga'maanɨya naangeryabanna duzideihɨlyɨ.” Pɨkarya sara yavɨkarina ya'.
ACT.23.31	Aawɨlasara kadɨka sara wɨ'neva sara ye'. Sawɨta savɨ Anga Adipaatɨrɨzɨna Polɨmɨ makwalaawɨna ye'. 
ACT.23.32	Makwalaawɨna kye' yɨrɨkevɨ aawɨlasara kwaakaanya kunnya angevɨna ayɨna wɨna kye' Anga Sizaarɨyana ozɨyaraavɨ yɨlamwaalesara aawɨlata pwara gamɨnyɨ makwalaawɨna ye'. 
ACT.23.33	Sizaarɨyana makwalaawɨna yeva Ga'maanɨya naangerɨ paazɨya' wɨjaavɨna yeva nabaai, Polɨmɨ gamɨnyabanna wɨmwaaihɨna ye'. 
ACT.23.34	Wi'na wɨmwaaihɨna kye' Ga'maanɨya naangei paazɨya' tɨnna wanganaka gamɨnyɨ yɨwaara'na ya' “Gɨmɨre pɨrovijɨ gavanaka?” Sai wɨda' “Kwaaka Sɨlɨzɨya.” 
ACT.23.35	Sara kuda' “Gɨmɨnyɨna yagaainakera kwalyaabapɨjɨ kotɨya' yɨhu'nɨdeinyɨra.” Wɨdaka gamɨjɨyaraavɨ wɨda' “Erotɨyare anga naangevɨ wɨmwaaihapɨjɨ kalavuzangevɨ dameihi dɨmwaalyɨla!”
ACT.24.1	Sawɨta atina kajɨnna' Anga Sizaarɨya Gotɨyarɨna Mubɨthɨka Yɨra'de Naangei Ananaayazalyɨ a'mwe naanga pwarajɨ pwai kotɨyagaala dadei Tetalaazalyɨ walaawɨna ye'. Walaawɨna yeva Pilɨkɨzai Ga'maanɨya naangeryaba daavɨna yeva Polɨmɨna wɨde'. 
ACT.24.2	Sara kude' Ga'maanɨyai gamɨnyɨna jaka kuda' sai wɨlaabɨna kya' Tetalaazai Polɨmɨna kotɨya' wɨda'
ACT.24.2	“A'mwe naangeigɨ Pilɨkɨzaigɨ, gɨmɨ nemaremwaaidɨnyagaa' narya tewaanyagaa' dahaakɨra. Gɨmɨre sɨduta sara yawɨragɨna sara yadaa'gi nemɨre anga naanga dimagɨnya' tewaanya yɨma'nɨvanɨ'. 
ACT.24.3	Yuyagaa' yunebanna sangɨne'na yɨlaaya yona yɨvanɨgɨnyanna ‘Su! Su!’ dɨragɨnna dɨvanɨgoinera. 
ACT.24.4	Naangegaa' nadɨnaadɨka! Dahaa' kave mwaala'gɨzɨ nemɨre yagaala maalɨka kadɨka wɨ'nya'na dɨragɨnna githanganaana! 
ACT.24.5	Sare' dare'nesɨ. A'mwe dai Juyainaavɨna kayaa'na yadelyɨra. Kwaaka yuyavakɨ Juyara mwaaihasabanna dai kwawa' maanga dɨneva mala tannyɨna yesalyɨra. Naazaretɨ mwaalyarerajɨya naangelyɨ, a'mwe dala. 
ACT.24.6	Nemɨre Yɨleange'na ‘Gɨrɨka yɨma'nana!’ kada' saba nayaa galalɨmwanna yo. ‘Sarɨ nemɨre Kɨwɨnyabwina kotɨya' yaana!’ yawɨ'na kyo 
ACT.24.7	aawɨlasaraavɨ maremwaaide naangei Lɨzɨyaazai bɨna yaka nemɨnyabadaasɨ a'mwe darɨ dɨragɨnna yɨpalamakuna ya'. 
ACT.24.8	Yɨpalamakuna yaka naanga neda' ‘Yagaainakeihi Ga'maanɨya naangeryabanna kotɨya' jɨla!’ neda'. A'mwe darɨ yɨwaarava'gɨzɨ gɨmɨ saigɨ dara yawɨ'na jɨthesɨ ‘Juyara sara nyɨdɨvanɨgasa yune nebulyangɨra.’ ” 
ACT.24.9	Tetalaazai mi'na kuda' Juyara avaaina yawɨreva wɨde' “Gɨthɨwake yuya sasarengɨra.”
ACT.24.10	Sagaa' Ga'maanɨya naangei Polɨ yagaala wɨja'na ata yɨda'na kya' sai wɨda'
ACT.24.10	“ ‘Kwarame pɨjaakuna yawɨbwa'dɨnyaigɨ nemɨre anga naanga dimagɨnyainaavɨ yagaala jawɨbwarakɨna yadɨnyaigɨnyɨ,’ yawɨ'mwe'na yagaala gɨthɨde'na yɨlaaya yɨvanɨge. 
ACT.24.11	Jeruzaalemɨ Gotɨyarɨ yɨlaaya'na gaai kyɨlaawe sagaa'daasɨ sawɨta atɨraai sɨvɨla purɨdaasɨ pɨrɨwaalya nejɨnna'. Sare'na gɨmɨ saigɨ dara wangadɨza' ‘O, Polɨ sara nyɨdɨwake' nebulya'na daaka!’ 
ACT.24.12	Gotɨyare Angevɨ pwarajɨ maanga madɨnyɨ yadaawojɨ Juyara nyangane'. Nabaai, Juyaraavɨre lotuangengɨjɨ Jeruzaalemɨ adusangɨjɨ kwala bwa'naanya mumwaaihye. 
ACT.24.13	Tewaanya gavebwi yeinyɨ Juyara nyangane'. Nɨmɨ myeinyɨna kwaasɨ yagaalya' gɨthɨwaasa' nebulya'na magɨzɨwaa'. Aawa. 
ACT.24.14	Yagaala pɨrɨ' gɨthɨwaasa' nebulyasɨ. Gotɨyarɨ nemɨre Ne sɨnnawɨnyaraavɨrerɨ yɨlaaya yadɨ kumɨ mudɨkebwi kwaasɨyaburɨ dɨmanɨgasabwi mɨdɨdɨnyainyɨra. Sara yadɨnya' kɨrɨ' Ne Mozɨzare kɨwɨnya yuya yɨda'nɨkejɨ Gotɨyarɨ wɨ'nawɨjɨwakyaasaraavɨre yagaala yɨda'nɨkejɨ lɨmwadɨnyainyɨra. 
ACT.24.15	Gotɨyarɨna kumɨ sahwara sara yawɨ'manɨgasa' yemwaalyabwi sara yawɨ'manɨge. A'mwe yuyara a'mwe yɨda'maraangerajɨ a'mwe yɨda'na myadɨvɨsarajɨ sara baryara dɨkaapɨ'de'na sara yawɨ'daa yemwaaimanɨgo. 
ACT.24.16	Sare'na Gotɨyalyɨ a'mwerajɨ tɨnna nyangadɨvɨ' yuyagaa' tewaanna mwaaidɨnya'na ‘Nɨmɨre sɨmunya padaihɨrakya' tewaanyabwi daaka?’ sɨduta sara yawɨ'dɨ yɨvanɨgeinyɨra.
ACT.24.17	Jeruzaalemɨ ya'ma'na yena pɨba pɨba kaanya yamaryadaazɨ kwarame kwalaalya kanyavɨlava' nɨnnya anga naanga dimagɨnyaraavɨne nɨgwia makwɨya'najɨ Gotɨyarɨ sipɨzipɨya wɨjaaya'najɨ Jeruzaalemɨna ayɨna yimwa'daawade. 
ACT.24.18	Yɨlaawena gɨrɨkita'nanya wasɨ'nya'ne mena yena Gotɨyarɨ wɨjavadaazɨ Gotɨyare Yɨleangevɨ nyangamwa'daa'. Nyangamwa'daasagaa' kwala bwa'naanya' mamwaalyɨwa'daa'. Jakejɨ malyasɨ sa myɨwa'do. Nɨmɨ sa myadaazɨ Juya pwara Kwaaka Ezɨya mwaalyara mwaimwa'daa'. 
ACT.24.19	Sahwara nɨmɨnyɨna ‘Yagaainakeina daaka!’ yawɨpɨjɨ kwajɨ davanna mulaabi be'na yeva gɨmɨnyaba madaayeva yagaala sa' manyɨjɨvanɨga'? 
ACT.24.20	Davanna mulaabi kyɨwaa' Kaajolɨyaraayaba daa'dezɨ Kaajolɨyara nɨmɨnyɨna ‘Sai kayaa'nanya sara ya',’ berɨva dɨmwa'daava? A'mwe dara nyɨdɨpɨka! Nɨmɨ kayaa'na yeinyɨ daaka? 
ACT.24.21	Yagaala gave da' dɨngaka? Kumɨnyaba daa'dɨ jaka dara wɨdɨwa'de. ‘A'mwera balyaasara dɨkaapɨ'derera,’ lɨmwamanɨge'na dahaa' kotɨya' nyɨjɨvanɨgasaihɨlyɨra. Sara wɨdɨwa'de'na maanga dahanyɨdɨvanɨgava?”
ACT.24.22	Sagaa' Pilɨkɨzai Kɨraazɨtɨyareraavɨrebwi sɨduta yawɨrakei Juyaraavɨ wɨda' “Wikɨra. Jemwaalyideihɨlyɨ. Aawɨlasaraavɨ maremwaaide naangei Lɨzɨyaazai kwalyaabozɨ sarɨmɨre yagaala jawɨbwarakɨna yɨdeinyɨra.” 
ACT.24.23	Sara wɨdaka aawɨlasaraavɨ maremwaaiderɨ Polɨmɨna wɨda' “Polɨmɨ damera wangabɨka! Kalavuza' dɨragɨnna nujaavɨpɨdɨka! Gamɨre gya'mwera angyɨrɨ'maata yapɨjɨ wɨjaavɨpɨka! Sare'na tewaanyasɨra.”
ACT.24.24	Sawɨta pɨnɨ kajɨnna' Pilɨkɨzai gannya balaange' Dɨruzɨlasɨ bɨna ya'. A'mwe Dɨruzɨla' sa' Juyasɨra. Mi'na bɨna yaka Polɨmɨna kudaasa' a'mwera Kɨraazɨtɨyai Jizaazarɨ lɨmwangebwina Polɨ wɨdadaasɨ Pilɨkɨzai kadɨka wɨ'nyɨna ya'. 
ACT.24.25	Kadɨka wɨ'nyɨna kya' kɨrɨ' yɨda'maraangeburɨnajɨ nayaa maremwaainyaburɨnajɨ Gotɨyai kotɨya nejɨdavade' yɨma'nadevurɨnajɨ kuda' Pilɨkɨzai lɨka yaka ja'nawɨdɨna “Wikɨra. Dahaa' ja'mavadera. Pɨgaa' navɨka kamwaala'mujɨ yagaala pɨnɨ dakadera.” 
ACT.24.26	Wɨdaka yawɨ'na ya' “Polɨ dɨna ‘Pilɨkɨzai nɨmɨnyɨna tewaanna yana!’ dɨna yojɨ nɨgwia yanga nyɨjaavadei dɨngaka?” Sara yawɨ'da kwalaalyagaa' Polɨmɨna wɨdaasaka saraai dɨnyɨna yagi.
ACT.24.27	Kwarame pɨrɨwaai kwavɨlava' Ga'maanɨya naanga mudɨkei Pezɨtaazai Pozɨyaazai bɨna yaka a'mwe Pilɨkɨzare kwaakevɨ maremwaaideryaba maremwaaina ya'. Pilɨkɨzai wawakegaa' sai yawɨ'na ya' “Juyara nɨmɨnyɨna yɨlaaya yɨpɨka!” Yawɨ'na yaka kalavuzangevɨ Polɨmɨ kuna wɨmwaihɨwɨna ya'.
ACT.25.1	Sarevɨdaa'nyɨ Kwaaka savakɨna Pezɨtaazai bi'ma'na kya' yɨrɨka dawaai dasa wavɨla'na kya' Sizaarɨyadaasɨ Jeruzaalemɨna yɨlaawɨna ya'. 
ACT.25.2	Jeruzaalemɨna yɨlaawɨna kya' Gotɨyarɨna mubɨthɨka yɨra'dɨvɨta naangerajɨ Juyara a'mwe naangerajɨ sara Polɨmɨna yagaala wɨde'. 
ACT.25.3	A'mwe sara yawɨ'na “Tusavɨ Polɨmɨ kɨwale lɨvaramaadera,” yawɨ'na yesara Pezɨtaazarɨ kwaasɨ yagaala dɨragɨnna widaangane' “Neya'mweigɨ, nemɨnyɨna kale kagyozɨ Jeruzaalemɨna Polɨmɨna duthasaadeigɨnyɨra.” 
ACT.25.4	Sarevɨdaa'nyɨ Pezɨtaazai wɨda' “Aalo. Anga Sizaarɨya kalavuzangevɨ Polɨ kamwaaimwa' maalɨkegaa' nɨmɨ sainyɨ ayɨna walaawɨdeinyɨra. 
ACT.25.5	Sarevɨdaa'nyɨ ‘A'mwe sai kayaa'na yakerɨnera,’ dɨpɨja' Sizaarɨyana nɨmɨjɨ sarɨmɨre a'mwe naangera walaawapɨjɨ kotɨyaba gamɨre kayaa'nanya'na nyɨdɨpɨ'de'nanyɨra.”
ACT.25.6	Yɨrɨka pɨjaa' (8 dɨngako? 10 dɨngako?) Jeruzaalemɨ kumɨnyaba Pezɨtaazai mwaalɨna yaka Sizaarɨyana walaawɨna ya'. Walaawɨna yaka mwanya pɨrɨvɨ kotɨnamwaalɨsaba walamwaaina yaka wɨda' “Polɨmɨ dɨmakabyɨla!” 
ACT.25.7	Kuda' sai bi'ma'na kya' Juyara Jeruzaalemɨdaasara gamɨnyaba daavɨna yeva gamɨnyɨna wɨde' “A'mwe sai kayaa'nanya naanga kwalaalya ya'. Sana sana yɨna ya'.” Sara yesara yagaala nebulya'na Pezɨtaazarɨ mujɨwaaki ye'. 
ACT.25.8	Mujɨwaaki kye' sahwai kumɨre yagaalya'na wɨrɨvɨkɨra' “Nɨmɨ kayaa'nanyabwi myadɨnyainyɨra. Juya Ne sɨnnawɨnyaraavɨre Kɨwɨnya kayaaka migalye. Gotɨyare Angevɨ gɨrɨka myɨgalakye. Romɨ maremwaaidei a'mwe naanga Sizaarɨna kayaa'na migalye.” 
ACT.25.9	Sara kuda' Pezɨtaazai yawɨ'na “Juyara yɨlaaya yɨpɨ'de'na!” Yawɨ'na yaka Polɨmɨ yɨwaara'na ya' “Jeruzaalemɨna wawa'gɨzɨ saba nɨmɨnyaba kotɨya dɨnaadeigɨ daaka?” 
ACT.25.10	Sai wɨda' “Romɨyaihɨre kotɨyaba daa'manɨge. Kotɨya da' daana! Gɨmɨ saigɨ nayaa yawɨ'mwaana ‘Juyaraavɨna Polɨ kayaa'na migalyakelyɨra.’ 
ACT.25.11	Sarevɨdaa'nyɨ Romɨyaraavɨre kɨwɨnya kayaaka yɨgaimujɨ kwajɨ ‘Gɨnnya kayaa'nanya'na gɨramakaanneigɨ,’ nyɨdɨpɨjɨ kwajɨ yagaala mujainyɨ kabaimudɨkeinyɨra. Sa'na kɨrɨ' kumɨre yagaala nɨmɨnyɨna kwaasɨ yagaala dɨmanɨgasa'na manyɨjaavɨnnera! Kwaaka yuyangɨ maremwaaidei Sizaai nɨmɨre yagaala wɨ'nana!” 
ACT.25.12	Sara kuda' Pezɨtaazalyɨ gamɨre sɨdu'nakerajɨ dɨnyɨna kye' Pezɨtaazai wɨda' “ ‘Sizaai nɨmɨre yagaala wɨ'nana!’ nedɨwaanya'na Sizaaryawɨnna kagɨthaasa'mujɨ dɨwodeigɨnyɨra.”
ACT.25.13	Dɨvi pɨgaa' Anga Sizaarɨyana Kingɨya Aahɨripaajɨ a'mwe Benaazasɨ Ga'maanɨya Pezɨtaazarɨ angyɨrɨ'maasa'na yɨ'ma'na yagi. 
ACT.25.14	Yɨ'ma'na kyagi sawɨta pɨnɨ jɨnnadaasɨ Pezɨtaazai Kingɨyarɨ Polɨmɨna wɨjɨwaakɨna ya' “Dava Ga'maanɨya Pilɨkɨzai a'mwei kalavuzarɨ ya'ma'na kya' sai mwaalɨ'. 
ACT.25.15	Jeruzaalemɨ yɨlaawegaa' Juyara Gotɨyarɨna mubɨthɨka yɨra'dɨvɨta naangerajɨ a'mwe naangerajɨ sarɨna nyɨdeva nyɨde' ‘A'mwe kayaa'nanyarɨ duthathera “Kayaa'na yɨgalagɨnya'na gɨramakaadeigɨnyɨ.” ’ 
ACT.25.16	Sara kanyɨde' kɨrɨ' wɨde, ‘Romɨyaina sara myadaanyainera. Pwara kotɨya' pwarɨna dɨnapɨjɨ a'mweryaba madaayapɨjɨ kotɨyagaala sa' mujɨ kyapɨjɨ a'mwe sarɨ yaasɨwatamya myaanneinera! Aawa, a'mwerajɨ a'mwelyɨ kotɨya' nayaa dɨnapɨjɨ tewaanyabwi yɨma'nadevulyɨra’. Sara wɨde. 
ACT.25.17	Sarevɨdaa'nyɨ davanna walaabesagaa' myemwaalyɨ yena kɨrɨ' yɨrɨka gave pɨrɨvɨ kotɨnamwaalɨsaba yarai walamwaaina yena aawɨlasaraavɨ wɨdɨwa'de, ‘A'mwerɨ dɨmakabyɨla!’ 
ACT.25.18	Sara wɨdena ‘Gamɨre kayaa'nanya naangenna kotɨya' wɨdɨpɨ'dera,’ yawɨ'muneinyɨ kamwaaimwa'de gamɨnyɨ maanga wɨdɨvanɨgasara daaveva kayaa'nanaange'na manyɨjɨwa'daava. 
ACT.25.19	Aawa, kumɨrebwina maanga wɨdɨwa'daava. Sai kumɨ sahwaraavɨre Gotɨyarɨna yɨlaaya gevwi yɨvanɨ'. A'mwe pwai baryai Jizaazai wo'nɨkerɨna maanga wɨdɨwa'daava. Sarɨna Polɨ ‘Jizaazai mwaalɨkelyɨra,’ dadelyɨra. 
ACT.25.20	Yuya dangɨna yawɨ'na ye, ‘Yagaala nebulya' garane' dɨngaka?’ Yawɨ'na yena Polɨmɨ yɨwaara'na yɨwa'de, ‘Jeruzaalemɨna kwawakwoihɨjɨ yagaala savɨna kotɨya' yɨhu'nɨdeinyɨ daaka?’ 
ACT.25.21	Sara yɨwaara'na kyɨwa'de kɨrɨ' sai nyɨdɨwa'dɨ' ‘Aalo, sawɨnna muwɨneinyɨ. Kwaaka yuyangɨ maremwaaidei Sizaai nɨmɨre kotɨya' wɨ'nana!’ Sare'na kalavuzangevɨ wothaayaraavɨ wɨdɨwa'de, ‘Kalavuzangevɨ darɨ nayaa dumwaaihyɨla! Dɨvi Sizaaryawɨnna waasɨdehaa'nanyɨra.’ ” 
ACT.25.22	Kuda' Aahɨripaa Pezɨtaazarɨ wɨda' “Nɨmɨre sɨmunya' daresɨ. Nɨmɨ sainyɨ a'mwe nyɨdɨwaanyarɨ kadɨka wɨ'nɨma!” Pezɨtaazai wɨda' “Mwanyavɨ kamakaba'mujɨ kadɨka du'nadeigɨnyɨra.”
ACT.25.23	Sarevɨdaa'nyɨ yɨrɨka pɨrɨvɨ Aahɨripaajɨ Benaazasɨ sawaai baazɨ'ma'nya nawɨ'nya marabaazɨ'ma'nyɨna yagɨla nɨgwɨlalaaka nawɨ'nya mararɨnna yagɨla yagaala wɨ'nya'nebanna wɨna kyagi aawɨlasaraavɨ maremwaaidɨvɨta naangerajɨ angaba mwaalya naangerajɨ sawaarɨna yɨlaaya marina wieva angevɨna nayaa jɨvwaramakuna ye'. Jɨvwaramakuna kye' Pezɨtaazai sara kuda' pwara Polɨmɨ makabɨna ye'. 
ACT.25.24	Makabɨna kye' Pezɨtaazai wɨda' “Kingɨya Aahɨripaagɨ, pwaihi dava mwaaihasaihi a'mwe darɨ dangamanɨgava! Juya yuyara dava mwaalyarajɨ Jeruzaalemɨ mwaalyarajɨ sara gamɨnyɨna kotɨya' nyɨdɨwa'daa'. Jaka naanga nyɨdɨwa'daa' ‘Sai mamwaalannera!’ 
ACT.25.25	Jaka sara kanyɨdɨwa'daa' dara bɨ'mwa'de' ‘Ai, a'mwe dai tamakya'na kayaa'na migalyawalyaadɨkei daaka!’ Kadɨwa'de sahwai nyɨdɨwa'dɨ' ‘Kotɨya' Sizaai wɨ'nana!’ Sare'na mena yawɨ'mwa'de. Sizaaryawɨnna waasɨdeinyɨra. 
ACT.25.26	Sara yawɨ'mwa'de kɨrɨ' gamɨnyɨna Sizaarɨ pɨkarya gara yavɨkaridelaka? Savɨna Kingɨya Aahɨripaagɨjɨ yuyaihɨlyɨ saihɨryabanna sarɨ makabɨna yɨwana. Gamɨre yagaalyavɨ kadɨka wɨ'napɨjɨ nyɨjɨla! ‘Sana sana Sizaarɨ pɨkarya javɨkarya!’ 
ACT.25.27	Sare' dare'nesɨ. Nɨmɨ dɨwa ‘Kalavuzarɨna gamɨre kayaa'nanyabwi myavɨkari yɨde' yaasɨwa'na yaasɨde'na tewaanya' mɨka!’ sara dɨwana,” wɨda'.
ACT.26.1	Aahɨripaa Polɨmɨ wɨda' “Gɨmɨnyɨne yagaala dɨnedana!” Kuda' sai gannya asi makina yaka gannya yagaala wɨda'
ACT.26.2	“Kingɨya Aahɨripaagɨ, dahaa' nɨnnya yagaalya' gɨthɨde'na yɨlaaya yɨvanɨge. Juyara nɨmɨnyɨna kotɨya' wɨdadɨvɨsa'na gɨthɨde'nanyɨ. 
ACT.26.3	Juyainaavɨrebulyɨ Juyainaavɨre yawɨta ge gejɨ sangɨna sɨdu'nakeigɨnyɨ. ‘Sara yawɨ'dɨnyavɨ nɨmɨre yagaala naanga nayaa du'nana!’ dɨragɨnna githaangamanɨge.
ACT.26.4	Maalɨkeinyɨ mwaalegaasɨ yuyagaasɨ dahaasɨ mwaaidɨnya'na Juya yuyara nyawɨ'mwaava. Anga Jeruzaalemɨ nɨmɨre anga naanga pimagɨnyaraayawɨ mwaaleinyɨ. 
ACT.26.5	Sareinyɨ yawɨ'mwaava. Nabaai ‘Wɨdaana!’ dɨpɨja' dara nedɨpɨka! ‘Sɨnnawɨdaa'nyɨ Polɨ Perɨzɨyaraavɨrebwi dɨragɨnna mɨdɨdelyɨ.’ Perɨzɨyaraavɨrebwi naangebulyɨ. Pɨbura maalɨkeburera. 
ACT.26.6	Gotɨyai Ne sɨnnawɨnyaraavɨ yune naanga nebulya'na wɨjaake'na yemwaaimanɨge'na dahaa' kotɨya' nyɨdɨvanɨgasa'na daa'manɨge. Sarevɨ Juya yuyaina yemwaaimanɨgo. 
ACT.26.7	Sawɨtagaa' yɨrɨkagaa' Ne sɨnnawɨnya sɨvɨlɨraai ata purɨdaasɨ pwaraalyaraavɨreina Gotɨyarɨ yɨlaaya yadaanyainera. Yadaanya'na Gotɨyai Ne sɨnnawɨnyaraavɨ wɨjaake nebulya'na yɨma'nya'na yemwaaimanɨgo. Nabaai, nɨmɨ sara yemwaaimanɨge'na, Kingɨyaigɨ, Juyara kotɨya be'na nyɨmarivanɨgava! Kumɨrebwina! 
ACT.26.8	Juyaihi, Gotɨyai baryara yɨdɨkaavade'na be'na yɨvanɨgava myawɨrinanyava! (Naange' daaka!)
ACT.26.9	Kɨgaa' dara yawɨ'na ye, ‘Jizaazai Naazaretɨ mwaalyare yayavɨjɨ gamɨreraavɨjɨ kayaa'na yuyanna wima!’ Sara yawɨ'na yena Jeruzaalemɨ sara yɨna ye. 
ACT.26.10	Sara yɨna kye Gotɨyarɨna mubɨthɨka yɨra'de naangera wɨdaasɨna kanye' kalavuzangevɨ Gotɨyare tewaanya kwalaalyaraavɨ wɨmwaaihɨna ye. Pɨgaa' pwara dɨnyɨna ‘Jizaazarera baibɨzara,’ dɨnyɨna kye' nabaai nɨmɨ ‘Baibɨ'derera,’ wɨde. 
ACT.26.11	Sara wɨdena naangegaa' Juyainaavɨre Lotuanga yuyangɨ pwara saraavɨna wɨdɨna ‘Dɨramyɨla!’ Jizaazareraavɨ wɨde ‘Jizaazarɨ bɨrala wɨdapɨjɨ gamɨre lɨmwangebwi dɨmarasɨ'nyɨla!’ Dɨvi sahwaraavɨna nɨmɨre sɨnna tɨka nyɨda'daa'nyɨ Menyaraavɨre angebanna yɨwɨnama'na kyapɨjɨ sabanna kumɨnyɨna kayaa'na yɨgalya'na kaanna wɨna ye.”
ACT.26.12	Polɨ kuna wɨda' “ ‘Jizaazareraavɨ kayaaka yɨgalɨma!’ dena sare'na kude Gotɨyarɨna yɨra'dɨvɨta naangera paazɨya' nyɨjaaveva Anga Damaazɨkazɨna kumɨre wawɨnya'na wɨdaasɨna nye'. 
ACT.26.13	Wɨdaasɨna kanye' Kingɨyaigɨ, sɨrɨgwajahaa' tusavɨ dara wanganage' ‘O, sɨgunyavɨdaasɨ baaka naange' nɨmɨjɨ a'mwera ye'mwannɨgwodaanyarajɨ sainaayaba damwadɨwaka!’ Nyɨlyai maalɨkelyɨ. Baaka sa' naangesɨra. 
ACT.26.14	Sara kade kwaakevɨna yuyaina wala'na kyo Yɨvɨruyagaala maanguraayavɨ wɨ'ne, ‘Solɨgɨ, Solɨgɨ, kayaa'na be'na nyɨgaimanɨgɨna? Bulɨmakaawoyai “Aala!” dɨna yaka gyakware yɨta yesa yɨnɨke' sɨvɨlyasɨ tamɨna kyɨwa' daanga wɨvɨmwakabaaibɨ' gɨmɨre Gotɨyarɨ kayaa'na kyɨwaa gɨmɨnyɨna daanga gɨvɨmanɨka.’ 
ACT.26.15	Wɨ'nena yɨwaara'na ye ‘Naangeigɨ, aaihwaigɨnaka?’
ACT.26.15	‘Kayaaka nyɨgaimanɨgɨnyainyɨ Jizaazainyɨra. 
ACT.26.16	Sahwainyɨ kɨrɨ' gɨmɨ dɨthaaka! Sare' dare'nesɨ. “Nɨmɨnyɨ nyɨdaayɨdeigɨ nyɨjalɨkurakɨdeigɨ jɨma'nana!” dena gɨthahɨlakɨde'na bɨweinyɨra. Wawa'gɨzɨ dahaa' nɨmɨnyɨne dɨragɨnya' wangamwaanya'na pwaraavɨ duzalɨkurakɨdeigɨnyɨra. Sara ya'gɨzɨ dɨvi pɨnɨnna gɨzɨwaainɨde'na duthatheigɨnyɨ. 
ACT.26.17	Yɨzɨrelɨyarajɨ ajɨmya yuyangɨyarajɨ saraayawɨnna kagɨthaasa'mujɨ gɨmɨnyɨ kayaaka kagyapi gɨvadaihasamaarɨdeigɨnyɨ. 
ACT.26.18	Wɨdaasɨna kagya'mujɨ gɨmɨ wawa'gɨzɨ pwaraavɨre sɨduta mudɨke duzaadeigɨnyɨra. Saataanɨmɨre jɨhɨnyavɨ mwaaidɨvɨsaraavɨ nɨmɨre baaka nawɨ'nyavɨna yɨbwaramakuna jɨtheigɨnyɨra. Saataanɨmɨre kwaasɨdɨragɨnya wasɨ'napɨjɨ Gotɨyare dɨragɨnaanga lɨmwabɨ'derera. Nɨmɨnyɨ kanyɨlɨmwagapɨjɨ kumɨre kayaa'nanya marasɨ'nɨderera. Kamarasɨ'na'mujɨ Gotɨyai dahɨlakakeraayabanna sahwaraavɨ wɨmwaaihadelyɨra,’ Naangei sara nyɨda'.
ACT.26.19	Sarevɨdaa'nyɨ Aahɨripaa Kingɨyaigɨ, sɨgunyavɨdaa'nyɨ sara wɨ'ne' sara mɨdɨmweinyɨra. Sabwi mamarasɨ'nyɨwa. 
ACT.26.20	Aawa. Sɨnnawɨ Anga Damaazɨkazɨjɨ Anga Jeruzaalemɨjɨ sabanna wɨjɨwaakɨna ye. Dɨvi Kwaaka Juthɨya yuyabajɨ ajɨmya yuyangɨyaraavɨrebajɨ avaaina wɨjɨwaakɨna ye. Ayabwi wasɨ'nadɨvɨ' mudɨkebwi Gotɨyarebwi jawɨramaarila! Sara yapɨjɨ ‘Mudɨkebulyɨyaina sare yaana!’ dapɨjɨ a'mwera tɨnna wanganya'na nayaa sara jɨla! 
ACT.26.21	Sareinyɨ ye'na Gotɨyare Angevɨ Juyara galalɨmwanna nyeva nyɨrame'. 
ACT.26.22	Kɨgaa' yuyagaasɨ dahaasɨ Gotɨyai nyɨvainadevɨdaa'nyɨ dava daavɨna yena a'mwe naangeihɨrɨjɨ a'mwe maalɨkeihɨrɨjɨ yuya sahwaihɨrɨ Gotɨyare yagaalya' yɨhɨzalɨkurakɨvanɨge. Yagaala sa' mudɨke' daaka! Aawa, Ne Mozɨzalyɨ Gotɨyarɨ wɨ'nawɨjɨwaakadɨvɨsarajɨ sara avaaina mena nejaasasɨra. 
ACT.26.23	Dara nejaa' ‘Gotɨyai dahɨlakakei Kɨraazɨtɨyarɨ daanga naanga kuvɨnojɨ balojɨ sɨnnawɨnyai kwaihwaainakei dɨkaavadelyɨra. Dɨvi a'mwe yuyara dɨkaapɨ'derera. Dɨkaavojɨ a'mwe sainaavɨnajɨ ajɨmya yuyangɨyaraavɨnajɨ sainaavɨna nedathe' “A'mwera Gotɨyare nawɨ'nyaba baakeba mwaaibɨ'derera.” Yɨ sahwai baaka naange' a'mweraavɨna wɨjɨwaainadelyɨ.’ ” Polɨ sara wɨda'.
ACT.26.24	Polɨ kotɨya'na sara wɨdadaa'nyɨyagaa' Pezɨtaazai jaka wɨda' “Polɨgɨ aa'neigɨnyɨ. Bukuya naanga wanganagɨla naanga yawɨragɨla sɨdu'maayaigɨ dahayɨma'nɨvanɨgɨna?” 
ACT.26.25	Sai wɨda' “A'mwe naangeigɨ, Pezɨtaazaigɨ, aa'neinyɨ mɨka! Aawa. Yagaala yɨhɨthɨwe nebulyasɨra. Yagaala sɨdu'nakenna yɨhɨthɨwa. 
ACT.26.26	Kingɨya Aahɨripaagɨ, sare' dare'nesɨ. Sahɨnɨnna yawɨ'mwaanya'na dɨragɨnna gɨthɨwa. Yuya, yɨhɨthɨwe dara yawɨ'mwaanya' ‘O, sara sara daaka!’ Lɨka myulyaryakengɨra. Sare' dare'nesɨ. A'mwera tɨnna wanganyaba ku'maayaba yakengɨra. 
ACT.26.27	Kingɨya Aahɨripaagɨ, Gotɨyarɨ wɨ'nawɨjaasaraavɨre yagaala dɨlɨmwamanɨgɨna? Sare'na dara yawɨ'mwe' ‘Aahɨripaa kumɨre yagaalya' mena wɨ'nɨvanɨkei daaka!’ ” 
ACT.26.28	Kujaa' Aahɨripaa sahwarɨ yarai wɨda' “O, nyɨdɨwaanya'na Kɨraazɨtɨyareinyɨ yarai yɨma'nɨjɨwana!”
ACT.26.29	Polɨ wɨda' “Gotɨyarɨ wɨdɨvanɨge. Maalɨkegaa' dɨngaka? Naangegaa' dɨngaka? Aahɨripaajɨ pwara kadɨka nyu'nɨvanɨgasarajɨ sara nɨmɨbɨsara yɨma'nɨpɨka! Sara kɨrɨ' senɨyabarajɨ nyɨvwɨyɨnɨkeinyɨra. Sahwara senɨmaayara Kɨraazɨtɨyarera yɨma'nɨpɨka!”
ACT.26.30	Sagaa' Kingɨyalyɨ Ga'maanɨya naangelyɨ Benaazasɨ pwara yuyarajɨ daavɨna yeva 
ACT.26.31	ya'ma'na yeva dɨnyɨna ye' “Tamakya'najɨ kalavuzangevɨ mwaalya'najɨ a'mwe dai kayaa'na myadelyɨra.” 
ACT.26.32	Sara dɨnyɨna kye' Aahɨripaa Pezɨtaazarɨ wɨda' “Pezɨtaazaigɨ, a'mwe dai ‘Sizaai nɨmɨre yagaalya' wɨ'nana!’ mujazɨ kwajɨ ‘Gɨnnya angevɨna dɨwona!’ kudɨthɨka!” wɨda'.
ACT.27.1	Ga'maanɨya naangei nemɨnyɨna dɨna “Kwaaka Yɨtaalina sahwara wɨpɨka!” Dɨna yaka Julɨyaazarɨ Polɨmɨjɨ kalavuzaraavɨjɨ marɨmwangɨna neya'. A'mwe Julɨyaazai Ohazɨtaazare Aawɨlasaraavɨ maremwaaidelyɨra. 
ACT.27.2	Wɨjaavɨna kaneya' sɨpɨya' Anga Athɨraamitɨyaamɨdaasavɨ yɨlamwaaina yo. Yɨlamwaaina kyo Kwaaka Ezɨya maangebaarɨne sɨpɨya sa' nemakwawo'. A'mwe pwai Arɨzɨtaakazai Kwaaka Maazathonɨya Anga Tezalonaaika mwaalyai nemɨjɨyalyɨ nemakwawo'. 
ACT.27.3	Nemakwodaasɨ Anga Saaithonɨna yɨ'mavaawɨna yo. Yɨ'mavaawɨna kyo Julɨyaazai Polɨmɨna kale kwia' bwiwanna wɨdɨna ya' “Dava mwaalyara gya'mweraayawɨ angyɨrɨ'maata ja!” Kuda' Polɨ kwawa' gya'mwera wapaayajɨ pɨnɨjɨ wɨjaavɨna ye'. 
ACT.27.4	Wɨjaavɨna kye' dɨvi sabadaasɨ sɨpɨya' kaanna wɨna yaka Ahu'manna Saaipɨraazɨ pimagɨ yɨhuta naange' yake'na sɨna mwɨyɨ yaka Saaipɨraazɨ pimagɨ yɨhuta maalɨke' yakeba wavɨla'na ya'. 
ACT.27.5	Wavɨla'na yaka Kwaaka Sɨlɨzɨya Kwaaka Paabɨlɨya saalaalyavɨ ga'ma'na yaka Kwaaka Lɨzɨya Anga Maaira mannɨkebanna makuna neya'. 
ACT.27.6	Makuna kaneya' aawɨlasaraavɨ maremwaaidei dara wanganake' “Ai, sɨpɨya pɨrɨ' Anga Alekɨzaadɨrɨyadaasa' Kwaaka Yɨtaaline' daaka!” Sara daka sɨpɨya savɨ yɨlawɨmwaaihɨna neya'.
ACT.27.7	Sawɨta pɨjaa' yɨhuta'na sɨpɨya sa' kave kave makuna neyaka sɨpɨyavɨ wawɨnya yadɨvɨsara wawɨnya naanga yɨna yɨna kye' Anga Naaithaazɨ sabanna kave makuna neya'. Kave makuna neyaka sɨmagɨ yɨhuta naanga'na mamakwɨyɨ neyaka pimagɨ Ahu'manna Kɨritɨna yɨhuta naanga maayaba makuna neyaka kwaaka maalɨka Saalɨmoni wavɨla'na ya'. 
ACT.27.8	Wavɨla'na yaka saalaalyavɨ maangebaarɨ maalɨkeba wavɨla'na kya' sɨpɨyavɨ wawɨnya yadɨvɨsara wawɨnya naanga yɨna yɨna kye' Sɨpɨya Wɨla'de Nawɨ'nyaangebanna kavena yɨ'ma'na ya'. Sɨpɨya Wɨla'de Nawɨ'nyaangeba Laazɨya aya kɨba warɨkebanyɨra.
ACT.27.9	Saba yemwaaina yemwaaina kyo Juyara wapaaya manyadɨvɨsagaa' mena wavɨla'na kaneya' yɨraaya wanangegaa' yɨma'nyɨna ya'. Wanangegaa' yɨma'nyɨna kya' sɨpɨya yarai kayaakegaa'na Polɨ wɨda' 
ACT.27.10	“A'mweihi, dara wangamwe' ‘O, dahaasagaa' sɨpɨya kayaaka yadehaa' mena jɨwaka! Nabaai, nemɨre sɨpɨyasɨ sɨpɨyavɨ gɨlyɨvɨsa wɨla'dɨ'nyɨyajɨ sa gave kayaaka yade mɨ'. Aawa. Nemɨ a'mweinaavɨjɨ kayaaka neyade'na daaka!’ Sara dena mwawaannera!” 
ACT.27.11	Sara kuda' kɨrɨ' aawɨlata maremwaaidei sɨpɨya' maremwaaide naangelyɨ sɨpɨyavɨ gyakwalyɨ saraai wɨdahɨlya' wɨ'nyɨna ya'. Polɨmɨre yagaalya' mu'nyɨ ya'. 
ACT.27.12	Saba burɨkevɨjɨ yɨhusavɨjɨ sagaa' sɨpɨya' warya' kayaa'nanyasɨra. Sa'ne' sɨpɨyavɨyara naangevaakɨyara yawɨ'na ye' “Kayaaka naneyɨgaladɨka! Sɨpɨya' saalaalyavɨ wawaka anga nawɨ'nya' Pinɨkɨzɨna nemakwona! Saba yɨhusagaa' mwalaadeinera.” Anga saba yɨhusanna lɨka yulyarɨkebera. Nyɨla walakadimagɨ warɨkeba.
ACT.27.13	Dɨvi saalaalyavɨdaasɨ yɨhuta maalɨke' yadaa'nyɨ a'mwera yawɨ'na “Tewaanyasɨ. Dɨmwo'na kaanyaana!” Yawɨ'na yeva wɨla yaarɨna kye' Ahu'manna Kɨritɨ maangebaarɨ sɨpɨya' makuna neya'. 
ACT.27.14	Maalɨkegaa' makuna neyadaa'nyɨ sagaa' yɨhu'maanarya' Notizɨta wo'nɨke' ahu'mannyavɨdaasɨ yarai yɨna. 
ACT.27.15	Yarai yɨna yaka sɨpɨyavɨ yɨtavamakuna kya' sɨpɨya' sɨna yɨna mwɨyɨ kya' nemɨ yawɨ'na “Yɨhuta naange'na sɨpɨya' yɨtavamakwawana!” Yawɨ'na kyo yɨhusa' yɨtavamakuna ya'. 
ACT.27.16	Yɨtavamakuna kya' Ahu'manna maalɨka Kothaa yɨhuta kɨbaweyaba a'mwera “Botɨya maalɨke' kayaaka nyadɨka!” deva botɨya maalɨke' dusɨmagɨ warake'na wawɨnya naange' yona yɨlamaarakɨna yo. 
ACT.27.17	Nemɨjɨyara botɨya maalɨke' mwagi'namaa'na yeva sɨpɨya naangevɨ yɨlamarakɨna ye'. Yɨlamarakɨna yeva “Sɨpɨya' dɨragɨnya yɨvaimwagaana!” deva wɨlyajɨ yunebanna pwɨyɨna ye'. Pwɨyɨna yeva “We', siwekeyaba Kwaaka Lɨvya (Kwaaka Apɨrika) nemɨre sɨpɨya' kayaaka nyadɨka!” deva sɨpɨzelɨya' yɨvɨta naangeva'bɨsa' marapwɨyɨna kye' yɨhuta sa' sɨpɨya' yɨtavamakuna ya'. 
ACT.27.18	Yɨtavamakuna yaka yɨrɨka pɨrɨkɨ yɨhuta naange' kuna kya' “Sɨpɨya' tewaanya warade'nanyɨ,” deva saalaalyavɨna sɨpɨyavɨ wɨla'dɨ'nyɨya gaai marasɨ'na marasɨ'na yeva 
ACT.27.19	yɨrɨka pɨrɨkɨ kunnya asajɨ sɨpɨyavɨre gɨlyɨvɨta taanga marasɨ'na ye'. 
ACT.27.20	Marasɨ'na kye' kayaa'nanyagaa' yɨrɨka pɨnɨngɨ nyɨlyalyɨ sɨlɨngaamɨnyarɨkajɨ saraavɨ tɨnna mwanganyɨ mwanganyɨ kyo yuyagaa' yɨhuta naange' kuna yɨna yɨna ya'. Kuna yɨna yɨna kya' nemɨ yawɨ'na “We', yuyaina mwalaadeina mɨka! Balaadeinera nemɨ, we'.”
ACT.27.21	Sawɨta pɨjaakuna a'mwera manyadaapɨjɨ kumɨnyɨ tɨnnyaba Polɨ daavɨna yaka wɨdɨna “Nya'mweihi, yɨhɨthɨwɨja' wɨ'napɨjɨ kwajɨ Ahu'manna Kɨritɨ mya'mayɨ kyɨpɨdɨka. Sara yɨpɨjɨ kwajɨ kayaaka kaneyadɨ' mɨ'. Sara yɨpɨjɨ kwajɨ sɨpɨyavɨya gɨlyɨvɨsa mamarasɨ'nyɨ kyaadɨka! 
ACT.27.22	Sa'na kɨrɨ' naanga yɨhɨthɨma! Lɨka mipɨnera! A'mwe yuyaina mabalyɨ yaadeinera. Sɨpɨya gave' kayaaka yɨnadesɨ. 
ACT.27.23	Sare' dare'nesɨ. Nɨmɨ Gotɨyareinyɨ Gotɨyarɨ yɨlaaya yadɨnyalyɨ. Sawɨsavɨ Gotɨyai sare ejelɨyai nɨmɨnyawɨnna baka 
ACT.27.24	nyɨjawaalɨ' ‘Polɨgɨ, lɨka minna! Kayaaka gyatheigɨ mɨ'. A'mwe naangei Sizaaryaba dɨthaa'deigɨnyɨra. Nabaai, Gotɨyai gɨmɨnyɨna yange'na yɨhɨgaimwamanɨke'na sɨpɨyavɨ wɨlamwaaihata yuyarajɨ tewaanna dɨmwaalyideihɨlyɨra.’ 
ACT.27.25	Sara nyɨjawaalɨke'na lɨka mipɨnera! Sare' dare'nesɨ. ‘Gotɨyai nyɨjawaalɨke' nebulya'na yɨma'nadesɨra,’ sara lɨmwaga'manɨge. 
ACT.27.26	Sa'na kɨrɨ' ahu'manna pɨrɨvɨ nemɨre sɨpɨya' kayaaka yɨnadesɨra,” wɨda' Polɨ.
ACT.27.27	Yɨhu'maanarya' kuna yadaasɨ sawɨta kwalaalya (14) nevɨlavakegaa' sawɨta savɨ saalaalya Methɨtɨranɨyanɨ sabanna yɨhusa' nemɨre sɨpɨya' yɨtavamakuna ya'. Yɨtavamakuna yadaa'nyɨ sawɨta kalawawegaa' sɨpɨyavɨ wɨdaayadɨvɨsara sɨmunya dara yawɨresa' “Ai, aya kɨba kwaakeva' darɨka!” 
ACT.27.28	Sara deva aalyavɨ wɨlyabaai taanginya pwɨyɨnɨkebaai makwaasɨna yeva yaamɨjɨ wanganeva aalya damwineba saamɨnaanga mitaaya 36 tɨnna wanganna ye'. Tɨnna wanganna yeva dɨvi maalɨkegaa' wɨlyabaai ayawɨ makwaasɨna yeva aalya damwineba saamɨnya kɨbawe mitaaya 27 tɨnna wanganna ye'. 
ACT.27.29	Tɨnna wanganna yeva lɨka yɨna yeva “Sɨlaangengɨ nemɨre sɨpɨya' kayaaka nyadɨka! Dava sɨpɨya' warade'nanyɨ. Sɨpɨya' nawodɨka!” deva sɨpɨyavɨ dusɨmagɨ kwaari'mayagɨnya nadɨya dawaai dawaalyangɨ makwaasɨna ye'. Makwaasɨna yeva “We', yɨrɨke' yarai purana!” deva tɨbarɨyagaala dɨna dɨna ye'. 
ACT.27.30	Tɨbarɨyagaala dɨna dɨna yeva sɨpɨyavɨ wawɨnya yadɨvɨsara dɨnyɨna ye' “Nabalaadɨka! Davɨdaasɨ kaanyaana!” Dɨnyɨna yeva pwaraavɨ kwaasɨ wɨdɨna “Sɨpɨya sɨnnyɨmagɨ kwaari'mayagɨnya nadɨyangɨ wakaana!” Kwaasɨ wɨdɨna yeva aalyavɨ botɨyavɨ lɨka yulya'na walakɨna yadɨvɨ' yadaapɨjɨ 
ACT.27.31	Polɨ tɨnna wanganaka aawɨlasaraavɨ maremwaaidelyɨ aawɨlasarajɨ saraavɨ wɨdɨna ya' “Sɨpɨyavɨ wawɨnya yadɨvɨta dara milamwaalyɨpɨja' tewaanya myɨvainyɨ jideihɨlyɨra.” 
ACT.27.32	Sara wɨdɨna kya' aawɨlasara botɨya' pwɨyɨnɨke wɨlyangɨ yarai yesɨwɨ'na kye' aalyavɨna gamɨ sa' wɨna ya' botɨya'.
ACT.27.33	Yɨrɨkunyagaa' wapaaya tɨka nya'na Polɨ yuyaraavɨ naanga widaangana' “Yɨrɨka atɨraai sɨvɨla purɨdaasɨ dawaai dawaai nevɨla'daasɨ sɨmunya kwalaalya yawɨ'dɨvɨ' wapaaya manyadɨvɨ' mwaaimanɨgasaihɨlyɨra. 
ACT.27.34	Naange'nanyabwi yɨhɨthɨma! Wapaaya dɨnyɨla! Sare' dare'nesɨ. Napɨjɨ dɨragɨnya dɨmwaalyidera. Yuyaihi, kayaaka jɨnyideihi mɨ'. Sare' dare'nesɨ. Sarɨmɨre mɨjata aane pɨrɨ' kɨrɨ' kayaaka yade' mɨ'.” 
ACT.27.35	Wɨdɨna yaka Polɨ gɨrɨkula maarɨna yaka kumɨnyaba Gotɨyarɨ “Su! Su!” wɨdɨna yaka gɨrɨkula gunyɨna yaka nyɨna ya'. 
ACT.27.36	Nyɨna yadaasɨ yuyara pwara Polɨ yakabaaibɨ' dɨragɨnna yɨna yeva wapaaya nyɨna ye'. 
ACT.27.37	Sɨpɨyavɨ nemɨ yuyaina a'mwe 276 mwaaloinera. 
ACT.27.38	Yuyara wapaaya mena neva “Sɨpɨya taanginya' daaka!” dɨneva aalyavɨ witɨzɨla yuya marasɨ'na marasɨ'na ye'.
ACT.27.39	Yɨrɨka mena purɨna kya' sɨpɨyavɨ wawɨnya yadɨvɨsara kwaakeva' tɨnna wanganeva dɨnyɨna “Kwaaka be kwaakavakaka?” Dɨnyɨna yeva dara wanganesa' “Keiba tewaanyaba daaka! Siweka gaveba daaka!” Deva “Maangebaarɨ nawɨ'nyabanna sɨpɨya' wɨlaawana!” dɨnyɨna ye'. 
ACT.27.40	Dɨnyɨna yeva kwaari'mayagɨnya nadɨya pwɨyɨnɨkebara yesɨwɨ'na kye' aalyavɨ wa'dɨ'nyɨ palaanɨya saamɨnyawaai sɨpɨya' gɨnyɨwannakewaai pwɨyɨnɨkebaraavɨ yaarɨna. Mena yaarɨna yeva “Yɨhusa' nemakwawana!” dɨna yeva sɨnnyɨmagɨ selɨya maalɨke' tɨmudaakuna kye' maangebaarɨna sɨpɨya' wɨna ya'. 
ACT.27.41	Wɨna yadaasɨ aalya amwinevɨ ahu'manna wekejɨkɨ tamaka pɨbanna mwɨyɨ yɨna ya'. Sɨpɨya sɨnnya' dɨragɨnna warɨna yadɨ'nyɨ dusɨmagɨnya' aalyasɨ yɨhusasɨ dɨragɨnna dɨragɨnna tamɨna yɨna kya' sɨpɨya dusɨmagɨnya' kayaaka yɨnyɨna yaka warɨna ya'.
ACT.27.42	Aawɨlasara yawɨ'na “Maangebaarɨna kalavuzara lɨ'napɨjɨ lɨkaanya nupɨdɨka! Tamakaana!” 
ACT.27.43	Yawɨ'na kye' kɨrɨ' aawɨlasaraavɨ maremwaaidei yawɨ'na “Polɨmɨ yɨvainɨma!” Yawɨ'na yaka “Saraavɨ maramakɨpɨnera!” Wɨdaka yuyainaavɨ neda' “A'mwe pwaihi lɨ'nadɨvɨsaihi, aalyavɨ dɨkwosɨ'napɨjɨ maangebaarɨna dɨlɨ'nɨgulaawila! 
ACT.27.44	Pwaihi, palaanɨyajɨ yɨsajɨ kalɨmwagapɨjɨ maangebaarɨna yɨhusa' yɨhitawaasadera.” Sara wɨdɨna kya' sara yona maangebaarɨna yuyaina tewaanna yɨ'ma'na yo.
ACT.28.1	Kwaakevakɨ tewaanya mwaalogaa' dara yawɨro' “O, ahu'manna da' Molɨta wo'nɨke' daaka!” 
ACT.28.2	Burɨka nevadaa'nyɨ yɨrɨla nedadaa'nyɨ saba mwaalyara a'mwe tewaanyara nemɨnyɨna kale maalɨ'na muya'. Sare' dare'nesɨ. Sahwara dɨka yɨra'na yeva “Yuyaihi, dɨkevɨ jɨmwannyɨla!” nede'. 
ACT.28.3	Kanede' dɨka savɨ kamwaalo Polɨ dɨkewaka marikwa'na yaka dɨkevɨ bulyɨra'na yadaasɨ naawɨnaanyai dɨka kwi'na' dɨkewakɨdaasɨ bwalyuna yaka Polɨmɨre asavɨ tɨka bwalyada'na ya'. 
ACT.28.4	Tɨka bwalyada'daasɨ naawɨnaanyai gamɨre asavɨ lɨngwɨre'na kya' Maavera saba mwaalyara tɨnna wanganeva dɨne' “A'mwe dai a'mwe pwarɨ tamakakei kɨrɨ' naawɨnaanyai kada'mwa' kayaa'nanyai balannelyɨra. Saalaalyavɨ balanne kwai yɨwakei baladelyɨra.” 
ACT.28.5	Kadɨne' Polɨ naawɨnaanyarɨ dɨkevɨ marirɨkurasɨ'na yaka kayaa'na myɨma'nyɨ yaka tewaanyai mwaalɨna ya'. 
ACT.28.6	Tewaanyai mwaalaka mwaalaka kya' “Sare asa' mɨlamakina yade' dɨngaka? Yarai balɨna yadei dɨngaka?” Sara deva yemwaaina ye'. Yemwaaina yemwaaina yeva dara wanganesa' “Ai, tewaanyai kuna damwaalɨka!” Deva sɨduta pɨbwi yawɨ'na yeva dɨnyɨna ye' “A'mwe dai Gotɨyaibɨsalyɨra.”
ACT.28.7	Sabadaasɨ aya kɨba wawɨnya pɨnɨ warɨna ya'. Wawɨnya sangɨ gyakwai Pavɨlaazai ahu'manna savɨ maremwaaidelyɨra. A'mwe sai kale wiadaa'nyɨ neda' “Nɨmɨre angevɨ angyɨrɨ'maata nyɨla!” Kaneda' sawɨta dawaai dasavɨ wa'mwa'na yo. 
ACT.28.8	Pavɨlaazare ganɨmaangei kɨlaakejɨ' dɨ'mudɨnakei lɨkulya tɨnakei warɨna ya'. Gannya yɨ'bɨnyavɨ wa'dɨ'nyɨ ku'dɨkevɨ Polɨ wɨlaka gamɨnyɨna Gotɨyarɨ wɨdaka asawaai kadathɨwaga' nabalya yarai yɨwɨna ya'. 
ACT.28.9	Sara kya' ahu'manna savɨ mwaalyara nabalɨnakera kadɨka wɨ'neva nemɨnyawɨnna bɨna kye' Polɨ tewaanna yɨna ya'. 
ACT.28.10	Savɨdaasɨ yanga naanga wɨjaavɨna neyeva dɨvi sɨpɨya' nemakwawakegaa' sɨpɨyavɨ nemɨnyɨne wapaayajɨ aalyasɨ yɨvɨsajɨ saza wɨlakɨna ye'.
ACT.28.11	Lawe dɨkaai dɨ' ahu'manna savɨ mwaalona sɨpɨya pɨrɨvɨ yɨlamwaaina kyo makuna neya'. Sɨpɨya sa' Anga Alekɨzaadɨrɨyadaasa' burɨkegaa' ahu'mannyavɨ warakesɨra. Sɨpɨya sa' yaya' Kaazɨtojɨ Polaakɨzalyɨ gɨra'mɨraalyaraalya' wo'nɨkesɨra. 
ACT.28.12	Makuna neyaka anga Saairakyuzɨna yɨ'mavaawɨna kya' saba sawɨta dawaai dasavɨ mwaalɨna yo. 
ACT.28.13	Mwaalɨna kyo sɨpɨya' makuna neyaka anga Rɨzɨyaamɨna yɨ'ma'na ya'. Yɨ'ma'na kya' yɨrɨka pɨrɨvɨ dusɨdaasɨ yɨhusa' yɨna kya' sawɨta dawaai kajɨnna' anga Pyutɨyolaaina sɨpɨya' yarai makuna neya'. 
ACT.28.14	Makuna kaneya' dara wangano' “Anga davɨ mwaalyara pwara neya'mwera daaka!” Sara kado sahwara yɨwaara'na neye' “Wikɨya pɨrɨ' dava dɨmwaalyideihi daaka?” Yɨwaara'na kaneye' saba mwaalɨna yo. Mena mwaalɨna yona Romɨneina kwaakaanya wɨna yo. 
ACT.28.15	Kwaakaanya wɨna yadaawojɨ Romɨ mwaalyara neya'mwera nemɨnyɨna kadɨka dara wɨ'nesa' “Polɨjɨ pwara Kɨraazɨtɨyarerajɨ jɨnɨgava!” Sara deva pwara Maaketɨya Aapɨyaazɨna wɨjɨmaa'nyɨna kaneye' pwara anga Se Warya Dawaai Dasabanna wɨjɨmaa'nyɨna neye'. Wɨjɨmaa'nyɨna kaneye' Polɨ kumɨnyɨ tɨnna wanganaka Gotɨyarɨ “Su! Su!” wɨdɨna yaka gamɨre sɨmunyavɨ yɨvaimwangebwi maaraka yɨlaaya yɨna ya'.
ACT.28.16	Romɨna yɨ'mavaawɨna kyo ga'maanɨyara nede' “Polɨ kalavuzangevɨ mamwaalyɨ yade'na ange'na bɨrojɨ savɨ mwaaladelyɨra. Aawɨlata pwai damelyɨ mwaaladelyɨra.”
ACT.28.17	Yɨrɨka dawaai dasa kavura' Polɨ Juya naanga mɨnyagɨnyaraavɨna yɨkabya'na yagaala wɨdaasɨna ya'. Wɨdaasɨna kya' a'mwera yɨkabɨna kye' wɨda' “Nya'mweihi, nemɨre Juyaraavɨna kayaa'na myeinyɨra. Nemɨre Ne sɨnnawɨnyaraavɨrebwi kayaa'na myeinyɨra. Sara mi kye kɨrɨ' Jeruzaalemɨ nyɨvwɨyeva kalavuzainyɨ Romɨyaraavɨ nyɨmarɨmwange'. 
ACT.28.18	Kanyɨmarɨmwange' Romɨyara nyɨwaaraveva dara yawɨresa' ‘O, a'mwe dai balya'na kayaa'na myakei daaka!’ Sara deva dɨnyɨna ‘Kalavuzangevɨdaasɨ yune'na wɨdasaana!’ 
ACT.28.19	Dɨnyɨna sara kye' Juyara wɨde' ‘Arɨkawɨnyɨ.’ Sara kude' nɨmɨre anga naanga sɨmagɨnya sahwaraavɨna ‘Kotɨya' yagaainakeinyɨ yɨderera,’ mujena ‘Gave pɨbwina darɨka?’ dena wɨde ‘A'mwe Naanga Sizaai kadɨka nyu'nana!’ 
ACT.28.20	Sarevɨdaa'nyɨ yɨhwanganɨde'najɨ yɨhɨthɨde'najɨ ‘Jɨkabyɨla,’ sara wɨdasaabɨwa. Sare' dare'nesɨ. Yɨzɨrelɨyaina pwai sɨgunyavɨdaasarɨna yemwaidaanyarɨna senɨya nyɨvwɨyɨnɨkeinyɨ mwaaihe.” 
ACT.28.21	Kumɨ wɨde' “Gɨmɨnyɨna Kwaaka Juthɨyadaasa paazɨya mamaaryona. Sabadaasara neya'mwera gɨmɨnyɨna maneje'. Gɨmɨnyɨne kayaa'nanyanna sahwara maneje'. 
ACT.28.22	Manejesaina gɨmɨre yawɨsa' kadɨka wɨ'naanneinera. Sare' dare'nesɨ. Yuyaba a'mwera gɨmɨre Kɨraazɨtɨyareraavɨna kayaa'na wɨdadɨvɨ', nabaai, kaneda'gɨzɨ kadɨka wɨ'naadeinera.”
ACT.28.23	Pɨgaa' Polɨjɨ Juyarajɨ dahɨlakesagaa' yɨma'nyɨna kya' gamɨnyawɨnna a'mwe kwala naangera bɨna ye'. Mena bɨna kye' sagaa' mwanyavɨdaa'nyɨ sawɨtɨrɨnyagaa'na Gotɨyai dɨragɨnna nemaremwaaide'na Polɨ wɨjalɨkurakɨna wɨjalɨkurakɨna ya'. Sana yada Ne Mozɨzare kɨwɨnyangɨjɨ Gotɨyarɨ wɨ'nawɨjɨwakyaasaraavɨre yagaalyangɨjɨ Jizaazarɨ nayaa lɨmwagasa'na wɨjɨwaaka'. 
ACT.28.24	Kujɨwaaka' pwara gamɨre yagaalya' wɨ'nesa' kɨrɨ' pwara mu'nye'. 
ACT.28.25	Sara yeva yagaala kwalaalya dɨnyɨna kye' yagaala pɨrɨ' Polɨ wɨda' “Kɨgaakuna Kuryai Tewaanyai Gotɨyarɨ wɨ'nawɨjɨwakyaakei Pɨropetɨya Aazaayarɨ nebwina kujaa' sarɨmɨre Ne sɨnnawɨnyaraavɨna Aazaayai sara wɨjaa'. 
ACT.28.26	Wɨjaake' dara dɨnɨke'
ACT.28.26	‘Wawa'gɨzɨ a'mwe daraavɨ duthathera
ACT.28.26	“Kadɨke'na wɨ'nyɨna yapɨjɨ
ACT.28.26	myawɨramaari jideihɨlyɨra.
ACT.28.26	Tɨnna wanganna wanganna yapɨjɨ myawɨranganyɨ jideihɨlyɨra.”
ACT.28.27	A'mwe daraavɨre sɨduta kayaaka yɨnɨke'na
ACT.28.27	Kunnya kadɨka taanga tɨla'nyɨna yesara
ACT.28.27	Kunnya tɨnnya tɨbarya ya'na yesarera.
ACT.28.27	Sara myesa' kunnya tɨnna kwangabɨthɨka!
ACT.28.27	Sara myesa' kunnya kadɨka ku'nɨpɨdɨka!
ACT.28.27	Sara myesa' kunnya sɨduta kyawɨpɨdɨka!’
ACT.28.27	Gotɨyai dɨnɨka
ACT.28.27	‘Kunnyabwi yagalya'mapɨjɨ kwajɨ
ACT.28.27	Nɨmɨnyawɨnna gɨnyɨwannɨpɨjɨ kwajɨ
ACT.28.27	Kumɨnyɨ nayaa kyavada'gaimudɨka!’ ”
ACT.28.28	Yagaala pɨrɨsɨ Polɨ wɨda' “Sarevɨdaa'nyɨ dara jawɨryide' ‘O, Gotɨyai a'mweraavɨne padaihasamaasabwine yagaala ajɨmya yuyangɨyaraavɨ duthaasɨwaka!’ Yɨhɨthɨvanɨge. Sahwara Gotɨyare yagaalya' kadɨka wɨ'nɨpɨ'derera.” 
ACT.28.29	Polɨ sara kuda' Juyara pwara “Polɨ nebulya'na nedɨwaka,” dadɨvɨ' pwara “Sai kwaasɨ nedɨwaka,” dadɨvɨ' maanga kuna dɨdɨvɨ' ya'ma'na ye'.
ACT.28.30	Kwarame pɨrɨwaai wavɨla'daasɨ Anga Romɨ Polɨ ange'na mubada saba mwaaida pwara angyɨrɨ'maata yadɨvɨsa'na Gotɨyare yagaalya' wɨ'nya'ne'na Polɨ yɨlaaya yadelyɨra. 
ACT.28.31	Yɨlaaya yada Gotɨyai a'mweraavɨ maremwaaide'na wɨdada Naanga Kɨraazɨtɨya Jizaazarɨna wɨjɨwaakadelyɨra. Dɨragɨnna wɨdada pwara gamɨnyɨ mujadɨvɨkɨ “Yagaala sa madɨnna!” Mujɨ yadɨvɨkɨra.
ROM.1.1	Nya'mweihi, Romɨ mwaalyaihi,
ROM.1.1	Polɨnyɨ nɨmɨre paazɨya' yɨhyasɨwaabe. Yuneinyɨ Kɨraazɨtɨyai Jizaazareinyɨ gamɨre yaasɨwa'wawɨnyainyɨ. Kɨraazɨtɨyai jaka nyɨjɨvwaramaaraka nyɨdahɨlakakeinyɨ nyɨdaasakeinyɨ Apozelɨyainyɨ. Sareinyɨ Gotɨyai yagaala tewaanya' maryasaabake' wɨjɨwaakya'neinyɨ nyakakeinyɨ. 
ROM.1.2	Yagaala tewaanya daza'na sɨnnawɨ Gotɨyai yune naanga nebulya'na kujaa' gamɨnyɨ wɨ'nawɨjɨwaakya'nera pɨropetɨyara pɨkarya nawɨ'nya gɨrɨ'maaya yɨdayaasasɨ. 
ROM.1.3	Sa' yagaala tewaanya' gamɨre Gawaalɨvaangerɨnesɨ. Sahwai yɨ, kɨlaa'nakei yɨma'nakevɨna, Ne Devitɨmɨre yɨsiwialyɨra. (Devitɨmɨre yɨta savaakɨdaasalyɨra.) 
ROM.1.4	Yɨ gamɨre kurya tewaanyarɨna, Gotɨyare Gawaalɨvaangerɨnera. Sarei bainɨkeraayabadaa'nyɨ Gotɨyai yɨdɨkaavake'na dɨragɨnna wɨjɨwaainyɨna “Sahwai Gotɨyainyɨre Nyɨbwaalɨvaangelyɨra.” Sahwai Jizaazai Kɨraazɨtɨyai nemɨre Naangelyɨra. 
ROM.1.5	Gotɨyai sara yawɨrakevɨ sahwarɨ yanga gaimwangebulyɨ wɨdaasakebulyɨ maaroine. Gamɨnyɨneba ya'neina ajɨmya yuyangɨya yuyara gamɨnyɨ lɨmwabɨzavɨdaa'nyɨ kumɨ wɨmɨdɨnya'ne'na sara maaroine. 
ROM.1.6	Nabaai sarɨmɨ kwaihɨrɨjɨ Jizaazai Kɨraazɨtɨyai jaka yɨhɨzɨvwaramaarakeihɨlyɨ. 
ROM.1.7	Yɨ sasareihi, Romɨ mwaalyaihi Gotɨyarɨ sarɨmɨnyɨna wɨvu'nadeihi Gotɨyai jaka dara yɨhɨzɨvwaramaarakeihɨlyɨ “Nɨmɨreihi, gɨrɨ'maayaihi jɨma'nyɨla!” Yɨ yuya saihɨrɨ Gotɨyai Nenɨmaangelyɨ Naangei Jizaazai Kɨraazɨtɨyalyɨ sanɨdaai yange'na nayaa yɨhɨgaimwagyɨka! Nabaai sarɨmɨre sɨmunyavɨ kwaamu'nanyabwi tewaanya yɨhwakyɨka!
ROM.1.8	Sɨnnawɨ davɨdaasɨ “Sarɨmɨ Kɨraazɨtɨyarɨ nayaa lɨmwamanɨgasa'na Kwaaka yuyɨmagɨ mwaalyara dɨwɨna yesaihɨlyɨ,” dena Jizaazai Kɨraazɨtɨyarɨna, nɨmɨre Gotɨyarɨ suya wɨdɨvanɨge. 
ROM.1.9	Sa' nebulya' dare'nesɨ. Gotɨyai nɨmɨnyɨna “Nebulyasɨ,” jalɨkurakannelyɨ. Sahware Gawaalɨvaangerɨne yagaala tewaanya' wɨjɨwaakadɨ nɨmɨre kuryarɨ Gotɨyarɨna wɨdaayadɨnyalyɨ. Yɨ sahwai dara jalɨkurakɨna “Nɨmɨnyɨ nyɨja'ne gazagaasagaa' Polɨ Romɨ mwaalyaraavɨna nyɨdadelyɨ.” 
ROM.1.10	Yuyagaa' Gotɨyarɨ wɨdadɨnyagaa' dara wɨdɨna “Gotɨyaigɨ sɨmunyavɨ sara yawɨ'dɨzaigɨ ‘Romɨna wawana!’ nɨmɨnne tusa' kyavada'gala'gɨzɨ sagaa' sahwaraayawɨnna yɨlekaanya wɨdeinyɨ.” Sara wɨdɨna yadɨnyainyɨ. 
ROM.1.11	Sare' dare'nesɨ. Sarɨmɨnyɨ yɨhwanganɨde'na nyɨvu'nɨvanɨ'. Sarɨmɨnyɨna “Kuryaraavɨ dɨragɨnya pada'galayɨvaimwagɨma!” dada Gotɨyare Kuryai yanga kanyɨjaavojɨ nawɨ'nya sa' yɨhɨzaavɨdeinyɨ. 
ROM.1.12	Sa' da'dare'na “Nɨmɨ dara yawɨ'manɨge. Nɨmɨnyɨjɨ Romɨ mwaalyaraavɨjɨ yuyainaavɨ negaimwadaawori nɨmɨ Kɨraazɨtɨyarɨ lɨmwadɨnyabulyɨ nabaai sarɨmɨ lɨmwadɨvɨsabulyɨ nemɨre sɨmunyavɨ dɨragɨnya pada'galayɨvaimwanga neyadesɨ.”
ROM.1.13	Nabaai da'mujɨyainyɨ “A'mwe nya'mweihi dara nyawɨpɨdɨka! ‘Polɨmɨ dara muvu'nyɨvanɨ' “Romɨ mwaalyaraayawɨnna wɨlaawɨma!” ’ ” Nɨmɨ sainyɨ kwalaalyagaa' “Romɨna wɨlaawɨma!” wɨdɨ wɨja yena yɨweinyɨra. Yɨsɨla mari'bwarakadɨvɨsabwibɨ' ajɨmya yuyangɨya pwaraavɨ kujɨwaake sahwara wɨlɨmwagetabaaibɨ' sarɨmɨnyawɨnna wɨlaawa'mujɨ “Kɨraazɨtɨyarɨ lɨmwabɨka!” dena Romɨyavaakɨdaa'nya pwaraavɨ wɨjɨwaakɨdeinyɨ. 
ROM.1.14	A'mwe kunya yawɨ'nɨka kwaraavɨnajɨ kunya myawɨrya kwaraavɨnajɨ yɨ yɨwɨridɨvɨsaraavɨnajɨ miwɨrinyadɨvɨsaraavɨnajɨ nɨmɨ tɨvɨkɨta kɨnɨnnakeinyɨ. Tɨvɨkɨta sa' Gotɨyai “Pwaraavɨ duzɨwaakya!” nyɨdakevɨne tɨvɨkɨsasɨ. 
ROM.1.15	Nabaai sasare savɨdaasɨ nɨmɨ sainyɨ yawɨsabwi mɨdɨnya'neinyɨ yɨ Romɨ mwaalya saihɨlyɨyaraavɨjɨ yagaala tewaanya' wɨjɨwaakya'ne saburɨ sɨmunya kuna naanga yawɨ'manɨge.
ROM.1.16	Yo, sare' dare'nesɨ. Nɨmɨ yagaala tewaanyavɨna wagɨla manyɨvwa'nyadeinyɨ. Sare' dare'nesɨ. Yagaala tewaanya sa' gazarazara lɨmwaga'bɨzaraavɨ Gotɨyai wɨvadaihasamaarya'ne sa' Gotɨyare dɨragɨnya dɨ'nakesɨ. Dɨragɨnya Juyaraavɨdaasɨ nabaai Juyara mamwaalyɨgasaraavɨjɨ wɨvadaihasamaarya'nesɨ. 
ROM.1.17	Sare' dare'nesɨ. Yagaala tewaanya sahɨrɨsavɨ Gotɨyai gamɨnyɨna a'mwe yɨda'maraangeinaavɨ nemwaaihya'neburɨ yoima'desɨ. Kɨraazɨtɨyarɨ lɨmwagawaari nemɨre sɨmunyarɨ yavada'galakade'nanyɨ. Lɨmwangebwi gave sabwine'nanyɨ. Aayawɨdaa'nyɨ yunegaa'nannevɨ lɨmwangebwine'nanyɨ. Sare' Gotɨyare bukuyavɨ dara dɨnɨkabaaibɨ'nanyɨ “Pwai Gotɨyarɨ lɨmwade sarerɨna ‘Yɨda'maraangerɨ wɨmwaaihɨwa,’ dozɨyai yuyagaa' gaala mwaaladelyɨ.”
ROM.1.18	Sare' yuya dare'nanyɨ. Gotɨyarɨ myawɨryaraavɨre sɨmunyangɨ kayaa'nanyabwi wɨla'dennajɨ yɨda'maraangebwi maayanna yadɨvɨsannajɨ Gotɨyai gamɨrebadaasɨ, Sɨgunyavɨdaasɨ gamɨre sɨnna tɨkebwi daanga wɨjaaya'nebwi yoima'devulyɨ. A'mwe sarera kumɨre saburajɨ Gotɨyare nebula sabwi dathɨvaina yadɨvɨsarera. 
ROM.1.19	Daanga wɨjaaya'nebwinanya'na yɨhɨthɨma! A'mwera Gotɨyarɨ yawɨramaata sabura lɨka yulyarɨka' mɨ'. Sare' dare'nesɨ. Gotɨyai sahwaraavɨ sɨmunyavɨ mena yɨbwarɨdaakwakengɨ. 
ROM.1.20	Sare' dare'nesɨ. Sɨnnawɨ sagaa' Gotɨyai yuya sa wakyaakegaa'daasɨ a'mwera Gotɨyare dɨragɨnya dɨ'nake' waragothevɨjɨ gamɨ sahwai Gotɨyare aaya kaavɨlya' a'mweraavɨre'bɨsa' mwarikevɨjɨ yawɨramaapɨnerera. “Sahwai Gotɨyalyɨra,” yawɨpɨnerera. Sarewaarɨ tɨnna wangadaanyawaai mɨ'. Kɨrɨ' Gotɨyai yuyangɨ wakyaakenna tɨnna wangadɨvɨ' yawɨramaapɨnewaalyɨ. Sasare savɨdaasɨ “Nɨmɨ myawɨriwa,” dɨpɨnera mɨka! Kumɨresɨra. Yagaainakera mɨka! 
ROM.1.21	Daanga wɨjaaya'nebwinanya'na pɨrɨ' yɨhɨthɨma! Gotɨyarɨna yawɨrangadɨvɨ' kɨrɨ' “Sai nebwina Gotɨya naangelyɨra,” yawɨrangadɨvɨtara mɨ'. Sara yadɨvɨ' gamɨnne yaya' munya ke'ba makidɨvɨtara mɨ'. “Su! Su!” dadɨvɨtara mɨ'. Aawaawa. Kumɨre yawɨta sabwi wana navɨ'navɨka wiadere. Sara yada kumɨre sɨmunya sa' kayaa'na yɨma'nyɨna yada jɨhɨnya' yɨma'nyɨna yadere. 
ROM.1.22	Kumɨ kayaa'na yadɨvɨ' dɨragɨnna dɨna “Nemɨ sɨdu'nakeinera.” Sara yadɨvɨ' kɨrɨ' sare'na sɨdu'maayara mwaalɨna. 
ROM.1.23	Sasarera Gotɨyai mabalyɨ yaderɨ, byaanna naanga kɨnɨnnakerɨ yaya' makina yadɨvɨsabwi bule'na wɨjaavadɨvɨ' yɨvanɨga'. Sara yadɨvɨsagaa' yɨlaaya'ne a'mwa'mwe, a'mwe balya'ne saraavɨjɨ yusaraavɨjɨ yɨkurɨyaawiaraavɨjɨ kamaala saraavɨjɨ a'mwa'mwengɨ yaya makina yadɨvɨsare.
ROM.1.24	Sasare savɨ yawɨbwa'dei yɨ'naraderɨ pɨlɨzɨmaanɨyaraavɨ marɨmwangɨna yadevaaibɨ' Gotɨyai sahwaraavɨre kayaa'nanya kaavɨlyaburɨ yɨ'dɨvalamwaaihɨna kya' kunnya sɨmunya kayaa'nanya saburɨ mwagi'namakabada gɨrɨkita'nanyabwi wagɨla wɨvwa'nadevwi marɨmwangɨna yadɨvɨsare. Sare yadɨvɨ' kumɨ sara pwaraavɨ gɨrɨkita'nanyabwi yɨdɨvɨ' kunnya kɨlaakejɨkɨ kwaakeba makwaidaawadɨvɨsare. 
ROM.1.25	Sasarera Gotɨyarɨne nebulyabwi yagalya'ma'na yadɨvɨ' kwaasɨyabwi maralɨmwanna yadɨvɨsare. Gotɨyai yuyangɨ wakyaakerɨ yaya' mamakɨlyɨ yadɨvɨ' Aaya Kaavɨlyarɨ yɨlaaya yadɨvɨtara mɨ'. Aawa. Wakyaaka yuya sangɨna yɨlaaya yadɨvɨsare. Wakyaaka sahwai yuyagaa' yuyagaa' gamɨnne yaya sa' munya ke'banna nemɨ makɨlya'nei nawɨ'nya naangelyɨra. Naanga nebulyasɨ.
ROM.1.26	Nabaai kayaa'nanya sarevɨ Gotɨyai sahwaraavɨ kayaa'nanya kaavɨlyaburɨ yɨ'dɨvalamwaaihɨna. Sara kya' wagɨla wɨvwa'nya'nera kayaa'nanyabwina dɨka widevwi yadɨvɨsarera. Sare' dare'nesɨ. Yɨ kumɨre a'mwe samɨlɨka a'mweraavɨrebwina marasɨ'na yeva pɨmɨlɨkajɨ kwaiyagaala dɨdɨvɨsamɨlɨke. 
ROM.1.27	Nabaai sabaaibɨ' kumɨre a'mwe kwara a'mwengɨ ya'nebwi yagalya'ma'na yadɨvɨ' kumɨre munya sɨ' kumɨre pwaraavɨna dɨka naange' widada kwala sara kwala pwarajɨ gevwi kayaa'nanyabwina wagɨla kɨnɨnnaka sa pwarajɨ yadɨvɨsare. Nabaai kumɨ saraavɨ gɨrɨkita'nanyabwina Gotɨyai wɨrɨvɨkɨrya'ne daanga kayaa'nanya maa'dɨvɨsara.
ROM.1.28	Sareraavɨ Gotɨyai kayaa'nanya kaavɨlyaburɨ yɨ'dɨvalamwaaihɨna. Kunnya sɨmunyaburɨ Gotɨyarɨna “Nayaa yawɨralɨmwagaana!” myawɨri yadɨvɨtabaaibɨ' Gotɨyai “Sahwara sɨmunya pinabɨsa' maapɨka!” dada yɨ'dɨvalamwaaihɨna. Sara kya' a'mwe sara mya'ne yuya kayaa'nanya dala pɨnɨnna pɨnɨnna yadɨvɨsangɨ. 
ROM.1.29	Yɨ dara yadɨvɨsangɨ. Kumɨ yuya kayaa'nanya sa, yuya gɨrɨkita'nanya sa, yuya tɨganaarya sa, yuya wana kayaa'nanaanga sa yadɨvɨsare. Gɨlyɨvɨkɨravɨnakeraavɨna munyɨ' kayaa'na wiadere. A'mweraavɨ tamakɨna, mayagaala yaasɨwa' damarina, kwaasɨya dɨnyɨna, pwaraavɨna kayaa'na yawɨ'na. Yuya sasare kayaa'nanya sa kumɨnyɨ yunebanna warɨkengɨ. Yɨ bulayagaala dadɨvɨsara, 
ROM.1.30	“A'mwe pwaraavɨre yaya kayaaka yɨgalaana!” dɨna, ku'maayaba wɨdadɨvɨsara, Gotɨyarɨna sɨmɨlɨka wimwaaidera, yagaaibɨraizɨka wɨdadɨvɨsara, “Nɨmɨ pwarabɨtainyɨ mɨ',” yawɨ'dɨvɨsara, kumɨnne yaya' munya ke'banna makinyɨna yadɨvɨsara, kayaa'nanya mudɨka sabwi wakɨna yadɨvɨsara, kuvɨnɨmaangeyuraavɨre yagaala sangɨ galazekɨvaina yadɨvɨsara, 
ROM.1.31	sɨmunya maayara, kunnya yune naanga nebulyava'nanyangɨ nayaa mamɨdɨnyadɨvɨsara, kunnya avaaitawanakeraavɨ nayaa myadɨvɨsara, a'mwe pwaraavɨna kale mwiaderera. 
ROM.1.32	Sasarera Gotɨyare yagaalya' dakɨnɨke' nayaa yawɨ'dɨvɨsare. Dara dɨnɨ' “A'mwe sasare sabwi yadɨvɨsara tɨvɨkɨsa'na yuna naanga baibɨka! Daanga maapɨka!” Sara yawɨ'dɨvɨ' kɨrɨ' kayaa'nanya sabwi sara yadɨvɨta gavenna mɨ'. Aawa. A'mwe kayaa'nanya sasara yadɨvɨta kwaraavɨ “Tewaanna yɨvanɨga'. Kuna sana jɨla!” wɨdadɨvɨsare.
ROM.2.1	A'mweigɨ, sasare savɨdaasɨ kayaa'nanya sasarebaaibɨ' yɨvanɨgɨnyaigɨ a'mwe pwaraavɨ nyawɨbwa'dɨka! Pwaraavɨ jɨda'dɨnyaigɨ Gotɨyai gyawɨbwaradehaa' be yagaala duthatheigɨnaka! Aawa. Sare' dare'nesɨ. Gɨmɨ pwaraavɨ jɨda'dɨnyagaa' gɨmɨ kwaigɨnyɨne'na jɨda'nɨnneigɨnyɨ. Sare' dare'nesɨ. Gɨmɨ saigɨ jɨda'dɨnyaigɨ avaala sasare sabwi yadɨnyaigɨnyɨne'nanyɨ. 
ROM.2.2	Nemɨ yuyaina yawɨ'manɨgo. A'mwe sara yuya kayaa'nanya sara yɨpɨja sabwina Gotɨyai daanga wɨjaavɨna yadevwina Gotɨyai nebulyaburɨna sara yawɨbwa'devulyɨ. 
ROM.2.3	A'mweigɨ, a'mwe sara sasarebwi yadɨvɨsaraavɨ jɨdata yɨvanɨgɨnya gɨmɨ kwaigɨ avaala sara yɨvanɨgɨnyaigɨ kunya gara yawɨ'mwaa! Gotɨyai yawɨbwata savɨ yɨnɨga wi'na wavɨla'na yɨja' lɨkaanya yɨnɨga wɨna yɨnneigɨ daa! 
ROM.2.4	Gotɨyai yange'na tewaanna bwiwanna gyada saamɨnyagaa' gyemwali'maa'da tɨvɨkɨsa'na yɨme'nya'bɨ' gɨzaavadei mɨ'. Sasara gyade'na “Yaasɨwakengɨra,” jawɨ'manɨgɨ! Gotɨyai “Sɨmunya mudɨkebwi jawɨramaaka!” yawɨ'manɨke' myawɨrijɨvanɨgɨ! Yɨ sarevɨdaasɨ tewaanya nawɨ'nyabwi gyɨvanɨke'nanyɨ. 
ROM.2.5	Gɨmɨre sɨmunya' gɨmɨre kayaa'nanyanna kaanya tihɨremwaaina yagɨna gɨmɨ myawɨramaarivanɨgɨnyavɨna Yɨrɨka Pɨrɨkɨna sasareigɨnyɨne'na gɨrɨvɨkɨrya'ne marayɨngakingɨla yɨvanɨgɨnyaigɨnyɨ. Yɨrɨka sagaa' Gotɨyare sɨnna tɨke' ku'maayaba yɨma'naabathe', yɨda'maraangebwina yawɨbwarade savɨ daanga kayaa'nanya sasɨ pɨnɨjɨ dɨmaa'dengɨ. 
ROM.2.6	Gotɨyai a'mwe gazarɨzarɨ gamɨre yade sabwina wɨrɨvɨkɨradelyɨ. 
ROM.2.7	Pɨrɨ' daresɨ. Pwara Gotɨyai kumɨnyɨna byaanna dɨragɨnyasɨ kumɨre yaya makɨlade'nesɨ gaala kayaaka minya'ne sabulyɨ sa wɨjaaya'ne bɨ'dɨvɨ' tewaanya saburɨ dɨragɨnna kuna mwaalɨna yadɨvɨta saraavɨ gaala yuyagaa' yuyagaa' mwaalya'ne sabwi wɨrɨvɨkɨradelyɨ. 
ROM.2.8	Pɨrɨ' daresɨ. Pwara yune kumɨnyɨne'na yawɨ'dɨvɨ' nebulyabwi galazekɨvaina yadɨvɨ' yɨda'maraanga myabwinanya savɨ mɨdɨmanɨgata saraavɨna Gotɨyarɨ sɨnna tɨke' wɨdavadesɨ daanga kayaa'nanya sabulyɨ wɨrɨvɨkɨradelyɨ. 
ROM.2.9	Yɨ a'mwe kayaa'nanya' yadɨvɨta yuya saraavɨre kuryaraavɨ taanginaangebulyɨ daanga naangebulyɨ dathɨwaaladevulyɨ. Sare' Juyaraavɨdaasɨ yɨ kumɨ Anga Pimagɨnya (Gɨrikɨya) pwara kwaraavɨjɨ dathɨwaaladevulyɨ. 
ROM.2.10	Yɨ a'mwe gazarazara nawɨ'nyabwina yadɨvɨta saraavɨna Gotɨyai byaanna dɨragɨnyasɨ yaya makɨlyasɨ munyɨ' kwaamu' kave warɨna yadevulyɨ wɨjaavadelyɨ. Yɨ Juyaraavɨdaasɨ Anga Pimagɨnyaraavɨna yɨna. 
ROM.2.11	Sare' dare'nesɨ. Gotɨyai kunya dara yawɨ'dei mɨ' “A'mwe Juyarɨ nayaa maryawɨbwarɨma! A'mwe Anga Pimagɨnyarɨ kayaa'na maryawɨbwarɨma!” Aawa. Sara majai a'mwe sara yadɨvɨta sabwina avaaina maryawɨbwa'delyɨ.
ROM.2.12	Yɨ sare' da'dare'nesɨ. A'mwe yuya sara Ne Mozɨzare Kɨwɨnya' kunera pɨvakaavɨyara kayaa'nanya wagɨla sabura yadɨvɨ' yɨ sahwaraavɨna Kɨwɨnya sa' Gotɨyai myawɨri yada kyawɨbwarojɨ sahwara yɨwɨpɨ'dere. Nabaai a'mwe yuya sara Kɨwɨnya sa' kɨnɨnnakera Juyara kayaa'nanya wagɨla sabura yadɨvɨ' yɨ sahwaraavɨna Kɨwɨnya sa' yawɨ'na yada saburɨna maryawɨbwaradere. 
ROM.2.13	Sare' dare'nesɨ. A'mwe sara Kɨwɨnya sabwi kadɨka yaasɨwa' wɨ'nadɨvɨsara Gotɨyarɨna yɨda'maraangera Gotɨyarera yɨma'nadɨvɨ' mɨ'. Aawa. A'mwera yune Kɨwɨnyabwi mɨdɨbɨzɨ kwajɨ a'mwe dazaraavɨna Gotɨyai kudathɨkere “A'mwe yɨda'maraangelyɨ. Nɨmɨrelyɨ.” Kɨrɨ' sarera mamwaalyɨgasare.
ROM.2.14	Nabaai sare' dare'nesɨ. Ajɨmya yuyangɨya pwara Kɨwɨnya sa' maayara kunnya sɨmunya sabwi mɨdɨdɨvɨ' Kɨwɨnya pimagɨnya sa' dɨnɨke' mɨdɨnapɨjɨyagaa' yɨ Kɨwɨnya sa' maayara sara yadɨvɨsa'na kumɨre sɨmunyai gamɨ sai kumɨre Kɨwɨnyabulyɨ. 
ROM.2.15	Sahwara kumɨre mwaalyabwina dara wɨjɨwaainadesɨ. Kumɨre sɨmunyavɨ Gotɨyai Kɨwɨnya' dɨnɨke'ne yɨdavakengɨ sɨmunyavɨ wakakengɨ. Yɨ kumɨre sɨmunyai tewaanyai wɨvadaihɨrakya' jalɨkurakaderera. Yɨ pɨgaa' kumɨre yawɨsa kumɨre yadɨvɨta sabwina “Kayaa'na yɨwaa,” jɨda'nadengɨ. Pɨgaa' kumɨre yawɨsa kumɨre yadɨvɨta sabwina “Tewaanya yɨwaa,” wɨdathengɨ. 
ROM.2.16	Gotɨyai dɨvi yɨrɨka pɨrɨkɨ yawɨbwarya'nerɨ Kɨraazɨtɨyai Jizaazarɨ kumwaaihojɨ sasarebaaibɨ' sahwai yuya lɨka yulya'de sabura a'mwera sara yawɨ'dɨvɨsanna maryawɨbwaradelyɨ. Nɨmɨ yagaala tewaanya' dadɨnya' yagaala sa' kɨnɨnnakevɨnyɨ.
ROM.2.17	Nabaai gɨmɨ, “Juyai,” wo'nɨkeigɨ daaka! Gotɨyare Kɨwɨnya sabwi kɨnɨnnakeigɨ Gotɨyarɨna dɨragɨnna daa'dɨnyaigɨ daaka! Saigɨnyɨna yaya' munyaba ke'banna makidɨ “Nemɨ Gotɨyareinera,” dadɨnyaigɨ daaka! 
ROM.2.18	Gotɨyare Kɨwɨnya saburɨdaa'nyɨ gɨzɨwaakesa'na yawɨrangadɨnya'na Gotɨyare sɨmunya' sɨdu'nakeigɨ, nabaai yɨda'nanya sabwina pɨburaavɨ wavɨla'devwina gima'nadeigɨ daaka! 
ROM.2.19	Gɨmɨ Juyaigɨ dɨragɨnna dara yawɨ'dɨnyɨ “Sɨmunya sabwi tɨvi'na maa'mwa. Gotɨyarɨ myawɨryaraavɨ tɨbɨnyaraavɨ tuta tewaanyarɨ' wi'na yɨbwarɨdaakwɨdeinyɨ. A'mwe jɨhɨnyavɨ mwaaihasaraavɨna nɨmɨ kumɨre dɨ'baakeinyɨ. 
ROM.2.20	Gotɨyarɨna a'mwe sɨmunya maayaraavɨ yɨwɨryamaryadɨnyainyɨ. Nɨmɨ Kɨwɨnyaburɨne kaimɨraaya maalɨkebɨsaraavɨre wɨjɨwaakadɨnyainyɨ. Gotɨyare Kɨwɨnya saburɨ aaya kaavɨla kunya yawɨta sasɨ yɨ nebulya'nanyasɨ kɨnɨnnakeinyɨ mwaaihe'ne'nanyɨra.” Sara dadɨnyaigɨ daaka! 
ROM.2.21	Sasarevɨdaa'nyɨ sasareigɨ a'mwe pwaraavɨ wɨjɨwaakadɨnyaigɨ gɨmɨ saigɨnyɨ yɨjɨwaakɨdɨnyaigɨ midaaka! “A'mwe sara kuka nyɨpɨka!” dadɨnyaigɨ gɨmɨ kwaigɨ kuka myadɨnyaigɨ daa! 
ROM.2.22	“A'mwera a'mwengɨ ata nalɨmwabɨthɨka!” dadɨnyaigɨ nabaai gɨmɨ kwaigɨ ata malɨmwagyadɨnyaigɨ daa! Gɨmɨ gotɨya kwaasɨyaraavɨna a'mwa'mweraavɨna sɨmɨlɨka wimwaaihɨnyaigɨ gɨmɨ saigɨ a'mwa'mwa-angengɨ gɨlyɨvɨta kuka myɨjɨvanɨgɨ? Sare'na gɨrɨkita'nanya kɨnɨnnakeigɨ midaaka! 
ROM.2.23	Gɨnnya yaya' munyaba ke'banna makinadɨ yɨlaaya'na “Nɨmɨ Gotɨyare Kɨwɨnyabwi kɨnɨnnakeinyɨra,” dɨvanɨgɨnyaigɨ Kɨwɨnya sabwi sekɨvalapari'ma'manɨgɨnya sasare saburɨ Gotɨyarɨne yaya' kwaakeba bamakwalaawia myɨjɨvanɨgɨ? 
ROM.2.24	Sare' dare'nesɨ. Sarɨmɨ sara yɨvanɨgasa'na Gotɨyare bukuya' dara dɨnɨkabaaibɨkɨ “Sarɨnnyaburɨna ajɨmya yuyangɨyara Gotɨyarɨne yayavɨ yagaaibɨraizɨka yɨvanɨga'.”
ROM.2.25	Sare' dare'nesɨ. Gɨmɨ Juyaigɨ Kɨwɨnyaburɨ mɨdɨdɨzaigɨ “Gotɨyarelyɨra,” yɨbwarɨdaakwia'ne' gɨmɨre kɨlaakejɨ' gurya daya sabwi nawɨ'nyabulyɨ. Kɨrɨ' gɨmɨ Kɨwɨnyabwi sekɨvalapari'ma'dɨzaigɨ gɨmɨre kɨlaakejɨ' gurya madaya yɨnɨkejɨ'bɨta sajɨ' yɨma'nadezɨkɨra. 
ROM.2.26	Yɨ sarevɨdaa'nyɨ a'mwe pwarɨ kɨlaakejɨ' gurya madaya yɨpɨjai, sai Kɨwɨnya tewaanya sabura mɨdɨnajai yɨ Gotɨyai “Sahwai kɨlaakejɨ' gurya da'nɨkerɨ wɨmwaaihɨwa!” dathei midaaka! 
ROM.2.27	Gɨmɨ Kɨwɨnyavɨne pɨkarya' kɨnɨnnakeigɨnyɨ. Nabaai gɨmɨnyɨ kɨlaakejɨ' gurya gɨthavesaigɨnyɨ. Sare kɨrɨvɨ Kɨwɨnyabwi pari'ma'dɨnyaigɨnyɨ. Yɨ savɨdaasɨ a'mwe pwarɨ kɨlaakejɨ' gurya madaya yɨpɨja' gamɨ sai Kɨwɨnya sa' nayaa pada'galamɨdɨnajai gɨmɨnyɨ jɨdata gyatheigɨnyɨra. 
ROM.2.28	Sare' dare'nesɨ. A'mwe pwai Yɨta Juya savaakɨdaasai kɨlaakejɨ'na ku'maayaba Juya mwaaide sai Juya nebulai mɨ'. Yɨ ku'maayaba kɨlaaka gurya daya yadɨvɨta sai Juya nebulai mɨ'. 
ROM.2.29	Aawa. A'mwei sɨmunyavɨna kɨma'nyawɨ Juya mwaalajai, sai Juya nebulya'nanyalyɨ. Yɨ nabaai kɨlaaka gurya daya sabwi sɨmunyavɨnebulyɨ. Gotɨyai pware sɨmunya' wanganaka “Nɨmɨrelyɨ,” yawɨ'dei kɨlaakevɨna mɨ'. Sa' yune pɨkarya yɨda'nɨka saburɨna mɨ'. Sa' Gotɨyare Kuryarɨnanyɨra. A'mwei sara yojɨyarɨ a'mwera yɨlaaya mwi yɨpɨ'de kɨrɨ' sarɨ Gotɨyai yɨlaaya wiadelyɨra.
ROM.3.1	Sarevɨdaasɨ Juyara a'mwe pwaraavɨ gareburɨdaasɨ wavɨla'manɨgava? Kɨlaaka gurya daya sangɨ nawɨ'nya berɨ' yɨma'nadengaka? 
ROM.3.2	Akai! Nawɨ'nya dala pɨnɨnna pɨnɨnnanya warɨkengɨ. Aaya pɨrɨ'nanya' daresɨ. Juyara kumɨ sara maremwaalya'ne Gotɨyai gamɨre yagaalya wɨjayaakengɨ. 
ROM.3.3	Sare' gatha'darevɨnaka? Juya pwara malɨmwagyara yagaala dangɨ mamɨdɨnye'. Sasare'na kumɨre kayaa'nanya dazabwi Gotɨyare nebulya'nanya' dathɨwagathevwi daaka! Gotɨyai nebulya'nanya' dɨragɨnna kuna malɨmwagi yadei daaka! 
ROM.3.4	Arɨkewɨnyɨ. A'mwe gazaizai kwaasɨ dazai kɨrɨ' Gotɨyai nebulya'nanyalyɨ. Sabaaibɨ' gamɨnyɨna Gotɨyare bukuya' dara dɨnɨ'
ROM.3.4	“Gɨmɨ wɨda'gɨzɨyagaa' ‘Yɨda'maraangelyɨ,’
ROM.3.4	A'mwe yuya sara yawɨpɨ'de'nanyɨ.
ROM.3.4	Gɨmɨre yawɨbwasa'negaa'
ROM.3.4	Yɨnɨga davɨla'deigɨnyɨ.”
ROM.3.5	Nemɨre kayaa'nanya sabwi Gotɨyare nawɨ'nya yɨda'maraanga saburɨ ku'maayaba marima'naabazabwine'na berɨ' gara daazɨwona! Nɨmɨ a'mweinaavɨre kunya nemɨre saburɨna mɨdɨdɨ dara dɨdeinyɨ daaka! Sare'na Gotɨyai nerɨvɨkɨrya'nei nemɨre kayaa'nanya sabwina sɨnna tɨka wɨdasa'ne daanga be'na nejaavadelaka? Sahwai yɨda'maraangei mɨka! 
ROM.3.6	Sasarebwi arɨkewɨnyɨ. Gotɨyai yɨda'maraangebwi mya yajɨ kwajɨ Kwaaka davakɨyaraavɨ sasara myai gara yawɨrannelaka! 
ROM.3.7	Sare' dare'nesɨ. Pwara dara dɨna “Nɨmɨre kwaasɨ yagaala sa' Gotɨyare yagaala nebulya'nanya' ku'maayaba marima'naabathesɨ. Yɨ daza' sara yojɨ gamɨnne yaya' munyaba makɨladesɨ. Sare'na ga'dareburɨ nyɨdɨvanɨ'? ‘Gɨmɨ waginakeigɨnyɨra.’ Sara jɨdavaka nɨmɨnyɨ daanga nyɨjaavanɨke' be'neka?” 
ROM.3.8	Sara dɨpɨja' sarevɨdaa'nyɨ kwaasɨ yawɨta dara dɨpɨ'de'nanyɨ “Yarala, nemɨ kayaa'nanya sabwi yaana! Yɨ savɨ tewaanya sabwi yɨma'nade'na kayaa'nanya sara yaana!” Nabaai sasare sabwi nawɨ'nya' daa! A'mwera pwara nemɨnyɨna bɨraiyagaala kwaasɨ dara nedɨvanɨga' “Yagaala Kɨraazɨtɨyareraavɨre' yɨ sasaresɨ.” Sasareraavɨ Gotɨyai daanga wɨjaavadelyɨ. Nabaai tɨvɨkɨta sa' yɨdasasɨ.
ROM.3.9	Yɨ gatha'darevɨnaka! Nemɨ Juyaina a'mwe pwaraavɨ wavɨlavaanneina dɨngaka! Aawa nebulyasɨ. Sare' dare'nesɨ. Nemɨ jɨdasa'na tɨvi'na dɨwo “Yɨ yuyaina wagɨlyavɨ kwaakewɨ mwaaihoinera Juyainajɨ Anga Pimagɨnya (Gɨrikɨya) kwarajɨ.” 
ROM.3.10	Sabaaibɨ' dara dɨnɨkesɨ.
ROM.3.10	Gotɨyaryaba yɨda'maraanga aane pwai kwai mɨ'.
ROM.3.10	Arɨkewɨnyɨ. Aane pwai kwai mamwaalyɨ'.
ROM.3.11	A'mwe pwai sɨmunya wɨwarɨkei mɨ'.
ROM.3.11	Gotɨyarɨna pwai bɨrɨbɨrya yɨvanɨkei mɨ'.
ROM.3.12	Yɨ yuyara Gotɨyarɨ yagalya'ma'mwaasare.
ROM.3.12	Yuyara yɨrakureva waryaanyara yɨma'nɨwaasare.
ROM.3.12	Nawɨ'nyabwi yade aane pwai mɨ'.
ROM.3.12	Sasarei aane pwai kwai mamwaalyɨ'.
ROM.3.13	Taalɨsavɨdaa'nyɨ gɨlebutɨrɨnya'bɨ' newinɨvanɨka wɨdadɨvɨsare.
ROM.3.13	Taalɨsasɨ kwaasɨ yagaala wɨdadɨvɨsare.
ROM.3.13	Naawɨnaanyare kwaamɨnya' a'mweraavɨ tamakadevaaibɨ'
ROM.3.13	Yagaala nabinabinya kayaaka yɨgalya'ne wɨdadɨvɨsare.
ROM.3.14	A'mweraavɨ kayaaka dɨragɨnna yɨgalya'ne
ROM.3.14	Yagaala kayaa'nanyanna paasiyagaala wɨdadɨvɨsare.
ROM.3.15	Yɨhukaannakera a'mwe tamya'nera
ROM.3.15	Yarai kaanyave'na yamaryadɨvɨsare.
ROM.3.16	Kayaaka yɨgalakya'nera wɨna yadɨvɨ'
ROM.3.16	Taanginya kwalaalya wɨjaaya'nera wodɨvɨsare.
ROM.3.17	Kwaamu'nanyaburɨne tusa' yawɨramaa'dɨvɨtara mɨ'.
ROM.3.17	Pwarajɨ avaaizɨmunyabwi ye'mwannamwaaidɨvɨtara mɨ'.
ROM.3.18	“Gotɨyai Naangelyɨra,” myawɨri yadɨvɨ'
ROM.3.18	Kumɨre tɨnnyaraavɨ Gotɨyarɨne lɨkebwi mwarika.
ROM.3.18	Gotɨyare bukuyavɨ sara dɨnɨkengɨ.
ROM.3.19	Nabaai sara dɨnɨkenna nemɨ yawɨ'mwo. Yuya Kɨwɨnya dɨnɨke nemɨ Juyaina saburɨ dalaangewɨ wɨla'nata yɨgoina sara ya'ne dɨnɨkengɨ. Sare' kɨrɨ' Juyainaavɨna dazabwi yɨhɨthɨwebwi yɨwetawakya warɨkesɨ. Sarevɨdaasɨ Gotɨyai yawɨbwata'negaa' nemɨrebwina “Juyarajɨ maanga bɨpaina yɨpɨka! Nabaai a'mwe yuyawɨnyara nɨmɨnyɨna yɨwetawakya sabwi kɨnɨnnakera mwaaibɨka!” daka Kɨwɨnya kɨnɨnnakeinaavɨ dalaangewɨ nemarulawakakeine. 
ROM.3.20	Sare'na darevɨnyɨ. Gotɨyare yawɨbwata'nebwina Kɨwɨnya sabwi mɨdɨnyavɨna “A'mwe yɨda'maraangeigɨnyɨ. Nɨmɨreigɨnyɨ,” Gotɨyai kɨlaa'naka aane pwarɨ kwarɨ wɨdathe' mɨ'. Aawa. Sare' dare'nanyɨ. Kɨwɨnya sabwi nemɨre wagɨla saburɨ yune'na neyɨbwarɨdaakuvanɨkesɨ sahɨrɨ'na.
ROM.3.21	Nabaai dahaa' Gotɨyai a'mweraavɨ gamɨre yɨda'maraanga sabwi gamɨnyɨ yɨda'maraangeraavɨ wɨmwaaihya'nebwi mi'na neyɨbwarɨdaakwakebulyɨ. Sa' kɨwɨnyabura mɨdɨnya'nevɨdaa'nyɨ mima'nyakesɨ. Aawa. Sa' pɨrɨvɨ yɨma'nakesɨ. Kɨrɨ' pɨkarya Kɨwɨnyasɨ Wɨ'nawɨjɨwakyaasaraavɨre dɨnɨkesɨ nawɨ'nya yɨda'maraanga dazabwina jalɨkurakɨnɨkesɨ. 
ROM.3.22	Yɨ Jizaazai Kɨraazɨtɨyarɨ lɨmwabɨzaraavɨna Gotɨyai “Yɨda'maraangeraavɨ nɨmɨreraavɨ wɨmwaaihɨma!” dathelyɨ. Yɨ lɨmwabɨza yuyaraavɨnesɨ. Sare' padaihasamaasabwi dare'nesɨ. A'mwe Juyarebwi nabinyabwi mɨ'. Anga naanga pimagɨnya pwai kwarebwi nabinyabwi mɨ'. 
ROM.3.23	Sare' dare'nesɨ. Yuya a'mwera Juyarajɨ ajɨmya yuyangɨyarajɨ wagɨlya'nebwi yadɨvɨsare. Gotɨyai byaanna dɨragɨnyasɨyaryaba menyaba mwaaihasare. 
ROM.3.24	Sasareraavɨ Gotɨyai yange'na tewaanna wɨgaimwada Kɨraazɨtɨyai Jizaazarɨ kamaryasaaba' sahwai ayahi mubya yamaarya'nei sara kya' Gotɨyai “A'mwe yɨda'maraangeihɨlyɨra. Nɨmɨreihɨlyɨra,” wɨdɨna. Sa'na sahwara mamubyadɨvɨsare. Sa'na Kɨraazɨtɨyarɨ sɨhumalesɨ. 
ROM.3.25	Sɨnnawɨ Gotɨyai Kɨraazɨtɨyarɨ dahɨlakakei balaka gamɨre tawe' a'mweraavɨre wagɨla sa' mubya'ne' walaabakesɨ. Gotɨyarɨ a'mweraavɨre wagɨlyabwina sɨnna tɨka wɨda'devulyɨ. Kɨraazɨtɨyarɨ lɨmwabɨzaraavɨna sɨnna tɨka sabwi mubamarasɨ'nya'nei balakelyɨ. Yɨ nabaai sasare saburɨ Gotɨyai “Nɨmɨ yɨda'maraangeinyɨ yɨda'na yadɨnyainyɨ,” neyɨbwarɨdaakwakebulyɨ. Sare' darevɨnyɨ. Kɨgaa' Gotɨyai kwaamu' kave yemwaaida a'mweraavɨre kayaa'nanyanna yeta sabwina wanganakɨna. 
ROM.3.26	Kɨrɨ' “ ‘Gotɨyai yɨda'maraangei mɨka!’ nadɨpɨdɨka!” daka dathahaasagaa' Gotɨyai “Nɨmɨ yɨda'maraangeinyɨ yɨda'na yadɨnyainyɨ,” daka sara neyɨbwarɨdaakwia'nei Kɨraazɨtɨyarɨ maryasaabakelyɨ. Sasare saburɨ Gotɨyai gamɨ sai yɨda'maraangerɨna neyɨbwarɨdaakwada yɨ a'mwe yuyara, Jizaazarɨ lɨmwagazarɨna “A'mwe yɨda'maraangelyɨ. Nɨmɨrelyɨra,” dadelyɨ.
ROM.3.27	Sarevɨdaasɨ Gotɨyai “Yɨda'maraangeihɨlyɨ,” nedake'na yɨ tusa' a'mweraavɨne yaya' makɨlya'nebwi gava warɨka! Yɨ wana aawaawa. Tuta sarɨ' kaanya mena tihɨ'nɨkesɨ. Tuta dazarɨkɨ berɨ' daharihɨ'narɨ'? Gotɨyare Kɨwɨnyabwi mɨdɨnya savɨ dɨngaka? Aawa, savɨna mɨ'. Aawa. Kɨraazɨtɨyarɨ lɨmwanga saburɨ sahɨrɨ' tuta sarɨkɨ galalɨmwamanɨ'. 
ROM.3.28	Sare' dare'nesɨ. Nemɨ dɨragɨnna dara dadaanyɨ “Gotɨyai a'mwei Kɨraazɨtɨyarɨ lɨmwagazarɨ dɨvanɨkelyɨ ‘A'mwe sai yɨda'maraangelyɨ. Nɨmɨrelyɨra.’ ” A'mwe Kɨwɨnyaburɨna yaamɨjɨ yune mɨdɨnajarɨna Gotɨyai sara majadelyɨ. 
ROM.3.29	A'mweraavɨne yaya mamakɨlya'ne' pɨbwi darɨka? Dare' jawɨrila! Gotɨyai sai Gotɨyai Juyaraavɨnannei daaka! Ajɨmya yuyangɨyarajɨyaraavɨne Gotɨyai midaaka! Yayo! Gotɨyai sai ajɨmya yuyangɨya pwara kwaraavɨjɨnelyɨra. 
ROM.3.30	Gotɨyai gave pwaina naangelyɨ. Sarevɨ Juyara kɨlaakejɨ' gurya da'dɨvɨsara Kɨraazɨtɨyarɨ lɨmwabɨzaraavɨna “Yɨda'maraangerera,” dada nabaai ajɨmya yuyangɨyara kɨlaakejɨ' gurya madayadɨvɨsara Kɨraazɨtɨyarɨ lɨmwabɨzaraavɨnajɨ avaaina dɨvanɨkelyɨ. 
ROM.3.31	Sarevɨdaasɨ lɨmwanga dazavɨ yɨda'maraangeina yɨma'nadaanya'na Kɨwɨnya sabwi dathathɨvaimanɨgona? Arɨkewɨnyɨra. Aawa. Kɨwɨnyabwi nebulya'na yɨda'na marɨdaakwia yɨvanɨgo.
ROM.4.1	Sarevɨdaa'nyɨ kɨlaa'naka Juyainaavɨre Ne sɨnnawɨnyai Evɨraamɨmɨ “Yɨda'maraangeigɨnyɨ. Nɨmɨreigɨnyɨ,” wɨjaakebwina gara daazɨwona? 
ROM.4.2	Sare' dare'nesɨ. Ne Evɨraamɨ tewaanya yaakenna Gotɨyai “Yɨda'maraangeigɨnyɨra,” dazɨ kwajɨ Evɨraamɨ gannya yaya' munyaba kamakɨladɨka! Sare' mɨka! Aawa. Yɨ Gotɨyarɨna aawa. 
ROM.4.3	Sare' Gotɨyare bukuya' gara dɨnɨkavaka? Sa' dara dɨnɨ' “Evɨraamɨ Gotɨyarɨ wɨ'nalɨmwanna kya' yɨ Gotɨyai gamɨnyɨna yawɨrakelyɨ ‘Sare'na sahwai yɨda'maraangerɨ wɨmwaaihɨwa.’ ” 
ROM.4.4	Nemɨ yawɨ'daanyɨ “A'mwei pware wawɨnya yada nɨgwia maa'de tɨvɨkɨta sa'na nemɨ ‘Sɨhumalesɨra,’ yawɨ'daa mɨ'. Aawa. ‘Sa' wawɨnya yadɨvɨsabanna wɨjaavadɨvɨkɨ,’ yawɨ'daanyɨ.” 
ROM.4.5	Yɨ nabaai a'mwei Gotɨyai yɨlaaya wia'nei yɨda'maraangei yɨma'nya'nei kɨwɨnyaburɨna wawɨnya mi yajai sai, gamɨ Gotɨyarɨ yawɨralɨmwanna “Kɨwɨnyaburɨna yuna navɨkerɨna Gotɨyai ‘Yɨda'maraangeigɨnyɨ gɨmwaaihɨma!’ dannelyɨ.” Sahwai sara yawɨralɨmwagaza'na Gotɨyai yawɨ'delyɨ “Yawɨralɨmwamwake'na sahwai yɨda'maraangerɨ wɨmwaaihɨwana.” (Sare' sɨhumalesɨra.) 
ROM.4.6	Nabaai Ne Devitɨ kwalyɨ a'mwei wawɨnya yakenna myawɨryarɨna Gotɨyai “A'mwe yɨda'maraangerɨ wɨmwaaihɨwa,” yawɨ'derɨna “A'mwe sai yɨlaaya yada tewaanaanga yɨnɨkelyɨra,” jaakabaaibɨsasɨ. 
ROM.4.7	Dara dɨnɨ'
ROM.4.7	“A'mwe datha'darera yɨlaaya yɨvanɨgasare.
ROM.4.7	‘Gotɨyai kumɨre yɨwetawakya marasɨ'nakere.
ROM.4.7	Kumɨre wagɨlyangɨ duimwagasɨ'na yakere.’
ROM.4.8	Naangei ‘Wagɨlyabwi kɨnɨnnakelyɨ,’ dɨragɨnna myawɨryajai
ROM.4.8	Yɨ sare'na a'mwe dazai yɨlaaya yada tewaanaanga yɨnɨkelyɨ.”
ROM.4.8	Sara dɨnɨkesɨ.
ROM.4.9	Sarevɨdaasɨ yɨlaaya sasarebwi a'mwe kɨlaaka gurya da'nadɨvɨta gaveraavɨne' daaka! Nabaai kɨlaaka gurya madayɨnɨka sara kwaraavɨne' midaaka! Sare' dare'nesɨ. Nemɨ dara dadaanyɨ “Evɨraamɨ lɨmwagaryaake'na Gotɨyai jaakelyɨ ‘Yawɨralɨmwamwake'na yɨda'maraangerɨ wɨmwaaihɨwana.’ ” 
ROM.4.10	Gotɨyai sara jaakegaa' Evɨraamɨ ga'dara mwalyaakelaka? Kɨlaakejɨ' gurya mena da'nɨkerɨ dɨngaka? Kɨlaakejɨ' gurya madayarɨ dɨngaka? Yɨ kɨlaakejɨ' gurya da'nɨkerɨ mɨ'. Aawa. Kɨlaakejɨ' gurya madayarɨnyɨra. 
ROM.4.11	Kɨlaakejɨ' gurya madayavɨ Evɨraamɨ Gotɨyarɨ yawɨralɨmwagake'na “Yɨda'maraangerɨ wɨmwaaihɨwa,” jaakevɨne dakya'ne', yɨ dɨvidaa'nyɨ a'mweraavɨ wɨjɨwaainya'ne' sahwai kɨlaaka gurya daya'nebwi maryaake'nanyɨ. Yɨ sarevɨdaa'nyɨ a'mwe yuyara, lɨmwabɨzara kɨlaaka gurya mada'nyaraavɨne aaya mudɨ'nanyai aatalyɨ. Sahwara Evɨraamɨ yaakabaaibɨ' Gotɨyarɨ lɨmwabɨzara Gotɨyai “Yɨda'maraangeihɨrɨ yɨhɨmwaaihɨma!” wɨdatherera. 
ROM.4.12	Nabaai a'mwe kɨlaaka gurya da'nadɨvɨsaraavɨ pwaraavɨ kwɨyakwalaangelyɨ. Yɨ kumɨ kɨlaaka gurya yaasɨwa'na da'nadɨvɨtaraavɨna mɨ'. Aawa. Gurya da'nɨkera Evɨraamɨmɨre sɨvikwajɨkevɨ mɨdɨdɨvɨ' yɨ neyakwalaanga sahwai gurya madayavɨ Gotɨyarɨ lɨmwagyaakabaaibɨ' yɨ sahwara dɨragɨnna lɨmwamanɨgasaraavɨnanyɨ.
ROM.4.13	Sare' dare'nesɨ. Kɨwɨnyaburɨna mɨ'. Gotɨyai yune naanga nebulya'na Evɨraamɨmɨjɨ gamɨre yɨsiwiaraavɨjɨ dara wɨdɨna “Kwaaka yuyava' yɨhɨzaavɨdeinyɨ.” Yune naanga nebulya'na wɨja' kɨwɨnyabwi mɨdɨnyavɨna mɨ'. Aawa. Gotɨyarɨ yawɨralɨmwanna yada Gotɨyai “A'mwe yɨda'maraangelyɨ. Nɨmɨrelyɨ,” dake'na yune naanga nebulya'na wɨjaake'nanyɨ. 
ROM.4.14	Yɨ sare' dare'nesɨ. Kɨwɨnyabwi mɨdɨdɨvɨsara dazahwarana yuya sa Gotɨyai yune naanga nebulya wɨja maapɨjɨ kwajɨ lɨmwange'ne' yaasɨwa' warɨna yadesɨ. Nabaai yune naanga nebulya'nanya daza' kayaaka kyɨgaladɨka! 
ROM.4.15	Sare' dare'nesɨ. Gotɨyare Kɨwɨnya' galazekɨvaibɨzaraavɨna Gotɨyarɨ sɨnna tɨke' wɨda'da daanga wɨjaaya'ne' Kɨwɨnyasɨ. Nabaai kɨwɨnya pɨnɨ maaya savɨ yɨ nabaai kɨwɨnya galazekɨvalyabwi mwarika.
ROM.4.16	Sarevɨdaa'nyɨ a'mwera Gotɨyarɨ yawɨralɨmwangebwi yune naanga nebulya'na wɨdadelyɨ. Gotɨyai “Yange'na gaimwanna yɨma!” daka Evɨraamɨmɨ gyakwalaanga yuyaraavɨna sɨhumale' wɨjaaya'ne'na yune naanga nebulya'na wɨja' dɨragɨnna wa'de'nanyɨ. Sahwara lɨmwabɨzara maapɨ'dere. Daza' Evɨraamɨmɨre yɨsiwiara Kɨwɨnyabwi kɨnɨnnaka gaveraavɨne'na mɨ'. Aawa. Evɨraamɨ sara yaakabaaibɨ' yuyara lɨmwabɨza'na Evɨraamɨmɨrera yɨma'nɨgata kumɨ sara kwarajɨ maapɨ'dere. Evɨraamɨ sai aaya mudɨ'nanyai lɨmwagaazaina yuyainaavɨ aatalyɨ. 
ROM.4.17	Gotɨyare bukuya' dɨnɨkabaaibɨsasɨ. Gɨmɨnyɨ anga naanga pimagɨnya kwalaalyangɨna kwɨyakwalaanga'neigɨnyɨ gɨthakɨwa. Sare' Gotɨyai dara yawɨrakelyɨ “Lɨmwabɨzaraavɨne kwɨyakwalaangelyɨra.” Gotɨya sarɨ Evɨraamɨ yawɨralɨmwagakelyɨ. Dɨragɨnya sahwai a'mwe bainɨkeraavɨ gaala sabwi wɨjaavadelyɨ. Nabaai sahwai dɨviya'nengɨna dahaa' tɨvi'na yɨma'nɨwakabaaibɨsangɨna dɨragɨnna dadelyɨ. Yɨ sasarerɨ Evɨraamɨ yawɨralɨmwagakelyɨ. 
ROM.4.18	Evɨraamɨ Gotɨyarɨ wɨ'naka sare' a'mwe gazarazara myemwaalyadapi kɨrɨ' sahwai yemwaaida yawɨralɨmwagakevɨdaa'nyɨ a'mwe anga naanga pimagɨnya kwalaalyangɨyaraavɨre kwɨyakwalaangei yɨma'nyɨna. Yɨ sarevɨ Gotɨyai sɨlɨngaamɨnyangɨna mena dakesɨ. Sabɨ' gɨmɨre jakwarava kumɨ sara yɨma'nɨpɨ'derera. Sara dɨnɨkevɨna sara yɨma'nyɨna yakesɨ. 
ROM.4.19	Evɨraamɨ gamɨre kwarame waanɨ aadɨretɨya aya kɨgaa'na gamɨre kɨlaakejɨ' bwaranya yawakɨnya'ne buwikɨ'nɨkejɨ' yawɨ'na. Yɨ Seraavɨre kɨlaakajɨ' kaimɨraaya mamaari yannejɨ' yawɨ'na yaka kɨrɨ' lɨmwanga sabwina makwaasa myakelyɨ. 
ROM.4.20	Lɨmwangebwi yagalya'mavakei mɨka. Sarevɨ Gotɨyai yune naanga nebulya'na wɨja' sahɨrɨ'na yawɨraka sɨmunya pɨrɨwaai yawɨrakai mɨ'. Aawa. Dɨragɨnna lɨmwagakelyɨ. Sarevɨ dɨragɨnya yɨvaimwannyai mwaalaka “Gotɨyai byaannakelyɨ,” dakelyɨ. 
ROM.4.21	Yɨ dara dɨragɨnna mena yawɨrakelyɨ “Gotɨyai yune naanga nebulya'na nyɨdɨwake' yɨnɨga yannelyɨ. (Sare'na kaimɨraayarɨ yawakɨna'mujɨ kwalaalyaraavɨre kwɨyakwalaangeinyɨ yɨma'nɨdeinyɨ.)” 
ROM.4.22	Nabaai dɨragɨnna lɨmwagakevɨdaasɨ Gotɨyai dakelyɨ “Yɨda'maraangei nɨmɨrerɨ wɨmwaaihɨwa.” 
ROM.4.23	Yagaala daza' “Yɨda'maraangei nɨmɨrerɨ wɨmwaaihɨwa,” gamɨ gaverɨne'na yɨda'nɨka'na mɨ'. 
ROM.4.24	Aawa. Gamɨ kwarɨnajɨ nemɨ kwainaavɨnajɨ yɨda'nɨke'nanyɨ. Nemɨ saina Gotɨyai Jizaazarɨ nemɨre Naangerɨ mena baryarɨ ayahi yɨdɨkaavakerɨ lɨmwagaazainaavɨna Gotɨyai dannelyɨra “Yɨda'maraangeraavɨ nɨmɨreraavɨ wɨmwaaihɨwa.” 
ROM.4.25	Jizaazai sahwai nemɨre wagɨla sa marasɨ'nya'nerɨ balya'nerɨ maryasaabakei bwalabalakelyɨ. Yaka Gotɨyai nemɨnyɨ “Yɨda'maraangeihi nɨmɨreihɨlyɨra,” neja'nerɨ ayahi yɨdɨkaavakelyɨ.
ROM.5.1	Kɨraazɨtɨyarɨ mena lɨmwagovɨ Gotɨyai nemɨnyɨna “Yɨda'maraangeihɨrɨ nɨmɨreihɨrɨ yɨhɨmwaaihɨwa,” nedakevɨdaa'nyɨ Gotɨyare kwaamu'nanyavɨ avaaizɨmunya Gotɨyalyɨ ye'mwannamwaaiho. Yɨ nemɨre Naangei Jizaazai Kɨraazɨtɨyai nayaa yakevɨ avaaizɨmunya Gotɨyarɨjɨ neye'mwamanɨ'. 
ROM.5.2	Kɨraazɨtɨyarɨ lɨmwagovɨ sahwai yange'na gaimwanga sɨhumalevɨ nemɨ daako savɨ gave pwainanyai nemɨre tusa' basamakulakelyɨ. Nabaai Gotɨyare byaanna dɨragɨnyavɨ nayaa pada'galaye'mwannamwaala yaade'na yɨlaaya yadaa Gotɨyarɨna dɨragɨnna yemwaaimanɨgo. Sarevɨ nemɨnyɨ yɨlaaya neyɨgaimanɨ'. 
ROM.5.3	Nabaai nemɨ yune savɨnanna yɨlaaya myɨ yaanneinera. Aawa. Nemɨnyɨ taanga neyɨma'nɨvanɨka sabwi kɨbwinajɨ yaanne'na nemɨ yɨlaaya yɨna. Nemɨ yawɨ'manɨgo. Taanga maa'manɨgo daza nemɨnyɨ dɨragɨnya yɨvaimwanga neyɨvanɨkengɨ. 
ROM.5.4	Yɨ nabaai nemɨ dɨragɨnya dara mwalaaja' yɨ nabaai Gotɨyai dara wanganannelyɨ “Yaamɨjɨya saburɨ yɨnɨga wi'nanyara midaaka!” Yɨ nabaai Gotɨyai “Yaamɨjɨya saburɨ yɨnɨga wi'nanyarera,” dɨna yaja' yɨ Gotɨyaibɨsaina yɨma'nya'neina yemwaala yadaanyɨ. 
ROM.5.5	Nabaai nemɨ yemwalaaja' yɨ nemɨre sɨmunya savɨna wagɨla nevwa'nadeina mɨ'. Kurya Tewaanyai, Gotɨyai yanga nejaavadei dara neyɨbwarɨdaakuvanɨ' “Gotɨyai gamɨre kale nawɨ'nyabwi nemɨre sɨmunyavɨ neyekuramwaaihɨvanɨ'.” Sare'na yemwalaaja sɨmunya sa' wagɨla nevwa'nade' mɨ'. Sara yɨma'nadesɨ.
ROM.5.6	Nemɨ tewaanya ya'neina dɨragɨnya maayaina kuna mwaaidori Gotɨyai sara dahɨlakaka dazahɨgaasagaa' nemɨ Gotɨyarɨ bule'na wɨjavadaanyainaavɨna ayahi nemaarya'nei nemɨnyɨneba Kɨraazɨtɨyai balakelyɨ. 
ROM.5.7	Sare' dare'nesɨ. Pwai kwai a'mwe Kɨwɨnya mɨdɨderɨneba baladei dɨngaka! Naangaangesɨ. Dare'nesɨ. A'mwe pwaina pwainanyai a'mwe nawɨ'nyarɨna pwaraavɨ yɨnɨga wɨgaimwaderɨna sai sɨmunya dɨragɨnna yojɨ padaihasamaarya'nei sahwarɨneba baladei dɨngaka? 
ROM.5.8	Sare' kɨrɨ' Gotɨyai gamɨre kale wia'nebwi nemɨnyɨnebwina dara neyɨbwarɨdaakuvanɨkesɨ. Sahwara kayaa'nanyanna yadɨvɨsara kuna mwaaidapi yɨ Kɨraazɨtɨyai kumɨnyɨneba balakelyɨ. 
ROM.5.9	Yɨ Kɨraazɨtɨyare tawe' dɨma'nakevɨ Gotɨyai nemɨnyɨna “Yɨda'maraangera nɨmɨreraavɨ wɨmwaaihɨwa,” dakevɨdaa'nyɨ yɨ dɨragɨnna nebulya'na yawɨ'manɨgo. Gotɨyare sɨnna tɨke' yawɨbwata'nerɨkɨ Kɨraazɨtɨyai nevadaihasamaarade'nanyɨ. 
ROM.5.10	Sare' dare'nesɨ. Sɨnnawɨ nemɨ Gotɨyarɨ yɨkamaanga mwaaidori gamɨre Gawaalɨvaangei balakevɨ, yɨkamaanga sabwi aaya wo'dalasɨ'na yaka yɨ nemɨnyɨ Gotɨyalyɨ avaaizɨmunya' ye'mwagakya neya'. Avaaizɨmunya' ye'mwagakya neyakevɨdaa'nyɨ dɨragɨnna nebulya'na yawɨ'manɨgo. Kɨraazɨtɨyai gaalyai mwaalɨkevɨ Gotɨyare sɨnna tɨkevɨna kuna nevadaihasamaaradelyɨ. 
ROM.5.11	Nabaai yune sahɨrɨ'nanna mɨ'. Aawa. Nemɨre Naangei Jizaazai Kɨraazɨtɨyai nemɨnyɨ Gotɨyarɨjɨ avaaizɨmunya mena neye'mwagaka sarevɨ dahaa' nemɨ a'mweraayaba Gotɨyarɨ yɨlaaya yɨvanɨgo.
ROM.5.12	Sarevɨ nemɨ yawɨ'manɨgo. A'mwe pwai kayaa'nanyabwi yaaka sasare saburɨna Kwaakevakɨyainaavɨre sɨmunyavɨ kayaa'nanyabwi yɨma'nakesɨ. Nabaai kayaa'nanyabwi balyaburɨ makabakesɨ. Sabaaibɨ' a'mwe yuyara kayaa'nanya yadɨvɨsavɨ balyabwi a'mwe yuyaraavɨ maa'desɨ. 
ROM.5.13	Sare' dare'nesɨ. Gotɨyai Kɨwɨnya' mujaayadɨ'nyɨyagaa'na yɨ dazagaa' Kwaakevakɨ kayaa'nanyabwi waryaakesɨ. Kɨrɨ' Gotɨyare Kɨwɨnya' maayavɨ, yɨ kumɨ kayaa'nanya yadɨvɨsanna Kɨwɨnya' jɨda'da mɨ'. 
ROM.5.14	Aawa. Sare' kɨrɨ' balyabwi Aataamɨmɨregaa'daa'nyɨ waraka Mozɨzaregaa'na kuna bwarakesɨ. Yɨ balyabwi a'mwe yuyaraavɨ galavɨla'nɨkesɨ. Yuyaraavɨ maremwaainɨkesɨ. Aataamɨ Gotɨyai dɨragɨnna wɨja' pari'mavakabaaibɨsavɨ ne sɨnnawɨnya kutabanya mavari'mayɨ yaata sara kwaraavɨjɨ balyabwi galavɨla'na yaakere. Aataamɨ sahwai a'mwe dazai dɨvidaasɨ yɨma'naabyarɨna Kɨraazɨtɨyarɨna ke'ba'nanya'bɨsalyɨ.
ROM.5.15	Kɨrɨ' yɨ Aataamɨmɨ yaaka yɨwetata sasɨ yɨ Gotɨyai gaimwanga yade sɨhumale sa' yange' Gotɨyai “Yɨda'maraangeihi nɨmɨreihɨrɨ yɨhɨmwaaihɨwa,” nedadesɨ avaainanyawaai mɨ'. Aawa nebulyasɨ. Sare' dare'nesɨ. A'mwe gave sare wagɨlyavɨ yɨ a'mwe kwalaalyara baidɨvɨkɨ. Gotɨyare yanga gaimwanga tewaanyasɨ sɨhumale' yanga wɨjaayasɨ balya saburɨ naanna wavɨlavɨkewaalyɨ. Yada a'mwe kwalaalyaraavɨ naangaanga yɨma'nɨgodesɨ. Gaimwanga yada sɨhumale' yanga wɨjaaya sa' a'mwe gave pwainanya Jizaazai Kɨraazɨtɨyai sahwarevɨ maa'manɨgo. 
ROM.5.16	Nabaai a'mwe gave sare wagɨlya' yaake'bɨ' sɨhumale' wɨjaaya sa' avaainanya' mɨ'. Aawa nebulyasɨ. Sare' dare'newaalyɨ. Pɨrɨ' daresɨ. A'mwe dazai yɨwetata pɨrɨ'na yaakevɨ yawɨbwasa'na Gotɨyai jɨdata dakɨna. Pɨrɨ' daresɨ. A'mwera yɨwetata kwalaalya yadaapiyangɨ Gotɨyai gaimwanga yade sɨhumale'na marasɨ'nada “A'mwe yɨda'maraangeihɨlyɨ,” wɨdɨvanɨ'. 
ROM.5.17	Sare' dare'nesɨ. A'mwe gave sare yɨwetasavɨ yɨ gave sarɨna balyabwi yɨma'naabaka gaai maremwaaida yɨ a'mwe yuyaraavɨ galavɨlawakɨvanɨ'. Kɨrɨ' nemɨ dɨragɨnna nebulya'na yawɨ'manɨgo. Yanga gaimwanga tewaanya naangaangevɨjɨ sɨhumale' savɨ Gotɨyai “Yɨda'maraangeihɨlyɨ,” nedɨvanɨkevɨjɨ a'mwera maapɨjara gaala mwaaidɨvɨsavɨ a'mwe gave pwainanyai Jizaazai Kɨraazɨtɨyarɨna kingɨya mwaaibɨ'dere. Yɨ daza' balyaburɨ wavɨla'da yɨ naangaangesɨ.
ROM.5.18	Yɨ sarevɨdaasɨ yɨwetata gave sa' yaakevɨ a'mwe yuyaraavɨ Gotɨyai jɨdata dakɨna. Sarebaaibɨ' yɨda'maraanga gave sa' yakevɨ a'mwe yuyaraavɨ Gotɨyai “Yɨda'maraangeihi nɨmɨreihɨlyɨ,” dakɨna yada gaala mwaaihasare. 
ROM.5.19	Sare' dare'nesɨ. A'mwe gave sai yagaalya' galazekɨvalyaakevɨ a'mwe kwalaalyara kayaa'nanyaraavɨ wɨmwaaihake'nanyɨ. Sarebaaibɨ' a'mwe pwai Gotɨyarɨ mɨdɨnakevɨ a'mwe kwalaalyara yɨda'maraangeraavɨ wɨmwaaihade'nanyɨ. 
ROM.5.20	A'mwera kumɨre kayaa'nanyanna “Yɨwetata naangaanga naanna yadaanyaine. We'!” dɨnya'ne'na Gotɨyai Kɨwɨnyabwi dakɨna. Sara dakɨna kyaa' kayaa'nanya naangaanga yɨma'nakevɨ yɨ Gotɨyare yanga gaimwanga tewaanyabwi sasarengɨ naanna wavɨlavɨkebulyɨ. 
ROM.5.21	Kayaa'nanyabwi balyaburɨ marima'naabada yɨ dazavɨ a'mweraavɨ maremwaaidevaaibɨ' Gotɨyare yanga gaimwanga tewaanya sa' Gotɨyai “Yɨda'maraangeihɨlyɨ,” yawɨsa' marima'naabada yɨ dazavɨ sa' maremwaalannesɨ. 'mɨre Naangei Jizaazai Kɨraazɨtɨyarɨ nemɨ gaalyabwi ma'daa yuyagaa' yuyagaa' mwalaade'na yanga gaimwanga sa' maremwaala'nesɨ. Sara ya'ne' yanga gaimwanga tewaanya sabwi sasarengɨ wavɨlavɨkebulyɨ.
ROM.6.1	Sarevɨdaa'nyɨ nemɨ be yagaala daathevaka? “ ‘Gotɨyare yanga gaimwanga tewaanya' naangaanga yɨma'nana!’ dawaajɨ nemɨ kayaa'nanyabwi kuna yaade'nanyɨ,” daathe' daaka! 
ROM.6.2	Arɨkewɨnyɨra! Nemɨ Kɨraazɨtɨyarɨ lɨmwagona kayaa'nanya saburɨne dɨragɨnyavɨna baloina navɨka myawɨryadaa pɨzɨ'gwa sareburɨ kuna gatha'dara mwalaadeinaavaka! 
ROM.6.3	Dara myawɨranganyadɨvɨtaihi daa! Kɨraazɨtɨyai Jizaazarɨ bavɨtaazɨya mena neyeta saina, sahwalyɨ mena ye'mwannayɨrakuro saina yɨ sasare sabwi yuyaina bavɨtaazɨya ma'daa gamɨre balyabwi mena yɨrakuroinera. 
ROM.6.4	Sarevɨdaa'nyɨ bavɨtaazɨyavɨ nemɨ gamɨjɨ ye'mwannabaidaa yɨ Kɨraazɨtɨyarɨjɨ ye'mwannayɨrakuralɨkirakya neya'. Nɨmware byaanna dɨragɨnyasɨ kavi'nɨnnyavɨ Kɨraazɨtɨyarɨ yɨdɨkaavakabaaibɨ' “Gaala mudɨkevɨ kaanya yamaryɨpɨka!” daka neye'mwannayɨrakuraneyɨdɨkaavakeinera.
ROM.6.5	Sare' dare'nesɨ. Nemɨ gamɨjɨ yɨraku'daa gamɨ balakabaaibɨ' ye'mwannayɨrakurabaloina yɨ nabaai gamɨnyɨ yɨdɨkaavakabaaibɨ' nebwina neyɨdɨkaavadeinera. 
ROM.6.6	Sare' nemɨ dara yawɨ'manɨgo. Gotɨyai nemɨnyɨna “Kumɨre kɨlaakejɨkɨ kayaa'nanyabure dɨragɨnya' kayaaka yɨwawana!” kada' nemɨre sɨmunya aya yawaka sa' yɨsavɨri Jizaazarɨ tamesalyɨ ye'mwannabalakesɨ. Sarevɨ yɨ nemɨ kayaa'nanyabure wɨdayadaanyaina ayahi mamwalaanne'nanyɨ. Kayaa'nanyaburɨne dɨragɨnya' ayahi manemaremwaalanne'nanyɨ. 
ROM.6.7	Sare' dare'nesɨ. A'mwei mena balojɨyai kayaa'nanyabwi mamuwɨ'ma'nyɨ yadelyɨ. (Kɨraazɨtɨyarɨ lɨmwagabalojɨyarɨ kayaa'nanyabwi ayɨna mamaremwaalyɨ yannelyɨ). 
ROM.6.8	Yɨ nemɨ kayaa'nanyaburɨna Kɨraazɨtɨyalyɨ mena yɨraku'na, baloina mwalaajaina dara yawɨralɨmwadaanyainera “Nemɨ gamɨ kwalyɨ gaala yɨraku'na, mwalaadeine.” 
ROM.6.9	Sare' nemɨ dara yawɨ'manɨgo. Kɨraazɨtɨyarɨ bainɨkeraayawɨ mena yɨdɨkaavakei ayahi mabalyɨ yadelyɨ. Gamɨnyɨna balya' dɨragɨnya maayasɨ. Ayahi galavɨlavadei mɨ'. Gamɨnyɨ maremwaaladei mɨ'. 
ROM.6.10	Sare' dare'nesɨ. Sahwai balakevɨ nemɨre kayaa'nanyabwine'na gave pɨgaa' mena yune'na balakelyɨ. Yɨ balya dazavɨ gamɨ kayaa'nanyabure dɨragɨnyavɨ kayaaka yɨgalakelyɨ. Nabaai gaala mwaalɨkevɨ, Gotɨyarɨne yaya' munyaba makɨlya'nei gaala mwaaidelyɨ. 
ROM.6.11	Sarebaaibɨ' sarɨmɨ kwaihi sarɨmɨnyɨne'na nayaa dara jawɨrila! “Kayaa'nanyabure dɨragɨnyavɨna nemɨ bainɨkeinera. Dɨragɨnya savɨ kwaakewɨ mula'naraanneine. Aawa. Kɨraazɨtɨyai Jizaazarɨ wɨlamwaidaa Gotɨyarɨne yaya' munyaba makɨlya'neina gaala mwalaadeine.”
ROM.6.12	Sarevɨdaa'nyɨ sarɨmɨre sɨmunyavɨ kayaa'nanyabwi mɨdɨnya'neihi kayaa'nanya sabwi sarɨmɨre kɨlaakejɨ' baladezɨ' mamareyɨhɨmwaalanna! Kayaa'nanya sabwi nayɨhimwagi'nadɨka! 
ROM.6.13	Nabaai sarɨmɨre kɨlaaka yuyajɨkɨya sa kayaa'nanya saburɨna wana kayaa'na ya'ne sangɨ kuna mujaavɨpɨna! Aawa. Sarɨmɨre kɨlaaka yuyajɨkɨya sa yɨda'maraanga saburɨna wana nawɨ'nya ya'ne sangɨ duzaavɨnyɨla! Yɨ mena bainɨkeihi kuna mamwaalyeva ayɨna gaala mwaaihasarabɨsaihi Gotɨyarɨna sarɨmɨnyɨ nayaa duzaavɨnyɨla! 
ROM.6.14	Sare' dare'nesɨ. Kayaa'nanyabwi sarɨmɨre naangebwi mwaranna! Ayahi mamareyɨhɨmwaalannera! Sare' dare'nesɨ. Dahaa' sarɨmɨ Kɨwɨnyaburɨ kwaakewɨ mamwaalyɨga'. Aawa. Sarɨmɨ Gotɨyare yanga gaimwanga tewaanyaburɨ kwaakewɨ mwaaiha'.
ROM.6.15	Sarevɨdaa'nyɨ gara yaanneka? Nemɨ Kɨwɨnyaburɨ kwaakewɨ mamwaalyɨgo. Aawa. Gotɨyarɨ yanga gaimwanga tewaanyaburɨ kwaakewɨ mwaaiho. Yɨ sare'na kayaa'nanyabwi yaadeina dɨngaka! Arɨkewɨnyɨ. 
ROM.6.16	Sare' dara myawɨrijɨvanɨgava! Sarɨmɨnyɨ a'mwe pware yagaalya' mɨdɨnya'neihi yaasɨwa'wawɨnya'neihi wɨjaavɨnapɨjɨ yɨ sahwarɨ mɨdɨbɨzaihi sahware yaasɨwa'wawɨnyaihi dɨmwaalyideihɨlyɨ. Kayaa'nanya sabwi mɨdɨbɨzaihi sahɨrɨvɨ balyabwi yuna naanga dɨmaaryideihɨlyɨ. Gotɨyarɨ mɨdɨbɨzaihi sahɨrɨvɨ “Yɨda'maraangeigɨ nɨmɨreigɨnyɨ,” wɨja' dɨmaaryideihɨlyɨ. 
ROM.6.17	“Su! Su!” Gotɨyarɨ dare'na wɨdaana! Sɨnnawɨ sarɨmɨ kayaa'nanyabure yaasɨwa'wawɨnyaihi mwaalesaihɨlyɨ. Kayaa'nanyaburɨne dɨragɨnya' yɨhɨmaremwaalakeihɨlyɨ. Kɨrɨ' yagaala nebulya' yɨhɨzɨwaakesa' sarɨnnya sɨmunyavɨ wakadɨvɨsavɨ nayaa pada'galamɨdɨdɨvɨkɨ. 
ROM.6.18	Gotɨyai kayaa'nanyaburɨne kalavuzɨwawɨnya sabwi yɨhyarasɨ'naka “Yɨda'maraanga sabure kalavuzɨwawɨnyavɨ wɨdaayadɨvɨsaihi dɨmwaalyɨla!” yɨhɨthakeihɨlyɨ. 
ROM.6.19	A'mweihɨre sɨduta yawɨta sabwi dɨragɨnya nayaa myasɨ. Sarɨmɨ Gotɨyare yawɨta yarai myawɨranganyaihi mɨ'. Sarevɨna a'mweinaavɨre kunya yawɨta sabwi mɨdɨdɨ yaasɨwa'wawɨnyaraavɨreburɨne ke'ba'nanya' yɨhɨthɨwesɨ. Sare' dare'nesɨ. Sɨnnawɨ sarɨmɨre kɨlaakejɨkɨya sa kɨwɨnya galazekɨvala yɨma'nya'neihi gɨrɨkita'nanya saburajɨ kɨwɨnya galazekɨvala saburajɨ saburɨne yaasɨwa'wawɨnyajɨka wakesaihɨlyɨ. Yɨ dahaa' sarɨmɨre kɨlaakejɨkɨya sa tewaanya nawɨ'nyaanga yɨma'nya'neihi Gotɨyareihi, yɨda'maraangeburɨne yaasɨwa'wawɨnyajɨka nayaa dakyɨla!
ROM.6.20	Sare' dare'nesɨ. Kayaa'nanyabure yaasɨwa'wawɨnyaihi mwaalesagaa' yɨda'maraangeburɨne yaasɨwa'wawɨnyaihi mamwaalyesaihɨlyɨ. 
ROM.6.21	Sarevɨdaa'nyɨ kayaa'na yesagaa' sarɨmɨ yɨsɨlya'bɨ' berɨ' maaretavaka! Dahaa' yeta sa' yawɨreva wagɨla yɨhɨvwa'nɨvanɨka! Sare' dare'nesɨ. Dazabwi yune naanga balya'nebwina marima'naabadevulyɨ. 
ROM.6.22	Dahaa' kayaa'nanyabure kalavuzɨkurɨsavɨ Gotɨyai mena yɨhyaramaarakeihɨlyɨ. Sara yada gamɨ sare yaasɨwa'wawɨnyaihɨrɨ mena yɨhɨmwaaihakeihɨlyɨ. Yɨ sasareihi tewaanya nawɨ'nya' yɨsɨlya'bɨ' dara dɨmaaryide “Tewaanya nawɨ'nyaanga yɨma'nya'neihi Gotɨyareihi mwaaidɨvɨsasɨ. Yɨ dazabwi yune yuyagaa' yuyagaa'ne gaalyabwina marima'naabadevulyɨ.” 
ROM.6.23	Sare' dare'nesɨ. Kayaa'nanya' gannya yaasɨwa'wawɨnyaraavɨ kumɨre wawɨnya'ne tɨvɨkɨta wɨjaavadesɨ. Tɨvɨkɨta sa' yune naanga balya sahɨrɨ'na. Nabaai Gotɨyare gaimwanga tewaanya' yange' wɨjaavɨna neyadelyɨ. Sa' gaala yuyagaa' yuyagaa' mwaalya'ne'na. Kɨraazɨtɨyai Jizaazai nemɨre Naangerɨ wɨlamwaalajavɨ gaala daza' nejaavade'nanyɨ.
ROM.7.1	Nya'mweihi, a'mweinaavɨre kɨwɨnyabwi yawɨ'manɨgasaihɨrɨ yɨhɨthɨvanɨge. Sasareihi, dara jawɨrila! “A'mwe kwai gaala kuna mwaaidehaa' yɨ dazahɨgaasagaa' gamɨ a'mweinaavɨre kɨwɨnyaburɨ kwaakewɨ mwaaidelyɨ.” 
ROM.7.2	Sare' dare'nesɨ. A'mwe' kwala maa'nojɨ gannya a'mwei gaala kuna mwaaidozɨ yɨ kɨwɨnya sabwi gamɨre a'mwei kwarɨjɨ galalɨmwagathesɨ. Nabaai gamɨre a'mwei balajai yɨ kɨwɨnya sabwi a'mwerɨjɨ ye'mwannalɨmwagathe' gamɨnyɨ ayahi lɨmwagathe' mɨ'. 
ROM.7.3	Sarevɨdaa'nyɨ a'mwei gaala kuna mwaaidozɨ a'mwe' a'mwe pwarɨ maa'naja' gamɨnyɨ wɨdɨpɨ'desɨ. Akai! Pwarɨ tidaakumanɨkesɨ. Nabaai a'mwei mena balaja' kɨwɨnya sabwi gamɨnyɨ ayahi lɨmwagathe' mɨ'. Yɨ savɨdaasɨ a'mwe pwarɨ kwala maa'naja' yɨ gamɨnyɨ “Pwarɨ tidaakumanɨkesɨ,” wɨdɨpɨ'de' mɨ'.
ROM.7.4	Sarevɨ, nɨnnya nya'mweihi Kɨraazɨtɨyareihi, sarɨmɨ Kɨraazɨtɨyare kɨlaakejɨsɨ mena ye'mwannayɨrakure'. Yɨ sahɨrɨvɨ balakegaa' sarɨmɨjɨ mena bale'. Yɨ sare'na Gotɨyare Kɨwɨnyabwi sarɨmɨnyɨ ayahi yɨhɨlɨmwagatheihi mɨ'. Yɨ sarɨmɨ gaala mudɨke' maareva A'mwe pwai Kɨraazɨtɨyalyɨ kwala maa'nya'ne'bɨsaihi ye'mwannamwaalya'neihɨlyɨ. Yɨ A'mwe dazai mena kabala' ayahi yɨdɨkaavakerɨnyɨ. Nemɨnyɨna Gotɨyai “Nɨmɨnyɨne yɨsɨlya yɨrɨpɨka!” kada' nawɨ'nyabulyɨyaina yuna yɨma'nya'neina mena ye'mwannamwaalo'nanyɨ. 
ROM.7.5	Sare' dare'nesɨ. Sɨnnawɨ a'mweraavɨre sɨmunyaburɨ kuna mwaaidori Kɨwɨnyabwi nemɨre kɨlaakevɨ wabahɨlaaka ya'ne kayaa'nanyajɨkɨya yawɨta neyɨdɨkaava'. Sara neyadaasɨ nemɨ yɨsɨlyabɨ' kayaa'na yadaa mwaaloinera. Yɨ balyabure sasareina kayaa'nanyabulyɨyaina yune naanga balya'neina yɨma'nya'neina mwaalo'nanyɨ. 
ROM.7.6	Sarevɨ nemɨ Kɨraazɨtɨyalyɨ mena baidaa baryaina Kɨwɨnyabwi nelɨmwagarake' mena kyagalya'mavo Kɨwɨnyabwi ayahi nelɨmwagathe' mɨ'. Yɨ sarevɨdaa'nyɨ dahaasagaa' kɨwɨnya sabwi pɨkarya yɨda'nɨka ayangɨ mɨdɨnya'neburɨ myona Kurya Tewaanyarɨ gaalyaburɨne yaasɨwa'wawɨnya'neina mwaaihoinera.
ROM.7.7	Sarevɨdaa'nyɨ be yagaala daathevaka? Dara daathe' daaka! “Kɨwɨnyabwi gamɨ sabwi kayaa'nanyabulyɨra.” Arɨkewɨnyɨ. Aawa. Kɨrɨ' kɨwɨnyabwi nɨmɨnyɨ kayaa'nanya' manyɨbwarɨdaakwia nyaja' “Nɨmɨ yadɨnya' kayaa'nanyabulyɨ,” yawɨrangadɨnyainyɨ mɨ'. Sare' dare'nesɨ. Kɨwɨnya' dara dɨnɨ' “Gɨmɨ a'mwe pwaraavɨre gɨlyɨvɨsangɨ tɨganaarya minnera!” Sara dɨnɨka sa' mwaryaja' yɨ “Tɨganaarya ya sabwi kayaa'nanyabulyɨ,” yawɨrangamuneinyɨ mɨ'. 
ROM.7.8	Nabaai kayaa'nanyabwi Kɨwɨnyavɨre tusarɨkɨ bɨ'desɨ. Sara yada yuya tɨganaarya pɨnɨnna pɨnɨnnanya sa nɨmɨre sɨmunyavɨ nyɨdɨkavemwaaihadeinyɨ. Sare' dare'nesɨ. Kɨwɨnyabwi mwaryajɨ kwajɨ kayaa'nanyabwi navɨka warɨna kyadɨ'. 
ROM.7.9	Sɨnnawɨ maalɨkegaa' kɨwɨnya “Sana minna!” dɨnɨkebwi maayainyɨ mwaale dazagaa' navɨka mwaalageinyɨ. Nabaai dɨvidaasɨ Kɨwɨnya' yawɨ'na yadɨnyainyɨ yɨ sare' kayaa'nanyabwi dɨkaa'na kya' “Kayaa'nanya yɨma!” dɨragɨnna yawɨrena 
ROM.7.10	dara yawɨre, “We', Gotɨyarɨna nɨmɨre kuryai baimwakelyɨ.” A'mwera kɨwɨnya' yune' mɨdɨbɨzara gaala kamaapɨdɨ'. Kɨrɨ' a'mwera sara mi. Gotɨyai Kɨwɨnya' gaala wɨjaaya'ne'na dakake' nɨmɨ dara bɨramaa'mwe' “O, sara myɨ yɨwɨneinyɨ balya', Gotɨyarɨna kɨmata yɨremwaalya' maarya'neinyɨ dɨngaka!” 
ROM.7.11	Sare' dare'nesɨ. Kayaa'nanyabwi Kɨwɨnyavɨre tusarɨkɨ bɨrɨna yada yɨ nɨmɨnyɨ kwaasɨ nyakesɨ. Yɨ sasare saburɨ kayaa'nanyabwi kɨwɨnyavɨ maaraka dara nyɨbwarɨdaakwada “Gɨmɨnyɨ gɨzɨda'mwakeigɨnyɨ,” nyɨramakakesɨ. 
ROM.7.12	Sarevɨdaa'nyɨ nemɨ yawɨ'manɨgo. Kɨwɨnyabwi gamɨ sabwi tewaanya nawɨ'nyabulyɨ. Nabaai Gotɨyare yagaaikɨwɨnya gazasa' yɨ sa' kɨrɨsɨ tewaanya' gɨrɨka maaya' yaka yɨda'maraange' yaka nawɨ'nyasɨra.
ROM.7.13	Sarevɨdaa'nyɨ nawɨ'nya dazahɨrɨ' nɨmɨnyɨ dahanyɨramaka'! Arɨkewɨnyɨ. Aawa. Kayaa'nanya sahɨbwi sabwi nyɨramaka'. Yɨ kayaa'nanyabwi ku'maayaba yɨma'naabya'nebwina nemɨnyɨna “ ‘Kayaa'nanyabwi wana kayaa'nanaangebwi warɨ',’ yawɨpɨka!” kada' kayaa'nanyabwi nawɨ'nya daza' maa'da yɨ dazavɨ balyabwi, Gotɨyarɨna kɨmata yɨremwaalyaburɨ marima'naabɨnɨkesɨ. Yɨ dazasare saburɨ kɨwɨnya daza' wibwarɨdaakwia'nesɨ. Kayaa'nanyabure aaya kaavɨlya', gamɨ wana kayaa'nanaangesɨ. Nemɨnyɨna “Sara yawɨpɨka!” daka Kɨwɨnya' wakakesɨ. 
ROM.7.14	Sare' dare'nesɨ. Nemɨ dara yawɨ'manɨgo. Kɨwɨnyavɨ Kuryai Gotɨyare sabwi neyɨbwarɨdaakuvanɨ'. Sare' kɨrɨ' nɨmɨ sɨmunya sɨnnawɨnya' kɨnɨnnakeinyɨ. Kɨlaakejɨkɨya yawɨsa nyɨmaremwaalɨkeinyɨ. Gotɨyare sabwi mamɨdɨnyainyɨ. Kayaa'nanyabwi nɨmɨnyɨ wɨla galanyɨ'daa'nyɨ gamɨre wawɨnya' yɨvanɨge. 
ROM.7.15	Sare' dare'nesɨ. Aaya kaavɨla nɨmɨ yadɨnya sabwina myawɨrivanɨge. Sare' dare'nesɨ. Nabaai pɨbwi nɨmɨnyɨ kuna yɨgunna nyadevwi sa' nayaa myadɨnyainyɨ. Aawa. Pɨbwi nɨmɨnyɨ sɨmɨlɨka nyuimwaaidevwi sabwi yuyagaa' yɨna yadɨnyainyɨ. 
ROM.7.16	Nɨmɨ sabura “Aala,” dadɨnya sara yadɨnyainyɨ. Yɨ nɨmɨre sasare saburɨ sa' dare'nesɨ. Nɨmɨ sɨmunyavɨ dara dɨvanɨge. Yo, Kɨwɨnyabwi tewaanyabulyɨ. 
ROM.7.17	Sarevɨ nɨmɨ sainyɨ kayaa'nanya daza mivanɨge. Aawa. Kayaa'nanyabwi nɨmɨnyɨ wɨlanyarɨkebwi gamɨ sahɨbwi sabwi nyɨvanɨkebulyɨ. Sare'na wɨla galanyɨ'daa'nyɨ yɨvanɨge. 
ROM.7.18	Sare' dare'nesɨ. Nɨmɨnyɨ dɨragɨnya' nayaa nawɨ'nya' ya'ne' mulanyari'. Nɨmɨnyɨ kɨlaa'nakeinyɨ a'mwe gaveinyɨna dɨvanɨge. Sare' dare'nesɨ. Nɨmɨ “Tewaanyabwi yɨma!” dena yɨweinyɨ. Tewaanya sa' mi yɨwɨneinyɨra. 
ROM.7.19	Sare' dare'nesɨ. Nɨmɨ “Nawɨ'nyabwi yɨma!” dadɨ yɨvanɨge', sabwi mivanɨge. Aawa. Nɨmɨ “Wagɨlyabwi myɨwɨnera!” dadɨ yɨvanɨge', yɨ sabwi yɨna yadɨnyainyɨ. 
ROM.7.20	Nabaai “Aala,” dadɨ yɨvanɨgevwi, yɨ sabwi yɨvanɨge sarevɨ yɨ nɨmɨ sainyɨ mɨ'. Daza' mivanɨge. Aawa. Kayaa'nanyabwi nɨmɨnyɨ wɨlanyarɨka gamɨ sahɨrɨsa' nyɨvanɨkesɨ.
ROM.7.21	Sarevɨdaasɨ nɨmɨ davwi yabwi bɨramaa'dɨnyainyɨ “Nɨmɨ ‘Tewaanyabwi yɨma!’ dadɨ yadaari wagɨlyabwi nyarɨkebwi nɨmɨre tusa' kaanya nyɨrihɨ'manɨ'.” 
ROM.7.22	Sare' dare'nesɨ. Nɨmɨre sɨmunyaburɨ Gotɨyare kɨwɨnya'na nɨmɨnyɨ tewaanya nyɨvu'nɨvanɨ'. 
ROM.7.23	Nabaai nɨmɨ dara yawɨrangamanɨge, “Nɨmɨre kɨlaakejɨkɨyangɨ pɨbwi wɨlanyarɨkebulyɨ.” Yɨ sabwi dazabwi Gotɨyare kɨwɨnya' nɨmɨre sɨmunyavɨ nyarɨkevɨ mala tadevulyɨ. Yada kayaa'nanyabure sabwi nɨmɨre kɨlaakejɨkɨyangɨ nyarɨkevɨ, yɨ sabwi nɨmɨnyɨ wɨla galyɨralɨmwagata nyɨvanɨ'. 
ROM.7.24	Ako! Nɨmɨ a'mwe kayaaka nyɨgaideinyɨra. Kɨlaaka nɨmɨre dazɨ' balyabwi Gotɨyarɨna kɨmata yɨremwaalyaburɨna yɨvanɨkenna aaihwai nyɨvadaihasamaaradeinyaka? 
ROM.7.25	Gotɨyarɨ “Su! Su!” wɨdɨvanɨge! Jizaazai Kɨraazɨtɨyai nemɨre Naangerɨ gamɨ sahwai nyɨvadaihasamaaradelyɨ.
ROM.7.25	Sasarevɨdaa'nyɨ yɨ pɨrɨ' daresɨ. Nɨmɨ dareinyɨre sɨmunyabulyɨ Gotɨyare Kɨwɨnyabwi wɨdaayɨvanɨge yaasɨwa'wawɨnyainyɨ. Pɨrɨ' daresɨ. Nɨmɨre kɨlaakejɨkɨ yawɨsasɨ kayaa'nanyaburɨ sabwi wɨdaayɨvanɨge.
ROM.8.1	Sarevɨdaasɨ yɨ dahaasagaa' Kɨraazɨtɨyai Jizaazarɨ wɨlamwaaihasaraavɨna yagaala yawɨbwata'ne jɨdata'ne mwari'. 
ROM.8.2	Sare' dare'nesɨ. Kɨraazɨtɨyai Jizaazai yakevɨ Kuryai gaala gɨzaavaderebwi kayaa'nanyabulyɨ yune naanga balyabulyɨ saburaarɨ mena wɨla gyɨ'dalamaara'. 
ROM.8.3	Yɨ sare' dare'nesɨ. A'mweraavɨre kɨlaakejɨkɨya yawɨta savɨna kɨwɨnyabwi ya'neina waryaanyaina mwaaiho'na Kɨwɨnyabwi kayaa'nanyaburɨ padaihasamaa'na neyannebwi mɨ'. Sara mi yade' Gotɨyai sara yakesɨ. Gotɨyai gannya Gawaalɨvaangerɨ maryasaabakelyɨ. Sarei a'mwe kayaa'nanyaibɨ' kɨlaa'nakei yɨma'nakelyɨ. Gamɨ a'mweraavɨre kayaa'nanya bwalamarasɨ'nya'nei walaabakelyɨ. Yɨ a'mweraavɨ kayaa'nanyabwi wɨlarɨkeburɨ Gotɨyai jɨda'na kya' Kɨraazɨtɨyai a'mweraavɨneba kayaa'nanyanne tɨvɨkɨta'na balakelyɨ. 
ROM.8.4	Gotɨyai nemɨnyɨna “Sahwara kɨwɨnyabwi dakɨnɨka yɨda'maraangengɨ yuna yadɨvɨsaraavɨ wɨmwaaihɨma!” kada' sara balakelyɨ. Sareina a'mweraavɨre kɨlaakejɨkɨya yawɨta savɨ kaanya myamaryadaanyɨ. Aawa. Nemɨ Kurya Tewaanya sarɨ kaanya yamaryadaanyainaavɨnesɨ. 
ROM.8.5	Sare' dare'nesɨ. A'mwera a'mweraavɨre kɨlaakejɨsɨyara kumɨre sɨmunyangɨ kɨlaakejɨkɨyanna yawɨrirɨkɨ'dɨvɨsare. Nabaai Kuryalyɨyara kumɨre sɨmunyangɨ Kuryarenna yawɨrirɨkɨ'dɨvɨsare. 
ROM.8.6	Sare' dare'nesɨ. Kɨlaakejɨkɨya sɨmunyavɨ a'mwe sara yune naanga balyabwi Gotɨyarɨna kɨmata yɨremwaalyabwi maa'manɨgasare. Yɨ nabaai Kurya Tewaanyare sɨmunyavɨ a'mwe sara gaalyasɨ sɨmunya kwaamu'nanyasɨ maa'manɨgasare. 
ROM.8.7	Sarevɨ kɨlaakejɨkɨya yawɨta sa' sɨmunyangɨ maremwaalajara Gotɨyare yɨkamaangera yɨma'nɨwaasare. Kɨlaakejɨkɨya sɨmunya' Gotɨyarɨna yɨkamaangesɨ. Sare' dare'nesɨ. Sahɨrɨ' Gotɨyare Kɨwɨnyavɨ wɨla'na'de' mɨ'. Dare'nesɨ. Yɨ nabaai sahɨrɨ' sara yɨnɨga yanne' mɨ'. 
ROM.8.8	Kɨlaakejɨkɨyangɨ mwaaidɨvɨ' a'mwe sarera Gotɨyarɨ yɨlaaya wigalya'nera mamwaalyɨ yɨpɨnere.
ROM.8.9	Sarɨmɨ kɨlaakejɨkɨyangɨ mamwaalyɨga'. Aawa. Gotɨyare Kurya Tewaanyai sarɨmɨnyɨ wɨlayɨhɨmwaaidori Kurya Tewaanyarɨ wɨlamwaaihasaihɨlyɨ. Nabaai, yɨ pwai kwai Kɨraazɨtɨyare Kurya Tewaanyai maayai a'mwe sai Kɨraazɨtɨyarei mɨ'. 
ROM.8.10	Nabaai Kɨraazɨtɨyai sarɨmɨnyɨ wɨlayɨhɨmwaalajai yɨ pɨrɨ' daresɨ. Kayaa'nanyabwine'na sarɨmɨre kɨlaakejɨ' baladezɨkɨra. Yɨ pɨrɨ' daresɨ. Sarɨmɨnyɨna Gotɨyai “Yɨda'maraangeihi nɨmɨreihɨlyɨ,” mena yɨhɨthake'na Kuryai gaala mena yɨhɨmwaaihakeihɨlyɨ. 
ROM.8.11	Gotɨyai Jizaazarɨ bainɨkeraayawɨ yɨdɨkaavakere Kuryai sarɨmɨnyɨ wɨlayɨhɨmwaaidori Kɨraazɨtɨyai Jizaazarɨ baryarɨ yɨdɨkaavakei sarɨmɨ balapɨjɨyagaa' sarɨmɨre kɨlaakejɨ' gaala yɨhɨzaavadelyɨ. Kuryai sarɨmɨnyɨ wɨlayɨhɨmwaaidevɨ kɨlaakejɨkɨ gaala yɨhɨzaavadelyɨ.
ROM.8.12	Yɨ sarevɨdaasɨ, nya'mweihi, nemɨ tɨvɨkɨta wɨjaaya'ne kɨnɨnnakeine. Tɨvɨkɨta sa' Kurya Tewaanyarɨ mwaalya'nesɨ. Kɨlaakejɨkɨya yawɨsangɨna tɨvɨkɨta aawa. Nemɨ kɨlaakejɨkɨya yawɨsangɨna mwaalya'ne tɨvɨkɨta mwari'. 
ROM.8.13	Sare' dare'nesɨ. Sarɨmɨ kɨlaakejɨkɨya yawɨsangɨna mwaaibɨza' yɨ sarɨmɨ yune naanga dɨvalyɨla! Kɨrɨ' Kuryare dɨragɨnyavɨ sarɨmɨ kɨlaakejɨkɨya yawɨsa ya tamakɨpɨja' yɨ gaala dɨmwaalyideihɨlyɨ.
ROM.8.14	Sare' dare'nesɨ. Gotɨyare Kurya Tewaanyai gazarazaraavɨ wibwarɨdaakuvanɨkera yɨ sahwara Gotɨyare gawaalɨvaangere. 
ROM.8.15	Sare' dare'nesɨ. Sarɨmɨ Gotɨyarɨna lɨka ayahi ya'ne' kalavuzɨwawɨnyavɨ yɨgidɨwagamaremwaala yɨhyade Kuryarɨ mamaaryesalyɨ. Aawa. Gawaalɨvaangeihɨrɨ yɨhɨmwaaihaka Kuryarɨ maaresalyɨ. Yɨ sahwarɨ, nemɨ Gotɨyarɨ jaka dadaanyɨ “Tataala! Nɨmwala!” 
ROM.8.16	Kuryai gamɨ sahwai nemɨre kuryarajɨ nemɨ Kɨraazɨtɨyarɨ lɨmwadaanyainaavɨna dara jalɨkurakɨvanɨ' “Gotɨyare kaimɨraayaihɨlyɨ.” 
ROM.8.17	Nabaai Gotɨyare kaimɨraayaina mwalaaja' Nɨmwai sare yuya tewaanya maraadeinera. Pɨrɨ' daresɨ. Gotɨyare yuya tewaanya maraadeinera. Pɨrɨ' daresɨ. “Kɨraazɨtɨyalyɨ byaanna dɨragɨnya' maraana!” dawaajɨ Kɨraazɨtɨyalyɨ taanginya ye'mwannamaraaja' Kɨraazɨtɨyai yuya tewaanya maarade ye'mwannamaraadeinera.
ROM.8.18	Sare' dare'nesɨ. Nɨmɨ yawɨ'manɨge. Dɨvi sagaa'ne Gotɨyai byaanna dɨragɨnyavɨ ku'maayaba wakaabozɨ nejaavade' naangaangesɨ. Dahaasa'ne taanga sa' maa'manɨgo datha' wana maalɨkesɨ. 
ROM.8.19	Sare' dare'nesɨ. Yuya Gotɨyai wakyaaka a'mwerabɨsa yemwaaidɨvɨ' “Gotɨyai gamɨre gawaalɨvaangeraavɨ ku'maayaba wɨmwaihaabya'ne' tɨlɨjaaya baihanaraana!” dadɨvɨsangɨ. 
ROM.8.20	Sare' dare'nesɨ. Yuya wakyaaka sa dɨvidaa'nyɨ waryaanyabwi maremwaalya'ne wakyaakengɨ. Kumɨre kunyaburɨna mɨ'. Aawa. Gotɨyai kumɨnyɨ ya'nenna nawɨ'nyanna maarya'ne yemwaalya'nengɨna waryaanyabwi maremwaalya'nengɨ wakyaakengɨ. 
ROM.8.21	Yemwaalya sa' daresɨ. Yuya wakyaaka kumɨ sa dahaasa bwia burya'ne kalavuzɨwawɨnyavɨ yɨrɨka pɨrɨkɨ Gotɨyai kyarakojɨ ayɨna bwia burya'nebwi dɨragɨnya mwarina. Nabaai wakyaaka sa nemɨ Gotɨyare kaimɨraayainaavɨre byaanna dɨragɨnyavɨ tewaanya ye'mwannayarakadesɨ. 
ROM.8.22	Sare' dare'nesɨ. Nemɨ yawɨ'manɨgo. Dahaa' kɨgaasɨ yuya Gotɨyai wakyaaka daza a'mwe' kaimɨraaya maarya'negaa' daanga wɨvɨdevaaibɨ' daanga wɨvɨdaawori sɨmuyɨwaala yawɨ'mwaainadɨvɨsangɨ. 
ROM.8.23	Nabaai yuya gave dahɨnɨnnanna mɨ'. Aawa. Nemɨ Gotɨyai yɨsɨlyabɨta sɨnnawɨnya sɨhumale nejaavaka Kuryai kɨnɨnnakeina nemɨ kwainajɨ daanga nevɨdaasɨ sɨmuyɨwaala yawɨ'daa yemwaidaanyɨ. “Gotɨyai sasare sabwi yasɨ'nana!” dadaa “Yune gamɨre gawaalɨvaangeinaavɨ nemwaaihya'ne' yɨ nemɨre kɨlaakejɨ' ayɨna nemubya'nevɨ tɨlɨjaaya baihanaraana! Nemɨre kɨlaakejɨ' mudɨkejɨ' yɨma'nana!” dadaanyaine. 
ROM.8.24	Sare' dare'nesɨ. Gotɨyai nemɨre kɨlaakejɨka nawɨ'nyajɨka wakadevɨna yemwaalya'neinaavɨ nevadaihasamaarakelyɨ. Dahaa' nemɨre kɨlaaka nawɨ'nyajɨka yɨma'nya'nejɨkaavɨna yemwaidaa dɨvidaasɨ mena wanganawaajɨyajɨkaavɨna yemwaalya' mɨka! Sare' daresɨ. Pwai kwai pɨrɨ' mena wanganaka ayahi yemwaalɨka' mɨ'. 
ROM.8.25	Nabaai pɨrɨ' tɨnna mwanganyadaanya' yemwalaaja' yɨ “Sahɨrɨ'na tɨlɨjaaya baihanaraana!” dadaa dɨragɨnna yemwaaimanɨgo.
ROM.8.26	Sasare sabwibɨsavɨ Kuryai dɨragɨnya maayainaavɨ negaimwadelyɨ. Nemɨ Gotɨyarɨ wɨja'nengɨna myawɨryadaanya'na dadaanyɨ “Nayaa Gotɨyarɨ wɨdaaza'na gara wɨdaazɨhyɨwona!” Sare' sɨmumaayainera. Aawa. Sasare saburɨ Kuryai gamɨ sai yune sɨmunyavɨna sɨmuyɨwaala yawɨ'da nemɨnyɨna marewɨdada negaimwadelyɨ. 
ROM.8.27	Nabaai Nɨmwai a'mweraavɨre sɨmunyavɨ tɨnna nebulya'na yawɨrangadei Kuryare sɨmunya dazaburɨ yawɨrangadelyɨ. Kuryai Gotɨyare sɨmunyaburɨ mɨdɨdevɨna Gotɨyare tewaanyaraavɨna nayaa marewɨdadelyɨ.
ROM.8.28	Nabaai nemɨ yawɨ'manɨgo. Taanga gazaza Gotɨyarɨna wɨvu'naderaavɨ yɨma'nyangɨ Gotɨyai nawɨ'nya ya'ne yadelyɨ. Da kumɨ Gotɨyai kumɨnyɨne yawɨsa' yɨma'nya'nevɨna Gotɨyai jaka wɨjɨvwaramaarakere. Yɨ sahwaraavɨnyɨ. 
ROM.8.29	Sa' dare'nanyɨ. Gotɨyai kumɨnyɨ sɨnnawɨ mena yawɨranganaka nabaai sɨnnawɨ mena dahɨlakyaakerera. Yɨ gamɨre Gawaalɨvaangeibɨ' avaaina yɨma'nya'neraavɨ dahɨlakɨna. Yɨ Gawaalɨvaangere gya'mwe kwalaalyaraavɨ aaya kuvɨdaakaanga yɨ aaya sɨraanga Naangei yɨma'nya'ne'na yɨ sahwaraavɨ dahɨlakɨna. 
ROM.8.30	Nabaai a'mwe sara sɨnnawɨ mena dahɨlakakera yɨ sahwaraavɨ jaka wɨjɨvwaramaarakere. Nabaai jaka wɨjɨvwaramaarakera yɨ sahwaraavɨ “Yɨda'maraangeihi nɨmɨreihɨlyɨra,” wɨdakere. Yɨ nabaai sara wɨdakera yɨ sahwaraavɨna gamɨ sare gannya byaanna dɨragɨnya' wɨjaavakere.
ROM.8.31	Sarevɨdaasɨ yuya dazanna be yagaala daathevaka? Gotɨyai nemɨnyɨ negaimwagazavɨ, yɨ Gotɨyarɨna nemɨnyɨ yɨkamaanga gazaizai nevɨlavadeina daaka! 
ROM.8.32	Gotɨyai gannya Gawaalɨvaangerɨ lɨka sangina maribwaayakai mɨ'. Aawa. Nemɨ yuyainaavɨna sahwarɨ nemɨnyɨneba balya'nerɨ maryasaabakelyɨ. Yɨ sarevɨ gamɨ kwarɨjɨ yanga nejaaya'ne yuya pɨnɨ kɨnɨjɨ yanga nejaavadei midaaka! 
ROM.8.33	A'mweraavɨ Gotɨyai dahɨlakaka gamɨnneraavɨ yɨ saraavɨ kotɨya' aaihwai jatheraava'! Gotɨyai gamɨ sai nedɨvanɨkelyɨ “Yɨda'maraangeihi nɨmɨreihɨlyɨ.” 
ROM.8.34	Aaihwai jɨda'na yadelaka! Kɨraazɨtɨyai Jizaazai nemɨnyɨneba balake'nanyɨ. Yɨ sarevɨ dare' wavɨla'desɨ. Barya sahwarɨ yɨdɨkaavakelyɨ. Yɨ sahwai dɨragɨnyaba Gotɨyare aangasɨrɨ yɨlamwalaawakelyɨ. Yɨ nabaai sahwai nemɨnyɨna Gotɨyarɨ marewɨdadelyɨ. 
ROM.8.35	Kɨraazɨtɨyare kale savɨ nemɨnyɨjɨ gewɨ gewɨ yɨnɨga jaapalya'ne benɨ warɨka! Nemɨnyɨ taanginya kaneyɨma'nojɨ dɨngaka! Daanga kanevɨnojɨ dɨngaka! A'mwera kayaa'na kaneyapɨjɨ dɨngaka! Nemɨnyɨ mɨjɨka naanga kaneyojɨ dɨngaka! Baazɨ'ma'nya kannya sazanna kanegainojɨ dɨngaka! Kayaa'nanaanga nemɨnyɨna “Kayaaka yɨgalɨma!” dozɨ yaamɨjɨ lɨka kaneyɨrɨ'galojɨ dɨngaka! Kwaari'masɨramɨnya mala kaneramakapɨjɨ dɨngaka! Kumɨ dazasare sabwi Kɨraazɨtɨyare kale savɨ nemɨnyɨjɨ gewɨ gewɨ nejaapaladevwi daaka! 
ROM.8.36	Sare sabura neyɨma'najanna Gotɨyare bukuya' dara dɨnɨkabaaibɨsasɨ.
ROM.8.36	“Gɨmɨnyɨne'na yɨrɨka yunegaa' neramakɨvanɨgasaine.
ROM.8.36	‘Sipɨzipɨyaraavɨ tamaana!’ dadɨvɨ' nemwaihɨwaasaine.”
ROM.8.36	Sara dɨnɨkabaaibɨsasɨ. 
ROM.8.37	Sasare sabura Kɨraazɨtɨyare kale savɨ nemɨnyɨjɨ gewɨ gewɨ nejaapaladevura mɨ'. Aawa. Dazasare yuyaburaavɨ nemɨ dɨragɨnaangeina yɨma'naanneine. Kɨraazɨtɨyarɨ nemɨnyɨna wɨvu'nakerɨ dɨragɨnaangeina yɨma'nɨvanɨgo. 
ROM.8.38	Sare' dare'nesɨ. Nɨmɨ nebulya' dɨragɨnna yawɨ'manɨge. Kɨraazɨtɨyare kale savɨ nemɨnyɨjɨ gewɨ gewɨ yɨnɨga nejaapalanne aane pɨnɨ kɨnɨ aawa. Pɨnɨ mɨ'. Balyabwi aawa. Gaalyabwi aawa. Yɨmakera aawa. Gɨlaayara aawa. Dahaasanna aawa. Dɨvinenna yɨma'nade aawa. Kulatɨka aawa. Gɨri'nya aawa. Kulaa'nya aawa. 
ROM.8.39	Munya ke'mwewɨnyanna aawa. Kwaaka kewewɨnɨnyanna aawa. Yuya wakyaaka pɨnɨ aawa. Aane pɨnɨ kɨnɨ Gotɨyare kale sa' nemɨnyɨjɨ gewɨ gewɨ yɨnɨga nejaapalanne mɨ'. Kɨraazɨtɨyai Jizaazai nemɨre Naangei yakevɨ dara yawɨ'manɨgo. Nemɨnyɨna Gotɨyarɨ kale dɨragɨnna wiadaa'nyɨ nemɨnyɨna wɨvu'nadelyɨ.
ROM.9.1	Kɨraazɨtɨyarɨ wɨlamwaaiheinyɨ sareinyɨ yagaala nebulya'na dɨvanɨge. Kwaasɨ majɨvanɨge. Nabaai nɨmɨre sɨmunyai padaihɨrakyai nebulya'na dɨvanɨgevɨna avaaina jalɨkurakɨvanɨkelyɨ. Yɨ Kurya Tewaanyai sara maremwaaidɨsɨ nɨmɨnyɨna sara jalɨkurakɨvanɨkelyɨ. 
ROM.9.2	Sare'na nebulya'na dara yɨhɨthɨvanɨge. Nɨnnya yɨsavaakɨyara avaaitawera Kɨraazɨtɨyarera mamwaalyɨgasa'na taanga nebulya'na nyada yuyagaa' sɨmunyavɨ daanga yɨbwakɨdɨnyainyɨ. 
ROM.9.3	Sahwaraavɨ wɨgaimwagya'neinyɨ nɨmɨre sɨmunyavɨ Gotɨyarɨ yagɨnna dara wɨdɨvanɨge “Nɨmɨ sahwainyɨ Dɨkevɨ nyɨmarasɨ'nɨja', Kɨraazɨtɨyarɨ nɨmɨnyɨjɨ gewɨ gewɨ jaapaidɨza' nya'mweraavɨ avaaitaweraavɨ dɨvadaihasamaa'de' nawɨ'nyasɨ.” 
ROM.9.4	Kumɨ Gotɨyai dahɨlakyaaka yɨta savaakɨyara Yɨzɨrelɨyarera. Kumɨnyɨne'na Gotɨyai nawɨ'nya kwalaalya kwia' kɨrɨ' kwalaalya sahwara Kɨraazɨtɨyarɨ malɨmwagye'. Gotɨyai gamɨre gawaalɨvaangeraavɨ wɨmwaihyaakere. Gamɨre byaanna dɨragɨnya' wɨjɨwaainakera, yagaala wɨlɨmwagakenna ye'mwannawɨdakera, gamɨre Kɨwɨnya' wɨjaavakera, Gotɨyarɨ yɨlaaya nebwina wiesara, yune naanga nebulya'ne yagaalya maaresara, 
ROM.9.5	Ne sɨnnawɨnyara kwɨyakwalaanga naangera kɨnɨnnakera, nabaai kɨlaakevɨna Gotɨyai dahɨlakyaakei Kɨraazɨtɨyai kɨlaakevɨna sahwaraavɨre sahɨvaakɨdaasɨ yɨma'nakelyɨ. Yɨ gamɨ sahwai yuyangɨ maremwaalɨkelyɨ. Sai Gotɨyai nebulya'nanyalyɨ. Sahwarɨ yuyagaa' yuyagaa' nemɨ yɨlaaya kuna maryaana! Naanga nebulyasɨra.
ROM.9.6	Nabaai Yɨzɨrelɨyaraavɨna Gotɨyai yune naanga nebulya'ne yagaalya' yaasɨwa' mena yɨwɨya myakevɨnera. Sare' dare'nesɨ. Yɨzɨrelɨyarɨdaa'nya yuyara Yɨzɨrelɨyara mɨ'. 
ROM.9.7	Nabaai Evɨraamɨmɨdaa'nyara gamɨre yɨsiwiara yɨma'neta yuyara Gotɨyare kaimɨraayara mɨ'. Aawa. Gotɨyai dara wɨdakelyɨ “Aazakɨmɨ gɨmɨre yɨta savaakɨyara yɨsiwiara yɨma'nɨpɨ'dere.” 
ROM.9.8	Sare' daresɨ. Kɨlaakejɨkɨya kaimɨraayara dazara Gotɨyare kaimɨraayara mɨ'. Aawa. Gotɨyai yune naanga nebulya'na dakera yɨma'nɨpɨjara dazara “Evɨraamɨmɨdaa'nyara yɨsiwiara nɨmɨrere,” yawɨrakere. 
ROM.9.9	Sare' dare'nesɨ. Yune naanga nebulya'ne yagaala dara dɨnɨkesɨ. Dathagaa' ayahi yɨma'nadehaa' ayɨna bɨdeinyɨ. Sara kya'muri Seraa' jɨwaalɨvaangei maaradesɨ. 
ROM.9.10	Nabaai yune sahɨrɨ'nanya' mɨ'. Aawa. Rɨvekaa' bwaramunya' maryaakevɨnyɨ. Nemɨre neyakwalaangei Aazakɨ gave pwainanyai munya makuna yakelyɨ. 
ROM.9.11	Kaimɨraayaraai kɨrɨnaange' mamaaryakegaa' nabaai saraai tewaanya pɨnɨ kɨnɨ myadisaraai kayaa'nanya pɨnɨ kɨnɨ myadisaraai mima'nyadakɨlyɨyagaa' 
ROM.9.12	kɨrɨnaangevɨ dara wɨdakesɨ, “Sarɨmɨre sɨraangei dɨviyaraavɨ maremwaaide kɨrɨ' gɨmɨre sɨraangei aaya dɨviyarɨ wɨdaayadei yɨma'nadelyɨ.” Sare' dare'nesɨ. Gotɨyai “Sara dahɨlakyabwina nɨmɨre yawɨsa' waragwona!” daka sara wɨdakesɨ. A'mwei wawɨnya nayaa yadevwina sara yɨma'naka' mɨ'. Aawa. Gamɨ sai jaka wɨjɨvwaramaarake'na sara yɨma'nakesɨ. 
ROM.9.13	Dɨvidaa'nyɨ dara dɨnɨkabaaibɨsasɨ. Nɨmɨnyɨ Jaikopɨmɨna tewaanya nyɨvu'nɨvanɨ'. Yɨzorɨna tewaanya manyɨvu'nyɨvanɨ'.
ROM.9.14	Sarevɨdaa'nyɨ nemɨ be yagaala daathevaka? Nemɨ dara daanne' daaka! Gotɨyai yɨda'maraangebwi yadei mɨ'. Arɨkewɨnyɨ. 
ROM.9.15	Sare' dare'nesɨ. Sahwai Ne Mozɨzarɨ wɨdakesɨ. Nɨmɨ yawɨra'mujɨ “A'mwe sarɨ kale'na wɨgaimwagɨma!” yɨ sahwarɨ kale'na wɨgaimwagɨdeinyɨ. Nabaai “A'mwe pwarɨna kale nyana!” da'mujɨ yɨ sahwarɨna kale nyadeinyɨ. 
ROM.9.16	Yɨ sarevɨdaa'nyɨ Gotɨyai a'mwerɨ dahɨlakadevwi a'mweraavɨre yawɨsaburɨ mɨ'. Nabaai a'mwera yagɨyagɨnyaburɨ mɨ'. Aawa. Sai tewaanya kale'na wɨgaimwangei Gotɨyai dahɨlakadevurɨnyɨra. 
ROM.9.17	Sare' dare'nesɨ. Gotɨyai Peroyarɨ wɨdake' dara dɨnɨ' “Gɨmɨ nɨmɨjɨ mala je'mwannabwa'dehaa' ‘Nɨmɨre dɨragɨnya' yuyaraavɨ yɨbwarɨdaakwana!’ dena, nabaai, ‘Kwaaka yuyawɨ nɨmɨnne yaya' wɨdamaryɨpɨka!’ dena gyathɨkaavena kingɨya gɨmwaaiheinyɨ.” 
ROM.9.18	Yɨ sarevɨdaa'nyɨ sahwai yawɨraka “Sarɨ tewaanya kale'na wɨgaimwagɨma!” yɨ sara yɨna. Nabaai yawɨraka “Pwai pihadɨka yadere sɨmunya' tihɨrɨma!” yɨ sara yɨna yadelyɨ.
ROM.9.19	Sarevɨdaa'nyɨ gɨmɨ nɨmɨnyɨ yaamɨjɨ dɨnyɨdatheigɨnyɨ “Sarevɨ gazaizai Gotɨyare sɨmunyavɨna yɨnɨga magalazekɨvalyɨ yɨpɨne'na a'mweraavɨna ‘Kayaa'nanyaburɨ yɨwetawakadɨvɨsarera,’ kuna be'na dadelaka!” 
ROM.9.20	Nabaai, a'mweigɨ, Gotɨyarɨ ayɨna yɨnɨga aaigɨ dɨza'nawɨdatheigɨnaka! Gyavɨkaryakeigɨ midaaka! Kwadɨka kwaaka lɨvagɨrɨ'mwannɨkei a'mwe kwadɨka sahwai yavɨkarinɨkerɨ dara wɨdannei dɨnga'! “Berɨ' garevɨ nyavɨkariwaana?” 
ROM.9.21	A'mwe kwadɨka yavɨkaryadei yasaaka maremwaaidei midaaka! Yɨ sahwai kwaaka pɨjɨ' maarojɨ yɨ kwadɨka pwarɨna tewaanya ya'nei yavɨkarina. Yɨ kwadɨka pwarɨna yaasɨwa' waramarya'nei yavɨkarina. Nabaai daza' maremwaalya' kɨnɨnnakei midaaka! 
ROM.9.22	Gotɨyai kwalyɨ sa'bɨ' yɨvanɨ'. Sahwai kayaa'nanyanna gamɨre sɨnna tɨke' “Ku'maayaba marima'naabɨma!” dazai nabaai “A'mwe yuyara nɨmɨre yɨwɨnevɨ yawɨrangabɨka!” dazai kɨrɨ' sara mi. Kwadɨka waryaanyara, yɨ kumɨre kayaa'nanyangɨna Gotɨyare sɨnna tɨke'na dɨragɨnna yawɨbwarya'nera kayaaka dɨlamwivalya'neraavɨna yarai maramyɨ yada saamɨnyagaa' yemwaaina. Sare' yagaainakeigɨ daa! 
ROM.9.23	Nabaai kwadɨka tewaanyara, Gotɨyai “Nɨmɨre byaanna dɨragɨnya' naangaange' nɨmɨrera yawɨrangabɨka!” daka sara wiemwaaina. Byaanna dɨragɨnya sa' kwadɨka Gotɨyai tewaanya kale'na wɨgaimwangeina sɨnnawɨ nemɨnyɨ mena yovɨrawakakeinaavɨ nejaaya'nesɨ. 
ROM.9.24	Yɨ nemɨnyɨ jaka nejɨvwaramaarakeine. Yune Juya yɨta savaakɨnanna mɨ'. Aawa. Ajɨmya yuyangɨya kwaraavɨjɨ jaka nejɨvwaramaarakeine. Sare' yagaainakeigɨ daa! 
ROM.9.25	Wozayare pɨkarya kɨrɨvɨ ajɨmya yuyangɨyaraavɨna dɨnɨkabaaibɨsasɨ.
ROM.9.25	A'mwe nɨmɨrera mamwaalyɨgasaraavɨna
ROM.9.25	“Nɨmɨrera,” sahwaraavɨna dɨdeinyɨra.
ROM.9.25	Yɨsavaakɨna tewaanya manyɨvu'nyɨwakevaakɨna
ROM.9.25	“Tewaanya nyɨvu'nɨwakevaa'gɨnyɨ,” dɨdeinyɨra.
ROM.9.26	“ Nɨmɨreihi mɨ',” wɨdeva sahɨbeva
ROM.9.26	“Gotɨyainyɨ gaalyabwi kɨnɨnnakeinyɨre nyɨbwaalɨvaangeihɨlyɨ,”
ROM.9.26	Kumɨnyɨna yange'na sara dɨdeinyɨra.
ROM.9.26	Ajɨmya yuyangɨyaraavɨna sara dɨnɨkabaaibɨsasɨ.
ROM.9.27	Nabaai Aazaayai Yɨzɨrelɨyaraavɨna jaka dake' dara dɨnɨ' “Yɨzɨrelɨyarera kwalaalyara saalaalyavɨre siwekamɨlɨkabɨ' mwaaibɨza' kɨrɨ' a'mwe yɨvainojɨyara maalɨkejɨkɨyaraavɨ Gotɨyai padaihasamaaradelyɨ. 
ROM.9.28	Sare' dare'nesɨ. Naangei a'mwe Kwaakevakɨyaraavɨna yagaalya' yarai yesɨmavojɨ gamɨre yawɨbwasa'na yuneba yɨme'nya'bɨ' yadelyɨra.” 
ROM.9.29	Nabaai sɨnnawɨ Aazaayai dahɨrɨvɨna dake' dara dɨnɨ'
ROM.9.29	“Naangei Dɨragɨnaangei mivainyɨ neyajɨ kwajɨ
ROM.9.29	Nemɨnyɨne yɨsiwia pwaraavɨ maneyɨvainyajɨ kwajɨ
ROM.9.29	Sothomɨ mwaalyarabɨsaina kayaaka kaneyɨgaladɨka!
ROM.9.29	Gomora mwaalyarabɨsaina yune kabalaadɨka!”
ROM.9.30	Sarevɨdaa'nyɨ nemɨ be yagaala daathevaka? Nemɨ dara daana! Ajɨmya yuyangɨyara “Gotɨyai nemɨnyɨna ‘Yɨda'maraangerera,’ dana!” maja'nera yagɨyagɨ wawɨnya myadɨvɨsara yɨ, Gotɨyai “Yɨda'maraangeihi nɨmɨreihɨlyɨ,” mena wɨdɨvanɨkere. Yɨ daza' yɨdata sabwi Naangerɨ lɨmwange'nebulyɨ. 
ROM.9.31	Nabaai Gotɨyai dahɨlakyaakera Yɨzɨrelɨyara yɨda'maraangebwi maarya'nevɨ Kɨwɨnyavɨ yagɨyagɨ wawɨnya yadɨvɨ' kɨrɨ' Kɨwɨnyavɨyaburɨ yunebanna yɨ'ma'dɨvɨ' mɨ'. 
ROM.9.32	Sare' berɨvɨnaka? Yɨda'maraanga sabwi maarya'nevɨna Naangerɨ malɨmwagi kyɨpɨdɨke'nanyɨ. Sara mi. Aawa. “Wawɨnya kwalaalya sara yadaanya'na maraadeinera,” kwaasɨ yawɨ'dɨvɨsa'nanyɨ. Sɨlaanga sɨvɨlyangɨ muda'dei kumɨre sɨvɨlyangɨ muda'daasɨ yɨ kumɨ kayaaka ya'nera wala'dɨvɨkɨ. 
ROM.9.33	Gotɨyare bukuya' dara dɨnɨkabaaibɨsasɨ.
ROM.9.33	Yɨthaa! Saayonɨ Sɨlaangei wakɨwelyɨ.
ROM.9.33	A'mweraavɨre sɨvɨlyarɨ mudavayɨdɨhwakɨ'narya'nei wakɨwelyɨ.
ROM.9.33	Sɨlaanga walamudavamaarya'nerɨ nɨmɨ wakɨwelyɨ.
ROM.9.33	Nabaai sahwarɨ lɨmwagozɨya dahwai
ROM.9.33	Savɨna sɨmunyavɨ jɨkurɨtɨnna yannei mɨ'.
ROM.9.33	Savɨna wagɨla wɨvwa'nadei mɨ'.
ROM.10.1	Nya'mweihi, nɨmɨre sɨmunya' tewaanya nyɨvu'nɨvanɨke', Gotɨyarɨ wɨdadɨnya' yɨ daresɨ. Gotɨyaigɨ Yɨzɨrelɨyara lɨmwabɨza' dɨvadaihasamaaka! 
ROM.10.2	Malɨmwagivanɨgata sare' dare'nesɨ. Kumɨnyɨna dara jalɨkurakɨvanɨge. “Gotɨyarɨ yɨlaaya yaana! Sare'na Gotɨyare saburɨ yaamɨjɨ dɨragɨnna mɨdɨnaana!” dadɨvɨsarera. Kɨrɨ' sare kɨrɨvɨ kumɨ sɨmunya yawɨta maayara yɨvanɨga'. 
ROM.10.3	Sare' dare'nesɨ. Gotɨyai yɨvanɨka sabwi “Yɨda'maraangerera,” neja'nevɨ navɨ'navɨka yadɨvɨ' kunnya yɨda'maraanga saburana kwaasɨya'bɨ' yɨvanɨga'. Yadɨvɨ' Gotɨyai “A'mwe yɨda'maraangeihɨlyɨra,” wɨdannevɨ dalaangewɨ wɨla'nadɨvɨtara mɨ'. 
ROM.10.4	Sare' dare'nesɨ. Kɨwɨnya' yɨda'maraangeburɨne' Kɨraazɨtɨyarɨna mena yɨwɨnɨkesɨ. Yɨ a'mwe yuyara Kɨraazɨtɨyarɨ lɨmwabɨza'na sahwaraavɨ Gotɨyai “Yɨda'maraangeihɨlyɨ,” wɨdathelyɨ.
ROM.10.5	Sare' dare'nesɨ. Ne Mozɨzai Kɨwɨnya' mɨdɨnya'ne' “Yɨda'maraangerera,” ja'nevɨna dara yɨdavakesɨ. A'mwei yuya dathavura yajai nabaai gaalyabwi maaradelyɨra. 
ROM.10.6	Sare' kɨrɨ' a'mwera yuya myadɨvɨsa'na a'mwei Naangerɨ lɨmwada dazarɨna Gotɨyai “Yɨda'maraangelyɨra,” dathelyɨ. Sasare sabwina dara dɨnɨ' “Gɨnnya sɨmunyavɨna dara madɨnna! ‘Sɨgunyavɨna aai yɨlaawadevaka?’ Yagaala sa' daresɨ. Kɨnaraazɨtɨyarɨ makwalaabya'nesɨ. 
ROM.10.7	Nabaai pɨrɨ' dara madɨnna! ‘Kewewɨnɨ bainɨkeraavɨrebanna aai walaawadevaka?’ Yagaala sa' daresɨ. Kɨraazɨtnnaɨyarɨ bainɨkeraayawɨ ayɨna makɨlaabya'nesɨ. 
ROM.10.8	Sare' madɨnna! Aawa. Dare' midaaka! Yagaalya' gɨmɨnyaba gidɨkuta nebulya' warɨ'. Gɨmɨre maangikɨ wɨlaraka gɨmɨre sɨmunyavɨ wɨlarɨkesɨ.” Yɨ yagaala daza' nemɨ wɨdadaanya' Naangerɨ lɨmwangebwine yagaalyasɨ. 
ROM.10.9	Gɨmɨre maangisɨ ku'maayaba “Jizaazai sai Naangelyɨ,” jalɨkurakya yɨja'najɨ nabaai gɨmɨre sɨmunyavɨ dara lɨmwadɨza'najɨ “Gotɨyai sahwarɨ bainɨkeraayawɨ ayɨna yɨdɨkaavakelyɨ,” Gotɨyai gɨvadaihasamaaradeigɨnyɨ. 
ROM.10.10	Sare' dare'nesɨ. Gazaizai gannya sɨmunyasɨ kalɨmwagozɨ Gotɨyai “Yɨda'maraangeigɨ nɨmɨreigɨnyɨ gɨmwaaihɨwa,” wɨdathelyɨ. Yɨ gannya maangisɨ kajalɨkurakojɨ Gotɨyai wɨvadaihasamaaradelyɨ. 
ROM.10.11	Sare' dare'nesɨ. Gotɨyare bukuya' dɨnɨ' “Gazaizai sahwarɨ lɨmwagozɨya dahwai yɨ savɨna sɨmunyavɨ jɨkurɨtɨnna yannei mɨ'.” 
ROM.10.12	Sare' dare'nesɨ. Sarevɨ padaihasamaata'nebwi Juya kwaraavɨne pɨbwi mwari'. Sarevɨ Anga Pimagɨnya (Gɨrikɨya) kwaraavɨne pɨbwi mwari'. Sare' dare'nesɨ. Yuyaraavɨre Naangei gave pwainanyai mwaalɨkei gamɨnyɨ jaka wɨdɨpɨja yuyaraavɨ tewaanaanga wiadelyɨ. 
ROM.10.13	Sare' dare'nesɨ. Gotɨyare bukuya' dara dɨnɨkesɨ. Gazaizai Naangerɨ jaka wɨdazai yɨ sahwarɨ wɨvadaihasamaaradelyɨ.
ROM.10.14	Sarevɨdaa'nyɨ sahwarɨ malɨmwagyesarɨ jake' ga'dara wɨdɨpɨneraavaka? Nabaai gamɨnyɨna kadɨka mu'nyesarɨ ga'dara lɨmwabɨneraavaka? Nabaai pwai yagaala sa' wɨdaawadei maayara ga'dara wɨ'namaapɨneraavaka? 
ROM.10.15	Nabaai Gotɨyai a'mwe yagaala wɨja'neraavɨ mamaryasaabya yaja' ga'dara wɨdaawɨpɨneraavaka? Wɨdaawadɨvɨsaraavɨna dara dɨnɨkabaaibɨsasɨ. A'mwera yagaala tewaanya' makabɨvanɨgasaraavɨre sɨvɨla tewaanya nawɨ'nyaraave! 
ROM.10.16	Sare' kɨrɨ' Juyara yagaala tewaanya sa' kadɨka wɨ'neta kwalaalyara mɨdɨneta' mɨ'. Sare' dare'nesɨ. Aazaayai dara dakesɨ. Naangeigɨ, newɨ'nɨvanɨgata davɨ aai lɨmwamanɨka! 
ROM.10.17	Sarevɨ “Yagaala tewaanya' wɨ'nadɨvɨsavɨdaa'nyɨ Kɨraazɨtɨyarɨ lɨmwadɨvɨkɨ. Nabaai Kɨraazɨtɨyare yagaalya' wɨdadɨvɨsavɨ kadɨka wɨ'nadɨvɨkɨ.”
ROM.10.18	Sare' kɨrɨ' dara dɨwa. Sahwara yagaala tewaanya da' kadɨka mu'nyɨjɨhyeva! Kɨrɨ' dare' warɨkesɨ. Mena wɨ'nesare. Nabaai Gotɨyare bukuya' dara dɨnɨkabaaibɨsasɨ.
ROM.10.18	Kwaaka yuyawɨnna kumɨre yagaaikunya' mena wɨdaawakesɨ.
ROM.10.18	Anga yuyawɨ yunebanna kumɨre yagaalya' wɨdaawakesɨ.
ROM.10.19	Pɨgasaai dara dɨwa. Yɨzɨrelɨyara yagaala tewaanya da' myawɨranganyetara daaka! Aayagaa' wɨrɨvɨkɨrya'nei Mozɨzare yagaala Gotɨyarɨna dara dɨnɨ'
ROM.10.19	“Anga naanga pimagɨnyara mamwaalyɨgasaraavɨ ya'mujɨ
ROM.10.19	Sarɨmɨ sahwaraavɨna tɨmakɨrɨkɨrya jideihɨlyɨ.
ROM.10.19	Sɨmagɨnyara sɨmunya maayavaakɨyaraavɨ ya'mujɨ
ROM.10.19	Sahwaraavɨna sɨnna tɨkesɨyaihɨrɨ yɨhɨmwaaihɨdeinyɨ.”
ROM.10.20	Nabaai Gotɨyarɨ wɨ'nawɨjɨwaakadei Aazaayai yagaala jalɨkurakya'na lɨka yakai mɨ'. Sai Gotɨyarɨneba dara dakelyɨ
ROM.10.20	“A'mwera nɨmɨnyɨna bɨrɨbɨrya manyadɨvɨtara
ROM.10.20	Sahwara nɨmɨnyɨ mena nyɨbɨrama'mwaasare.
ROM.10.20	A'mwera nɨmɨnyɨ yɨdaanganya manyadɨvɨtara
ROM.10.20	Sahwaraavɨ nɨmɨ ku'maayaba yɨma'naabɨweinyɨ.”
ROM.10.21	Kɨrɨ' Yɨzɨrelɨya sahwaraavɨna Gotɨyarɨneba dara dakelyɨ “Yuna saamɨnya naangegaa' nɨmɨ a'mwe sahwaraavɨ jaka wɨdadaazɨ nɨmɨre yagaalya' galazekɨvaidɨvɨ' yɨ yagaala kayaa'nanya ja'nanyɨdadɨvɨsara nɨmɨnyawɨnna mabyɨwaasare.”
ROM.11.1	Sarevɨdaa'nyɨ dara dɨvanɨge. Gotɨyai gannyaraavɨ gewɨ mena marakakei dɨngaka! Arɨkewɨnyɨ. Sare' dare'nesɨ. Nɨmɨ kwainyɨ Kɨraazɨtɨyarɨ lɨmwadɨnyainyɨ a'mwe Yɨzɨrelɨyainyɨra. Nɨmɨ Evɨraamɨmɨre yɨsiwiainyɨ avaaitawejɨ'nyɨ. Bejaminɨmɨre yɨsavaa'nyɨ. 
ROM.11.2	Gotɨyai sɨnnawɨ a'mwe sahwaraavɨ mena yawɨranganakeraavɨ gewɨ mena marakakera mɨ'. Yagaala Yɨlaajare' Gotɨyare bukuyavɨ dɨnɨke' sarɨmɨ myawɨryadɨvɨ' daa! Yɨlaajai Gotɨyarɨ Yɨzɨrelɨya sahwaraavɨna kotɨya ja'neraavɨ wɨdakelyɨ. Dara dɨnɨ' 
ROM.11.3	“Naangeigɨ, pɨropetɨya gɨmɨnyɨ gu'neva wɨjɨwaakadɨvɨsaraavɨ sahwara mena tamake'. Gɨmɨre kwaraanya kayaa'nanyanna bulɨmakaawoyaraavɨ dɨka nasɨ'nya'nengɨ kayaaka mena lɨkayɨgalasɨ'ne'. Sarevɨ gɨmɨreinyɨ gaveinyɨ kuna mwaaihe. Nabaai nɨmɨnyɨna ‘Tamakaana!’ dadɨvɨ' bɨrɨbɨrya' kuna yɨvanɨga'.” 
ROM.11.4	Sara wɨdaka kɨrɨ' Gotɨyai be yagaala ja'nawɨdakavaka! Sai dara da' “Nɨmɨ nɨnnyara pwarana pwarana a'mwe sevenɨ taawɨzanɨyaraavɨ (7,000) yɨvaineinyɨ nyɨlɨmwadɨvɨsare. Sahwara gotɨya kwaasɨya Baa'aalɨyarɨ kwadaai gɨlɨna myeva mɨdɨdɨvɨtara mɨ'. Pwara kwalaalya kwalaalyara sara mi.” 
ROM.11.5	Sarevɨdaa'nyɨ nabaai dahaakɨgaasɨ Juya yɨta pimagɨnya maalɨkevaa' lɨmwadɨvɨ' mwaaiha'. Sahwaraavɨ Gotɨyai gannya yanga gaimwangeburɨ dahɨlakakera mena yɨma'nesare. 
ROM.11.6	Gannya yanga gaimwangeburɨna Jizaazarɨ lɨmwangeburɨna sahwaraavɨ dahɨlaka'. “Sahwara wawɨnya yadɨvɨsanna,” kunya myawɨryaka dahɨlaka'. Yɨ kumɨ wawɨnya yadɨvɨ' yadaapi Gotɨyai sahwaraavɨ dahɨlakajɨ kwajɨ yɨ yanga gaimwange' wana yuna yanga gaimwanga nebulya' mima'nyɨ kyadɨka!
ROM.11.7	Sarevɨdaa'nyɨ yɨ nabaai nemɨ gara daazɨwo? Yɨzɨrelɨya kwalaalyara dɨragɨnna bɨrɨbɨrya yɨvanɨgata sa', yɨ sa' mamaaryesasɨ. Kɨrɨ' Gotɨyai a'mwe pwaraavɨ dahɨlakaka sarera maaresasɨ. Yuya pwara Gotɨyai kumɨre sɨmunyavɨ tihɨralɨmwagarakere. 
ROM.11.8	Gotɨyare bukuya' dara dɨnɨkabaaibɨsasɨ.
ROM.11.8	Gotɨyai kumɨre sɨmunyavɨ kɨrɨbɨbɨnya wakakelyɨ.
ROM.11.8	Kumɨre tɨnnyarɨ myawɨranganya'na wiakelyɨ.
ROM.11.8	Kumɨre kadɨka mu'nya'na wiakelyɨ.
ROM.11.8	Sɨnnawɨjɨ dahaasɨ avaaina mwaaihasare.
ROM.11.9	Yɨ Devitɨ kwalyɨ Gotɨyarɨ sahɨrɨ'na dara wɨdakelyɨ
ROM.11.9	“Kumɨre tɨka munne mwa'dainaanya'bɨ' yɨma'nana!
ROM.11.9	Kumɨre tɨlɨnnyangɨ naanya sa' lɨvapana!
ROM.11.9	Nabaai kumɨre sɨvɨlya dahe paakupɨka!
ROM.11.9	Sare' kumɨre kayaa'nanyaburɨ tɨvɨkɨta maapɨka!
ROM.11.10	Kumɨre tɨnnyarɨ jɨhɨnya' dɨvwaakya!
ROM.11.10	Sahwara tɨnna mwanganyɨ yɨpɨka!
ROM.11.10	Sahwaraavɨre bule' lɨngwɨla'nata yana!
ROM.11.10	Yawɨta kwalaalya taange'na winarana!”
ROM.11.11	Sarevɨdaa'nyɨ nɨmɨ dɨvanɨge. Gotɨyai “Sahwara yɨnahu walayɨdɨhwakɨ'naraawɨpɨka!” kada' mudavesara daaka! Kɨraazɨtɨyarɨ “Aala,” dɨvanɨgasara yunegaa'nannera daaka! Arɨkewɨnyɨ. Aawa. Sahwara tuta tewaanyavɨ kyagalya'mave' yɨ dazahɨrɨvɨ Gotɨyai ajɨmya yuyangɨya pwaraavɨ padaihasamaa'manɨkelyɨ. “Yɨzɨrelɨyara tewaanya davwi wangabɨka! A'mwe ajɨmya yuyangɨyaraavɨna wabarɨnna yapɨjɨ Kɨraazɨtɨyarɨ lɨmwabɨka!” yawɨraka sara ya'. 
ROM.11.12	Sahwara tusa' yagalya'maveta sahɨrɨvɨ Gotɨyai Kwaakevakɨya pwaraavɨ yuna kuna naanga naanga wɨgaimwadelyɨ. Yɨ Yɨzɨrelɨyara Kɨraazɨtɨyarɨ malɨmwagyeta sahɨrɨvɨ Gotɨyai ajɨmya yuyangɨyaraavɨ yuna kuna naanga naanga wɨgaimwadelyɨ. Sare' naangesɨ. Yɨ sara yajai Yɨzɨrelɨya yuyabanyara Gotɨyaryawɨnna ayɨna kabapi Kɨraazɨtɨyare yuyara tewaanna nawɨ'nyaanga mwaaibɨnere. Yɨ sare' naanga wavɨlavadesɨ.
ROM.11.13	A'mwe ajɨmya yuyangɨyarajɨyaihi, dahaa' sarɨmɨnyɨ yɨhɨthɨvanɨge. Sarɨmɨ ajɨmya yuyangɨya pwaihɨrɨne wawɨnya ya'neinyɨ Apozelɨyainyɨ Gotɨyai nyɨmaryasaabakeinyɨ. Sarevɨ yadɨnya davɨne yaya' munyaba makidɨ yɨvanɨge. 
ROM.11.14	Wawɨnya dazavɨ nɨmɨre avaaikwaa'nakera Yɨzɨrelɨyaraavɨ dɨhaa'bwarɨde'na sarɨmɨnyɨ wabarɨnna yamaarya'nevɨna tewaanya nyɨvu'nɨvanɨ'. Sarevɨ Gotɨyalyɨ tewaanya ye'mwannamwaaihata savɨ Yɨzɨrelɨyaraavɨdaa'nya pwara Naangerɨ lɨmwabɨzara sahwaraavɨ padaihasamaarade'na wawɨnya daza' munyaba makidɨnyainyɨ. 
ROM.11.15	Sare' dare'nesɨ. Gotɨyai Yɨzɨrelɨyaraavɨ marasɨ'naka, yɨ dazavɨ sahwai a'mwe Kwaaka yuyawɨ pɨvakaavɨyaraavɨdaa'nyara gamɨjɨ avaaizɨmunya'na ye'mwannayɨma'ne'. Yɨ nabaai Gotɨyai Yɨzɨrelɨyaraavɨ ayahi maaraja' yɨ daza' kwalaalyara baryara ayɨna dɨkaasa'bɨsa' daaka!
ROM.11.16	Bɨretɨya naanga yavɨkaryeva gɨrɨkula maalɨkejɨ' Gotɨyarɨ wɨjaave'. Yɨ gɨrɨkula maalɨka sajɨ' Gotɨyarejɨ' warajazɨ' yɨ gɨrɨkula naanga kɨrɨsɨ Gotɨyaresɨ. Nabaai yɨsare pwipula sa Gotɨyare waraja yɨ yɨtaanya kɨnɨjɨ sa avaala Gotɨyarengɨ. (Yɨ sare' daresɨ. Juyaraavɨre Ne sɨnnawɨnyara Gotɨyarera mwalyaasavɨ, yɨ sahwaraavɨna dɨvi kwɨyakwalaangera Gotɨyarera mwaaibɨnerera.) 
ROM.11.17	Gotɨyai wawɨnyavɨya yɨta wolivɨyare yɨtaanya pɨnɨ Yɨzɨrelɨyarabɨsangɨ lɨvɨ'mwagaka yɨ marasɨ'naka gɨmɨnyɨ pɨvaakɨyaigɨnyɨ yɨ'daryawɨnya wolivɨya yɨtaanya'gɨnyɨ gɨmaaraka yɨtaanya pɨnɨngɨ tɨnnyawɨ gɨmɨnyɨ kagye'mwagaka' dahaa' gɨmɨ tewaanya mwaaihɨ. Sarevɨ wolivɨya mɨnarya' wolivɨyare yɨpwipulyavɨre' maa'manɨgɨ. 
ROM.11.18	Sarevɨ yɨtaanya nebulya'nanyangɨna gɨmɨre yaya' munyaba mamakɨlyadɨ bɨraiyagaala madangadɨnna! Yɨ gɨmɨ bɨrala dangadɨza' nayaa pada'galayawɨ'na ja! Gɨmɨ yɨpwipulyavɨ mɨnarya' wɨjaavadɨnya' mɨ'. Aawa. Pwipula sahɨrɨ' gɨmɨnyɨ gɨzaavadeigɨnyɨ. 
ROM.11.19	Sarevɨdaa'nyɨ gɨmɨ dara dɨthathe' “Yɨtaanya daza Gotɨyai lɨvɨ'mwagakengɨ. Nabaai sahwai ‘Kumɨreba pɨvaakɨyarɨ ye'mwagakɨma!’ daka nɨmɨnyɨna lɨvɨ'mwaga'.” 
ROM.11.20	Yo, nawɨ'nyasɨ. Sare kɨrɨvɨ Yɨzɨrelɨya sahwara Naangerɨ lɨmwadɨvɨtara mɨ'. Yɨ da sahɨrɨsavɨ mena lɨvɨ'mwagasɨ'nadengɨ. Yɨ gɨmɨ Naangerɨ lɨmwadɨnya'na sare'na nayaa daa'manɨgɨnyaigɨnyɨ. Sare kɨrɨvɨ mala nayaa jɨwannana! Gɨmɨ pihadɨka minna! Aawa. Gɨmɨ lɨka nayaa jɨ! 
ROM.11.21	Sare' dare'nesɨ. Gotɨyai yɨtaanya nebulya'nanya kunnya kaavɨlyavɨ mɨwɨ'nɨkengɨ yɨvainyɨna yakai mɨ'. Yɨ sasare sahɨbaaibɨ' gɨmɨ kwaigɨnyɨjɨ yɨvainadei mɨ'. 
ROM.11.22	Yɨthaa! Sarevɨdaa'nyɨ Gotɨyai tewaanna bwiwanga gyazavɨjɨ gamɨre sɨnna tɨka saburɨjɨ nayaa dɨvada'galangana! Pwaraavɨne' daresɨ. Gamɨrebwi mena yagalya'mavesaraavɨ sahwai sɨnna tɨka wɨda'delyɨ. Gɨmɨnyɨne' daresɨ. Gɨmɨ gamɨre tewaanna bwiwanna gyazavɨ kuna mwaaidɨzaigɨ, Gotɨyai tewaanna gɨvwiwamanɨ'. Gamɨre tewaanna bwiwanga gyazavɨ mamwaalyɨ yɨja' gɨmɨ kwaigɨnyɨjɨ gɨthawaasadelyɨ. 
ROM.11.23	Nabaai yɨtaanya sɨnnawɨnya pɨnɨ daza, yɨ kumɨ malɨmwagyaburɨ kuna mamwaalyɨ yɨpɨja' yɨ Gotɨyai wawɨnyavɨya yɨsavɨ ayɨna marye'mwagathengɨ. Sare' dare'nesɨ. Gotɨyai dɨragɨnnakei sahwaraavɨ yɨnɨga wi'na ayɨna marye'mwagannelyɨ. 
ROM.11.24	Sare' dare'nesɨ. Gɨmɨ kwaigɨ yɨ'daryawɨnyare wolivɨya yɨtaanyaigɨ mwaalagɨnyaigɨnyɨ. Yɨ Gotɨyai gɨthawaasaka wawɨnyavɨya wolivɨya nawɨ'nyɨkɨ gɨmarye'mwaga'. Yɨta sɨ' yune gɨmɨri'na mɨ'. Sare' nebulya'nanya' warɨke' yɨ nabaai pɨbwi naanga nebulya'nanya' waradesɨ. Wolivɨya nawɨ'nyɨkɨre yɨtaanya daza ayɨna maarɨna yajai kunnya yɨta sɨkɨ ayɨna marye'mwagakannelyɨ.
ROM.11.25	Nya'mweihi ajɨmya pɨnɨngɨyaihi, sare' dare'nesɨ. “Gotɨyai nebulya' yoimavajalɨkurakya davɨ sarɨmɨ sɨmumaayaihi kuna mamwaaibɨnera!” yawɨrena yɨhɨthɨvanɨge. Sarɨmɨnyɨna yawɨ'nadɨvɨ' dara nadɨpɨka! “Nemɨ sɨmunya kɨnɨnnakeinera. Juyara sɨmumaayarera.” Gotɨyai nebulya' yoimavajalɨkurakya daza' yɨ daresɨ. Yɨzɨrelɨyaraavɨ yunegaa' sɨmunya' tihɨralɨmwagata yadera mɨ'. Yunegaa' “Naangerɨ malɨmwagaanna!” dɨpɨ'dera mɨ'. Yɨ a'mwe ajɨmya yuyangɨyara Naangeryawɨnna mena wɨlaabapɨjɨ wɨlaabɨpɨjara yuyaraavɨ Gotɨyai yawɨrakera kalɨmwagapɨjɨ 
ROM.11.26	yɨ sare saburɨ dazagaa' Gotɨyai Yɨzɨrelɨya yuyaraavɨ padaihasamaaradere. Gotɨyare bukuya' dɨnɨkabaaibɨ'
ROM.11.26	“Saayonɨ Yɨzɨrelɨyaraavɨdaa'nyai
ROM.11.26	Padaihasamaa'dei walaabathelyɨ.
ROM.11.26	Sahwai Jaikopɨmɨreraavɨ galazekɨvalyabwi marasɨ'nadelyɨ.
ROM.11.27	Sara kyojɨ nayaa Gotɨyainyɨ yɨdeinyɨ.
ROM.11.27	Sahwaraavɨ yagaala wɨlɨmwagarɨkebwi ye'mwannawɨdɨdeinyɨ.
ROM.11.27	Kumɨre kayaa'nanya marasɨ'na'mujɨ yɨdeinyɨ.”
ROM.11.27	Sara dɨnɨkabaaibɨsasɨ. 
ROM.11.28	Yagaala tewaanya' bule wɨjaavanɨgasavɨna sahwaraavɨna Gotɨyai yawɨ'na “Nɨmɨre yɨkamaangera mwaaiha'.” Sare' sarɨmɨnyɨ mena yɨhɨgaimwagake'nanyɨ. Kɨrɨ' Gotɨyai dahɨlakakevɨna sɨnnawɨnya kwɨyakwalaangeraavɨna yawɨrake'na Gotɨyarɨ sahwaraavɨna kale wivanɨkerera. 
ROM.11.29	Sare' dare'nesɨ. Gotɨyai gamɨre wɨgaimwanga yanga wɨjaayangɨnajɨ gamɨre jaka wɨjɨvwaramaasavɨnajɨ sɨmunya mudɨkebwi yawɨramaaradei mɨ'. 
ROM.11.30	Sare' dare'nesɨ. Sɨnnawɨ sarɨmɨ Gotɨyarɨ galazekɨvaleva nabaai dahaa' Yɨzɨrelɨyara galazekɨvaimanɨgasavɨ sarɨmɨ kale'na gaimwanga tewaanya' ma'mwaatabaaibɨ' 
ROM.11.31	sarɨmɨ kale'na gaimwanga tewaanya' maa'manɨgasavɨ nabaai dahaa' kumɨ kale'na gaimwanga tewaanya' maarya'nera sahwarajɨ mena galazekɨvalesare. 
ROM.11.32	Sare' dare'nesɨ. Galazekɨvala saburɨ kalavuza' Gotɨyai a'mwe yuyaraavɨ Juyarajɨ ajɨmya yuyangɨyarajɨ saraavɨ yɨrakere. Gamɨre kale'na gaimwanga tewaanya' wɨjaaya'ne yuya kwaraavɨ sara yakere.
ROM.11.33	Ai! Gotɨyai yuyaraavɨ yange'na wiadele! Gotɨyai sɨmunya naangaanga kɨnɨnnakele! Yuyangɨne yunebanna yawɨrakadele! Yɨ saalaalyavɨ kewewɨnɨ yɨnɨgwalaawɨkebɨsalyɨ. Gamɨ yawɨbwasaburɨ kaavɨlya' a'mweina mabɨramaari yaanneine. Gamɨre ya saburaavɨ kaavɨlya' myawɨranganyɨ yaanneine. Wana yuna aawa nebulyasɨ. 
ROM.11.34	Sare' dare'nesɨ. Gotɨyare bukuya' dara dɨnɨ'
ROM.11.34	“Naangere sɨmunyavɨ aaihwai yawɨramaa'nɨkelaka!
ROM.11.34	Sahwarɨ sɨmunya' aaihwai wɨjaavadelaka!”
ROM.11.35	“A'mwerɨ gɨlyɨvɨsa ayahi wɨrɨvɨkɨrya'nenna
ROM.11.35	Gotɨyarɨ gɨlyɨvɨta yuyangɨne gyakwarɨna
ROM.11.35	Gotɨyarɨ gɨlyɨvɨsa aaihwaidaasɨ wɨjaavakalaka!”
ROM.11.36	Aawa. Sai yuyangɨne'na aaya kaavɨlyalyɨ. Yɨ sahwai yuyangɨ wakyaakengɨ. Gamɨre dɨragɨnyavɨ yuya yɨnɨkengɨ. Gamɨnyɨ yɨlaaya ya'ne yuya yɨma'nakengɨ. Nemɨ yuyagaa' yuyagaa' gamɨnne yaya' munyaba naanga nayaa makɨlaana! “Byaannakeigɨ!” wɨdaana! Naanga sahɨrɨsɨra.
ROM.12.1	Nya'mweihi, yuya sarevɨdaa'nyɨ Gotɨyare kale naange'na yawɨ'dɨvɨsavɨ kavena dɨragɨnna nayaa dara yɨhɨthɨvanɨge. Juyara Gotɨyarɨna sipɨzipɨyaraavɨ tamira'dɨvɨtabaaibɨ' sarɨmɨre kɨlaakejɨ' gaalyajɨ' Gotɨyarɨ nayaa duzaavɨnyɨla! Yɨ sarɨmɨ saihi Gotɨyarɨneihi sahwarɨ yɨlaaya ya'neihi tewaanna duzaavɨnyɨla! Yɨ sarɨmɨ sara wɨjaavɨdɨvɨsavɨ Gotɨyarɨna yɨlaaya nebulya'nanya' nayaa jideihɨlyɨ. 
ROM.12.2	Yɨ dahaasara sara ya'ne kumɨrebwi sarɨmɨre sɨmunyavɨ nayɨhwɨlakɨpɨdɨka! Aawa. Gotɨyai sarɨmɨre sɨmunyangɨ mudɨke yɨhwakajavɨ yɨ sarɨmɨre kɨbwi mudɨkebwi yɨhyɨma'nade'nanyɨ. Yɨ sarevɨ Gotɨyai sɨmunya' yawɨ'devwi yɨnɨga nebulya'na yawɨramaapɨneihɨlyɨ. Yɨ Gotɨyarɨne tewaanya nawɨ'nyabulyɨ Gotɨyarɨ yɨlaaya wigalya'ne sabulyɨ Gotɨyai nemɨ ya'ne yawɨ'de tewaanya naanga yune nebulya'nanyabulyɨ jawɨranganyideihɨlyɨ.
ROM.12.3	Sare' dare'nesɨ. Gotɨyai nɨmɨnyɨ yanga gaimwanga nyɨjaavakeburɨ, sarɨmɨjɨya gazaigɨzaigɨnyɨ dara gɨthɨma! Gɨmɨ saigɨnyɨna nayaa yawɨ'dɨza' yɨ sara jawɨka! Yɨ gɨmɨ kwaasɨ dara nyawɨ'dɨ'! “Nɨmɨ sainyɨ naanga nebulya'nanyainyɨ.” Aawa. Gɨmɨ Naangerɨ lɨmwagahɨnya'na Gotɨyare wawɨnyangɨne dɨragɨnya' sara gɨzaavakabaaibɨ' yune sabanna gɨmɨ saigɨnyɨna nayaa sara dɨvada'galayawɨka! 
ROM.12.4	Sare' dare'nesɨ. Nemɨre kɨlaakejɨkɨya kwalaalya warɨkejɨkɨra. Sare kɨrɨvɨ yuya sa wawɨnya' avaaina mivanɨ'. 
ROM.12.5	Sasarebaaibɨ' nemɨ a'mwe kwalaalyaina Kɨraazɨtɨyarɨ wɨlamwaidaanyaina gaimwannya'neina gamɨre kɨlaaka pɨjɨkɨyainera. Kɨlaakejɨkɨya gazaizai kɨlaakejɨkɨya pwaraavɨnelyɨ. 
ROM.12.6	Sareina nemɨnyɨ Gotɨyai yanga gaimwanga sabwi nejaavakevɨna gamɨre yanga sɨhumale dala pɨnɨnna dala pɨnɨnnanya kɨnɨnnakeinera. Nemɨnyɨdaa'nya gazaizai gamɨre yanga sɨhumale' pwaraavɨna yana! Sarevɨ Gotɨyarɨ wɨ'nanejɨwaakadɨvɨsaraavɨne sɨhumale' a'mwe pwarɨ wɨjaavada yɨ Naangerɨ lɨmwadevɨne yune sabanna sara wɨdana! 
ROM.12.7	Nabaai pwai kwɨya'mweraavɨ wɨdaaya'ne sɨhumale' kɨnɨnnakei yɨ nayaa sara wɨdaayana! Nabaai pwai wɨjɨwaakya'ne sɨhumale' kɨnɨnnakei yɨ nayaa sara wɨjɨwaakana! 
ROM.12.8	Nabaai Kɨraazɨtɨyareraavɨre kunya yawɨsangɨ maradɨhaa'bwarya'ne sɨhumale' kɨnɨnnakei yɨ nayaa sara maradɨhaa'bwarana! Gya'mwerɨ gɨlyɨvɨsa wɨjaaya'ne sɨhumale' kɨnɨnnakei yɨ yange'na nayaa wɨjaavana! Wawɨnya pɨrɨvɨ maremwaalya'ne sɨhumale' kɨnɨnnakei yɨ yɨnɨga sara yana! Taangesɨya pwaraavɨna wɨgaimwanga kale ya'ne sɨhumale' kɨnɨnnakei yɨ yɨlaaya yada sara yana!
ROM.12.9	Yɨ yuyangɨ ya'ne gɨmɨ pwaraavɨna kale kwaasɨ gyadeigɨ mɨ'. Kale naanga nebulya'na gyana! Nabaai kayaa'nanya saburɨna sɨmɨlɨka gulana! Tewaanyabwi nayaa nebulya'na dɨlɨmwagaka! 
ROM.12.10	Gazaigɨzaigɨ ja'mwe pwaina pwainanyaraavɨna gathaakaangei gahwaalaangeraavɨna kale wiajavaaibɨ' kale tewaanya gyana! Gɨmɨdaa'nyɨ gazarɨzarɨne yaya' munyaba nayaa dɨmakɨla! 
ROM.12.11	Naangere wawɨnya' ya'na maa'na maginanna! Aawa. Yuyagaa' dɨragɨnna nayaa ja! Gotɨyare Kuryai gɨmɨre kuryarɨ kagithɨkaavojɨ dɨ'nakeigɨ gɨmɨre sɨmunyasɨ ja! 
ROM.12.12	Naangerɨ lɨmwadɨ sahwarɨna yemwaaimanɨgɨnyavɨ, yɨ yɨlaaya nayaa jɨ! Gɨmɨnyɨ taanginya pɨrɨ' kagima'nojɨ yɨ savɨ dɨragɨnna dɨthaaka! Yuyagaa' Gotɨyarɨ nayaa jɨthaangana! 
ROM.12.13	Gotɨyare a'mwe pwara gɨlyɨvɨsanna kugainojɨ yɨ gɨmɨ nayaa ye'mwannawɨjaavɨna jɨ! A'mwe anga pɨwɨnyara gɨmɨnyabanna kabi'mavapɨri yɨ sahwaraavɨ nayaa pada'galamaremwaaina jɨ!
ROM.12.14	Gɨmɨnyɨ a'mwera kayaa'na kagyapi Gotɨyai sahwaraavɨ tewaanna wiade'na sahwarɨ nayaa duthana! Sahwaraavɨ kayaaka yɨgalya'nenna mudɨnna! Aawa. Sahwaraavɨ nawɨ'nya wiade'na Gotɨyarɨ nayaa duthana! 
ROM.12.15	A'mwera yɨlaaya yadaapi gɨmɨ sahwaraavɨjɨ yɨlaaya nayaa je'mwannayɨ! Sahwara kɨnna kadapɨjɨ nabaai sahwarajɨ kɨnna nayaa je'mwannadana! 
ROM.12.16	Pwaigɨ ja'mwe pwarɨna pwaigɨ ja'mwe pwarɨna avaaizɨmunya jawɨ'nyɨla! Gɨmɨ saigɨnyɨne'na yawɨ'nadɨnyabaaibɨ' jawɨka! Gɨmɨ “Naangeinyɨ a'mwe naanga gaverajɨ mwaalɨma!” kunya myawɨ'dɨnna! Aawa. A'mwe yaasɨwakerajɨ nayaa je'mwannayamarya! Gɨmɨ gɨmɨnyɨne'na nadɨthɨka! “Nɨmɨ sainyɨ sɨmunya' kɨnɨnnakeinyɨra.” 
ROM.12.17	Gɨmɨnyɨ a'mwe gazaizai kayaa'nanya kagyozɨ yɨ sahwarɨ kayaa'nanya mɨnya maarya nyɨdɨ'! “A'mwe yuyaraavɨre tɨnnyaryaba nayaa nawɨ'nyabwina yɨma!” dadɨ jɨ! 
ROM.12.18	Gɨmɨ saigɨ malyabwina sɨmunya myawɨ'dɨnna! Nabaai gɨmɨnyɨne tusa' yɨdori yɨ gɨmɨ yuya a'mwerajɨ avaaimunyɨ'na yadɨ nayaa pada'galaye'mwannemwaaina jɨ! 
ROM.12.19	Nya'mwe nebulya'nanyaigɨ a'mwei kayaa'na givanɨke ayahi tɨvɨkɨta nyɨdɨ'! Aawa. Gotɨyare sɨnna tɨke' sahwarɨ yadaawori gɨmɨ kave baihana'na jɨ! Sare' dare'nesɨ. Gotɨyare bukuyavɨ dara dɨnɨkabaaibɨsasɨ. “Kayaa'nanyaburɨ ayahi dɨlarɨvɨkɨta sabwi yɨ sa' wawɨnya' nɨmɨresɨra. Nɨmɨ sainyɨ sahwaraavɨ kayaa'nanya' tɨvɨkɨrɨdeinyɨ,” Naangei sara dɨvanɨ'. 
ROM.12.20	Tɨvɨkɨta minna! Aawa. Gɨmɨre yɨkamaangei mɨjɨka yajai, yɨ sarɨ wapaaya nayaa duzaama! Gamɨre kulalya' yaalɨka wihɨrajai yɨ sarɨ aalya' nayaa duzaama! Sare' dare'nesɨ. Gɨmɨ sara yɨja' yɨ gamɨre yade sabwina wagɨla nebulya'na duzaadelyɨ. 
ROM.12.21	Gɨmɨ tɨvɨkɨrya'neigɨ gɨmɨre kayaa'nanya sabwi mwanganakɨnna! Kayaa'nanyabwi gɨmɨnyɨ nagwavɨlavadɨ'! Aawa. Gɨmɨ tewaanyabwina nayaa pada'galayadɨ yɨ kayaa'nanyabwi dɨthathɨwadeigɨnyɨ.
ROM.13.1	Gazaizai ga'maanɨyaraavɨ kwaakewɨ nayaa wɨla'narana! Sare' dare'nesɨ. Ga'maanɨyai saba sana yaasɨwa' yɨma'nyɨna yɨkai mɨ'. Aawa. Yuya wawɨnya ga'maanɨyare sa Gotɨyare sɨmunyavɨ yɨma'nadengɨ. Nabaai yuya ga'maanɨyara mwaaihata sahwaraavɨ Gotɨyai gamɨ sai wɨmwaaihakera sarera mwaaiha'. 
ROM.13.2	Sarevɨ yɨ a'mwe ga'maanɨyare yagaalya' galazekɨvalajai, sai Gotɨyare kɨbulyɨ galazekɨvaimwa'. Yɨ a'mwera dazavɨ galazekɨvaibɨzara kumɨre yɨpɨja saburɨ tɨvɨkɨta kayaa'nanya maapɨ'dere. 
ROM.13.3	Sare' dare'nesɨ. A'mwe nawɨ'nyabwi yadaapiyaraavɨ ga'maanɨyara lɨka yɨrɨ'galya'nera mamwaalyɨga'. Aawa. A'mwera kayaa'na yadaapiyaraavɨ lɨka yɨrɨ'galya'nera mwaaiha'. Gɨmɨ “Ga'maanɨyarɨna lɨka myɨ yɨdeinyɨ,” jawɨ'manɨgɨ! Yɨ sarevɨ yune nayaa nawɨ'nyabwina kya'gɨzɨ yɨ gamɨ gɨmɨnne yaya' munyaba gɨmakɨladelyɨ. 
ROM.13.4	Sare' dare'nesɨ. Gɨmɨnyɨ tewaanyavɨ gɨhaimwagya'nei Gotɨyare wɨdaayadei mwaalɨ'. Kɨrɨ' gɨmɨ kayaa'nanyabwi yɨja' yɨ lɨka nayaa jɨ! Sare' dare'nesɨ. Ga'maanɨya sahwai kwaari'masɨramɨnya' tɨvɨkɨrya'ne' gazare lɨmwagɨkei mɨ'. Sare' dare'nesɨ. Nabaai sai a'mwe kayaa'na yaderɨ Gotɨyare sɨnna tɨke'ne tɨvɨkɨrya'ne' wɨjaaya'nei Gotɨyare wɨdaayadei mwaalɨ'. 
ROM.13.5	Sarevɨ sahwarɨ kwaakewɨ nayaa dɨmwaala! Gotɨyare sɨnna tɨke' tɨvɨkɨsa'na kwaakewɨ nayaa dɨmwaaide gave'na mɨ'. Aawa. Gɨmɨre sɨmunyai padaihɨrakyai sara gɨthathe'na kwaakewɨ dɨmwaala! 
ROM.13.6	Sahɨrɨvɨne'na taakɨzɨya kɨrɨsɨ dakya! Sare' dare'nesɨ. Gotɨyare wɨdaayadɨvɨsara yune wawɨnya dazavɨna dɨragɨnna maremwaaidɨvɨsa'na dakya! 
ROM.13.7	Gɨmɨ a'mwe saraavɨna dala pɨnɨnna pɨnɨnna wɨjaavɨja kɨnɨnnakeigɨnyɨ. Sareigɨ sahwaraavɨna gɨmɨ nayaa duzaama! A'mwe taakɨzɨya maa'derɨna yɨ sahwarɨna taakɨzɨya' nayaa duzaama! Taakɨzɨya pɨnɨngɨne maa'derɨna nayaa duzaama! A'mwe pwarɨ “Gɨmɨ a'mwe naangeigɨnyɨ,” wɨdɨzaigɨ mwaala'gɨzɨ yɨ “A'mwe naangeigɨnyɨ,” nayaa duthana! A'mwe pwarɨne yaya' munyabanna makidɨzaigɨ mwaala'gɨzɨ yɨ sahwarɨne yaya' munyabanna nayaa dɨmakɨla!
ROM.13.8	A'mwe aane pwai kwarɨna gɨlyɨvɨta tɨvɨkɨrya'ne aane pɨrɨ' kɨrɨ' wɨjaavɨja' malɨmwaga'dɨnna! Wɨjaavɨja' tɨvɨkɨta gave dahɨrɨ'na warɨbainagothesɨ. Yɨ daresɨ. Kɨraazɨtɨyare gazaizarɨna kale gyana! Sare' dare'nesɨ. A'mwei a'mwe pwarɨna kale wiajai yɨ Gotɨyare Kɨwɨnyavɨ yunebanna nayaa mɨdɨmwakelyɨ. 
ROM.13.9	Sare' dare'nesɨ. Gotɨyare Kɨwɨnya' dara dɨnɨ' “Gɨmɨ pware a'mwevɨ ata malɨmwadɨnna! A'mwe pwaraavɨ maramakɨnna! Kuka mamaa'dɨnna! Tɨganaarya myɨnna!” Kɨwɨnya daza, yɨ kɨwɨnya yuya pɨnɨjɨ yuya sanna yɨ kɨwɨnya gave pɨrɨ'nanya' avaaina dara dɨnɨkesɨ. Gɨmɨ saigɨnyɨna tewaanya gima'nadevaaibɨ' yɨ a'mwe pwaraavɨna tewaanya nayaa gima'nana! 
ROM.13.10	A'mwe pwaraavɨna kale tewaanya wiadei sai sahwaraavɨ kayaa'nanyabwi yadei mɨ'. Sarevɨdaa'nyɨ a'mwei pwaraavɨna kale tewaanya wiadei, sahwai yune Kɨwɨnya' pada'galamɨdɨdelyɨ.
ROM.13.11	Dathahaasagaa' dahaa' mwaaihoya da'na mena yawɨ'manɨgasa'na yɨhɨthɨwe yɨhɨvu'nade sasarebwi nayaa jɨla! Dahaa' sarɨmɨregaa' se waryabwi yagalya'ma'dɨvɨ' jathɨkaavɨnyidehaakɨ. Sare' dare'nesɨ. Sɨnnawɨ nemɨ Naangerɨ lɨmwagohaa' yɨ sagaa'daasɨ yune nevadaihasamaaradehaa' saamɨnyagaakɨ. Yɨ dahaa', maalɨkegaakɨ. 
ROM.13.12	Sawɨsa' mena yɨwawojɨ mena yɨrɨke purya'negaa' kɨbawegaa' yɨma'nɨwa'. Sarevɨdaa'nyɨ yuya sawɨtavɨya sa yagalya'mavaana! Yɨrɨkevɨya sabwina lɨmwagaraana! Sare'na Kayaa'nanyalyɨ mala bwa'nya'ne sɨramɨnyasɨ kɨlɨkesɨ pɨnɨjɨ maraana! 
ROM.13.13	A'mwera nyɨlyavɨ yamaryadɨvɨtabaaibɨ' nemɨ kaanya nayaa yɨda'na yamaryaana! Yaasɨwa'na kayaa'na myamaryɨ yadaa yɨmaka kayaa'na mulaanna! A'mwe pɨnɨngɨ kayaa'nanya dathɨwangebwi myaanna! Yɨ gɨrɨkita'nanya saburɨjɨ yaasɨwa' avaanna mulamaryaanna! Yaasɨwa' yagaaikɨwɨnyanna jarinadaata myaanna! A'mwe pwaraavɨre gɨlyɨvɨsangɨ tɨganaarya myaanna! 
ROM.13.14	Aawa. Naangei Jizaazai Kɨraazɨtɨyarɨ dɨvaazɨ'ma'na! Kɨlaakejɨkɨya sɨmunya kayaa'nanya sangɨna dɨka yɨdade sangɨna mɨdɨnya'na sɨmunya myawɨ'dɨnna!
ROM.14.1	Kɨraazɨtɨyare pwara, yɨ sahwara lɨmwangevɨne yawɨsa' yune sɨdu'nakara mɨ'. Sareraavɨdaa'nyai Naangerɨ dɨragɨnna lɨmwada kɨrɨ' pɨburaavɨna yawɨta kwalaalya yɨvanɨkelyɨ. Yɨ sarerɨ kave maara'gɨzɨ Kɨraazɨtɨyareraayabanna Gotɨyarɨ yɨlaaya'na dɨmakulaama! Nabaai salyɨ gamɨre yawɨta sangɨna maanga nye'mwannadɨthɨka! 
ROM.14.2	A'mwe pwai lɨmwangevɨne yawɨsa' yune sɨdu'nakei yɨ sahwai yuya dala pɨnɨnnanya sa nadelyɨ. Kɨrɨ' pwai lɨmwangevɨne yawɨsa' sɨdu'nakai mɨ'. Sare'na sahwai dara yawɨ'delyɨ “Aawapaaya, sɨgya nɨma! Gotɨyai nɨmɨ mɨwɨta nya'neinyɨ kɨmaaka nyɨdakɨwakeinyɨ.” 
ROM.14.3	Yɨ a'mwei yuya nadei a'mwe mɨwɨta manyaderɨna sɨmunya kayaa'na nyawɨradɨka! Yɨ a'mwe mɨwɨta manyadei dara najɨdavadɨ'! “Sai wagɨla kayaa'na yɨwaka!” Sare' dare'nesɨ. Gotɨyai a'mwe nade sarɨjɨ mena maarakelyɨ. 
ROM.14.4	A'mweigɨ, pware wɨdaayaderɨ aaihwaigɨ dɨzɨda'deigɨna'! Yɨ gannya Naangei gamɨre wawɨnyavɨna wɨdɨna “Yo, tewaanna yɨwaa.” Nabaai wɨdɨna “Aawa, kayaa'na yɨwaa.” Gannya Naangeresɨra. Nabaai nade sahwai dɨragɨnna daavadelyɨ. Sare' dare'nesɨ. Naangei gamɨ sai sahwarɨ dɨragɨnya yɨvaimwagazai yɨ dɨragɨnna daavadelyɨ.
ROM.14.5	A'mwe pwai Gotɨyarɨ yɨlaaya'ne yɨrɨka kɨrɨ'na yawɨ'manɨ' “Sa' naangesɨra. Yɨrɨka pɨrɨkaavɨ wavɨla'desɨra.” Nabaai sare' a'mwe pwai yawɨ'manɨ' “Yuya yɨrɨkerɨka avaainanyangɨra.” Sarebwina a'mwe gazaizai gannya sɨmunyavɨ nayaa pada'galayɨbwakɨda nayaa yɨwɨryɨnɨnana! 
ROM.14.6	A'mwei “Yɨrɨka pɨrɨ'na sarɨ' aaya mudɨ'na nawɨ'nyaangerɨkɨra,” yawɨ'manɨkei yɨ sai Naangerɨna yawɨ'da Gotɨyarɨ yɨlaaya sara yɨvanɨ'. Nabaai a'mwei yuya tɨka wapaaya sa nadei, yɨ sai Naangerɨna yawɨ'da sara nadelyɨ. Sare' dare'nesɨ. Sai Gotɨyarɨ “Su! Su!” wɨdadehaa' yɨ nadelyɨ. A'mwei yuya sa manyadei, yɨ sai Naangerɨna yawɨ'da tɨka wapaaya pɨnɨ kɨmaaka dakadelyɨ. Sai kwalyɨ wapaaya pɨnɨngɨna Gotɨyarɨ “Su! Su!” wɨdadelyɨ. 
ROM.14.7	Sare' dare'nesɨ. Nemɨnyɨdaa'nya aane pwai kwai gannya yawɨta gavevɨna mamwaalannelyɨ. Yɨ nabaai aane pwai kwai gannya yawɨta gavevɨna mabalannelyɨ. 
ROM.14.8	Aawa. Nemɨ gaala mwalaaja', sa' Naangere sɨmunyavɨ mwalaana! Nemɨ balaaja', sa' Naangere sɨmunyavɨ balaana! Sarevɨ gaala mwalaajavɨ, nabaai balaajavɨ yɨ nemɨ yuna Naangereinera. Yɨ gamɨre sɨmunya' mɨdɨnaana! 
ROM.14.9	Sare' dare'nesɨ. Kɨraazɨtɨyai balaka gaala ayahi mwaalake' dare'nesɨ. Kɨraazɨtɨyai “Nɨmɨnyɨ nyɨlɨmwadɨvɨsara mena bainɨka sahwaraavɨne Naangeinyɨ yɨma'nɨma! Nabaai a'mwe gaala kuna mwaaihata kwaraavɨjɨ Naangeinyɨ yɨma'nɨma!” daka balaka ayahi mwaalakelyɨ.
ROM.14.10	Yɨ manyadɨnyaigɨ gɨnnya ja'mwerɨ berɨvɨ jɨda'manɨgɨnyaigɨnaka! Yɨ nadɨnyaigɨ gɨnnya ja'mwerɨna sɨmunya kayaa'na be'na yawɨ'manɨgɨnyaigɨnaka! Sare' dare'nesɨ. Nemɨ yuyaina Gotɨyare kotɨyavɨ davaadeinera. Yuyainaavɨ nemaryawɨbwaradeinera. 
ROM.14.11	Sare' dare'nesɨ. Gotɨyare bukuya' dara dɨnɨ'
ROM.14.11	“Naangei dara da' ‘Gaala mwaaihevɨ,
ROM.14.11	Yuyara kwadaai gidɨvɨ' “Naangeigɨ!” nyɨdɨpɨ'derera.
ROM.14.11	Yuyara yɨvanɨgasaburɨna Gotɨyainyɨ nyɨjalɨkurakɨpɨ'dere.’ ”
ROM.14.11	Sara dɨnɨ'. 
ROM.14.12	Yɨ sarevɨdaa'nyɨ nemɨnyɨdaa'nya gazaizai gamɨre yade aaya kaavɨla yuya saburana Gotɨyarɨ nayaa jalɨkurakadelyɨ.
ROM.14.13	Jalɨkurakaadevɨdaa'nyɨ nemɨ neya'mwe pware sabwina kuna majɨdavaanna! Aawa. Nemɨ sɨmunyavɨ nayaa dara yawɨraana! Neya'mwei bwalaraawia'nei, kayaa'nanya yaamɨjɨ ya'nerɨna yɨ kayaa'na ya'ne pɨbura nyaadɨka! 
ROM.14.14	Naanga Jizaazai sahwarɨ wɨlamwaaihe'na nayaa dathavɨna yawɨ'manɨge. Yɨ aawa. Nya'ne aane pɨrɨ' kɨrɨ' gamɨ sa' kɨmaake' gave pɨrɨ' mɨ'. Kɨrɨ' a'mwei “Kɨmaake' kɨnɨnnakesɨ,” yawɨ'daasɨ yune gamɨre sɨmunyavɨ yɨ daza' kɨmaake' yɨma'nɨwakesɨ. 
ROM.14.15	Sare' dare'nesɨ. Gɨmɨ tɨka wapaaya pɨrɨ' nɨja' yɨ ja'mwei gɨmɨnyɨ gwanganojɨ sɨmunyavɨ “Sa' kɨmaakesɨra,” yawɨ'da kɨrɨ' najai gamɨre sɨmunyarɨ kayaaka jɨhaide'nanyɨ. Yɨ sara yɨma'naja' gɨmɨre ja'mwerɨna kale gyadevɨna myɨvanɨgɨ. Neya'mwe dazarɨneba Kɨraazɨtɨyai mena balaka a'mwerɨ gɨmɨre wapaayayaba kayaaka migaidɨnna! 
ROM.14.16	Sarevɨdaa'nyɨ gɨmɨ nadɨnyaigɨ dara yawɨ'dɨnya' “Sa' tewaanyasɨ,” yɨ savɨna ja'mwei kayaa'na yaja'na a'mwera bɨraiyagaala nadɨpɨdɨka! 
ROM.14.17	Sare' dare'nesɨ. Tɨka wapaaya nyabulyɨ aalya pɨnɨ nyabulyɨ dazabwi Gotɨyai a'mweraavɨ maremwaaidevwina mɨ'. Aawa. Davurananyɨ. Yɨ yɨda'maraangebulyɨ, kwaamu'nanyabulyɨ, yɨlaayabulyɨ sabwinanyɨ. Sabwina Kurya Tewaanyai neyade dazabulyɨ. 
ROM.14.18	Sare' dare'nesɨ. A'mwei dazaburɨna Kɨraazɨtɨyarɨ wɨdaayajarɨ gamɨre sabwina Gotɨyai yɨlaaya wigaladelyɨ. Nabaai a'mwerajɨ yawɨpɨ'delyɨ “Sahwai a'mwe tewaanyalyɨra.” 
ROM.14.19	Sarevɨdaa'nyɨ nemɨnyɨ kwaamu'nanyabwi neyade sangɨjɨ pwai gya'mwe pwarɨ pwai gya'mwe pwarɨ yɨvaimwannadɨvɨta sangɨjɨ yuya sabura nayaa pada'galamɨdɨnaana! 
ROM.14.20	Gɨmɨ wapaanna ja'mwerɨ myawɨri yaasɨwa'na nya'neigɨ Gotɨyare wawɨnya' lɨmwangebwi kayaaka nyɨgaidɨ'! Nebulya' daresɨ. Yuya sa tɨka tewaanya nya'nengɨ. Kɨrɨ' gave pɨnɨ kana'gɨzɨ yɨ a'mwe pwai gwanganojɨ sarevɨ “Kɨmaakesɨ,” yawɨ'da kɨrɨ' kayaa'na yaja' yɨ sabwina gɨmɨ kayaa'nanyabwi jɨtheigɨnyɨ. Sare' kayaa'nanyasɨ. 
ROM.14.21	Mɨwɨta manyasɨ waainɨya' manyasɨ ja'mwerɨ walamarakya'ne pɨbura kayaa'nanya ya'ne pɨbura myasɨ sare tewaanyangɨ. 
ROM.14.22	Gɨmɨ yuya tɨka wapaaya nya'nebwi lɨmwadɨ kɨmaakebwi maayaigɨ Gotɨyaryaba gɨmɨ saigɨ gaveigɨ nayaa ja! A'mwei “Sa' nawɨ'nyasɨ,” yawɨ'dei sara yajarɨ gya'mwei manyadei wanganaja' sɨmunyai kayaaka nyɨgaladɨkajɨ sɨnnawɨnyai gamɨ sai “We'! Kayaa'na yɨwa,” myawɨri yajai yɨ sahwai yɨlaaya yada tewaanaanga yɨnana! 
ROM.14.23	Nabaai a'mwei sɨmunya pɨrɨwaai yɨma'nojɨ tɨka najai sahwai yɨwetawakɨwa'. Gamɨ sarɨna jɨda'nɨwa'. Yɨ sai dɨragɨnna malɨmwagaryada tɨka sa' nɨwake'na gamɨ sarɨna jɨda'nɨwa'. Yuya sabura a'mwei dɨragɨnna malɨmwagaryada yade sa yɨ kayaa'nanyabulyɨ.
ROM.15.1	Nemɨ a'mwe lɨmwangevɨne yawɨsa' yune sɨdu'nakeina a'mwe lɨmwangevɨne yune yawɨsa' sɨdu'maayaraavɨ gaimwagya'neina wawɨnya' kɨnɨnnakeine. Yɨ sahwaraavɨ nayaa gaimwadaa kumɨre kɨmaakebwine taanginya maraana! Nemɨ sainaavɨna yune myɨgainaanna! 
ROM.15.2	Nemɨnyɨdaa'nya gazaizai Kɨraazɨtɨyarerɨ nemɨnyaba mwaalɨkerɨ gaimwangebwi nayaa yaana! Sarerɨ wigalaana! Nabaai sareburɨ sahwarɨ dɨragɨnya yɨvaimwagaana! 
ROM.15.3	Sare' dare'nesɨ. Kɨraazɨtɨyai kwai gamɨ sarɨna yune yɨgainakai mɨ'. Aawa. “Gotɨyarɨna a'mwera bɨrala nyɨja'ne' wikɨra,” yawɨ'na kya' sara wie'. Sahwarɨ yɨma'nakebwi yɨ Kɨraazɨtɨyai Gotɨyarɨ wɨdake' Gotɨyare bukuyavɨ dara dɨnɨkabaaibɨkɨ “A'mwera bɨraizɨka gɨthadɨvɨta yagaala daza yɨ nɨmɨnyɨ bilanya'dengɨ.” 
ROM.15.4	Sare' dare'nesɨ. Gotɨyare bukuyavɨ yuya yagaala sɨnnawɨ yɨdaveta sa, yɨ nemɨnyɨ yɨwɨrya'ne yɨda'nɨkengɨ. Gotɨyai nemɨnyɨna “Yagaala daza yɨ kumɨre sɨmunyavɨ dɨragɨnya wivaimwagana! Nabaai wɨmaredaa'dori kumɨ kuna dɨragɨnya daa'dɨvɨ' yɨ nɨmɨ yune wɨmaara'mujɨyarɨne dɨragɨnna yemwaalyabwi maapɨka!” kada' yagaala sa yɨda'nɨkengɨ. 
ROM.15.5	Gotɨyai dɨragɨnya daaya'ne aaya kaavɨlyalyɨ. Nabaai nemɨnyɨ neyɨvaimwadelyɨ. Yɨ sasarei Kɨraazɨtɨya Jizaazai sara yakeburɨ pada'galamɨdɨnya nebulya'na sarɨmɨnyɨ gazaihizaihɨrɨna avaaizɨmunya' yanga yɨhɨzaavana! 
ROM.15.6	Sarevɨ sarɨmɨnyɨna “Avaaizɨmunya'na mwaalyara avaaimaangi'na jara nɨmɨnyɨna ‘Byaannakeigɨne!’ dɨpɨka!” daka yanga yɨhɨzaavana! Sai Gotɨyalyɨ. Sai nemɨre Naangei Jizaazai Kɨraazɨtɨyarɨ Ganɨmaangelyɨ.
ROM.15.7	Sarevɨ sarɨmɨ yuyaihi sɨrya'mwe pwaraavɨ nayaa maarapi yɨ sahwarajɨ avaaimunyɨ'na je'mwannemwaalyɨla! “Gotɨyai byaanna kɨnɨnnakelyɨ,” dɨnya'neinaavɨ Kɨraazɨtɨyai nemaarakabaaibɨ' nayaa dɨmaaryɨla! 
ROM.15.8	Sare' dare'nesɨ. Dara dɨvanɨge. Kɨraazɨtɨyai kɨlaaka gurya da'nadɨvɨsara Juyaraavɨ gaimwagya'nei wɨdaayadei yɨma'nakelyɨ. Sara yaka sa' Gotɨyare yagaala nebulyavɨ sara dɨnɨke'nesɨ. Yɨ Gotɨyai kwɨyakwalaangeraavɨ Kɨraazɨtɨyarɨna yune naanga nebulya'na wɨjaake yunebanna ya'nennanyɨ. 
ROM.15.9	Nabaai ajɨmya yuyangɨyara Gotɨyare kale'na gaimwangebwi wangadɨvɨ' gamɨnyɨna “Byaannakelyɨ,” ja'neraavɨna Kɨraazɨtɨyai yɨma'nake'nanyɨ. Yɨ sare' Gotɨyare bukuya' dara dɨnɨkabaaibɨkɨ
ROM.15.9	“Sarevɨ ajɨmya yuyangɨyaraavɨ gɨmɨnyɨna jalɨkurakɨdeinyɨ.
ROM.15.9	Yɨledaasavɨ gɨmɨnne yaya' munyabanna makɨlɨdeinyɨ.”
ROM.15.10	Nabaai yagaala pɨrɨ' dara dɨnɨkabaaibɨkɨ “Ajɨmya yuyangɨyaihi Gotɨyarera Yɨzɨrelɨyarajɨ yɨlaaya je'mwannayideihɨlyɨ.” 
ROM.15.11	Nabaai pimagɨnyavɨ dara dɨnɨkesɨ.
ROM.15.11	“Ajɨmya yuyangɨyaihi Naangerɨne yaya' munyaba dɨmakɨlyɨla!
ROM.15.11	Nabaai a'mwe yuyarajɨyaihi gamɨnne yaya' munyaba dɨmakɨlyɨla!”
ROM.15.12	Nabaai Aazaayai kwalyɨ dakesɨ.
ROM.15.12	“Devitɨmɨre ganɨmaangei Jeziyarevaakɨdaa'nyai yɨma'nadelyɨra.
ROM.15.12	Ajɨmya yuyangɨyaraavɨ maremwaalya'nerɨ dahɨlakadelyɨra.
ROM.15.12	Wɨgaimwagya'ne sahwarɨna ajɨmyangɨyara yemwaaibɨ'derera.”
ROM.15.12	Sara dakesɨ. 
ROM.15.13	Gotɨyai nemɨre yemwaalyabwine aaya kaavɨlyai sarɨmɨ gamɨnyɨ dɨragɨnna lɨmwadɨvɨsavɨ yɨlaaya naangejɨ kwaamu'nanya naangejɨ yɨnɨga wi'na yɨhyana! Yɨ sarɨmɨ Kurya Tewaanyare dɨragɨnya' maarapɨjɨ Gotɨyarɨ yemwaalyabwi, yɨ daza' sarɨmɨnyɨ yunebanna naange' yɨhwarade'na sara yɨhyana!
ROM.15.14	Nya'mweihi, nɨmɨ sainyɨ nɨmɨre sɨmunyavɨ nebwina yawɨ'manɨge. Sarɨmɨ saihi yuyagaa' tewaanyabwina yunebanna yadɨvɨsaihɨlyɨ. Nabaai yuya yawɨta dala pɨnɨnnanya kɨnɨnnakeihɨlyɨ. Yɨ sarevɨ nabaai sarɨmɨ sɨrya'mweraavɨ sɨmunya tewaanyabwi yɨnɨga wi'na wivaimwabɨneihɨlyɨ. 
ROM.15.15	Sare' kɨrɨ' yagaala dɨragɨkɨbawenna paazɨya davɨ yagaala pɨnɨ sarɨmɨnne yɨda'mwengɨ. Nabaai pɨkarya yɨda'mwe'na lɨka miwa. Gotɨyai yanga gaimwangeburɨ sarɨmɨre sɨmunya dɨhaa'bwata yɨhide'nanyɨ. 
ROM.15.16	Gotɨyai tewaanna sara nyada ajɨmya yuyangɨyaraavɨ ya'neinyɨ Kɨraazɨtɨyai Jizaazarɨ wɨdaayadɨnyainyɨ nyɨmwaaihakelyɨ. Nɨmɨ Gotɨyarɨna mubɨthɨka yɨra'deibɨsainyɨ Gotɨyare yagaala tewaanya' ajɨmya yuyangɨyaraavɨ wɨdɨvanɨge. “Gotɨyaryawɨnna ajɨmya yuyangɨyaraavɨ makulaabɨma!” dadɨ Kurya Tewaanyai sahwaraavɨ nawɨ'nyaraavɨ kumwaaihojɨ “Gotɨyai sahwaraavɨna ‘Nɨmɨnyɨna mubɨthɨka tamiraya'ne sipɨzipɨya nawɨ'nyarabɨsara ajɨmya yuyangɨyara nawɨ'nyaraavɨ maarɨma!’ yawɨrya'nerɨ yanga wɨjaavɨde'nanyɨ,” dadɨ yɨvanɨge. 
ROM.15.17	Sarevɨdaa'nyɨ nɨmɨ Kɨraazɨtɨyai Jizaazarɨ wɨlamwaaihe'na Gotɨyarɨne yɨvanɨgengɨna yɨlaaya yɨnɨga wi'na yɨwɨneinyɨ. 
ROM.15.18	Sare' dare'nesɨ. Yagaala dɨragɨkɨbawenna yɨhɨthɨma! Lɨka myɨwɨna! Pwaraavɨre wawɨnyanna nɨmɨ myenenna majalɨkurakɨwɨna! Aawa. Kɨraazɨtɨyai gamɨre dɨragɨnya' nɨmɨnyɨ kanya' sara yadenna jalɨkurakɨma! Kɨraazɨtɨyai sara kanya' nɨmɨ yagaala sannajɨ yadɨnya sannajɨ ajɨmya yuyangɨyara Gotɨyarɨ mɨdɨnya'nera lɨmwagya'neraavɨ sara sara yadɨnyainyɨ. 
ROM.15.19	Yɨ nɨmɨre yagaalyangɨ dɨragɨnya nyɨgaimwada nɨmɨre wawɨnyangɨ dɨragɨnya nyɨvaimwada yɨ yɨjɨwaainya atɨka maru'narya'ne dala pɨnɨnna pɨnɨnnanyanna yadennajɨ Kurya Tewaanya kwalyɨ dɨragɨnya nyadennajɨ sahwara Gotɨyare dɨragɨnya' tɨnna wanganna. Sareinyɨ aaya mudɨ'na yamaasaba anga Jeruzaalemɨdaasɨ Kɨraazɨtɨyarɨne yagaala tewaanya' nɨmɨ yuna wɨjɨwaake. Sareinyɨ anga yuyawɨ yunebanna yamaryena aaya'nanya' Pɨrovijɨ Yɨlɨrikaamɨ saba yɨdaakwe. 
ROM.15.20	Yɨ sarevɨ anga pɨwɨ Kɨraazɨtɨyarɨne yaya' mu'nyadɨvɨsaraavɨrewɨ yagaala tewaanya' wɨjɨwaakyavɨna nawɨ'nyɨna nyɨvu'nadeinyɨ. A'mwe pwai a'mwe kware lɨkɨlaja' milamajɨ yadevaaibɨ' nɨmɨ Kɨraazɨtɨyarɨna pwai mi'na wɨjɨwaakaja' saba mujɨwaaki yɨdeinyɨ. 
ROM.15.21	Aawa. Gotɨyare bukuya' dara dɨnɨkabaaibɨ' nɨmɨnyɨ dara nyɨvu'nɨvanɨ'
ROM.15.21	“Gamɨnne yagaalya' mujɨwaakyesara wangabɨ'delyɨ.
ROM.15.21	Gamɨre yagaalya' mu'nyesara yawɨrangabɨ'delyɨ.”
ROM.15.22	Sarevɨ wawɨnya daza' kwalaalyagaa' nɨmɨre tusa' wɨla nyɨralɨmwaga'daasɨ yɨ sarɨmɨnyawɨnna mabi yɨwɨneinyɨ. 
ROM.15.23	Kɨrɨ' dahaa' dimagɨ sara wɨjɨwaakena ayahi wawɨnya' maayainyɨ. Nabaai kwarame kwalaalya nɨmɨ sainyɨ sarɨmɨnyawɨnna wɨya'na tewaanya nyɨvu'nada 
ROM.15.24	sarevɨ dɨvi sagaa' Pɨrovijɨ Sɨpenɨna wɨde dazagaa' sarɨmɨnyabanna wɨdeinyɨ. Yɨ sare' dara yawɨ'manɨge. Sarɨmɨnyabanna bi'mava'muri yɨ sarɨmɨnyɨ mena yɨhwangana'muriyagaa' yɨ sagaa' wɨdeinyɨ. Sarɨmɨjɨ maalɨ'na pɨjɨ' yɨhye'mwannamwaala'muri nɨmɨre sɨmunya' nawɨ'nya mena kanyɨma'nojɨ yɨ sagaa' sarɨmɨ Sɨpenɨne tusavɨne gɨlyɨvɨta tɨka wapaa dɨnyɨgaimwagamakwideinyɨ. 
ROM.15.25	Kɨrɨ' dahaasagaa' Jeruzaalemɨ mwaalya tewaanyara Gotɨyare a'mweraavɨna nɨgwia makulaawia'neinyɨ Jeruzaalemɨna wɨde'nanyɨ. 
ROM.15.26	Sare' dare'nesɨ. Pɨrovijɨ Maazathonɨya mwaalyarajɨ Pɨrovijɨ Gɨriza mwaalya kwarajɨ yeva yagaalya' mena wi'na jovɨrawakɨna yevegaa' kumɨre nɨgwia Jeruzaalemɨ Gotɨyare tewaanyaraavɨ gɨlyɨvɨsanna wɨgainaderaavɨna maryaasa'ne avaala pɨba yɨ'bwaramadakɨna yɨwa'daa'. Sarengɨ makulaawɨdengɨ. 
ROM.15.27	Sare' dare'nesɨ. Kumɨre sɨmunya' nawɨ'nya wiadaasɨ sara yɨvanɨga'. Nabaai sahwara Jeruzaalemɨ mwaalyaraavɨ wɨjaaya'ne tɨvɨkɨta kɨnɨnnakerera. Sare' dare'nesɨ. Gotɨyai Juyaraavɨna kumɨre kuryaraavɨne yanga wɨjaavaka sa ajɨmya yuyangɨyara ye'mwannamaare'. Yɨ sarevɨ ajɨmya yuyangɨyara kɨlaakejɨkɨya gɨlyɨvɨsa Juyaraavɨ gaimwagya'ne yanga wɨjaaya' tɨvɨkɨsa' kɨnɨnnakere. 
ROM.15.28	Sarevɨdaa'nyɨ wawɨnya sa' yune'na yɨ'mwanna'mujɨ, yɨ nɨgwia nawɨ'nya yuya yɨsɨlyabɨ' dadɨvɨ' yɨ'bwaramadakɨwa'daasa sahwaraavɨna wɨjaava'mujɨ sarɨmɨnyawɨnna kaanya wɨdeinyɨ. Yɨ Sɨpenɨne tusavɨ ya'mujɨyagaa' sarɨmɨnyɨ yune'na yɨhwanganɨdeinyɨ. 
ROM.15.29	Nabaai mena yawɨ'manɨge. Nɨmɨ sarɨmɨnyawɨnna bɨwɨja', yɨ Kɨraazɨtɨyare nawɨ'nyabwi sarɨmɨnyɨjɨ yunebanna neya'nevɨ bɨdeinyɨ.
ROM.15.30	Nya'mweihi, nemɨre Naangei Jizaazai Kɨraazɨtɨyarɨjɨ Kurya Tewaanyai wɨvu'nya saburɨ neyɨmavɨdaakuvanɨkevɨjɨ sarevɨ kavena dɨragɨnna yɨhithaangamanɨge. Nɨmɨnyɨ nyɨgaimwagathe'na, nɨmɨjɨ yagɨyagɨ ye'mwannawɨdaathevɨ Gotɨyarɨ duzɨla! 
ROM.15.31	“A'mwe Juthɨya mwaalyara Naangerɨ galazekɨvaidɨvɨsaraavɨre asɨrɨ duvadaihasamaaka! Nabaai gɨnnya Jeruzaalemɨ mwaalya a'mwera tewaanyara Polɨmɨre wawɨnya yɨvanɨka dathavɨna ‘Yɨ negainadeinaavɨne' tewaanyabulyɨ,’ yawɨpɨka!” dapɨjɨ duzɨla! 
ROM.15.32	Nabaai “Gotɨyai sɨmunyavɨ sara yawɨrajavɨ sarɨmɨnyawɨnna bathehaa' gamɨ yɨlaaya yada nemɨnyaba gamɨre kuryarɨ gaala wivaimwada ye'mwannamwalaana!” dapɨjɨ sara duzɨla! 
ROM.15.33	Gotɨyai kwaamu'nanyaburɨ aaya kaavɨlyai sarɨmɨjɨ yɨnahu yɨhye'mwannamwaalana! Naanga sahɨrɨsɨ.
ROM.16.1	Nɨmɨ dara yɨhɨthɨvanɨge. Neya'mwe' Piviya' sarɨmɨnyawɨnna bathevɨna yɨhɨthɨma! Sare' Segɨrɨya Naangere kusɨlaanyaraavɨ wɨdaayade' yɨ daza' a'mwe tewaanyasɨ. 
ROM.16.2	“Gotɨyare tewaanyara kwɨya'mwerɨ maapɨjavaaibɨ' sarɨmɨ Naangerɨna a'mwe sarevɨ dɨmaaryɨla! Sarɨmɨjɨ yɨhye'mwannemwaalana! Nabaai pɨnɨnna kugainojɨ, taanga kwiojɨ sahɨrɨvɨ nayaa dɨhaimwagila!” dena yɨhɨthɨvanɨge. Sare' dare'nesɨ. Sahɨrɨ' a'mwe kwalaalyaraavɨ gaimwadesɨ. Yɨ nabaai nɨmɨnyɨ kwainyɨjɨ nyɨgaimwamwa'dɨkesɨ.
ROM.16.3	Pɨrɨzɨlavɨjɨ Aakwilaamɨjɨ sayorɨ “Nya'mweyoihi!” nɨmɨnyɨna duzɨla! Sahɨyoi nɨmɨjɨ wawɨnya Kɨraazɨtɨyai Jizaazarevɨ avaaiwawɨnyayolyɨ. 
ROM.16.4	Kɨrɨmɨ sayoi nyɨvadaihasamaarya'neyoi balyabɨsayoi karamakɨpɨdɨkeyolyɨ. Sarevɨ suya' yune nɨmɨnna mivanɨge. Aawa. Yuya Naangere kusɨlaanya ajɨmya yuyangɨya kwarajɨ yuya sahwara sayorɨna suya' wɨdadɨvɨsarera. 
ROM.16.5	Nabaai sahɨyore angevɨ Naangere kusɨlaanyaraavɨ “Nya'mweigɨ! Nya'mwe'gɨ!” nɨmɨnyɨna duzɨla! Epanitaazai Pɨrovijɨ Ezɨya saba yɨsɨla aaya mudɨ'nanyai sɨnnawɨ gamɨdaasɨ Kɨraazɨtɨyarɨnei yɨma'nakerɨna nyɨvu'nadelyɨ. Yɨ sasarerɨ nɨmɨnyɨna “Nya'mweigɨ!” duzɨla! 
ROM.16.6	Maarɨyaa' sarɨmɨnyɨ gaimwange'na wawɨnya kwalaalya naanga yakevɨ nɨmɨnyɨna “Nya'mwe'gɨ!” duzɨla! 
ROM.16.7	Aadɨronikaazalyɨ Junɨyaazalyɨ saraai nɨmɨjɨ avaaitawejɨkɨyaraalyɨ. Kɨgaa' nɨmɨjɨ kalavuzavɨ ye'mwannayɨ'naroraalyɨ. Apozelɨyaraavɨ naanga sɨnnawɨnya sahwaraarɨna kwala naangera yawɨ'manɨgasaraalyɨ. Yɨ sahwaraai Kɨraazɨtɨyarɨ sɨnnawɨ kyɨma'nagi sahwaraarɨ dɨviyainyɨ. Sareraarɨ nɨmɨnyɨna “Nya'mweraaihi!” duzɨla! 
ROM.16.8	Aabɨlɨyataazarɨna Naangerɨ nyɨvu'naderɨ nɨmɨnyɨna “Nya'mweigɨ!” duzɨla! 
ROM.16.9	Wɨrɨvanaazai Kɨraazɨtɨyarɨ nemɨre avaaiwawɨnyalyɨ Sɨtaakɨzai kwarɨna nyɨvu'nadelyɨ saraarɨ nɨmɨnyɨna “Nya'mweraaihi!” duzɨla! 
ROM.16.10	Aapelɨzarɨ kayaa'na kyare' Kɨraazɨtɨyarɨ kuna dɨragɨnna lɨmwagakerɨ nɨmɨnyɨna “Nya'mweigɨ!” duzɨla! Aarɨzɨtovyulaazarɨ angevɨyaraavɨ nɨmɨnyɨna “Nya'mweihi!” duzɨla! 
ROM.16.11	Erothɨyonɨ nɨmɨjɨ avaaitawejɨkɨyai nɨmɨnyɨna “Nya'mweigɨ!” duzɨla! Naazɨzaazare angevɨyara Naangerɨ wɨlamwaaihasaraavɨ nɨmɨnyɨna “Nya'mweihi!” duzɨla! 
ROM.16.12	Tɨraaipanaasɨ Tɨraaipozasɨ sanadaai Kɨraazɨtɨyarɨ wawɨnya mɨraagɨkɨ'disawaarɨ nɨmɨnyɨna “Nya'mwewaaihi!” duzɨla! Pezɨza' sahɨrɨvɨna tewaanya wɨvu'nade' Naangerɨ wawɨnya kwalaalya mɨraagɨkɨrakevɨ nɨmɨnyɨna “Nya'mwe'gɨ!” duzɨla! 
ROM.16.13	Rupaazai Naangerɨ a'mwe tewaanaangei, dahɨlakɨnɨkei yɨ sahwarɨ nɨmɨnyɨna “Nya'mwei!” duzɨla! Nabaai sahware ganaange', yɨ sahɨrɨ' nɨmɨnyɨ tewaanya nyade'na nyɨnaange' yɨma'nakevɨ “Nɨwaava!” duzɨla! 
ROM.16.14	Aazɨgɨritaazalyɨ Pɨlihonɨjɨ Emizalyɨ Patɨrovaazalyɨ Emaazalyɨ sarajɨ nabaai saraavɨ kwɨya'mwe yɨlaaya ye'mwannayɨvanɨgasarajɨ saraavɨ nɨmɨnyɨna “Nya'mweihi!” duzɨla! 
ROM.16.15	Pilolohaazalyɨ Julɨyaasɨ Nerɨyaazalyɨ gamɨre ganyaabulaangesɨ Wolibaazalyɨ sarajɨ nabaai Gotɨyare tewaanyara yɨlaaya ye'mwannayɨvanɨgasarajɨ saraavɨ “Nya'mweihi!” duzɨla! 
ROM.16.16	Sarɨmɨ gazaihizaihi sɨrya'mweraavɨ “Nya'mwei!” wɨdadɨvɨ' tewaanyaihi maangwɨdaayɨlaaya dɨmarinyɨla! Kɨraazɨtɨyare kusɨlaanya yuyaba mwaaihasara sarɨmɨnyɨ “Neya'mweihi!” yɨhɨthɨvanɨga'.
ROM.16.17	Nya'mweihi, dɨhaa'bwata yɨhide'na dɨragɨnna yɨhithaangamanɨge. Naangereraavɨ tangɨvalya'nera Naangerɨ lɨmwangebwi kayaaka yɨgaidɨvɨsara kwaasɨ yɨhɨzɨwaakadɨvɨsaraavɨna mala nayaa yɨwannadɨvɨ' dɨmwaalyɨla! Yɨ sahwara sarɨmɨnyɨ yagaala nayaa mi'na yɨhɨzɨwaaketa nawɨ'nya savɨ galazekɨvaleva yagaala pɨnɨ yɨhɨzɨwaakadɨvɨsarera. Sasare saraavɨna sarɨmɨ gɨnyɨra'nyɨna jɨla! 
ROM.16.18	Sare' dare'nesɨ. A'mwe sasarera nemɨre Naangei Kɨraazɨtɨyarɨ wɨdaayadɨvɨtara mɨ'. Aawa. Sahwara kunnya yune kɨlaakejɨkɨne sangɨna mɨdɨdɨvɨsare. Yɨ wabwiwayagaalyajɨ nawɨ'nyabɨsajɨ a'mwe sɨmunya kayaa'nanyabwina myawɨryadɨvɨsaraavɨre sɨmunyavɨ kwaasɨ yagaala wɨdadɨvɨsare. 
ROM.16.19	Dare'nesɨ. Sarɨmɨ Gotɨyare yagaalya' mɨdɨdɨvɨsaburɨna a'mwe yuyara mena wɨ'nɨvanɨga'. Sarevɨdaa'nyɨ yɨ nɨmɨ sarɨmɨnyɨna yɨlaaya naanga yɨhɨmarivanɨge. Nabaai sare kɨrɨvɨ sɨmunya dara yawɨ'manɨge. Sarɨmɨ nawɨ'nya sabwina ya'ne sɨmunya kɨnɨnnakeihi dɨmwaalyɨla! Kayaa'nanyabwina ya'ne sɨmunya maayaihi dɨmwaalyɨla! 
ROM.16.20	Yɨ sareihɨrɨna Gotɨyai kwaamu'nanyaburɨ aaya kaavɨlyai maalɨkegaa' yadehaa' Saataanɨmɨ yɨlapaihɨrojɨ sarɨmɨre sɨvɨlyɨrɨ kwaakewɨ wakadevaaibɨ' Saataanɨmɨrera kwaasɨ wɨjɨwaakadɨvɨsaraavɨ dɨthathɨwagyideihɨlyɨ. Nemɨre Naangei Jizaazare yanga gaimwangebwi sarɨmɨjɨ yɨhye'mwannarana!
ROM.16.21	Timoti, nɨmɨre avaaiwawɨnyai yɨhɨthɨvanɨ' “Nya'mweihi!” Nabaai Luzɨyaazalyɨ Jaizonɨjɨ Sozɨpaatalyɨ sara nɨmɨjɨ avaaitawejɨkɨyara “Neya'mweihi!” yɨhɨthɨvanɨga'.
ROM.16.22	Nɨmɨ Tetɨyaazainyɨ Polɨmɨre maangikɨ yagaalya' maarena pɨkarya da' yɨda'mweinyɨ. Yɨ nɨmɨ Naangerɨ wɨlamwaaiheinyɨ “Nya'mweihi!” yɨhɨthɨvanɨge.
ROM.16.23	Gaayaazai, gamɨre angevɨ nawɨ'nya nyɨmaremwaaimanɨ'. Yɨ nɨmɨnyɨ, Naangere kusɨlaanya yuyaraavɨjɨ nayaa sara maremwaaidelyɨ. Yɨ sahwai “Nya'mweihi!” yɨhɨthɨvanɨ'. Yɨrazɨtaazai anga naanga davanya kaajolɨyaraavɨre wawɨnya ya'ne nɨgwia maremwaaidelyɨ Kwaataazai neya'mwelyɨ saraai “Nehɨrya'mweihi!” yɨhɨthɨvanɨgi.
ROM.16.24	Nemɨre Naangei Jizaazai Kɨraazɨtɨyare yanga gaimwangebwi sarɨmɨ yuyaihɨlyɨ yɨhye'mwannarana! Sara kuna yɨma'nana!
ROM.16.25	Gotɨyai, sai yagaala tewaanya' dadɨnya savɨne dɨragɨnyasɨ wi'na yɨvaimwagannerɨne yaya' munyaba nayaa pada'galamakɨlaana! Yɨ yagaala tewaanya sa' Jizaazai Kɨraazɨtɨyarɨne wɨjɨwaakyasɨ. Yoimavajalɨkurakya' yuya sɨnnawɨ kɨgaasɨ lɨka yulyaryaake' Gotɨyai ku'maayaba mena wɨjalangasakɨwaabɨkesɨ. 
ROM.16.26	Kɨgaakuna lɨka yulyaryaaka kɨrɨ' dahaasagaa' Gotɨyarɨ wɨ'nawɨjɨwaakadɨvɨsara pɨkarya yɨdavesavɨ nebulya'nanya sa' ku'maayaba yɨma'nɨwaabɨkesɨ. Naangerɨ yawɨralɨmwadɨvɨta yuyara sahwarɨ mɨdɨnya'nei Gotɨyai yuyagaa' yuyagaa' mwaaidei “Gazabazaba a'mwera wɨ'nɨpɨka!” sara wɨdakevɨ ajɨmya yuyangɨya kwalaalyara sahwarɨna sɨdu'nakeraavɨ wɨmwaaihɨvanɨ'. 
ROM.16.27	Gotɨyai dazai sɨmunya yuya yawɨta yuya aaya kaavɨla sa nebulya'na kɨnɨnnakelyɨ. Yɨ sarei gave pwainanaangerɨna Jizaazai Kɨraazɨtɨyarɨ yuyagaa' yuyagaa' “Byaannakela!” daana! Naanga sahɨrɨsɨra.
1CO.1.1	Nya'mweihi, Koridɨ mwaalyaihi,
1CO.1.1	Polɨnyɨ paazɨya' yɨhyasɨwaabe. Gotɨyai sɨmunya sara yawɨrakevɨ Kɨraazɨtɨyai Jizaazai nyɨdaasadeinyɨ apozelɨyainyɨ yɨma'nya'neinyɨ nyɨjɨvwaramaarakeinyɨ. Nabaai Sozɨthenɨzai neya'mwei nɨmɨjɨ mwaalɨkelyɨ. 
1CO.1.2	Gotɨyare kusɨlaanyavɨyaihi Koridɨ mwaalyaihɨrɨna yɨhithawasɨvanaabɨhe. Kɨraazɨtɨyai Jizaazarɨ sarɨmɨre gɨrɨkita'nanya duimwagasɨ'nɨkeihɨrɨ Gotɨyai yɨhɨzɨvwaramaarake'na Gotɨyareihi yuna tewaanyaihi yɨma'nesaihɨlyɨ. Nabaai anga yuyabanya yuyara nemɨre Naangei Jizaazai Kɨraazɨtɨyarɨne yayavɨ yɨlaaya wɨdadɨvɨsara Gotɨyare tewaanyara yɨma'nesare. Yɨ sahwai kumɨnyɨ Naangei yaka nemɨnyɨ Naangelyɨ. 
1CO.1.3	Nemɨre Nenɨmaangei Gotɨyalyɨ Naanga Jizaazai Kɨraazɨtɨyai kwalyɨ tewaanya yange'na yɨhɨgaimwagika! Kɨrɨmɨre kwaamu'nanyabwi yɨhwarana!
1CO.1.4	Kɨraazɨtɨyai Jizaazarɨ wɨlamwaaihasa'na Gotɨyai gamɨre tewaanya yangebwi sɨhumale yɨhɨzaavakelyɨ. Sarevɨ yuyagaa' sarɨmɨnyɨna Gotɨyarɨ “Su! Su!” wɨdadɨnyainyɨ. 
1CO.1.5	Sare' dare'nanyɨ. Kɨraazɨtɨyarɨ wɨlamwaalesavɨ Gotɨyai sarɨmɨnyɨne yuya yunebanna yɨhyakelyɨ. Yɨ yuya yagaala wɨjɨwaakya sajɨ yuya kunya yawɨta sajɨ kɨnɨnnakeihɨlyɨ. 
1CO.1.6	Kɨraazɨtɨyarɨna yɨhɨzalɨkurakobaaibɨ' sarɨmɨre sɨmunyavɨ mena dɨragɨnya yɨhwarake'na sahɨnɨ kɨnɨnnakeihɨlyɨ. 
1CO.1.7	Sarevɨdaa'nyɨ nemɨre Naangei Jizaazai Kɨraazɨtɨyai ku'maayabanna yɨma'naabathe' sarɨmɨ yemwaaihasagaa' Kurya Tewaanyare sɨhumale aane pɨrɨ' kɨrɨ' yɨhɨgainadeihi mɨ'. 
1CO.1.8	Nemɨre Naangei Jizaazai Kɨraazɨtɨyai sarɨmɨnyɨ dɨragɨnya yɨvaimwanga yɨhyathelyɨ. Sara kuna kihyojɨ aayagaa'nanyɨ. Yɨ sagaa' Yɨrɨka Naangegaa' sahwai walaabathehaa' Gotɨyai yɨhyɨvaimwade'na sarɨmɨ kayaa'na yɨwetawakya maayaihɨrɨ Gotɨyai yɨhɨzɨdavadei mɨ'. 
1CO.1.9	Sare' dare'nanyɨ. Gotɨyai gamɨre Gawaalɨvaangei Jizaazai Kɨraazɨtɨyai nemɨre Naangelyɨ yɨhye'mwannamwaalya'neihɨrɨ jaka yɨhɨzɨvwaramaarakelyɨ. Yɨ sahwai sara dake' “Sara yɨdeinyɨ,” yɨ sara neyɨvanɨkelyɨ. Nebulya'nanyalyɨ. Sare'na dɨragɨnna yɨhivaimwannɨkeihi, yɨ, yɨwetawakya maayaihi dɨmwaalyideihɨlyɨ.
1CO.1.10	Nya'mweihi, nemɨre Naangei Jizaazai Kɨraazɨtɨyare dɨragɨnya' nyɨjaavake'na dɨragɨnna dara yɨhɨthɨma! Sarɨmɨ yuyaihi yagaala avaainanyanna nayaa dɨzɨla! Sarɨmɨ kuna jaapainadɨvɨ' yagaala ge ge madɨbɨnera! Sɨmunya avaainanyaburɨjɨ yawɨbwarya'ne avaainanyaburɨjɨ je'mwannamwaalyɨla! 
1CO.1.11	Nya'mweihi sara yɨhɨthɨwe' darevɨnyɨ. Kɨlowiyavɨrera sarɨmɨnyɨna dara nyɨdɨwa'daa' “Sahwaraavɨ mayagaalya kuna warɨka.” 
1CO.1.12	Nyɨdɨwa'daata yuyangɨna dɨvanɨge. Sarɨmɨjɨya gazarazara ge gengɨ dara dɨvanɨga'. Pwara dɨna “Yɨ, nɨmɨ Polɨmɨreinyɨra.” Nabaai pwara dɨna “Yɨ, nɨmɨ Aapolɨzareinyɨra.” Nabaai pwara dɨna “Yɨ, nɨmɨ Pitareinyɨra.” Nabaai pwara dɨna “Yɨ, nɨmɨ Kɨraazɨtɨyareinyɨra.” 
1CO.1.13	Kɨrɨ' nɨmɨ yɨhɨthɨma! Kɨraazɨtɨyarɨ japalaannei daaka! Sarevɨ be'na jaapainɨwaa'! Polɨnyɨ sarɨmɨnyɨneba yɨsavɨri maratamarɨmwesainyɨ daa! Polɨnyɨne yayavɨ bavɨtaazɨyabwi maaresavɨ daaka! 
1CO.1.14	Sarɨmɨnyawɨ nɨmɨ Kɨrɨzɨpaazalyɨ Gaayaazalyɨ yune saraarɨna bavɨtaazɨya' ye. Yɨ a'mwe pwara aawa. Daza'na Gotɨyarɨ “Su! Su! Sare' tewaanna ye,” wɨdɨvanɨge. 
1CO.1.15	Sarevɨ yɨ aane pwai kwai yagaala yɨnɨga wi'na dara nadathɨka! “Polɨmɨne yayavɨ bavɨtaazɨya' nyake'na sahwareinyɨ.” Sara majɨ ya'ne'na yɨlaaya yɨvanɨge. 
1CO.1.16	O, navɨka nyɨwaka! Nabaai Sɨtepaanazare angevɨya pwaraavɨjɨ bavɨtaazɨya' yeinyɨ. Yena ayahi pwarɨjɨ kwaraarɨjɨ bavɨtaazɨya' yeinyɨ dɨngaka? Sa' nɨmɨ myawɨriwa. 
1CO.1.17	Sare' darevɨnyɨ. Nɨmɨ a'mweraavɨ bavɨtaazɨya' ya'neinyɨ Kɨraazɨtɨyai nyɨmaryasaabakeinyɨ mɨ'. Aawa. Gamɨre yagaala tewaanya wɨjɨwaakya'neinyɨ nyɨmaryasaabakeinyɨ. Yagaala sa' wɨdadɨnyavɨna a'mwe sɨmunnakera Kwaaka davakɨyangɨna dadɨvɨtabaaibɨ' nɨmɨ sara majɨwana. “Kɨraazɨtɨyai yɨsavɨ balake' saba sana yaasɨwaka nyɨma'nadɨka!” dena a'mweraavɨre yawɨsabwi sara madɨwɨneinyɨ.
1CO.1.18	Sare' darevɨdaa'nyɨnyɨ. Pɨrɨ' daresɨ. A'mwe pwara, Dɨkevɨnera kayaaka yɨnɨkevɨ tusavɨ wɨvanɨgasara Kɨraazɨtɨyai yɨta yovihɨrarannɨkevɨ balakevɨne yagaalya'na dara yawɨ'dɨvɨsare “Yagaala sa' sɨmumaayasɨ.” Pɨrɨ' daresɨ. Nemɨ a'mweina, Gotɨyai nemɨnyɨ nevadaihasamaa'manɨkeina dara yawɨ'daanyaine “Yagaala sa' Gotɨyare dɨragɨnaange' neyɨbwarɨdaakuvanɨkesɨ.” 
1CO.1.19	Sare' darevɨdaa'nyɨnyɨ. Gotɨyare bukuyavɨ sɨnnawɨ Gotɨyai jaake' dara dɨnɨ'
1CO.1.19	“Sɨmunnakeraavɨre sɨmunyabwi kayaaka yɨgalɨdeinyɨ.
1CO.1.19	Sɨmunya yawɨ'nɨkeraavɨre sɨdusabwi yaasɨwa'nanya yɨbwarɨdaakudeinyɨ.”
1CO.1.20	Sarevɨ dahaasara sɨmunnakeraavɨna gatha'darevaka! Bukuyangɨ pada'galayawɨrangadɨvɨta sɨdu'nakeraavɨna gatha'darevaka! A'mwe dathahaasara gavamarasɨ'nyɨyagaala dɨdɨvɨsaraavɨna gatha'darevaka! A'mwe Kwaaka davakɨyaraavɨre sɨmunya' Gotɨyai sɨmumaaya' wakake' midaaka! 
1CO.1.21	Sare' darevɨdaa'nyɨnyɨ. Gotɨyai sɨmunya nebulya' kɨnɨnnakei dara yawɨ'na “A'mwe Kwaakevakɨyara yune sɨmunya kunyabwina nɨmɨnyɨ myawɨramaari yɨpɨnere.” Sara yawɨ'na yakevɨ, Gotɨyarɨ dara wɨvu'nakesɨ. Nɨmɨrera nɨmɨre yagaalya' wɨjɨwaakɨpɨ'devɨ pwara Kɨraazɨtɨyarɨ lɨmwabɨ'deraavɨ padaihasamaarɨdeinyɨ. Kwaakevakɨyara wɨjɨwaakya dazavɨna kwaasɨ dara yawɨ'manɨga' “Yagaala sa' sɨmumaayasɨ.” 
1CO.1.22	Juyara yɨjɨwaainya atɨka maru'nasangɨ yɨdaangadɨvɨ' yawɨ'dɨvɨsare “Sahɨnɨ tɨnna wanganawaajɨ yagaalya' lɨmwagaraadera.” Gɨrikɨyara sɨmunya' bɨ'dɨvɨ' “Sarɨmɨre yagaalyavɨ aaya kaavɨlya' nemɨre sɨmunyavɨ yawɨramarawaajɨ ‘Nebulya' dɨngaka? Nebulya' midɨngaka?’ yɨhɨthaadera.” 
1CO.1.23	Nabaai sare kɨrɨwaarɨ nemɨ saina Kɨraazɨtɨyarɨ yɨta yovihɨrarannɨkevɨ maratamarɨmwesarɨne yagaalya' wɨjɨwakadaanyaine. Pɨrɨ' daresɨ. Yagaala daza' Juyara kayaasɨmunya wima'naderera. Nabaai pɨrɨ' daresɨ. Ajɨmya yuyangɨyara yawɨ'dɨvɨsare “Sɨmumaayasɨra.” 
1CO.1.24	Kɨrɨ' a'mwe pwara Gotɨyai jaka jɨvwaramaa'nɨkera sahwara Juyarajɨ Gɨrikɨyarajɨ saraavɨne Kɨraazɨtɨyai sai Gotɨyare dɨragɨnaangei yaka Gotɨyare sɨmunyavɨ aaya kaavɨlyalyɨ. 
1CO.1.25	Sare' dare'nanyɨ. Yagaala daza' “Sɨmumaayasɨreva,” Gotɨyare yagaala sa' sɨmunya naange' kɨnɨnnakesɨ. Yɨ a'mweraavɨre sɨmunya savɨ wavɨlavɨkesɨ. Nabaai “Waryaanyasɨreva,” Gotɨyare yagaala sa' dɨragɨnya naange' kɨnɨnnakesɨ. Yɨ a'mweraavɨre dɨragɨnyavɨ wavɨlavɨkesɨ.
1CO.1.26	Sare' aaya kaavɨla daresɨ. Nya'mweihi, Gotɨyai jaka yɨhɨzɨvwaramaarakegaa' sarɨmɨre mwaalyabwine'na ayɨna jawɨranganyɨla! Sarɨmɨjɨya a'mweraavɨre kɨlaakejɨkɨya sɨmunyabwi kɨnɨnnakera a'mwe kwalaalyara mwaalesara daaka! A'mwe naangera dɨragɨnnakera sarɨmɨjɨya sara a'mwe kwalaalyara daaka! Yaya munyaba yɨnɨkera sarɨmɨjɨya sara kwalaalyara daaka! 
1CO.1.27	Aawa. “Sɨmunnakeraavɨna makinyaburɨ bwalawiekɨrakɨma!” daka Gotɨyai a'mwe Kwaaka davakɨyara sarɨmɨnyɨna “Sɨmumaayarera,” dadɨvɨsaihɨrɨ yɨhɨthahɨlakakelyɨ. Nabaai “Dɨragɨnyaraavɨna makinyaburɨ bwalawiekɨrakɨma!” daka Gotɨyai a'mwe Kwaaka davakɨyara sarɨmɨnyɨna “Waryaanyare,” dadɨvɨsaihɨrɨ yɨhɨthahɨlakakelyɨ. 
1CO.1.28	“A'mwe naangeraavɨ kuneraavɨ wɨmwaaihɨma!” daka Gotɨyai a'mwe Kwaakevakɨyara sarɨmɨnyɨna “Yaya kwaakebanyara yaasɨwakere,” yɨ “A'mwe angwangwere,” yɨ “Kunerera,” dadɨvɨsaihɨrɨ yɨhɨthahɨlakakelyɨ. 
1CO.1.29	Sarevɨdaa'nyɨ Gotɨyaryaba a'mwe kɨlaa'naka yuyarajɨya aane pwai kwai gamɨnne yaya' munyabanna mamakɨlyɨ yannelyɨra gamɨre sɨmunya pɨburɨna, gamɨre dɨragɨnya kɨburɨna. 
1CO.1.30	Kɨraazɨtɨyai Jizaazarɨ wɨlamwaaihya'neihɨrɨ Gotɨyai yɨhɨmwaaihakelyɨ. Gotɨyarɨ nemɨnyɨne'na Kɨraazɨtɨyai Gotɨyare sɨmunyavɨ aaya kaavɨlyai yɨma'nakelyɨ. Yɨ sahwarɨ nemɨnyɨna Gotɨyai dadelyɨ “Yɨda'maraangeihi nɨmɨreihɨlyɨ.” Yɨ sahwarɨ nemɨ a'mwe tewaanyaina Gotɨyareina yɨma'nya'neinaavɨ nemwaaihakelyɨ. Yɨ sahwarɨ nemɨre kayaa'nanyangɨna ayahi nemubamaarakelyɨ. 
1CO.1.31	Sarevɨdaa'nyɨ “Sara yaana!” daanneinaavɨna Gotɨyare bukuya' dara dɨnɨkabaaibɨsasɨ.
1CO.1.31	A'mwe gamɨnne yaya' munyaba makidei
1CO.1.31	Naangerɨna gaverɨna nayaa sara makɨlana!
1CO.2.1	Nabaai, nya'mweihi, nɨmɨ kwainyɨ sɨnnawɨ sarɨmɨnyawɨnna wawegaa' Gotɨyarɨne jalɨkurakya' yɨhɨzɨwaakadɨ yagaala sɨmunya yawɨrirɨkɨsajɨ mamakabyeinyɨ. Sarɨmɨ “ ‘Ai, a'mwe sai sɨmunyavɨ nemɨnyɨ newavɨla'delyɨ,’ nadɨpɨdɨka!” dena sara mihɨzɨwaakyeinyɨ. 
1CO.2.2	Sare' aaya kaavɨla daresɨ. Sarɨmɨnyawɨnna mwɨyagaa' nɨmɨ mena dara yawɨbwarayawɨramarake, “Sahwaraayaba Jizaazai Kɨraazɨtɨyarɨna sɨmunya' yune sahwarɨne'na nayaa yawɨrɨdeinyɨ. Yɨ yɨta yovihɨrarannɨkevɨ mararamarɨmwesarɨna nayaa yawɨrɨdeinyɨ. Sɨmunya aane pɨrɨ' kɨrɨ' yawɨrɨdeinyɨ mɨ'.” 
1CO.2.3	Yɨ nɨmɨ sɨnnawɨ sarɨmɨnyaba yɨhye'mwannamwaalegaa' nɨmɨ sainyɨ waryaanyainyɨ. Nɨmɨ “Gotɨyare wawɨnya naange' nayaa yɨwɨneinyɨ dɨngaka?” dadɨ wawɨnya sa'na lɨka naanga yadɨ bɨ'bɨta yadɨ yɨhɨzɨwaakeinyɨ. 
1CO.2.4	Nabaai yagaalya' yɨhɨthadɨnyasɨ nɨmɨre yɨhɨzɨwaakadɨnyasɨ yɨ dazawaai a'mwe sɨmunya yawɨ'nɨkeraavɨre yagaalyaburɨ mihɨzɨwaakye. Nɨmɨre sɨmunya savɨ sarɨmɨre sabwi marima'nya ya'nevɨ mihɨzɨwaakye. Aawa. Kurya Tewaanyai gannya dɨragɨnyavɨ yɨhibwarɨdaakwakesɨ. 
1CO.2.5	Kɨraazɨtɨyarɨ lɨmwagya'neihɨrɨna waryaanyaibɨsainyɨ mwaale. Yɨ nɨmɨ “A'mweraavɨre sɨmunya saburɨ sarɨmɨ nebulya'na lɨmwagata nyɨpɨdɨka! Aawa. Yune Gotɨyare dɨragɨnyavɨna lɨmwabɨka!” dena sara yɨhyeinyɨ.
1CO.2.6	Sara yɨhɨthɨwe kɨrɨ' a'mweraavɨ Gotɨyare sabwi dɨragɨnya mena yɨvaimwannɨkeraavɨ nemɨ sɨmunya yawɨ'nɨke' wɨjɨwakadaanyaine. Sare kɨrɨ' sa' a'mwe dahaasɨyaraavɨre sɨmunya yawɨta' mɨ'. Nabaai dahaasara maremwaaidɨvɨta sahwaraavɨre sɨmunya yawɨta' mɨ'. Dahaasara yɨwɨya'nere. 
1CO.2.7	Aawa. Nemɨ Gotɨyare sɨmunya' wɨjɨwakadaanyasɨ. Yagaala daza' Gotɨyai lɨka yulyaryaakesɨ. Daza' nebulya' yoimavajalɨkurakyavɨnanyasɨ. Gotɨyai Kwaakeva' mwakyaakegaa' yɨ sahwai sɨmunya daza' mena dahɨlakakelyɨ. Nemɨ byaanna dɨragɨnyavɨ nawɨ'nyavɨ mwaalya'ne'na sara dahɨlakɨna yakelyɨ. 
1CO.2.8	A'mwe dahaasaraavɨ maremwaaidɨvɨta sarajɨya aane pwai kwai sɨmunya savɨ aaya kaavɨla dazavɨ yawɨramaa'nɨkei mɨ'. Sare' dɨwevɨ aaya kaavɨlya' daresɨ. Sɨmunya sa' yawɨ'nɨkara mwaaibɨzɨ kwajɨ yɨ sahwara Naangei Sɨgunyavɨyai byaanna dɨragɨnya' kɨnɨnnakerɨ yɨta yovihɨrarannɨkevɨ mamararamarɨmwi kipɨdɨka! 
1CO.2.9	Aawa. Sahwara savɨna myawɨryesara yeta dazanna Gotɨyare bukuyavɨ sanna dara dɨnɨkabaaibɨsasɨ.
1CO.2.9	Pɨnɨngɨ tɨnnyai mwanganyaja
1CO.2.9	Nabaai kadɨki' mu'nyaja
1CO.2.9	A'mweraavɨ sɨmunyangɨ mima'nyaja
1CO.2.9	Gamɨnyɨna tewaanya wɨvu'naderaavɨne
1CO.2.9	Nabaai sahwaraavɨ wɨgaimwagya'neraavɨne
1CO.2.9	Gotɨyai mena yovɨrawakakengɨ.
1CO.2.10	Sare' aaya kaavɨlya' daresɨ. Yɨ gamɨre Kuryarɨ nevu'nadeinaavɨna Gotɨyai lɨka yulyaryaake neyɨbwarɨdaakwakengɨ. Sare' aaya kaavɨlya' daresɨ. Kurya Tewaanyai kaavɨla yuya sangɨ wɨjalangasakadelyɨ. Yɨ Gotɨyare sabwi nemɨnyɨ lɨka mena yulya'de sangɨjɨ Gotɨyare sɨmunyavɨ wɨjalangasakɨwaidaawadelyɨra. 
1CO.2.11	Sare' darevɨnyɨ. A'mwe pware sɨmunyaburɨ be a'mwei yawɨrangadelaka! Aawa. A'mwe dazare gannya kuryaina, sai gamɨnyɨ kusawɨ wɨlamwaaide sarei yawɨrangadelyɨ. Sabaaibɨ' Gotɨyare sɨmunyabwi yawɨrangadei a'mwe pwai mɨ'. Aawa. Gotɨyare gannya Kuryaina gave sahwaina yawɨrangadelyɨ. 
1CO.2.12	Yɨ nemɨ Kwaaka davakɨya sɨmunya mamaaryo. Aawa. Gotɨyaryawɨdaa'nya sɨmunya Kuryarɨ maarolyɨra. Yɨ Gotɨyai nemɨnyɨna “Sahwaraavɨna yange'na wɨjaave yuya gaimwanga sanna yawɨrangabɨka!” daka kaneya' Kurya sahwarɨ maarolyɨra. 
1CO.2.13	Yɨ gaimwanga dazangɨ nemɨ yagaalya' wɨdadaanyɨ. A'mweraavɨre sɨmunyabwine yagaalya neyɨwɨryadɨvɨsangɨ wɨdadaanya mɨ'. Aawa. Kuryare sɨmunyabwine yagaalya neyɨwɨryadengɨ wɨdadaanyangɨra. Kurya Tewaanyai yagaalya nejaavadejɨ Kuryare nebulyanna wɨjɨwakadaanyaine. 
1CO.2.14	A'mwe kwai, Kurya Tewaanyai maayai Gotɨyare Kuryare yagaalya maa'dei mɨ'. Sare' aaya kaavɨlya' daresɨ. Sai dara yawɨ'delyɨ “Daza'na yagaala sɨmumaayasɨra.” Yune Gotɨyare Kuryai negaimwada nayaa yawɨbwarama'daanya'na dazai Kurya Tewaanyai maayai dazavɨre aaya kaavɨlya' myawɨranganyɨ yannelyɨ. Myawɨranganyɨ yanne'na “Sɨmumaayasɨra,” sara yawɨ'dei. 
1CO.2.15	Kɨrɨ', pɨrɨ' daresɨ. A'mwei Kurya Tewaanyai kɨnɨnnakei sai yuyangɨ nayaa yawɨbwarangadelyɨ. Pɨrɨ' daresɨ. A'mwe aane pwai kwai Kurya Tewaanyai kɨnɨnnakerɨna yɨnɨga wi'na yawɨbwarangadei mɨ'. 
1CO.2.16	Sare' darevɨdaa'nyɨnyɨ. Dara dɨnɨkabaaibɨkɨ
1CO.2.16	“Naangere sɨmunya' aaihwai yawɨrangadelaka!
1CO.2.16	Yɨnɨga wi'na yawɨrayannei aaihwalaka!”
1CO.2.16	Nabaai sare kɨrɨvɨ nemɨ Kɨraazɨtɨyare sɨmunya' kɨnɨnnakeine.
1CO.3.1	Nya'mweihi, nabaai nɨmɨ a'mwe Kurya Tewaanyai kɨnɨnnakeraavɨ wɨdadɨnyabaaibɨ' mihɨzɨ yɨwɨneinyɨ. Aawa. Sɨmunya sɨnnawɨnya' kɨnɨnnakera kɨlaakejɨkɨya yawɨsa maremwaalɨkeraavɨ wɨdadɨnyabaaibɨ' yɨhɨthɨweinyɨ. Kɨraazɨtɨyarɨ wɨlamwaaihata bwaranyarabɨsaihɨrɨ yɨhɨthɨweinyɨ. 
1CO.3.2	Nya'ne aamunya yɨhɨzaaveinyɨ. Wapaaya dɨragɨnya mihɨzaayeinyɨ. Sare' darevɨdaa'nyɨnyɨ. Dazagaa' wapaaya dɨragɨnya tɨka pi'maanganya ye'. Yune sare'na mɨ'. Aawa. Dahaa' kɨgaasɨ sarɨmɨ kuna mi yɨpɨneihɨlyɨ. 
1CO.3.3	Sare' darevɨdaa'nyɨnyɨ. Kɨlaakejɨkɨya yawɨsajɨyaihi kuna mwaaiha'. Darevɨnyɨ. Sarɨmɨjɨya pwai gya'mwerɨna tɨganaarya sabulyɨ yɨ nabaai maimaangebulyɨ sasare sabwi kuna yɨhwarɨ'. Sareyaba kɨlaakejɨkɨya yawɨsajɨyaihi midaaka! A'mweraavɨreburɨna kaanya yamaryadɨvɨsaihi midaaka! 
1CO.3.4	Yɨhɨthɨwe sare' aaya kaavɨlya' daresɨ. Yɨ sarɨmɨjɨya pwai dara dɨna “Nɨmɨ Polɨmɨreinyɨ.” Yɨ pwai dɨna “Nɨmɨ Aapolɨzareinyɨ.” Sana sana yɨvanɨga'. Yɨ sasare dazaburɨ sarɨmɨ Kwaaka davakɨyaihi kuna damwaaihava!
1CO.3.5	Sarevɨdaa'nyɨ Aapolɨzai sai bewalaka! Polɨnyɨ sainyɨ bewainyaka! Naarɨmɨ sainaai yuna wɨdaayadasainaalyɨ. Naangei naarɨmɨnyɨ wawɨnya' sarɨ pɨrɨ'na pwainyɨ pɨrɨ'na nehɨzaavakabaaibɨ' wɨdaayadasainaai sara kyagoi naarɨmɨre yagolyavɨ sarɨmɨ Kɨraazɨtɨyarɨ lɨmwagaresaihɨlyɨ. 
1CO.3.6	Nɨmɨ tɨka wapaayavɨre wia burɨdeinyɨ. Aapolɨzai wia sangɨ aalya' wɨjaavakelyɨ. Sare kɨrɨvɨ Gotɨyaina yadaasɨ arɨwɨnya bilyadengɨ. 
1CO.3.7	Sarevɨ a'mwei tɨka wapaayavɨre wia burɨdei sai maalɨkelyɨ. Nabaai a'mwei aalya wɨjaavadei sai kwalyɨ maalɨkelyɨ. Naangeraai mɨ'. Aawa. Sai yadaasɨ arɨwɨnya bilyadei Gotɨyai sai gave sahwainanyai naangelyɨra. 
1CO.3.8	Yɨ a'mwei wia burɨdelyɨ yɨ a'mwei aalya wɨjaavadelyɨ saraai kɨrɨmɨre wawɨnyavɨna yune avaainanyaraalyɨ. Saraarɨdaa'nyɨ pwai tɨvɨkɨta pɨrɨ'na pwai pɨrɨ'na saraare wawɨnya yadisawaarɨna maarikaderaalyɨ. 
1CO.3.9	Sare' aaya kaavɨlya' daresɨ. Naarɨmɨ sainaai Gotɨyare avaaiwawɨnyainaalyɨ. Sarɨmɨ Gotɨyare wawɨnyaihɨlyɨ. Sahwai sarɨmɨnyɨ yɨvanɨkelyɨ.
1CO.3.9	Nabaai Gotɨyare anga mannɨkeihɨlyɨ. Sahwai sarɨmɨnyɨ yɨhɨmadɨthaakwadelyɨ. 
1CO.3.10	Gotɨyai nɨmɨnyɨna yanga gaimwangebwi nyɨjaavakevɨna anga majavɨne maremwaaide sɨdu'nakei yadevaaibɨ' nɨmɨ tɨvi'na lɨkɨleinyɨ. Sara lɨkɨlevɨ a'ba a'mwe pwara ye'mwannayɨlamadɨvɨsare. Sarevɨ nabaai sahwaraavɨ gazaizai mala nayaa yɨwannada nayaa ye'mwannayɨlamadana! Yagaala nawɨ'nya wɨjɨwaakana! 
1CO.3.11	Sare' aaya kaavɨlya' daresɨ. Angevɨya lɨkɨlya nebulya'nanyai mena warɨ'. Sai Jizaazai Kɨraazɨtɨyalyɨ. Nabaai lɨkɨlya pɨnɨ a'mwe aane pwai kwai yɨnɨga wi'na lɨkɨlannei mɨ'. 
1CO.3.12	Yɨ nabaai a'mwe pwai lɨkɨlya dazarɨ “Ange' munyawɨ yɨlamadɨma!” dazai golɨyajɨ madathei dɨngaka? Sɨlɨvaayajɨ madathei dɨngaka? Sɨla nawɨ'nya mubya naanga yadɨvɨsajɨ madathei dɨngaka? Nabaai yɨsajɨ madathei dɨngaka? Yannyajɨ dɨngaka? Kwavɨsajɨ dɨngaka? Kaabinnyajɨ dɨngaka? 
1CO.3.13	Yɨ a'mwera sara mabɨza' dɨvi gazarezare wawɨnya' ku'maayaba yɨma'naabathesɨ. Sare' aaya kaavɨlya' daresɨ. Kotɨya ya'negaa' yɨrɨkerɨ' yɨjɨwaainadesɨ. Yɨ dɨkevɨ wɨjalangasakade'nanyɨ. Dɨka daza' yawɨranganya'ne' a'mwe gazarezare wawɨnya' sara kanojɨ dara wɨjalangasakade' “O, ange' madakegaa' wawɨnya savɨne dɨragɨnya' sasare' daaka!” 
1CO.3.14	A'mwe pwai kwai lɨkɨlya dazarɨ nayaa madazavɨ dɨka manyɨ kyojɨ yɨ gamɨre wawɨnya'na tɨvɨkɨta nawɨ'nya' maaradelyɨ. 
1CO.3.15	A'mwe pwai gamɨre wawɨnyavɨ dɨka sa' kanasɨ'nojɨ yɨ sarei tɨvɨkɨta sa' mamaari yadelyɨ. Sare kɨrɨ' anga made gamɨ sarɨ Gotɨyai padaihasamaaradelyɨ. Kɨrɨ' angadɨkevɨ pwarɨ magiropalama'daanyabaaibɨ' dɨkevɨ kusawɨ Gotɨyai sarɨ padaihasamaaradelyɨ.
1CO.3.16	Sarɨmɨ Gotɨyare anga tewaanyasɨra. Yɨ Gotɨyare Kuryai sarɨmɨnyɨ wɨlayɨhɨmwaalɨkeihɨlyɨ. Sarɨmɨ daza'na myawɨrijɨwaa'! 
1CO.3.17	A'mwe pwai kwai Gotɨyare anga tewaanya' kayaaka yɨgalajai yɨ a'mwe dazarɨ Gotɨyai kayaaka yɨgalakadelyɨ. Gotɨyare ange', sa' tewaanaange'nanyɨ. Gamɨresɨra. Daza' yɨ sarɨmɨ saihɨlyɨra.
1CO.3.18	Aka, a'mwe aane pwai kwai gamɨ sarɨne'na kwaasɨ madɨnanna! A'mwe pwai sarɨmɨnyɨ tɨnnyabanyai dahaasa saburɨ mɨdɨnajai yɨ gannya sɨmunyavɨ “Nɨmɨ sɨmunya naangebwi kɨnɨnnakeinyɨ yɨma'nɨma!” dozɨ sahwai gɨnyɨwanna yojɨ Kwaakevakɨyaburɨna sɨmumaayai yɨma'nana! 
1CO.3.19	Sare' darevɨnyɨ. Gotɨyaryaba Kwaaka davakɨya sɨmunya yawɨta sabwi yɨ sa' sɨduta maaya navɨ'navɨkebulyɨ. Daza'na Gotɨyare bukuya' Gotɨyarɨna dara dɨnɨkevɨnyɨ.
1CO.3.19	“A'mwe sɨduta yawɨ'nɨkeinera,” dadɨvɨsara kwaasɨya yadaapɨjɨ
1CO.3.19	Kwaasɨya sabwi yɨnahunyabulyɨ Gotɨyai kayaaka yɨgaladelyɨ.
1CO.3.20	Nabaai yagaala dare kɨrɨsɨ dɨnɨ'
1CO.3.20	“Naangei nayaa dara yawɨ'manɨ'
1CO.3.20	‘Sɨduta yawɨ'nɨkeraavɨre sɨmunya
1CO.3.20	Yɨ sa yaasɨwa'nanyangɨ.’”
1CO.3.21	Sarevɨdaa'nyɨ a'mwe aane pwai kwai a'mweraavɨne yaya namakɨladɨka! Sare' darevɨnyɨ. Yuya yuya yɨ sarɨmɨnyɨnengɨ. 
1CO.3.22	Yɨ Polɨnyɨ dɨngaka? Yɨ Aapolɨzai dɨngaka? Yɨ Pitai dɨngaka? Yɨ Kwaaka datha' dɨngaka? Yɨ gaalyabwi dɨngaka? Yɨ baryabwi dɨngaka? Yɨ dahaa' warɨke dɨngaka? Yɨ dɨvi yɨma'nade dɨngaka? Ai, yuya sa, yɨ sarɨmɨnyɨnengɨ. 
1CO.3.23	Nabaai sarɨmɨ Kɨraazɨtɨyareihɨlyɨ. Sabaaibɨ' Kɨraazɨtɨyai sai Gotɨyarelyɨ.
1CO.4.1	Sare'na nemɨnyɨna Kɨraazɨtɨyarɨne yadaanyainaavɨna a'mwei dara yawɨrana! “Sahwara Kɨraazɨtɨyare wɨdaayadɨvɨsare. Yɨ Gotɨyare yagaala kuku'nya, nebulya' yoimavajalɨkurakya maremwaaidɨvɨ' wɨjɨwaakadɨvɨsare.” 
1CO.4.2	Sarevɨ maremwaaide wawɨnyavɨ kɨwɨnya' kɨnɨnnake' dara warɨkesɨ. Gyakwai maremwaala dare pwai kwarɨ bɨ'delyɨ “Maremwaalyabwina nayaa pada'galalɨmwaga'dei daaka!” 
1CO.4.3	Nabaai nɨmɨnyɨ sarɨmɨ kwaihi a'mwe pwara a'mweraavɨre kotɨya' maryawɨbwarya'neinyɨ yɨ nɨmɨ daza'na yawɨrɨdeinyɨ “Sa' maalɨtaayasɨra.” Nabaai nɨmɨ kwainyɨ nɨnnya sabwi maryawɨbwa'dɨ “Tewaanyasɨra,” dadɨnyainyɨ mɨ'. 
1CO.4.4	Sare' aaya kaavɨlya' daresɨ. Nɨmɨre wawɨnya'na yɨwetawakya aane pɨrɨ' kɨrɨ' myawɨ'nyainyɨ. Sare kɨrɨ' nɨmɨ wi'na dara madɨwɨna! Nɨmɨ a'mwe yɨda'maraangeinyɨra. Nɨmɨnyɨna maryawɨbwarya'neinyɨ daaka! Aawa. Sabwi sa' wawɨnya yune Naangeresɨ. 
1CO.4.5	Sarevɨdaa'nyɨ Naangei walaabathehaa'na sɨnnawɨ sarɨmɨ aane pɨrɨ' kɨrɨ' mamaryawɨbwapɨna! Walaabathehaa' sahwai sawɨsavɨ lɨka kɨma'nyawɨ yulyarɨke yɨ baakebanna marakadengɨ. Yojɨ sahwai yuyaraavɨre sɨmunyabwi ku'maayabanna marima'naabathelyɨ. Yɨ dazagaa' sarɨkɨ Gotɨyarɨ gazaizai yakevɨne tɨvɨkɨta maaradelyɨ.
1CO.4.6	Nya'mweihi, sarɨmɨnyɨna yagaala dazangɨ ke'ba'na dɨwengɨ. Yɨ nɨmɨ sainyɨjɨ Aapolɨzalyɨ sainaarɨna ke'ba'na dɨwa. Sarɨmɨ saihi naarɨmɨnyɨna yawɨ'dɨvɨ' yɨ yagaala gavenna dɨnɨke mwavɨlapɨna! Nawɨ'nya yɨdasabwi dɨmɨdɨnyide'nanyɨ. Sara yadɨvɨ' pihadɨka nyɨpɨka! Wɨjɨwaakadɨvɨsarajɨya yaya pwarɨne'na makina, pwarɨne yaya' walamarakɨna yadɨvɨsa'na pihadɨka jideihi dɨngaka! 
1CO.4.7	Sare' darevɨnyɨ. Gɨmɨnyɨ a'mwe naangei aaihwai gwakakaigɨnaka! Gotɨyarɨ mamaaryagɨnya kɨnɨnnakeigɨre benɨngaka! Yɨ yuya sanna “Gotɨyai yanga nyɨjaavadeinyɨ daakajɨ,” yune gɨmɨnne yaya'na makimanɨgɨnya' be'na yɨvanɨgɨ! Gotɨyarɨ mamaaryadɨvɨtabaaibɨ' be'na yɨvanɨgɨ!
1CO.4.8	Dahaa' sarɨmɨre kuryaraavɨ yunebanna tɨvi'na mena yɨhiwakeihi daaka! Dahaa' Gotɨyare yuya kɨnɨnnakeihɨrɨ kwaala pɨnɨngɨna mena mihɨmudaasɨwakeihi daaka! Nemɨ Apozelɨyainajɨ maneye'mwannyadɨvɨ' kingɨyaibɨ' Gotɨyarɨna maremwaaimanɨgasaihi daaka! Aka! Nɨmɨ sahɨrɨ'na nyɨvu'nɨwa'. Sarɨmɨ kingɨyaibɨsaihi maremwaaibɨzɨ kwajɨ “Apozelɨyaina sarɨmɨjɨ yɨhye'mwannamaremwalaana!” dona sara kamwalaadɨka! 
1CO.4.9	Sare' darevɨnyɨ. Nɨmɨ dara yawɨ'manɨge. Gotɨyai nemɨ Apozelɨyainaavɨ maalɨkeinaavɨ nemwaaiha'. A'mwe pwaraavɨ kwaakewɨ nemwaaihakeine. Nemɨ dareinabɨsaine. A'mwera kotɨya' mena yadɨvɨ' yɨ nemɨ nayaa balaade'na nejɨdavesaine. Sarevɨ yɨ sahwara neramakɨpɨ'de'na avaangwaasavɨ yuyaraavɨre tɨnnyarɨ ejelɨya kwaraavɨrerɨjɨ a'mwe kwaraavɨrerɨjɨ sara nemwaaihake'nanyɨ. 
1CO.4.10	Kɨraazɨtɨyarɨna wɨjɨwakadaanya'na “Sɨmumaayarera,” nedadɨvɨsaine. Kɨrɨ' sarɨmɨ “Kɨraazɨtɨyarɨna kunnakeinera,” dɨdɨvɨsaihɨlyɨ. Nemɨ waryaanyaina, yɨ sarɨmɨ dɨragɨnaangeihi. Sarɨmɨnyɨne yaya makidɨvɨsaihɨlyɨ. Yɨ nemɨnyɨne yaya mamakɨlyadɨvɨsaine. 
1CO.4.11	Yune dathahaa'na nemɨ wawɨnya yɨvanɨgo'na mɨjɨka mwaaimanɨgo. Yadaa nemɨre kulalyangɨ wana yaalɨka neyɨhɨrasɨ'manɨ'. Nabaai nemɨnyɨ kwaabɨhannyanna negainɨvanɨ'. Asa gwaamwadɨvɨ' nemɨnyɨ yaasɨwa' maina neramamarivanɨgasaine. Yɨ sara neyadaapi nemɨ anga nayaa mwaalya'neba pɨba aawa. 
1CO.4.12	Nemɨ saina pwaraavɨ nemɨre wapaayanna myɨdaanganyadaa yagɨyagɨ wawɨnya nebulya'na yune nennya asɨrajɨna yadaanyaine. A'mwera paasiyagaala nedangadaapɨjɨ yagaala nawɨ'nyanna ja'nawɨdadaanyaine. Sahwara nemɨnyɨ wana kayaa'na neyɨgaidaapɨri nemɨ kave nayaa tɨnnaina wanganna yadaanyaine. 
1CO.4.13	A'mwera walapapalakya yagaala kayaa'nanya yɨnahunya sawɨnne saza nedadaapɨjɨ nemɨ yagaalya kave wɨdadaanyɨ. Kwaaka yuyawɨnna nemɨ wana yaaye tɨrita'nanya nebulya' yɨma'nadaanyaine. Yuyaraavɨre gɨrɨkita'nanyaina mwaaiho. Nemɨ Apozelɨyainaavɨre wawɨnya yadaanyavɨ sara kuna mwaaiho yɨmabaka nabaai dahaa'nanyɨra.
1CO.4.14	Yagaala daza sarɨmɨnyɨ wagɨla yɨhɨzaaya'ne' yɨda'mwe mɨ'. Aawa. Nɨmɨre kaimɨraayaihɨrɨna tewaanya nyɨvu'nɨvanɨke'na yɨ “Kumɨre sɨmunya nɨmɨ yawɨrarɨlaaya yɨma!” dena yɨda'mwengɨ. 
1CO.4.15	Sare' darevɨnyɨ. Kɨraazɨtɨyarɨ wɨlamwaaihasavɨ nebulya'na sɨrɨgihɨvaanga kwala naanga naangera kɨnɨnnakeihi mwaaibɨzaihi kɨrɨ' sɨrɨnɨmaanga kwalaalyara maayaihɨlyɨ. Aawa. Gave pwalyɨ. Darevɨnyɨ. Nɨmɨ yagaala tewaanya' yɨhɨzɨwaakevɨ Kɨraazɨtɨyai Jizaazarɨ wɨlamwaaidɨvɨsaihɨrɨne sɨrɨnɨmaangeinyɨ yɨma'neinyɨ gaveinyɨ. 
1CO.4.16	Sarevɨdaa'nyɨ dara dɨhaa'bwata yɨhima! Sarɨmɨnyɨne ke'ba'nanyainyɨ nɨmɨre sabwina lɨmwadɨvɨ' jamarila! 
1CO.4.17	Yɨ dazahɨrɨsavɨna sarɨmɨnyawɨnna Timotirɨ marayɨhyasaabɨwelyɨ. Sahwai Kɨraazɨtɨyarɨne nɨmɨre kaimɨraayarɨna tewaanya nyɨvu'nadelyɨ. Naangerɨna lɨmwannɨkelyɨ. Sahwai nɨmɨ Kɨraazɨtɨyarɨ wɨlamwaaiheinyɨre tuta mɨdɨdɨnyangɨ sarɨmɨre sɨmunyavɨ ayahi maradɨhaa'bwata yɨhyathelyɨ. Anga yuyabanya yuya Kɨraazɨtɨyare kusɨlaanyavɨya gazasavɨ nɨmɨ wɨjɨwaakadɨnyabaaibɨ' nɨmɨre sasare dazabwina yɨhɨthathelyɨ. 
1CO.4.18	Sarɨmɨjɨya pwara “Nemɨnyawɨnna Polɨ mabi yaka maneyavada'galyɨ yadelyɨra,” yawɨ'dɨvɨtabaaibɨ' pihadɨka yeva kunnya yaya munyaba makinyɨna yɨwaasare. 
1CO.4.19	Kɨrɨ' Naangei sɨmunyavɨ sara yawɨraja' sarɨmɨnyawɨnna maalɨkegaa' bɨdeinyɨ. Bi'mava'mujɨ pihadɨka yadɨvɨsaraavɨre yagaala sannanɨku' yaamɨjɨ wɨ'nɨde' gave' mɨ'. Aawa. Kumɨre dɨragɨnya' yɨdakwasanganɨdeinyɨ. 
1CO.4.20	Sare' darevɨnyɨ. Gotɨyai nemaremwaaidevɨ yune yagaala gave' kadɨka mu'nyadaanyɨ. Aawa. Dɨragɨnaange' yadengɨjɨ tɨnna wangadaanyaine. 
1CO.4.21	Sarɨmɨ be yaawiabwina yɨhɨvu'nɨvanɨ'? Dare da'na dahayɨhɨvu'nɨwa'? “Yɨsarɨ' nemɨnyɨ yavada'gala neya'nerɨ' lɨmwagozɨ nemɨnyawɨnna bathe'nanyɨ.” Dara dahayawɨ'mwaa'? “Nemɨ saina kyavada'gainawaajɨ sahwai tɨnna nengada kale yada kwaamu'nanyabulyɨ nemɨnyawɨnna bathe'nanyɨ.”
1CO.5.1	Nɨmɨ nebwina dara wɨ'nɨwa. Koridɨ mwaalyara lɨmwadɨvɨsaraavɨ gɨrɨkita'nanyabwi warɨkesɨ. Yɨ nabaai gɨrɨkita'nanya sa' nabinyabulyɨ. Yɨ sasare sabwi ajɨmya yuyangɨyara mu'nyadɨvɨsara “Aala!” dadɨvɨ' yadɨvɨtabwi mɨ'. Sa' daresɨ. A'mwe pwai sarɨmɨjɨyai ganɨmaangere a'mwe' maarɨna. 
1CO.5.2	Sarelyɨyaihi mwaalɨna yadɨvɨta kɨrɨ' “Nemɨrebwi tewaanya gavesɨra,” dadɨvɨ' pihadɨka yadɨvɨ' sarɨnnya yaya munyaba yaasɨwa'na makinadɨvɨsaihɨlyɨ. Sare' mipɨna! Aawa. Kayaa'nanya sabwi yagalya'ma'na yapi sarɨmɨ kɨnna dɨzɨla! Yɨ “Nemɨ sasare sabwi yade sarɨ nemɨnyawɨdaasɨ wɨdasaana!” dapɨjɨ kɨnna dɨzɨla! 
1CO.5.3	Sare' darevɨnyɨ. Nɨmɨ sainyɨ sarɨmɨnyɨ menyaba mwaaideri kɨrɨ' nɨmɨre sɨmunya'na sarɨmɨjɨ mwaaidɨnyainyɨ mena maryawɨbwa'mwesɨ. Yɨ sarɨmɨnyaba mwaaihebaaibɨ' yɨ a'mwei sarei dazabwina “Sai kayaa'na wagɨla yadelyɨ,” dena tɨvi'na maryawɨbwa'mwesɨ. 
1CO.5.4	Nɨmɨ tɨvi'na dara dɨwa. Naanga Jizaazai Kɨraazɨtɨyarɨne dɨragɨnyavɨ a'mwe dazarɨ Saataanɨmɨna marɨmwangɨna jɨla! Yɨ sarɨmɨ yɨ'bwa'nawɨ'nadaapiyagaa' nɨmɨre kuryalyɨ nemɨre Naangei Jizaazare dɨragɨnyasɨ yɨhye'mwannamwaaladeihi 
1CO.5.5	Saataanɨmɨre maremwaalyabanna a'mwe dazarɨ marɨmwangɨna jɨla! “Gamɨre yawɨsa' yavada'galakojɨ Naangere yɨrɨkerɨkɨ Gotɨyai a'mwe dazare kuryarɨ padaihasamaarana!” dapɨjɨ dɨmarɨmwangyɨla! Saataanɨ daanga wɨjaavadevɨdaa'nyɨ gamɨre kɨlaakejɨkɨya yawɨsangɨ kayaaka yɨgalade'na duthaasɨla!
1CO.5.6	Sarɨmɨ Koridɨ mwaalyaihi sarɨnnya yaya munyaba makinadɨvɨ' “Nemɨ yɨda'nanyainera,” dadɨvɨsaihɨlyɨra. Kɨrɨ' yaasɨwa'na sasara dadɨvɨsa' nawɨ'nyabwi mɨ'. A'mwe dadɨvɨta dare'na myawɨrijɨvanɨga'! “Yɨzɨya maalɨke' gɨrɨkula yuyavɨna lɨwɨnya mimwadesɨ.” Nabaai, sabaaibɨ' kayaa'nanya wanganakɨpɨja sarɨmɨnyɨ yunebanna nayɨhɨladawaradɨka! 
1CO.5.7	Sarɨmɨ “Bɨretɨya gaala mudɨke'na yɨzɨya maaya'neina mwalaana!” dapɨjɨ yɨzɨya aya kɨgaasa nayaa dɨmarasɨ'nyɨla! Yɨ yɨzɨya maayaihi mwaaihatabaaibɨ' sara dɨmwaalyɨla! Sare' darevɨnyɨ. Yɨ Kɨraazɨtɨyai nemɨnyɨne Pari'ma'munnevɨre sipɨzipɨyai nemɨre kayaa'nanyabwi marasɨ'nya'nei balya'nerɨ tamiravetabaaibɨ' nemɨnyɨne'na mena balakevɨ mudɨkeihi dɨmwaalyɨla! 
1CO.5.8	Sarevɨdaa'nyɨ nemɨ munnevɨ bɨretɨya yɨzɨya aya kɨgaasa maaya tɨka naana! Yɨ yɨzɨya sɨmɨlɨka wɨlya'nesɨ yɨzɨya wana kayaa'nanyasɨ tɨka manaanna! Aawa. Bɨretɨya mamimwannyɨke' nayaa naana! Yɨ daresɨ. Nemɨre sɨmunyavɨ yɨda'nanyabwi yunebanna newarana! Nemɨ yagaala nebulya'nanyanna nayaa daana!
1CO.5.9	Pɨkarɨyɨkwiavɨ nɨmɨ sarɨmɨnyɨ yɨhithave. Dara de. A'mwe a'mwengɨ ata lɨmwadɨvɨsarajɨ nya'mwana madɨnyadɨvɨ' mye'mwannamwaaibɨnera! 
1CO.5.10	Nɨmɨ yuyaraavɨ wana yune nebulya' yagalya'mata'na majɨvanɨge. Yɨ a'mwe yuya Kwaaka davakɨyara a'mwengɨ ata lɨmwadɨvɨsaraavɨna dɨngaka? Tɨganaaryarajɨ kuka yɨpalamaa'dɨvɨsarajɨ saraavɨna dɨngaka? A'mwera kwaasɨya gotɨya yɨta, sɨla saraavɨrebwi mɨdɨdɨvɨsaraavɨna dɨngaka? Yɨ sarɨmɨ “Sasare saraavɨ nebulya'na yagalya'mavaana!” dɨpɨja' yɨ sarɨmɨ Kwaakevakɨdaasɨ nayaa jahalya'mayideihi daaka! Yuya saraavɨna myɨhɨzɨvanɨge. 
1CO.5.11	Nabaai kɨrɨ' nɨmɨ yagaalyavɨ aaya kaavɨlya' yɨhithave' yɨ sa' daresɨ. A'mwe pwai kwai sarɨmɨ “Kɨraazɨtɨyarɨne neya'mwela!” dadɨvɨsarɨ jahalya'mayɨla! Yɨ sarɨna a'mwengɨ ata lɨmwadei dɨngaka? Sai tɨganaaryai dɨngaka? Sai kwaasɨya gotɨya yɨta, sɨla saraavɨrebwi mɨdɨdei dɨngaka? Sai bɨraiyagaala dadei dɨngaka? Sai nada yɨmaka widei dɨngaka? Sai gɨlyɨvɨta a'mwe pwaraavɨrengɨ mwagi'nadei dɨngaka? Yɨ sasarebura yajai salyɨ sarɨmɨ nya'mwana mye'mwannayɨpɨna! Tɨka wapaaya a'mwe sasarelyɨ mye'mwannanɨpɨna! 
1CO.5.12+1CO.5.13	Sare' darevɨnyɨ. A'mwe mwasɨlaanyaraavɨ maryawɨbwarya'neinyɨ nɨmɨre wawɨnya' daaka! Sahwaraavɨ yune Gotɨyaina maryawɨbwaradere. Kusɨlaanyaraavɨ sarɨmɨ maryawɨbwa'dɨvɨsara midaaka! Yɨ sarɨmɨresɨ. Dara dɨnɨkabaaibɨ' jɨla! “Sarɨmɨ saihɨrɨdaa'nyɨ a'mwe kayaa'nanyabwi yaderɨ dɨmarasɨ'nyɨla!”
1CO.6.1	Sarɨmɨjɨya pwai kwai sarɨmɨjɨya pwarɨ wɨja'na yagaalya' kɨnɨnnakei Gotɨyare tewaanyara yawɨbwarya'neraavɨ pari'ma'dei dɨngaka! A'mwe Gotɨyarɨna yɨda'maraangera mamwaalyɨgasara mu'nyadɨvɨsaraayabanna kotɨya' yaawadelyɨ. Sai sasare sabwina wagɨla muvwa'nyadei dɨngaka! 
1CO.6.2	“Gotɨyare tewaanyara a'mwe Kwaakevakɨya yuyaraavɨre sabwi maryawɨbwaranganya'neraavɨ sahwai wɨmwaaihaderera,” sarɨmɨ daza'na myawɨrijɨhivanɨga'! Nabaai dɨvi sarɨmɨ a'mwe yuya Kwaakevakɨyaraavɨ maryawɨbwapɨja' dahaa' yagaala maalɨka sarɨmɨjɨyaremɨlɨ' dazasare samɨlɨ'na sarɨmɨ yɨnɨga wi'na maryawɨbwapɨneihi daaka! 
1CO.6.3	Yɨ “Nemɨ lɨmwaga'daanyaina ejelɨyaraavɨre sabwi kɨbulyɨ maryawɨbwaraadeinera,” sarɨmɨ dazavɨ myawɨryɨvanɨgasaihi daa! Yɨ sarevɨ dahaasagaa' nemɨre mwaalya davurɨya yagaalyangɨna nemɨ wi'na nebulya'na maryawɨbwaraanneine. 
1CO.6.4	Yɨ sarevɨdaa'nyɨ mwaalya davurɨya yagaalya' kɨnɨnnakeihi mwaaibɨzaihi yagaala savɨ mwasɨlaanyara maryawɨbwarya'neraavɨ nadahɨlakɨpɨdɨka! Kɨraazɨtɨyare kusɨlaanyavɨyaihi yawɨ'na “Sahwaraavɨre kuryara bainɨkera waryaanyarera.” Yɨ sahwaraavɨ sarɨmɨre kotɨya'na be'na wɨmwaaihɨvanɨgataraavaka! 
1CO.6.5	Yagaala dɨwe daza' kadɨka wɨ'nɨpɨja' sarɨmɨrebwina wagɨla yɨhɨvwa'naja' yɨ sa' tewaanyasɨ. Sarevɨ sarɨmɨnyɨdaa'nyɨ sɨrya'mwe saraarɨ yagaalyavɨ yɨnɨga maryawɨbwarannei aane pwai kwai midaaka! Sɨmunnakei sarɨmɨnyɨ tɨnnyaba mwaalɨkei pwai kwai midaaka! 
1CO.6.6	Sarɨmɨ yɨda'nanyabwina mamɨdɨnyɨvanɨga'. Aawa. Neya'mwe pwai neya'mwe pwarɨ kotɨya maryadelyɨ. Yɨ nabaai Kɨraazɨtɨyarɨ malɨmwagyadɨvɨsara kotɨya maryawɨbwarya'neraayaba sara yadelyɨ. Tewaanyabwi daaka! 
1CO.6.7	Sarɨmɨ saihi kotɨya marinadɨvɨsaihɨlyɨ. Yɨ sasare saburɨdaa'nyɨ Saataanɨ yune yɨhɨthathɨwamanɨkeihɨlyɨ. “Nemɨ kave baihana'na yadawaari kayaa'nanya' neya'mwe pwai kwai gamɨnna neyana!” majɨ baa'na yɨvanɨga'! “Baihana'na yadawaari nemɨre gɨlyɨvɨsa neya'mwei nemwagi'nana!” majɨ be'na yɨvanɨga'! 
1CO.6.8	Sarɨmɨ sɨrya'mwerɨna yavada'galya'nebwi mabɨramaarivanɨga'. Aawa. Yune sarɨmɨ saihina kayaa'nanya' yadɨvɨsaihɨlyɨ. Pwaraavɨ kayaa'na yɨbwaakya' yadɨvɨ' gɨlyɨvɨsa wɨmwagi'nadɨvɨsaihɨlyɨ. Yɨ sasare sabwi sarɨmɨjɨya sɨrya'mweraavɨ dazahwaraavɨ yadɨvɨsaihɨlyɨ.
1CO.6.9	Sarɨmɨ dathavɨna myawɨrijɨwaa'! “A'mwe kayaa'nanyabwi yadɨvɨsara Gotɨyare maremwaaide' sa' maapɨ'dera mɨ'.” Akai, sarɨmɨ yune sarɨnnya sɨmunyangɨna kwaasɨ nadakɨnɨpɨdɨka! Yɨ darebulyɨ. A'mwe yaasɨwa'na marɨdaakunadɨvɨsarajɨ yɨ a'mwe kwaasɨ gotɨya yɨta, sɨla saraavɨ mɨdɨdɨvɨsarajɨ yɨ a'mwe pwaraavɨre a'mwengɨ ata lɨmwadɨvɨsarajɨ yɨ a'mwera kayaa'nanya wagɨla wɨvwa'nya'ne a'mwe pwarajɨ ye'mwannayadɨvɨsarajɨ 
1CO.6.10	yɨ kukerajɨ yɨ tɨganaarya yadɨvɨsarajɨ yɨ biyaaya pɨnɨ nadɨvɨ' yɨmaka widɨvɨsarajɨ yɨ a'mwera a'mwe pwaraavɨ yagaaibɨraizɨka wɨdangadɨvɨsarajɨ yɨ kuka yɨpalamaa'dɨvɨsarajɨ a'mwe sasare yuya dazara Gotɨyai maremwaaide' maapɨ'dera mɨ'. 
1CO.6.11	Nabaai sɨnnawɨ sarɨmɨjɨya pwara dazabwi sasara mwaalesaihɨlyɨ. Kuna kayaa'nanya sangɨ mamwaaipɨneihɨlyɨ. Aawa. Naanga Jizaazai Kɨraazɨtɨyarɨne yayavɨjɨ nemɨre Gotɨyare Kuryai kwarɨjɨ Gotɨyai aalya mena yɨhyada gamɨnne tewaanyaihɨrɨ mena yɨhɨmwaaihada gamɨnyɨne yɨda'maraangeihɨrɨ mena yɨhɨthahɨlakakeihɨlyɨ.
1CO.6.12	“Yuya yɨwɨja nɨmɨ ya'neinyɨ kɨmaakɨya madakɨnyɨkengɨ.” Kɨrɨ' nabaai nyɨmaremwaalojɨ yuya sa a'mweraavɨ wɨgaimwade mɨ'. “Yuya ya nɨmɨ ya'neinyɨ kɨmaakɨya madakɨnyɨkengɨreva.” Kɨrɨ' nabaai nɨmɨnyɨ aane pɨrɨ' kɨrɨ' yɨwɨja' dɨvi wɨla nanyɨradɨka! 
1CO.6.13	“Tɨka wapaaya sa yɨ munyɨkɨnengɨ. Yɨ munyɨ' wapaaya maarya'nikɨ.” Sare kɨrɨvɨ nabaai Gotɨyai wapaayasɨ nemɨre kɨlaakejɨsɨ yuyawaai yasɨ'nadelyɨ. Kɨlaaka sajɨ'na yɨhɨthɨma! Kɨlaakejɨ' yaasɨwa'na marɨdaakunyɨna ya'nejɨ' mɨ'. Aawa. Sajɨ' yune Naangerɨna wɨdaaya'nejɨkɨ. Yɨ Naangei sai kɨlaakejɨkɨna maremwaalya'nelyɨ. 
1CO.6.14	Gotɨyai bainɨkeraayawɨdaa'nyɨ Naangerɨ yɨdɨkaavakelyɨ. Yɨ nabaai dɨragɨnya' yune gannyavɨna nemɨre kɨlaakejɨka baidezɨkaavɨjɨ avaala sasara neyɨdɨkaavadelyɨ. 
1CO.6.15	Sarɨmɨ dara myawɨrijɨwaa'! “Sarɨmɨre kɨlaakejɨka yɨ Kɨraazɨtɨyare kɨlaakejɨkɨya pimagɨnyajɨkera.” Sarevɨdaa'nyɨ nɨmɨ Kɨraazɨtɨyare kɨlaaka pimagɨnya pɨjɨ' maara'mujɨ a'mwe kwalawa' ganaangevɨne kɨlaaka pimagɨnyajɨ' mɨwɨrɨdezɨ' daaka! Arɨkewɨnyɨ. 
1CO.6.16	Aawa. Sarɨmɨ davɨna myawɨrijɨvanɨga'! “A'mwei a'mwe yaarɨdaa'ne sasɨ yɨraku'nemwaalojɨ yɨ sai a'mwe savɨjɨ avaaikɨlaaka yɨma'nadelyɨ.” Sare' darevɨnyɨ. Gotɨyai sare sa'na mena dara dakelyɨ “A'mwelyɨ a'mwesɨ sawaai kɨlaaka gave pɨjɨ'na yɨma'nyɨkadezɨkɨra.” 
1CO.6.17	Nabaai a'mwe pwai Naangelyɨ yɨraku'nemwaalojɨyai yɨ sai kuryai gave pwainanyai yɨma'nyɨkadelyɨra. 
1CO.6.18	Kayaa'na gɨrɨkita'nanyabwi sarɨmɨ yagalya'ma'na yapɨjɨ lɨkaanya dɨwila! Wagɨla yuya pɨnɨ a'mwera yɨpɨja, sa kɨlaakejɨkɨ mwasɨmagɨnyangɨ. Kɨrɨ' a'mwe yaasɨwa'na marɨdaakunyɨna yadei yɨ sai gannya kɨlaakejɨkɨ kusawɨnyavɨ kayaa'nanyabwi wɨjaavɨnadelyɨ. Sare'na sabwi mipɨnera!
1CO.6.19	Sarɨmɨ da'na myawɨrijɨwaa'! “Sarɨmɨre kɨlaakejɨ' yɨ Kurya Tewaanyai wɨlayɨhɨmwaalɨkere anga nawɨ'nyasɨ.” Gotɨyarɨneba Kurya sai kɨnɨnnakeihɨlyɨ. Sarɨmɨ sahwaihi yune sarɨmɨnyɨneihi mɨ'. 
1CO.6.20	Aawa. Sare' darevɨnyɨ. Gotɨyai nɨgwia naangesɨ sarɨmɨnyɨ ayahi yɨhɨmubamaarakelyɨ. Sare'na sarɨnnya kɨlaakejɨkaavɨ Gotɨyarɨne yaya' munyaba nayaa dɨmakɨlyɨla!
1CO.7.1	Dahaa' pɨkarɨyɨkwiavɨ sarɨmɨ yɨda'mwa'daata a'mweraavɨre mwaalyabwina nɨmɨ dara ja'nayɨhɨthɨde'nanyɨ. A'mwei a'mwevɨ kwala mamaarya'ne' sa' yaasɨwa' mwaalyabwi tewaanyasɨra. 
1CO.7.2	Sare kɨrɨvɨ dala pɨburana pɨburananya yaasɨwa'na marɨdaakunanyɨnyabura a'mweraavɨ kayaaka ya'nebura warɨke'na gazaizai gamɨ sarɨne gannya balaange' kɨnɨnnakeinanyai mwaalana! Yɨ nabaai a'mwe gazasa' gannya a'mwei kɨnɨnnake'nanya' mwaalana! 
1CO.7.3	Gamɨre a'mwevɨ kwala maaryabwine tɨvɨkɨsa' kwalaangei nayaa wɨjaavana! Sasarebaaibɨ' gamɨre kwalaangerɨ tɨvɨkɨta sa' balaange' nayaa wɨjaavana! 
1CO.7.4	Sare' darevɨnyɨ. A'mwe' yune gannya kɨlaakejɨkɨna maremwaaidezɨ' mɨ'. Aawa. Kwalaangei maremwaalɨ'. Yɨ sasarebaaibɨ' kwalaangei gannya yune kɨlaakejɨkɨna mamaremwaalyɨ'. Aawa. Gamɨre a'mwe' maremwaalɨ'. 
1CO.7.5	Kɨrɨmɨ sayoihi kwaiyagaala dadisabwi nawɨ'nyabulyɨ. A'mweigɨ gɨnnya a'mwevɨ “Aala!” madɨnna! A'mwe'gɨ gɨnnya a'mwerɨ “Aala!” madɨnna! Sara yɨkajavwi yɨ sa' kukebulyɨ. Kɨrɨ' pɨgaa'na pɨrɨ' yɨma'nadehaa' dɨngaka? Kɨrɨmɨ sawaaihi avaaizɨmunya'na yakɨlyɨ kɨbawegaa' kɨrɨnnya kɨlaakejɨ' yɨtaata jɨ'nakɨlyɨ “Gotɨyarɨ wɨja'negaa' yune mwaalaka!” dakɨlyɨ geva geva dɨmwaalyideyoihɨlyɨ. Sa' wikɨra. Nabaai sara yakɨlyɨ dɨvidaa'nyɨ sayoihi kɨrɨnnya kɨlaakejɨ' ayahi jɨraku'nemwaalyideyoihɨlyɨ. Akai, sara mi yakɨlyɨ kɨrɨnnya kɨlaakejɨkɨ wi'na nayaa mamaremwaalyɨ yɨkaja' Saataanɨ yaamɨjɨ yɨjɨwaala nayɨhyadɨka! Nabaai sarevɨ ata lɨmwangebwi nyɨkadɨka! Sare'na Gotɨyarɨ mi'na wɨdakɨlyɨ ayahi jɨraku'nemwaalyideyoihɨlyɨ. 
1CO.7.6	Dɨwe sa' kɨwɨnya'bɨta' mɨ'. “Sara jɨla!” madakyɨvanɨge. 
1CO.7.7	Kɨrɨ' “A'mwe yuyara nɨmɨ yadɨnyabaaibɨ' mwaaibɨ'de' tewaanyasɨ,” sɨmunya yawɨ'manɨge. Sara nyɨvu'nɨvanɨ'. Sare kɨrɨvɨ Gotɨyai tewaanya sɨhumale dala pɨnɨnna pɨnɨnnanya yanga wɨjaavakengɨ. A'mwe gazaizai Gotɨyarɨna gannya sɨhumale' kɨnɨnnakelyɨ. Pwarɨna a'mwe' kɨnɨnnakei mwaalya'nebwi wɨjaavakesɨ. Pwarɨna a'mwe' maayai mwaalya'nebwi wɨjaavakesɨ.
1CO.7.8	Kwala mamaaryarajɨ yɨ a'mwe yaanyɨwaakemɨlɨkajɨ sangɨ nɨmɨ dara dɨwa. Sangihi nɨmɨbɨ' kwala mamaaryaihi mwaaibɨza' yɨ sa' tewaanyasɨ. 
1CO.7.9	Kɨrɨ' kunnya kɨlaakejɨsɨ sɨmunyasɨ nayaa mamaremwaalyɨpɨja' yɨ kwala maarɨna yɨpɨka! Sare' darevɨnyɨ. Yaasɨwa' mwaalɨna yapɨjɨ kumɨre munyɨ' dɨka widathe' kayaa'nanyasɨ. Yɨ kwala maapɨja' sa' nawɨ'nyasɨ.
1CO.7.10	Kwala maaryarajɨ kwala maa'nyajɨ sangɨna nɨmɨ kɨwɨnya datha' wɨjaavɨma! Kɨwɨnya sa' nɨmɨre'na mɨ'. Aawa. Kɨwɨnya sa' Naangeresɨra. Sa' yɨ dare'na “A'mwe' gannya kwalaangerɨ myagalya'mavanna!” 
1CO.7.11	Kɨrɨ' a'mwe sa' gannya a'mwerɨ mena yagalya'mavaja' yɨ daza' yaasɨwa' mwaalɨna yade' dɨngaka? Gannya a'mweryawɨnna ayɨna wawojɨ kwalaangelyɨ avaaimunyɨ'na ayɨna ye'mwannamwaalyɨkade' dɨngaka? Pɨbwi aawa. Nabaai kwalaanga kwalyɨ gannya balaangevɨ mudaasanna!
1CO.7.12	Nabaai kwaala pɨyuraavɨ nɨmɨ sainyɨ dara dɨwa. Yagaala sa' Naangei wɨdaka' mɨ'. Nɨmɨresɨra. Yɨ Kɨraazɨtɨyarɨne neya'mwe pwai kwai, yɨ gannya balaange' Kɨraazɨtɨyarɨ malɨmwagyade' kɨnɨnnakei mwaalajai yɨ a'mwe sa' “A'mwe salyɨ kuna ye'mwannemwaalɨma!” daza' yɨ neya'mwe dazai a'mwe sa' malɨmwagya'na savɨ myagalya'mavanna! 
1CO.7.13	Nabaai a'mwe pɨrɨ' gannya kwalaangei Kɨraazɨtɨyarɨ malɨmwagyadei kɨnɨnnake' mwaalaja' yɨ a'mwe sai “A'mwe sasɨ kuna ye'mwannemwaalɨma!” dazai yɨ neya'mwe daza' a'mwe sai malɨmwagya'na myagalya'mavanna! 
1CO.7.14	Sare' darevɨnyɨ. A'mwei Naangerɨ malɨmwagyada gannya balaangesɨ ye'mwannemwaalajarɨna balaanga sa' Gotɨyare tewaanya' mwaalake sasare savɨ kɨrɨmɨre mwaalyabwi tewaanyabwi yɨma'nake' Gotɨyai tɨnna wangadelyɨ. Nabaai a'mwe' Naangerɨ malɨmwagyada gannya kwalaangelyɨ ye'mwannemwaalajavɨna neya'mwe sai Gotɨyare tewaanyai mwaalake sasare savɨ kɨrɨmɨre mwaalyabwi sabwi tewaanyabwi yɨma'nake' Gotɨyai tɨnna wangadelyɨ. Sare' mi warajɨ kwajɨ yɨ sarɨmɨre kaimɨraaya gɨrɨkita'nanyara kamwaaibɨthɨ'. Kɨrɨ' dahaa' tewaanyara Gotɨyareraavɨ wɨmwaaihaderera. 
1CO.7.15	Sare kɨrɨvɨ a'mwe pwai a'mwe kɨrɨ' Naangerɨ malɨmwagyada gannya a'mwe pɨrɨvɨ a'mwe kwarɨ yagalya'mavaja' yɨ sa' wikɨra. Yagalya'mavana! Sasarebwi yɨma'najavɨ neya'mwe pwai neya'mwe kɨrɨ' yaasɨwa'wawɨnya'bɨsavɨ mamwaalyɨ'. Aane pɨrɨ' kɨrɨ' wɨla myɨryɨnɨkesɨ. Kwaamu'nanyaburɨ mwaalya'neihɨrɨ Gotɨyai sarɨmɨnyɨ jaka yɨhɨzɨvwaramaarakevɨnyɨ. 
1CO.7.16	Sare' darevɨnyɨ. Sarere balaange'gɨ, nebulya'na gara yawɨ'manɨgɨ! “Nɨnnya kwalaangerɨ yɨnɨga padaihasamaarɨde'nyɨ dɨngaka?” Sa' myawɨrivanɨgɨ. Nabaai kwalaangeigɨ, nebulya'na gara yawɨ'manɨgɨ! “Nɨnnya balaangevɨ yɨnɨga padaihasamaarɨdeinyɨ dɨngaka?” Sa' myawɨrivanɨgɨ. Sare'na madahalalɨmwadɨnna!
1CO.7.17	Sare' kɨrɨ' Naangei gazarɨzarɨ yanga mudakabaaibɨ' yɨ sahwai sara mwaaidɨ'nyɨyavɨ Gotɨyai jaka wɨjɨvwaramaarakegaa' mwaalakeburɨ yɨ sai yune sahɨrɨsavɨna kuna yamaryana! Yuya Kɨraazɨtɨyare kusɨlaanyangɨyaraavɨ nɨmɨ kɨwɨnya sara wakadɨnyainyɨ. 
1CO.7.18	Dara dɨwa. A'mwe pwai kwai kɨlaakejɨ' gurya davesarɨna Gotɨyai jaka wɨjɨvwaramaarakei dɨngaka? Sahwai gannya kɨlaakejɨ' ayahi mamariwɨbwa'nanna! A'mwe pwai kɨlaaka gurya mada'nyɨnɨkerɨ Gotɨyai jaka wɨjɨvwaramaarakei dɨngaka? Sahwai gurya da'nɨkei mima'nanna! 
1CO.7.19	Kɨlaaka gurya daya sabwi, yɨ sabwi gevulyɨ. Yɨ kɨlaaka gurya madaya sabwi, yɨ sabwi kɨbulyɨ gevulyɨ. Aawa. Gotɨyai Kɨraazɨtɨyarɨne yagaala wakake mɨdɨnyabwi yɨ sa' naangaangebulyɨ. 
1CO.7.20	A'mwe gazaizai wawɨnya pɨrɨvɨ mwaaiderɨ yɨ Gotɨyai jaka wɨjɨvwaramaarakegaa' sai sahɨrɨvɨ yɨnahu nayaa mwalɨbainyɨna yana! 
1CO.7.21	Yaasɨwa'wawɨnya wɨdaayadɨnyaigɨ mwaaida'gɨzɨ Gotɨyai jaka gɨzɨvwaramaarakeigɨ daaka? Dazavɨna gɨmɨ sɨmunya' taanga maginanna! Aawa. Kɨrɨ' yaasɨwa'wawɨnya wɨdaayadɨnya' yagalya'maya'ne' tusa' kɨnɨnnakeigɨ yɨma'nɨja' yɨ tuta dazavɨ mɨdɨnna jɨ! 
1CO.7.22	Sare' darevɨdaa'nyɨnyɨ. A'mwei yaasɨwa'wawɨnya wɨdaayaderɨ Naangei jaka wɨjɨvwaramaarakei yɨ dahaa' Naangere tewaanya mwaaidelyɨ. Yɨ Naangerɨ tɨnnyarɨ sai kayaa'nanyabwine yaasɨwa'wawɨnya ayahi wɨdaayadei mɨ'. Sasarebaaibɨ' a'mwei tewaanya mwaalɨna, yaasɨwa'wawɨnya mudayadaawori Naangei jaka wɨjɨvwaramaarakei yɨ dahaa' Kɨraazɨtɨyare yaasɨwa'wawɨnya wɨdaayadelyɨ. 
1CO.7.23	Gotɨyai nɨgwia naangesɨ ayahi mena yɨhɨmubamaarakeihɨlyɨ. A'mweraavɨre yaasɨwa'wawɨnya wɨdaayadɨvɨtaihi mima'nɨpɨna! 
1CO.7.24	Nya'mweihi, gazaizai wawɨnya pɨrɨvɨ mwaaiderɨ jaka wɨjɨvwaramaarakei yɨ sai wawɨnya' yune sahɨrɨvɨna Gotɨyalyɨ mwaalana!
1CO.7.25	Nabaai sɨdɨraaya kwala mamaa'nyangɨne' nyɨda'mwa'daasa'na dɨma! Nɨmɨ Naangere kɨwɨnya sarevɨne' kuneinyɨ. Sare kɨrɨvɨ nɨmɨre sɨmunyavɨna yawɨbwarɨde'nanyɨ. Naangei nɨmɨnyɨ kale tewaanya nyada yɨ nɨmɨnyɨ yɨnɨga wi'na nyada nebulyabwi lɨmwaga'dɨnyainyɨre yagaala nyu'nɨpɨneihɨlyɨ. 
1CO.7.26	Sarevɨdaa'nyɨ dara yawɨ'mwa. Dahaa' dathahaasagaa' taanginya warɨkevɨ kwala mamaarya sare sabwi tewaanyabulyɨra. Yɨ dahaa' sarɨmɨ mwaaihatabaaibɨ' kuna dɨmwaalyɨla! 
1CO.7.27	Yɨ gɨmɨ a'mwe' kwala tɨvi'na maaragɨnyaigɨ a'mwevɨ yagalya'maya'ne'na tusa'na bɨrɨbɨrya minna! Yɨ gɨmɨ kwala mamaaryaigɨ a'mwe' kwala maarya'na myawɨ'dɨnna! 
1CO.7.28	Kɨrɨ' gɨmɨ a'mwe' kwala maa'dɨza' sa' kayaa'nanyabwi jɨtheigɨ mɨ'. Nabaai sɨdɨraaya' kwala maa'naja' sa' kayaa'nanyabwi yade' mɨ'. Sare kɨrɨvɨ “A'mwe kwala maa'napɨjɨ yɨ sahɨyuraavɨ Kwaaka davakɨ taanginya nyɨma'nadɨka!” dena sarɨmɨnyɨ yɨhivainya'neinyɨ dɨwa. 
1CO.7.29	Nya'mweihi, sarevɨna nɨmɨ dara dɨwa. Yɨrɨkerɨ' yɨma'nadehaa' maalɨkegaa' yesɨma'nɨkegaakɨ. Yɨrɨka dathahaa' kuna warɨ'. A'mwe pwara a'mwe kɨnɨnnakera kumɨ a'mwe maayarabɨ' Gotɨyarɨna sɨmunyavɨ yuneba nayaa yɨpɨka! 
1CO.7.30	Nabaai a'mwe kɨnna dɨvanɨgasara kɨnna majɨvanɨgasarabɨ' Gotɨyarɨna nayaa wɨdaayɨpɨka! Nabaai a'mwe yɨlaaya yɨvanɨgasara yɨlaaya myɨvanɨgasarabɨ' Gotɨyarɨ nayaa wɨdaayɨpɨka! Nabaai a'mwe gɨlyɨvɨta mubamaa'manɨgasara kumɨ gɨlyɨvɨta maayarabɨ' Gotɨyarɨna nayaa mwaaibɨka! 
1CO.7.31	Yɨ a'mwe sahwara Kwaakevakɨneburana yadɨvɨsara yuya sahɨnɨngɨ yune'na mamarayɨpɨna! Sare' darevɨnyɨ. Kwaaka dathavakɨne yuya warɨke daza yɨwɨvanɨkengɨ. Sarevɨdaa'nyɨ yawɨta kwalaalya yawɨ'dɨvɨsaihi mamwaaibɨna!
1CO.7.32	Nɨmɨre sɨmunya sarɨmɨnyɨne yɨ darengɨra. Yuyangɨna sɨmunya kwalaalya myawɨryadɨvɨsaihi dɨmwaalyɨla! A'mwe kwala mamaaryai sai Naangere sabwina sɨmunya nayaa yawɨ'delyɨ. “Naangerɨ wɨvu'nɨvanɨka sabwi yɨma!” dadelyɨ. 
1CO.7.33	Kɨrɨ' a'mwe kwala tɨvɨ maarakei sai Kwaaka davakɨne saburana sɨmunya kwalaalya yawɨ'delyɨ. Yɨ “Nɨmɨre a'mwevɨjɨ wɨvu'nɨvanɨka sabwi yɨma!” dadelyɨ. 
1CO.7.34	Sarevɨdaa'nyɨ gamɨre sɨmunyabwi mɨlɨkita yadewaalyɨ. Yɨ Naangerɨnajɨ gamɨre a'mwevɨnajɨ yuyawaarɨna yawɨ'delyɨ. Nabaai a'mwe' kwala mamaa'nyasɨ sɨdɨraayasɨ Naangere sabwina sɨmunya nayaa yawɨ'disawaalyɨ. “Nɨmɨre kɨlaakejɨkɨjɨ nɨmɨre kurya kwarɨjɨ tewaanya' Gotɨyare' yuna mwaalya'ne' sara yɨma'nana!” dadi' sara yawɨ'disawaalyɨ. Kɨrɨ' a'mwe kwala tɨvɨ maa'nɨke' sa' Kwaaka davakɨne saburana sɨmunya kwalaalya yawɨ'desɨ. Yɨ “Nɨmɨre kwalaangerɨjɨ wɨvu'nɨvanɨka sabwi yɨma!” dadesɨ. 
1CO.7.35	Nɨmɨ yagaala dɨvanɨge datha' yɨ sarɨmɨ tewaanya mwaalya'nevɨ yɨhɨgaimwagya'nesɨ. “Kwala maaryabwina sarɨmɨnyɨ nyɨgidɨravemwaaimudɨka!” dena yɨhɨthɨwa. Aawa. Sarɨmɨ nayaa yɨda'na mwaalya'nesɨ. Yadɨvɨ' yuyagaa' Naangerɨ duthaayide'na sarɨmɨre sɨmunyangɨ pɨnɨjɨ pɨburajɨ yaasɨwa' mwagi'namarya yɨhyadeihi mɨ'.
1CO.7.36	Kɨrɨ' a'mwe pwai gamɨre sɨdɨraayavɨna dara yawɨraja' “Nɨmɨ kwainyɨne sɨdɨraaya' dahɨlakɨnɨkevɨ yɨda'nanyabwi mivanɨgeinyɨ. Yaasɨwa'na mwaaiheinyɨ,” nabaai sahwai yune mɨgɨnya naangei mena yɨma'naja' yɨ tusa' gamɨnyɨne pɨrɨ' minyadori gamɨ sara wanganaja' yɨ sai gannya sɨmunyaburɨ mɨdɨnana! Sarevɨ gamɨnyɨ kayaa'nanyabwi mɨ'. Kwala maa'nyɨna yɨka! 
1CO.7.37	Kɨrɨ' a'mwei gannya sɨmunyavɨ dɨragɨnna yawɨ'da sahwarɨ “Yarala! Sara ja!” wɨja'ne mwari yada gannya sɨmunyaburɨ gamɨ sai yɨnɨga wi'na maremwaalannei mwaaida yɨ sai gannya sɨmunyavɨ tɨvi'na dara yawɨramihakada “A'mwazɨdɨraaya nɨmɨnne dahɨlakɨnɨka sa' yaasɨwa' saba kuna mwaalana!” yɨ sa' tewaanyasɨra. 
1CO.7.38	Sarevɨ a'mwei gannya a'mwazɨdɨraaya' maaraja' yɨ sai tewaanyabwi yadelyɨ. Nabaai a'mwei kwala mamaaryajai yɨ taanginanyagaa'na sai tewaanaangebwi yadelyɨra.
1CO.7.39	A'mwe kɨrɨvɨre kwalaangei gaala kuna mwaaidori yɨ sagaa' a'mwe sa' gannya a'mwelyɨ yɨraku'nemwaaidesɨ. Kɨrɨ' gannya kwalaangei se kabalojɨ a'mwe' ayahi pɨrɨ' yɨraku'nemwaalanne' mɨ'. Sa' “A'mwe pwarɨ kwala maa'nɨma!” dozɨ yɨ sa' kwala maa'nyɨna yade'na mwaaladesɨ. Nabaai sare kɨrɨ' mwasɨlaanyarɨ mamaa'nanna! Naangerɨnerɨ kwala maa'nana! 
1CO.7.40	Kɨrɨ' sabwina nɨmɨ sainyɨ dara yawɨ'manɨge. Taanginya neyɨvanɨke'na sa' yaasɨwa' kuna mwaalɨna yaja' yɨ gamɨ yɨlaaya naanga yada tewaanaanga yɨnɨke' mwaaladesɨ. Nɨmɨ Gotɨyare Kuryai kɨnɨnnakeinyɨ. Yɨ nɨmɨ kwainyɨjɨ Kurya Tewaanyai wɨlanyɨmwaalɨkeinyɨ dɨwa.
1CO.8.1	Kwaasɨgotɨyaraavɨna mubɨthɨka tamira'dɨvɨta mɨwɨta pimagɨnyangɨna, nyɨda'mwa'daasangɨna, ja'nawɨdɨma! “Nemɨ yuyaina sɨmunya' kɨnɨnnakeinera,” yawɨ'daanyɨreva. Yɨ sɨmunyabwina pihadɨkebwi yada yaya munyaba makinyaburɨ neyɨdɨkaa'desɨ. Kɨrɨ' nabaai kale neyabwina kuryaraavɨ yɨvaimwadesɨ. 
1CO.8.2	A'mwe pwai kwai gannya yaya' munyaba makinada dara yawɨrajai “Yɨ pɨrɨ' kɨrɨ' nɨmɨ sɨmunya mena yawɨ'nɨkeinyɨra,” yɨ a'mwe sare sɨmunya yawɨsa nayaa yawɨrya'nei Gotɨyai sara dakadevaaibɨ'na myawɨryadelyɨ. 
1CO.8.3	Kɨrɨ' a'mwe pwai kwai Gotɨyarɨna tewaanya wɨvu'najai yɨ sarɨna Gotɨyai dara yawɨ'nɨkelyɨ “A'mwe sai wavɨla'dei nɨmɨrelyɨ.”
1CO.8.4	Sarevɨdaa'nyɨ sasare mɨwɨta tɨka nya'ne sabwina yɨ kwaasɨgotɨyaraavɨna tamira'dɨvɨta mɨwɨta pimagɨnya tɨka nyabwina nɨmɨ dɨma! Nemɨ dara yawɨ'daanyɨ. Kwaakevakɨ kwaasɨgotɨya aane pwai kwai mamwaalyɨ'. Sa' yaasɨwa' saba sana yavɨkaridaakwia yaasɨwa'nanyangɨ. Sarevɨ yɨ gotɨya kwalaalyara mɨ'. Aawa. Gotɨyai gave pwainanyaina mwaalɨ'. Pwara mɨ'. 
1CO.8.5	Sare' darevɨnyɨ. Sɨgunya pɨrɨvɨ Kwaaka kɨvakɨ kwalaalyanna Gotɨyarɨ mu'nyadɨvɨsara “Yɨ sahwara gotɨyarera,” dadɨvɨsa mwaaidɨvɨsangɨra. Yɨ gotɨya kwalaalyarajɨ maremwaaidɨvɨta kwalaalyarajɨ mwaaihata 
1CO.8.6	kɨrɨ' nemɨ Kɨraazɨtɨyareina dara yawɨ'daanyɨ. Nemɨnyɨne Nɨmwai Gotɨya yune gave pwainanyai mwaalɨ'. Sahwai yuyangɨna aaya kaavɨlyalyɨ. Yɨ nemɨ gamɨnyɨneina mwaaiho. Nabaai Jizaazai Kɨraazɨtɨyai Naanga yune gave pwainanyai mwaalɨ'. Sahwai yuyangɨ wakyaakelyɨ. Yɨ sahwai nevadaihasamaarakeinera. Yɨ sahwarɨ nemɨ gaalyabwi kɨnɨnnakeinera.
1CO.8.7	Kɨrɨ' nabaai a'mwe yuyara pwaraavɨ Kɨraazɨtɨyareraavɨne sɨmunya daza' muwarikesɨ. Pwara kɨgaa' mwalyaasaburɨna sɨnnawɨnya kwaasɨgotɨyareburɨ mɨdɨnɨbainesare. Sarevɨ sahwara kuna yawɨ'dɨvɨsare “Mɨwɨta da' kwaasɨgotɨyarɨne yɨdɨka yɨvanɨgasa' nebulya'nanyasɨra.” Sara dadɨvɨ' kɨrɨ' mɨwɨta sa tɨka nyɨna yɨvanɨgasare. Kumɨre sɨmunya waryaanya' yune nayaa myawɨryada sara nadɨvɨ' sɨmunya kwalaalya yawɨ'dɨvɨ' kumɨre sɨmunyai dada “Kwaasɨgotɨyarɨne mɨwɨsa' gɨmɨre yɨwetawakya sanna yɨwaa,” kumɨre sɨmunyai gɨrɨkebwi maa'manɨkerera. 
1CO.8.8	Kɨrɨ' tɨka wapaaya nya'neina nemɨnyɨ Gotɨyarɨna gidɨkusaba nemakwode mɨ'. Tɨka wapaaya sa nemɨ nya'na Gotɨyai sɨmunya kwalaalya yawɨ'dei mɨ'. Nabaai nemɨ tɨka manyaaja' yɨ nemɨ Gotɨyare tɨnnyarɨ kayaa'na mwalaadeina mɨ'. Yɨ nemɨ tɨka naaja' yɨ nemɨ Gotɨyare tɨnnyarɨ nawɨ'nya mwalaadeina mɨ'. 
1CO.8.9	Kɨrɨ' sarɨmɨ mala nayaa jɨwannyɨla! Akai, sasare sabwi sarɨmɨre dɨragɨnya' waryaanyaraavɨ nyadɨ'de'na sa' a'mweraavɨre sɨvɨlyangɨ wɨrinadaasɨ dɨragɨnya mi yadɨvɨ' yɨ sahwara wagɨlyavɨna walaraawɨna nyɨpɨdɨka! Sare'na mala nayaa jɨwannyi! 
1CO.8.10	Sare' darevɨnyɨ. A'mweigɨ sɨmunya' kɨnɨnnakeigɨ, yɨ gɨmɨ kwaasɨgotɨyarɨna yɨ'bwa'nemwaaidɨvɨsabanna mwalaawɨja' mɨwɨta nadaa'gɨzɨ yɨ a'mwe pwai kwai gamɨre sɨmunyai waryaanyalyɨyai sai gɨmɨnyɨ gwanganaja' yɨ sare sa' kwaasɨgotɨyarɨne tɨka sa nɨja savɨ gamɨre sɨmunyarɨ yɨdɨkaata jɨthei daaka! 
1CO.8.11	Sare' darevɨnyɨ. Sarei pɨbwi yawɨ'dei kɨrɨ' tɨka naja'na yɨ gɨmɨre sɨmunya dɨragɨnya sa' a'mwe sarɨ, dɨragɨnya maayarɨ kayaaka jɨhaidelyɨ. Yɨ sai neya'mwe dazarɨna Kɨraazɨtɨyai mena balakelyɨ. Yɨ dazahwarɨ padaihasamaarya'nei mena balakelyɨ. 
1CO.8.12	Neya'mweraavɨ kayaa'nanyabwi dazara yapɨjɨ yɨ kumɨre sɨmunya waryaanyai yaderɨ jɨnga tamajɨrakapɨjɨ yɨ sasare saburɨ Kɨraazɨtɨyarɨjɨ kayaa'nanyabwi sara jidelyɨ. 
1CO.8.13	Sasare'na tɨka wapaaya nya'nebwi nɨmɨnyɨ nya'mwerɨ wagɨlyavɨ walamarakaja' yuyagaa' aaya yɨwawajahaa'na mɨwɨta sa tɨka manɨwɨna! Arɨkewɨ. Akai, nɨmɨnyɨ nya'mwerɨ mi yɨwɨja' sai wagɨlyavɨ nalaraawadɨka!
1CO.9.1	Sareinyɨ Polɨnyɨ Kɨraazɨtɨyarɨna aane pɨrɨ' kɨrɨ' wɨla nyɨpwɨyadeinyɨ daaka! Nɨmɨ Apozelɨyainyɨ midaaka! Jizaazarɨ nemɨre Naangerɨ tɨnna mena wanganeneinyɨ midaaka! Naangerɨ, nɨmɨ wawɨnya yevɨdaa'nyɨ yɨ sarɨmɨ gamɨreihi midaaka! Sare'na a'mwera nɨmɨre sɨmunyavɨ yɨde' madahalanyɨlɨmwabɨneinyɨ. 
1CO.9.2	A'mwe pwara nɨmɨnyɨna yawɨ'dɨvɨkɨ “Sai Apozelɨyai mɨka!” Kɨrɨ' nɨmɨ dɨwa “Gesɨra.” Aawa. Sarɨmɨ nɨmɨ Apozelɨyainyɨna tɨvi'na nyawɨramaa'dɨvɨkɨ. Sare' darevɨnyɨ. Sarɨmɨ Naangerɨ wɨlamwaaihasa' yɨ sa' dɨragɨnna dara wɨjɨwaainyasɨ. Sarɨmɨ nɨmɨnyɨne' Apozelɨyaraavɨre yavɨkwajɨkesɨyaihɨlyɨra. Yɨ “Naangei nyɨdasaawadeinyɨ,” nebulya'nanyaihɨlyɨ.
1CO.9.3	A'mwe pwara nɨmɨre wawɨnya'na kotɨya maanga dɨdɨvɨsaraavɨ nɨmɨ kumɨre yagaalyangɨna ja'nawɨdadɨnya' daresɨra. 
1CO.9.4	Nemɨ Apozelɨyaina nemɨnyɨne wawɨnya'na a'mwera nerɨvɨkɨrya'neraavɨ wapaayajɨ aalyajɨ maraannenna yɨdaanganya'ne dɨragɨnya' kɨnɨnnakeina midaaka! 
1CO.9.5	Apozelɨya pwarajɨ Naangere gahwaalaangerajɨ Pitalyɨ sara kumɨre balaange neya'mwe Kɨraazɨtɨyarejɨ ye'mwannayamarivanɨgatabaaibɨ' dɨnegaimwagyide'na nemɨ sara yaanne' dɨragɨnya' kɨnɨnnakeina midaaka! 
1CO.9.6	Nɨmɨ gaveinyɨjɨ Baanavaazalyɨ sainaai asasɨ wawɨnya' yagalya'mavakwoihɨjɨ sarɨmɨre nɨgwia maarakane' dɨragɨnya' kɨnɨnnakeinaai midaaka! 
1CO.9.7	Aamiyavɨ mwaaidehaa' aawɨlasai gannya nɨgwiajɨ gɨlyɨvɨsajɨ bɨramaa'de bewalaka! Pwai wapewawɨnya burɨda gannya tɨka wapaaya pimagɨnya mamaranyade be a'mwelaka! Pwai bulɨmakaawoyangɨ maremwaaida gannya maremwaaidengɨre aamunya pimagɨnya manyade be a'mwelaka! Sabaaibɨ' nɨmɨre wawɨnya'na maa'mujavwi nawɨ'nyabulyɨ.
1CO.9.8	Sarengɨna nɨmɨ a'mweraavɨreburaavɨna mɨdɨdɨ dahathɨvanɨgena. Yɨ nabaai Kɨwɨnya kɨrɨ' sara madɨnyɨke' dɨngaka! 
1CO.9.9	Yɨ sare' darevɨnyɨ. Ne Mozɨzare Kɨwɨnyavɨ dara yɨda'nɨkesɨ. Bulɨmakaawoyara witɨzɨla bwalaraawɨna ya'nera witɨyangɨ sɨvɨla lɨlɨvɨvainada'daapi tɨka manya'neraavɨ maangevɨ wɨla mavwɨyɨnnera! Sare' jaakegaa' sɨmunya' yune bulɨmakaawoyaraavɨna yawɨryaakei daa'! 
1CO.9.10	Aawa. Yɨ nemɨ kwainaavɨnajɨ yune dɨragɨnna dakakei daaka! Yo, nemɨnyɨne'nanyɨ. Sare' darevɨnyɨ. Pɨkarya sa' dɨnɨke' nemɨ dara yawɨranganya'nanyɨ. A'mwei wawɨnyavɨ lɨkɨlɨkya yadaaworiyalyɨ yɨ a'mwei tɨka wapaaya mya mena yɨnnɨke maarojɨyalyɨ saraai dara yawɨrikaja' “Nɨnnya wapaaya pimagɨnya nɨmɨnyɨne maarya'neinyɨ wawɨnya yɨma!” 
1CO.9.11	Nemɨnyɨne' dare'nesɨ. Nemɨ sarɨmɨre sɨmunyangɨ Kuryarenna yɨhɨburɨdovaaibɨ' kuryaraavɨya tewaanyanna yɨhɨmakabyo. Sarevɨ tɨvɨkɨsa'na sarɨmɨ nemɨnyɨ kɨlaakejɨkɨya negaimwagya'neihi mari'bwarakaajavaaibɨ' gɨlyɨvɨsa nejaavɨpɨne' naange' daaka! 
1CO.9.12	A'mwe pwara gɨlyɨvɨsanna sarɨmɨnyɨ yɨhyɨdaangadɨvɨta dɨragɨnya' kɨnɨnnakera mwaaihasa'na nemɨ sareina sɨnnawɨ yɨhyoina naanga yɨnɨga maraanneina daaka!
1CO.9.12	Sare kɨrɨ' gɨlyɨvɨta daza nemɨ yɨnɨga wi'na maraannengɨ sare nemɨ mamaaryagongɨ. Aawa. Nemɨ dara do. Nemɨnyɨna pwai kwai nyawɨradɨka! “Polɨmɨva nɨgwia mwagi'namaarya'nera Kɨraazɨtɨyare yagaala tewaanya' nyɨdadɨvɨsarera.” Sarevɨdaa'nyɨ yagaala sa'na “Aala!” dɨma! “Yɨ yawɨta savɨ tusa' kaanya tihɨraana!” dona negainadennajɨ taanginya pɨnɨnna pɨnɨnnanyannajɨ dɨragɨnna daako. 
1CO.9.13	Ayɨna yɨhɨthɨma! A'mwera Gotɨyare Angevɨ wawɨnya yadɨvɨsara Gotɨyare Angevɨya wapaaya maa'dɨvɨsare. Kwaraanyaba Gotɨyarɨna mubɨthɨka yɨra'dɨvɨsavɨre wawɨnya yadɨvɨsara savɨya mɨwɨta pimagɨnya maranadɨvɨsare. Yɨ sarɨmɨ dazavɨna myawɨrijɨvanɨga'! 
1CO.9.14	Sasarevɨdaa'nyɨ, nabaai Naangei kɨwɨnya da' wakakesɨ. A'mwera yagaala tewaanya' wɨjɨwaakadɨvɨsarajɨ yagaala sa' maa'manɨgasaraavɨ gɨlyɨvɨta kɨlaakejɨkɨ gaimwagya'ne maapɨka!
1CO.9.15	Sare kɨrɨ' nɨmɨ dɨragɨnya aane pɨrɨ' kɨrɨ' marayadɨnyainyɨ mɨ'. Sarɨmɨnyɨ myɨhidaanganye. Yɨ nabaai “Dahaakɨgaasɨ sarɨmɨnyɨ pɨnɨ sara maarɨma!” dena yagaala daza pɨkarya midayɨwa. Aawa. Sare' darevɨnyɨ. Nɨmɨ mamaarya'na yɨlaaya yɨvanɨgeinyɨ. “A'mwe pwai nɨmɨre yɨlaaya yadɨnyavɨre aaya kaavɨlya' namarasɨ'nadɨka!” dadɨ mɨjɨke'na mena balɨde' yɨ sa' nawɨ'nyasɨ. Kɨrɨ' yagaala tewaanya' wɨjɨwaake'na tɨvɨkɨta maa'mujɨ kwajɨ sa' nɨmɨre yaya munyaba makinyabwi kayaaka kigaladɨke' yɨ sa' kayaa'nanyasɨ. 
1CO.9.16	Sare' darevɨnyɨ. Nɨmɨ yagaala tewaanya' wɨjɨwaakadɨnya'na nɨmɨre yaya' munyaba makimujavɨre aaya kaavɨlya' mwari'. Sare' darevɨnyɨ. Sa' mujɨwaakya'ne' tusa' pɨrɨ' minyɨ'. Aawa. Naangei wawɨnya sa' nyakakeinyɨ. Sare' darevɨnyɨ. We'! Yagaala tewaanya' mujɨwaakiwɨja' kale nyadeinyɨ. Yɨ sara myɨwɨja' wana kayaa'na mwaalɨdeinyɨ. 
1CO.9.17	Sare' darevɨnyɨ. Nɨmɨre sɨmunyavɨdaasɨ wawɨnya daza' yɨwɨjɨ kwajɨ yɨ nɨmɨ tɨvɨkɨta maarya'neinyɨ kyɨdaangamudɨka! Kɨrɨ' wawɨnya daza' nɨmɨre sɨmunyavɨdaasɨ mivanɨgeinyɨ. Wawɨnya sa' ya'neinyɨ Naangei kanyɨdahɨlaka' sara yɨvanɨgeinyɨ. 
1CO.9.18	Sarevɨdaa'nyɨ nɨmɨre tɨvɨkɨta berɨvaka! Nɨmɨre sɨmunya' “Gɨmɨ yadɨnya' tewaanyasɨ,” dɨvanɨke tɨvɨkɨta daresɨ. Yagaala tewaanya' wɨjɨwaakadɨnyavɨne gɨlyɨvɨsa yɨnɨga wi'na maa'muneinyɨ yɨ sa mamaari yadɨnyainyɨ. Yagaala tewaanya' wɨjɨwaakadɨnyavɨre dɨragɨnya kɨnɨnnakeinyɨ kɨrɨ' sare' “Aala!” dena “A'mweraavɨ yagaala sa' yanga wɨjaavɨdeinyɨ,” dena sara yɨwa. Yɨ sara yadɨnyavɨne yawɨta daza' nɨmɨre kuryarɨne tɨvɨkɨsasɨ.
1CO.9.19	Sare' darevɨnyɨ. Nɨmɨ tewaanya mwaaiheinyɨ. A'mwe aane pwai kwareinyɨ mɨ'. Sareinyɨ kɨrɨ' yuyaraavɨne yaasɨwa'wawɨnyainyɨ sara wakɨneinyɨ. “Yɨ a'mwe Gotɨyarɨne kwalaalyaraavɨ naanga mɨjama'muma!” dadɨ sara yadɨnyainyɨ. 
1CO.9.20	Sarevɨ yɨ “Juyaraavɨ maarɨma!” dadɨ Juyaraavɨre tɨnnyarɨ kumɨrebwina Juyainyɨbɨ' mwaale. Nɨmɨ sainyɨ Mozɨzare Kɨwɨnyavɨ kwaakewɨ mula'narige kɨrɨ' “Kɨwɨnyavɨ kwaakevɨ mwaaihasaraavɨ maarɨma?” dadɨ sahwaraayaba Kɨwɨnyavɨ kwaakewɨ wɨlamwaaiheinyɨbɨ' yɨma'nɨweinyɨ. 
1CO.9.21	Sabaaibɨ' nɨmɨ Gotɨyare kɨwɨnya' maayainyɨ mɨ'. Aawa. Kɨraazɨtɨyare kɨwɨnyavɨ kwaakewɨ wɨla'na'dɨnyainyɨ. Sareinyɨ kɨrɨ' a'mwe Kɨwɨnya' maayaraavɨre tɨnnyarɨ mwaaidɨ “A'mwe Kɨwɨnya' maayaraavɨ maarɨma!” dena nɨmɨ sainyɨ a'mwe Kɨwɨnya' maayainyɨbɨ' yɨma'neinyɨ. 
1CO.9.22	“Nabaai a'mwe dɨragɨnya maayaraavɨ maarɨma!” dena sahwaraayaba nɨmɨ dɨragɨnya maayainyɨ yɨma'nɨweinyɨ. Nɨmɨ a'mwe yuyaraayaba sahwaraavɨrebura yadɨ “Pwaraavɨ padaihasamaarɨma!” dena tutaanya yuyangɨ yaamɨjɨ yadɨnyainyɨ. 
1CO.9.23	“Yagaala tewaanyavɨya nawɨ'nyaburaavɨ a'mwe pwarajɨ ye'mwannamaarɨma!” dadɨ yagaala tewaanya savɨna yuya daza yadɨnyainyɨ.
1CO.9.24	Sarɨmɨ davɨna myawɨrijɨvanɨga'! Gavamarasɨ'nyɨkaanyabanna a'mwe yuyara sara kaanyave'na wodɨvɨta kɨrɨ' gave pwaina wavɨla'nɨkere' maa'delyɨ. Kaanyave'na wodei kaanyave'na nayaa dɨragɨnna wodevaaibɨ' “Gotɨyarɨ wavɨla'nɨkere tewaanya' maraana!” dapɨjɨ kaanyave'na dɨwila! 
1CO.9.25	Yɨ a'mwe gazaizai gavamarasɨ'nyɨkaanyangɨna “Wavɨlavɨma!” dada kɨlaaka dɨragɨnyajɨ' yɨma'nya'nei yuya kɨlaakejɨkɨya sabwi walamarakadelyɨ. A'mwe dazai tɨvɨkɨta kayaaka yɨgainade'na “Maarɨma!” dada sasara yadelyɨ. Nabaai kɨrɨ' nemɨ tewaanaange' kayaaka minyade' maarya'neina kwaasɨ kwaasɨ yaadeina daaka! 
1CO.9.26	Sarevɨna nɨmɨ sainyɨ yaasɨwa' maranganamarya myadɨ kaanyave'na wodɨnyainyɨra. Gavamarasɨ'nyɨramyavɨ asa gwaamwada asa yɨhusavɨ yaasɨwa' malɨvaramamaryadevaaibɨ' Gotɨyarɨna dɨragɨnna yadɨnyainyɨ. 
1CO.9.27	Sara yaasɨwa'na myadɨnyainyɨ. Aawa. Nɨmɨre kɨlaakejɨ' nayaa dɨragɨnna ya'nejɨsɨ malya' nebulya'na tadɨnyɨ. Nɨmɨre kɨlaakejɨ' nɨmɨre kuryare yaasɨwa'wawɨnya yadei yɨma'nya'nejɨkɨ dɨragɨnna walamarakadɨnyainyɨ. Akai, a'mwe pwaraavɨ wɨjɨwaakadɨ “Kɨraazɨtɨyareihi yunebanna dɨragɨnna lɨmwagarapɨjɨ wavɨla'nɨkere tewaanya' Gotɨyare' dɨmaaryideihɨlyɨ,” wɨjɨwaakadɨnya kɨrɨ' kanyawɨranganojɨ mamaari nyɨwɨdɨ'de'na nɨmɨre kɨlaakejɨ' dɨragɨnna walamarakadɨnyainyɨ.
1CO.10.1	Sare' darevɨnyɨ. Nya'mweihi, yagaala dangɨ sarɨmɨ navɨka ya'na nɨmɨ sɨmunyavɨ “Aala!” dɨwa. Yuya nemɨre aataravaavɨ Ne Mozɨzai Kwaaka Yɨzɨpɨdaasɨ makabadaa'nyɨ sahwara yɨraaya' maremwaalakevɨ kwaakewɨ wɨla'dɨvɨ' kaanya yamaryesare. Yadɨvɨ' yuyara yune sɨvɨlyajɨna saalaalyavɨ tewaanna wɨlaawesare. 
1CO.10.2	Sara yadɨvɨ' yuyara sahwara bavɨtaazɨya' maaresare. Yɨraaya savɨjɨ saalaalya savɨjɨ sawaarɨ yɨ bavɨtaazɨya daza' Mozɨzalyɨ ye'mwannamwaalya'ne' wakɨnɨkesɨ. 
1CO.10.3	Yɨ yuyara sahwara wapaaya Gotɨyare Kuryai wɨjavadaasɨya nesare. 
1CO.10.4	Yɨ yuyara sahwara aalya Gotɨyare Kuryai wɨjavadaasɨya nesare. Sare' darevɨnyɨ. Sahwara Kuryare aalya' sɨlaangerɨ nyɨna. Sɨlaanga sahwarɨ Gotɨyare Kuryai wɨjavadaasɨya sɨlaanga sai kumɨnyɨ mɨdɨnna yada yɨ sai Kɨraazɨtɨyalyɨra. 
1CO.10.5	Gotɨyai nawɨ'nya yada sare kɨrɨ' kumɨrebwina sahwai kumɨnyɨdaa'nyɨ kwala naangevaakɨ yɨlaaya mwigalya'. Sare' darevɨnyɨ. Kwaaka a'mwera maayavɨ saba gazabazaba balesare.
1CO.10.6	Yɨ yuya daza nemɨnyɨne ke'ba'nanya yɨma'nakengɨ. Kumɨnyɨ kayaa'nanyabwina sara wɨvu'nakabaaibɨ' nemɨnyɨ kayaa'nanyabwina nevu'nadeina kyɨma'naadɨkevɨ ke'ba'nanya yɨma'nakengɨ. 
1CO.10.7	Sahwaraavɨ tɨnnyabanya pwara yetabaaibɨ' sarɨmɨ kwaasɨgotɨyare sabwi mamɨdɨbɨna! Yɨ sahwaraavɨna dara dɨnɨkabaaibɨsasɨ. A'mwera tɨka munne wapeyɨdɨka naanga savɨ walamwaaidɨvɨ' tɨka wapaaya aalya nadɨvɨ' kwaasɨgotɨyarɨne yɨlaaya'na kwarame avaanna gɨrya'nera daavesarera. 
1CO.10.8	Sahwaraavɨ tɨnnyabanya pwara yetabaaibɨ' nemɨ kayaa'na gɨrɨkita'nanya sabwi myaanna! Yɨ Gotɨyai sɨnna tɨka wɨda'daa'nyɨ yɨrɨka gave pɨrɨkɨ sarera kwala naangera 23,000 saba sana balaramarina yesarera. 
1CO.10.9	Nabaai sahwaraavɨ pwara “Kwaamu'na kuna mwaaladei dɨngaka!” deva Naanga kwarɨ yɨjɨwaaletabaaibɨ' sarɨ yune yɨjɨwaala myaanna! Sareraavɨ kamaalyara tɨka davɨna kye' sahwara saba sana yu'daramarina yesa'nanyɨ. 
1CO.10.10	Nabaai sahwaraavɨ pwara kɨnɨmyagaala detabaaibɨ' sarɨmɨ Gotɨyarɨna maamayagaala madɨpɨna! Sareraavɨ ejelɨya a'mweraavɨ tamakadei karamaka' yɨ sahwara saba sana yu'daramarina yesa'nanyɨ. 
1CO.10.11	Yuya daza ke'ba'nanya yawɨrya'neinaavɨna kɨgaakuna a'mwe sahwaraavɨ yɨma'nakengɨ. Kayaa'nanya avaalya nyaadɨ'de'na nemɨnyɨ sɨmunya nejaaya'ne yagaala daza Gotɨyare bukuyavɨ yɨda'nɨkengɨ. Yɨ yuya kɨgaasa mi'nanyɨ. Nemɨnyɨna dɨvidaa'nyainaavɨna dahaa' mwaaihoinaavɨ dazagaasa aaya kaavɨlya neyɨma'nakeinera. 
1CO.10.12	Sarevɨdaa'nyɨ a'mwei gamɨ sai yawɨ'manɨkei “Nɨmɨ sainyɨ dɨragɨnaangeinyɨ. Dɨragɨnya nayaa yadɨnyainyɨ daa'dɨnyainyɨ.” Sai kayaa'nanyaburɨ nalaraawadɨka! Sai nayaa mala yɨwannana! 
1CO.10.13	Yaamɨjɨ yɨjɨwaalyabwi yɨhima'naabadevwi yɨ sa' mudɨka pɨrɨ'bɨta' mɨ'. Aawa. Sa' avaainanya' a'mwe yuyaraavɨ yɨma'nadevaaibɨsasɨ yɨjɨwaalya'. Yɨ yɨjɨwaala savɨna Gotɨyai gannya nebulya'nanya dɨragɨnya' mɨdɨdelyɨ. Sahwai lɨmwaga'delyɨ. Sahwai sarɨmɨre dɨragɨnyavɨ nayɨhwavɨlavadɨ'de'na yɨjɨwaala pɨrɨ' wanganakadei mɨ'. Aawa. Yɨjɨwaalyabwi sarɨmɨnyɨ kayɨhima'naabozɨ yɨ sarɨmɨ savɨna dɨthathɨvalyide'na gaimwanga yɨhya'ne tusa' Gotɨyai bɨryakadelyɨ. Tuta daza' yɨ sa' dare'na. Sahwai dɨragɨnya pada'galayɨvaimwanga yɨhyadelyɨ. Yɨ sarɨmɨ yɨjɨwaalyaburɨ dɨragɨnya yɨnɨga wi'na dɨthaayideihɨlyɨ.
1CO.10.14	Nya'mweihɨrɨna tewaanya nyɨvu'nadeihi, sasarevɨdaa'nyɨ kwaasɨgotɨyare sabwina lɨkaanya dɨwila! Bule'na duzaayɨla! 
1CO.10.15	Sarɨmɨ sɨmunya' kɨnɨnnakeihɨrɨ dara yɨhɨthɨvanɨge. Sareihi nɨmɨre yagaala kwaasɨgotɨyare yɨlaayavɨna nayaa dɨmarayawɨbwarila! 
1CO.10.16	Naangere yɨ'bɨnyavɨ nadaanyagaa' kaapɨya tewaanya naanga yanga kɨnɨnnakerɨna nemɨ Gotɨyarɨ “Su! Su! Gɨmɨre yaya' makimanɨgo,” wɨdadaawori yɨ kaapɨya sai Kɨraazɨtɨyare tawesɨ nemɨnyɨ maraneyɨ'bwarayɨrakurakadei midaaka! Yɨ bɨretɨya gunyanadaanya daza' nemɨnyɨ Kɨraazɨtɨyare kɨlaakejɨsɨ ye'mwannaneyɨ'bwarakade' midaaka! 
1CO.10.17	Bɨretɨya sa' gave pɨrɨ'nanya' warɨke'na nemɨ a'mwe kwalaalyaina yune kɨlaaka gave pɨjɨ'na mwaaihoinera. Sare' darevɨnyɨ. Nemɨ yuyaina bɨretɨya gave pɨrɨ'nanya sahɨrɨvɨna nadaanyainera. 
1CO.10.18	Sarɨmɨ Yɨzɨrelɨyare Kɨlaakejɨkɨdaa'nyaraavɨna jawɨranganyɨla! Gotɨyarɨna mubɨthɨka yɨra'dɨvɨsara kwaraanyabanne mɨwɨta nadɨvɨsara yɨ sahwara Gotɨyalyɨ ye'mwannemwaaidɨvɨsara midaaka! 
1CO.10.19	Sarevɨdaa'nyɨ nɨmɨ yagaala gara dɨvanɨge? “Kwaasɨgotɨyare tɨka wapaaya sa' nebulya pɨrɨ' kɨrɨ' dɨngaka? Ge' dɨngaka?” nabaai “Kwaasɨgotɨyai gamɨ sai nebulya'nanyai pwai kwai dɨngaka?” 
1CO.10.20	Aawa. Nɨmɨ dara dɨvanɨge. Naangerɨna mu'nyadɨvɨsara ajɨmya yuyangɨyara yɨdɨka yɨra'dɨvɨta tɨka munne sa yɨ Saataanɨmɨre yɨmakeraavɨna yɨra'dɨvɨtangɨ. Gotɨya nebulya'nanyarɨna yɨra'dɨvɨta mɨ'. Yɨmakerajɨ sarɨmɨ ye'mwannemwaalya'neihi jɨma'nyide'na nɨmɨ sɨmunyavɨ “Aala!” dɨwa. Sareihi nyɨma'nɨpɨdɨka! 
1CO.10.21	Naangere kaapɨyarɨjɨ yɨmakere kaapɨyarɨjɨ aalya ye'mwannanya'na sarɨmɨ yɨnɨga wi'na nɨpɨneihi mɨ'. Aawaawa. Nabaai Naangere wapeyɨ'bɨnyavɨjɨ yɨmakere wapeyɨ'bɨnyavɨjɨ wapaaya ye'mwannanya'na yɨnɨga wi'na nɨpɨneihi mɨ'. Aawa. 
1CO.10.22	Yɨ sara yaaja' nemɨnyɨna Naangei sɨmɨlɨka wɨlade' yaade'na daa! Nemɨre dɨragɨnya' gamɨre dɨragɨnyavɨ wavɨlavade' dɨngaka?
1CO.10.23	“Yuya ya kɨmaakɨya madakɨnyɨkengɨreva,” kɨrɨ' yuya sa a'mweraavɨ wɨgaimwade mɨ'. “Yuya ya kɨmaakɨya madakɨnyɨkengɨreva,” kɨrɨ' yuya ya sa dɨragɨnya pada'galayɨvaimwange' neyade mɨ'. 
1CO.10.24	Sarevɨna a'mwe aane pwai kwai nayaa pada'galamaremwaainya' yune gamɨ sarɨna myanna! Aawa. “Nɨmɨ sara yɨwɨjavɨ a'mwe pwarajɨ nayaa mwaaibɨkajɨ,” a'mwe yuyara nayaa pada'galamaremwaainɨpɨka! 
1CO.10.25	Yuya mɨwɨta sa sɨtɨwaayavɨ mubadɨvɨta sa sarɨmɨ navɨ'na nyɨna jɨla! Sarɨmɨre sɨmunyara padaihɨrakaderaavɨna yɨdaanganya aane pɨmɨlɨ' kɨmɨlɨ' mipɨna! Yuya sa dɨnyɨla! 
1CO.10.26	Sare' darevɨnyɨ. Dara dɨnɨkesɨ. Kwaaka dathavasɨ yuya yunewɨnna waraka yunebanna mɨlemwaalɨkejɨ sa yune Naangerennanyangɨ. Sare'na yuya naanne' wikɨra. 
1CO.10.27	Nabaai a'mwe pwai kwai Kɨraazɨtɨyarɨ malɨmwagyadei “Wapaaya naade'nana!” dazai kagɨthozɨ yɨ gɨmɨ sarɨ kadɨka yɨna ya'gɨzɨ wɨna yaja' gɨmɨnyɨ gɨzaavaja gazasa' tɨka wapaaya mɨwɨta sa' navɨ'na nyɨna ja! Gɨmɨre sɨmunya padaihɨrakaderɨna “Mɨwɨta da' gawɨdaa'nyavaka?” yɨdaanganya minna! Yuya sa dɨnana! 
1CO.10.28	Sare kɨrɨvɨ a'mwe pwai kwai dara yɨhɨthaza' “Mɨwɨta da' nemɨ naade' davanyaraavɨre gotɨyaraavɨ wɨjawaasasɨ,” yɨ sare sa'na yɨhɨthathe a'mwe dazarɨnajɨ sɨmunyai padaihɨrakyarɨnajɨ sarɨmɨ tɨka sare' manɨpɨna! 
1CO.10.29	Nɨmɨ yune gɨmɨre sɨmunyai padaihɨrakyarɨna majɨvanɨge. Aawa. A'mwe sahwai gɨthazai yɨ dazarerɨna dɨvanɨge. Sare' darevɨnyɨ. Kɨraazɨtɨyareinyɨ yuya yɨnɨga wi'na nɨwɨneinyɨ kɨrɨ' a'mwe pware sɨmunyarɨ kayaaka nyɨgaimudɨkajɨ sagaa' manɨnna! Sare'na nɨmɨre dɨragɨnyabwi yɨwɨja' pwara sɨmunyai maranyawɨbwaraja' tewaanya berɨ'na maarɨdeinyaka! 
1CO.10.30	Yɨ nɨmɨ Gotɨyarɨ “Su! Su!” wɨda'mujɨ nɨwɨne' tewaanyasɨ. Kɨrɨ' “Su! Su!” wɨdɨwɨja daza'na pwara bɨraiyagaala nyɨdɨpɨ'de' tewaanya' berɨ'nanaka!
1CO.10.31	Sarevɨdaa'nyɨ sarɨmɨ tɨka wapaaya nadaapɨjɨ dɨngaka? Aalyajɨ nadaapɨjɨ dɨngaka? Nabaai pɨnɨ yadaapɨjɨ dɨngaka? Yɨ Gotɨyarɨne yaya' munyaba makɨlya'ne'na yuya sa jɨla! Sarɨmɨ pɨrɨ' kɨrɨ' yɨpɨja'na Gotɨyarɨne yaya' munyaba makɨlaja' gave' sara jɨla! 
1CO.10.32	Yɨ Juyaraavɨnajɨ Gɨrikɨyaraavɨnajɨ Gotɨyare kusɨlaanyavɨyaraavɨnajɨ kave jɨla! Sahwara kayaa'nanyaburɨ walarya'nebwi kɨnɨnnakeihi nyɨma'nɨpɨdɨka! Sahwara kayaa'nanyabwi yawɨrya'neraavɨ numwaaihɨpɨdɨka! Sahwara Gotɨyarera yɨma'nya'neraavɨna sarɨmɨ sasarebwi nyɨpɨdɨka! 
1CO.10.33	Nɨmɨ kwainyɨ a'mwe yuyara yɨnɨga wi'na yuya sabwina tewaanya wɨvu'nade yuya sara yadɨnyainyɨ. Yune nɨmɨ sainyɨna gaimwannya'ne yadɨnyainyɨ mɨ'. Aawa. Nɨmɨ “Gotɨyai a'mwe kwalaalyaraavɨ padaihasamaarana!” dadɨ sahwaraavɨna gaimwagya'ne yadɨnyainyɨ.
1CO.11.1	Nɨmɨ kwainyɨ Kɨraazɨtɨyarɨ yawɨrangadɨ ke'ba'nanya sahwarɨ wɨmɨdɨdɨnyainyɨ. Sasarebaaibɨ' nɨmɨnyɨ nyawɨrangadɨvɨ' ke'ba'nanya sahwainyɨ dɨnyɨmɨdɨnyɨla!
1CO.11.2	Sarɨmɨ yuyagaa' nɨmɨnyɨna yawɨ'dɨvɨ' yuya yagaala daza maa'dɨ yɨhɨzaavadɨnyabaaibɨ' nayaa lɨmwaga'dɨvɨsa'na yɨ nɨmɨ dɨwa. Sarɨmɨ tewaanya nebulya'nanyabwi yadɨvɨsaihɨlyɨ. 
1CO.11.3	Nabaai sare kɨrɨvɨ “Sarɨmɨ yagaala datha' yawɨpɨka!” sɨmunyavɨ yawɨ'manɨge. A'mwe gazaizare mɨnyagɨnya sai yɨ Kɨraazɨtɨyalyɨ. Yɨ a'mwevɨre mɨnyagɨnyai yɨ gannya a'mwelyɨ. Yɨ Kɨraazɨtɨyare mɨnyagɨnyai yɨ Gotɨyalyɨ. 
1CO.11.4	Nabaai a'mwe gazaizai gannya mɨnyagɨnyavɨ bwakɨnarojɨ pɨgaa' Gotɨyarɨ yagaala wɨdazai, yɨ pɨgaa' Gotɨyarɨne yagaalya' wɨ'nawɨjɨwaakajai, a'mwe dazai gannya mɨnyagɨnyavɨ wagɨla wɨjaawa'. Aaya kaavɨlya' daresɨ. Sara yajai gamɨre mɨnyagɨnyai Kɨraazɨtɨyarɨ bwakakaja'na pwarɨ kwaakewɨ mwaaladelyɨ. Kɨraazɨtɨyarɨ kwaakewɨ mwaaladei mɨ'. 
1CO.11.5	Nabaai a'mwe gazasa' gannya mɨnyagɨnyavɨ mabwakaki yaja' pɨgaa' Gotɨyarɨ yagaala wɨdaza', yɨ pɨgaa' Gotɨyarɨ wɨ'nawɨjɨwaakaja', sa' kɨrɨsɨ gannya mɨnyagɨnyavɨna (gannya kwalaangerɨna) wagɨla wɨjaawa'. Sare' darevɨnyɨ. A'mwe sare' a'mwe kayaa'nanyavɨna wagɨla wɨjaaya'ne'na mɨjata yuya davakwikwiryadɨvɨtabaaibɨ' avaaina yɨwa'. 
1CO.11.6	Sare' darevɨnyɨ. A'mwe' Gotɨyarɨ wɨdathehaa' gannya mɨnyagɨnyavɨ mabwakakya yaja' yɨ nabaai savɨ gamɨre mɨjasa' tu'na dawasɨ'nɨpɨka! Kɨrɨ' a'mwevɨre mɨjasa' tu'na dawasɨ'nya pɨrɨ' davakwikwirya kɨrɨ' yɨpɨja'na wagɨla nuvwa'nadɨ'de'na yɨ sa' gannya mɨnyagɨnyavɨ bwakɨnarana! 
1CO.11.7	Sare' darevɨnyɨ. Yɨ a'mwei gannya mɨnyagɨnyavɨ mabwakakanna! Sarei Gotɨyare ke'ba'nanya nawɨ'nyɨmaraangelyɨ. Gotɨyare byaanna dɨragɨnya' yɨjɨwaainadelyɨ. Sare kɨrɨ' a'mwe' a'mwere byaanna dɨragɨnya' yɨjɨwaainadesɨ. Sare' a'mwe' gannya mɨnyagɨnyavɨ bwakakana! 
1CO.11.8	Sare' darevɨnyɨ. Gotɨyai a'mwerɨ a'mwevɨre kɨlaakejɨkɨdaa'nyɨ myavɨkaryaa'. Aawa. A'mwevɨ a'mwere kɨlaakejɨkɨdaa'nyɨ yavɨkaryaakesɨ. 
1CO.11.9	Nabaai sare' darevɨnyɨ. Gotɨyai a'mwevɨna yawɨraka yavɨkaryaakai mɨ'. Aawa. A'mwerɨna “Sahwarɨ wɨgaimwagatheva!” daka yavɨkaryaakesɨ. 
1CO.11.10	Sarevɨ ejelɨyara tɨnna wanganya'ne' a'mwevɨre mɨnyagɨnyavɨ dɨragɨnya' kɨnɨnnake' mwaalana! Sa' a'mwerɨ dalaangewɨ mwaalɨkesɨ. 
1CO.11.11	Sare kɨrɨ' Naangerɨ wɨlamwaaihovɨ a'mwenna mwaaidɨvɨ' a'mweraavɨne maaya mɨ'. Yɨ a'mwerana mwaaidɨvɨ' a'mwengɨne maayara mɨ'. 
1CO.11.12	Sare' darevɨdaa'nyɨnyɨ. Gotɨyai a'mwevɨ a'mwere kɨlaakejɨsɨ yavɨkaryaakabaaibɨ' Gotɨyai sara dakakevɨna dahaa' a'mwevɨre kɨlaakejɨkɨ a'mwerɨ maa'desɨ. Yɨ Gotɨyai sai a'mwerajɨ a'mwejɨ pɨnɨjɨ sa yuyangɨ aaya kaavɨlyalyɨ. 
1CO.11.13	Sarɨmɨ saihi yagaala daza' nayaa dɨmaryawɨbwaryɨla! Yɨ yɨlaayagaa' a'mwe' gannya mɨnyagɨnyavɨ mabwakaki yojɨ Gotɨyarɨ wɨdaza', yɨ sa' nawɨ'nyabwi daaka! 
1CO.11.14	Nabaai nemɨ Kwaaka davakɨne a'mweinaavɨre sabwi yɨ sarɨmɨnyɨ dara yɨhibwarɨdaakuvanɨ' “Nabaai a'mwei mɨjata saamɨnyasɨyai yɨda'nanyai daaka! Wagɨla wɨvwa'manɨkei midaaka!” 
1CO.11.15	Nabaai a'mwe' mɨjata saamɨnyasɨya' yɨ mɨjata daza' gannya byaanna dɨragɨnya' midaaka! Gotɨyai gamɨre mɨnyagɨnyavɨ bwakɨnarya'ne' mɨjata saamɨnaange' nayaa wɨjaavakesɨ. 
1CO.11.16	A'mwe pwai kwai a'mwe mabwakɨnarya'ne sahɨrɨ'na “Gavamarasɨ'nyɨyagaala dɨma!” dazai, yɨ nɨmɨ dara wɨdɨdeinyɨ. Gotɨyarɨ yɨlaaya yaadehaa' nemɨ sasare sabwi kuneine. Nabaai Gotɨyare kusɨlaanyangɨyarajɨ sasare sabwi kunerera.
1CO.11.17	Sɨnnawɨ yɨhɨthɨwa. Tewaanya nebulya'nanyabwi yadɨvɨsaihɨlyɨ. Sarɨmɨnyɨne yaya' munyaba yɨhɨmakimwa. Kɨrɨ' dare'na sara myɨhɨzɨvanɨge. Sarɨmɨre yɨ'bwa'nawɨ'nya savɨna tewaanya kwalaalya mima'nyadengɨ. Aawa. Kayaa'nanya kwalaalya yɨma'nadengɨ. 
1CO.11.18	Sare' darevɨnyɨ. Aayagaa' nɨmɨ savɨdaasɨ da'mujɨyainyɨ. Sarɨmɨ Naangere kusɨlaanyavɨyaihi yɨrakuramwaaaidɨvɨ' yaasɨwa' mɨlɨkasamarya yadɨvɨsaihɨlyɨ. Nɨmɨ yagaala daza' sara wɨ'nɨvanɨge. Sara wɨ'nena yagaala dazavɨna maalɨ'na lɨmwamwa. 
1CO.11.19	Sare' darevɨnyɨ. Gotɨyai “Sarɨmɨnyɨdaa'nya pwaraavɨ nɨmɨ yawɨradahɨlakyara ku'maayabanna yɨma'naabɨpɨka!” kadozɨ sarɨmɨre tɨnnyarɨ sahwara tewaanyara mwaaibɨ'de'nanyɨ. 
1CO.11.20	Sarevɨdaa'nyɨ sarɨmɨ yuyaihi Naangerɨ yɨlaaya'na avaalyaba yɨ'bwa'nemwaaidɨvɨsagaa' Naangere wapaaya dɨnyide'ne wapaaya mɨ'. 
1CO.11.21	Sare' darevɨnyɨ. Sarɨmɨ yuyaihɨrɨ gazaizai yɨme'nya'bɨ' yada yɨ gannya wapaaya maa'da tɨka nadelyɨ. Sara yadɨvɨ' mye'mwannanyadɨvɨ' pwai mɨjɨ'na mwaidaasɨ yɨ pwai wapaayajɨ aalya waainɨya nyɨna yada yɨmaka widelyɨ. 
1CO.11.22	Gatha'darevɨnaka! Yɨ sarɨmɨ wapaaya aalya nya'ne ange kuneihi dɨngaka! Sarɨmɨ dara dahayawɨ'manɨga'! “Gotɨyare kusɨlaanya sa' yaasɨwa'nanyasɨra.” Yadɨvɨ' neya'mwe pwara wapaaya maayaraavɨna sarɨmɨ wagɨla wɨjaavanɨgasaihi daaka! Sa'na nɨmɨ yagaalya' gara yɨhɨthɨjɨwana! Nɨmɨ sarɨmɨnne yaya' munyabanna yɨhɨmakɨlɨjɨhyɨwa! Aawa! Yuya dazanna yadɨvɨsa'na sarɨmɨnne yaya' makɨlɨdeinyɨ mɨ'. Sarɨmɨnyɨ yɨhɨzɨdavɨdeinyɨ.
1CO.11.23	Sare' darevɨdaa'nyɨnyɨ. Nɨmɨ Naangerɨ yagaala da' maarena sarɨmɨnyɨ mena yɨhɨzaave. Yagaala daza' yɨ daresɨ. Yɨ sawɨsavɨ Juthaazai Jizaazarɨ yɨkamaangeraavɨre asɨrɨ marɨmwangakegaa' yɨ dazagaa' Naanga Jizaazai bɨretɨya' maaraka 
1CO.11.24	Gotɨyarɨ, suya wɨdakegaa' gunyɨna yaka dara wɨda' “Datha' yɨ sarɨmɨnyɨneba nɨmɨre kɨlaakejɨkɨra. Nɨmɨnyɨna yawɨrya'neihi kuna sara jidevulyɨ.” 
1CO.11.25	Aya sahɨbaaibɨ'na kumɨ tɨvi'na nevegaa' yɨ sai kaapɨyai maarɨna yaka wɨda' “Kaapɨya dathai yɨ nɨnnya tawe' yagaala yɨhɨlɨmwagarɨka mudɨkesɨ. Gazagaasagaa' sarɨmɨ sahwarɨya' dɨnyidehaa' nɨmɨnyɨna yawɨrya'neihi nayaa sara jidevulyɨ.” 
1CO.11.26	Sare' darevɨnyɨ. Gazagaasagaa' nɨpɨjahaa' sarɨmɨ bɨretɨya daza' nadɨvɨ' yɨ kaapɨya dazarɨjɨ nadɨvɨ' yɨ dazagaasagaa' Naangei mena balake'na wibwarɨdaakwadɨvɨsaihɨlyɨ. Sarɨmɨ sana sana yɨwɨna yapɨjɨ yune gamɨ bya'negaa'nanyɨ.
1CO.11.27	Sarevɨ yɨ nabaai a'mwe sɨmunya' nayaa myawɨryojɨyai Naangere bɨretɨya daza' yaasɨwa' tɨka maranajai Naangere kaapɨya dazarɨjɨ yaasɨwa' maranya yajai sai sa' dara yadelyɨ. Naangere kɨlaakejɨkɨnajɨ tawejɨkɨnajɨ kayaa'na yadelyɨ. Sara yaja dazavɨna yɨ gamɨ yɨwetawakya kɨnɨnnakelyɨ. 
1CO.11.28	A'mwei gannya sɨmunyavɨ nayaa yawɨramaarana! Tewaanya yavada'galayawɨrojɨ bɨretɨya daza' sai yɨnɨga wi'na nana! Yojɨ kaapɨyarɨjɨ wi'na nyɨna yana! 
1CO.11.29	Sare' darevɨnyɨ. Naangere kɨlaakejɨ'na nayaa mamaryawɨbwari yaja'na, “Sa' naangaangesɨra,” myawɨri yaja'na sai wapaayasɨ aalyasɨ tɨka yaasɨwa'na nyɨna yada sarei yɨwetawakya' maaradelyɨ. Yɨ sahwarɨ jɨdavadelyɨ. 
1CO.11.30	Sarevɨ sarɨmɨnyɨ a'mwe kwalaalyara wɨrɨta mwaaidɨvɨ' nalaaya kɨnɨnnakere. Nabaai pwara baryavɨ se mena wakasare. 
1CO.11.31	Tɨka manyagaa' nemɨre sɨmunyavɨ nayaa maryawɨbwaraaja' yɨ yɨwetawakya sa' neyɨma'nade' mɨ'. Nejɨdavade' mɨ'. 
1CO.11.32	Yɨ Naangei nemɨre sabwi maryawɨbwa'da yɨ kayaa'nanya' nerɨvɨkɨraja' yɨ daza' sai nemɨnyɨ marayɨda'mata neyɨvanɨkelyɨ. Sara neyaja sa' “A'mwe Kwaakevakɨyabulyɨyaraavɨjɨ maneye'mwannajɨdaya'nei nye'mwannajɨdavadɨka!” dozɨ sara neyavada'galadelyɨra.
1CO.11.33	Nɨmɨre nya'mweihi, sarevɨ yɨ sarɨmɨ “Tɨka naajɨ,” yɨ'bwa'nemwaalapɨjɨ yuya pwaraavɨna nayaa pɨzɨ'gwa jemwaalyɨla! 
1CO.11.34	Nabaai pwarɨ mɨjɨka wɨyaja' sai gannya angevɨ nadelyɨ. “Nemɨnyɨ nanemaryawɨbwaradɨka!” dapɨjɨ sarɨnnya yɨ'bwa'nemwaalyagaa' nayaa sara jɨla!
1CO.11.34	Yagaala pimagɨnya kuna warɨkenna dɨvidaa'nyɨ sarɨmɨnyawɨnna bi'mava'mujɨ yɨ nɨmɨ yɨda'mawakɨdeinyɨ.
1CO.12.1	Nya'mweihi, nyɨda'mwa'daasa'na Kurya Tewaanyai yanga nejaavade sanna sarɨmɨ navɨka ya'na sɨmunyavɨ nɨmɨ “Aala!” dɨwa. 
1CO.12.2	Sarɨmɨ mena dara yawɨ'manɨga'. Sɨnnawɨ sarɨmɨ ajɨmya yuyangɨyaihi mu'nyadɨvɨsaihi kuna mwaaleva yɨ dazagaa' Saataanɨ kwaasɨgotɨyaraayawɨnna yagaala majadɨvɨsaraayawɨnna yɨhɨmwagi'namakwawakeihɨlyɨ. Sara yɨhyadaa'nyɨ sarɨmɨ lɨkadɨke' galarɨlavɨmwaaihɨnɨkeihi mɨdɨnna yesaihɨlyɨ. 
1CO.12.3	Sarevɨ nɨmɨ sarɨmɨnyɨna sɨmunya' dara yɨhɨzaavanɨge. Aane pwai kwai Gotɨyare Kuryai wɨlamwaaidei yagaala wɨdadei dara dannei mɨ' “Jizaazarɨ Dɨkevɨ Gotɨyai wɨmarasɨ'nya'nelyɨra.” Nabaai a'mwe aane pwai kwai dara majɨ yannelyɨra “Jizaazai Naangei.” Aawa. Kurya Tewaanyarɨ wɨlamwaalajai yɨ sai sara dannelyɨra.
1CO.12.4	Kurya Tewaanyare sɨhumale dala pɨnɨnna pɨnɨnnanya jaapainya'ne warɨkengɨ. Sare kɨrɨvɨ sɨhumale sa yanga nejaavadei Kurya gave pwainanyalyɨra. 
1CO.12.5	Yɨ wɨdaaya dala pɨnɨnna pɨnɨnnanya jaapainya'ne warɨkengɨ. Naangei gave pwainanyarɨ yuya sa wɨdayadaanyalyɨ. 
1CO.12.6	Wawɨnya ya'ne dɨragɨnya dala pɨnɨnna pɨnɨnnanya jaapainya'ne warɨkengɨ. Sare kɨrɨ' Gotɨyai gave pwainanyai a'mwe yuyaraavɨna dɨragɨnya sa wɨjaavadelyɨ. Yɨ sahwai yuya saraavɨ yuya wawɨnya sa yɨnɨga wi'na yannelyɨra. 
1CO.12.7	Yuyaraavɨ gaimwagya'ne'na Gotɨyai gazarɨzarɨ Kuryare dɨragɨnya' marima'naabadelyɨ. Yange wɨjaavake ku'maayabanna yɨbwarɨdaakwadelyɨ. 
1CO.12.8	Sare' darevɨnyɨ. A'mwe kwarɨna Kurya Tewaanyai a'mweraavɨna sɨmunya tewaanyabwi yɨbwarɨdaakwia'ne dɨragɨnya' wɨjaavadelyɨ. Nabaai a'mwe kwarɨna Kurya gave pwainanya dazai yagaala wɨjɨwaakya'ne dɨragɨnya' Gotɨyare sabwina a'mwera nayaa yawɨramaapɨ'de'na sa' wɨjaavadelyɨ. 
1CO.12.9	Nabaai Kurya gave pwainanya dazarɨ a'mwe kwai dɨragɨnna lɨmwangebwi maaradelyɨ. Yɨ sahwai “Sasare' ya Gotɨyare dɨragɨnyavɨ yaanneinera,” dada sara yadelyɨ. Nabaai gave pwainanya Kurya dazarɨ a'mwe kwai nalaavɨnakeraavɨ nawɨ'nya yavada'galya'ne dɨragɨnya sɨhumale maaradelyɨ. 
1CO.12.10	A'mwe kwarɨna dɨragɨnyangɨ wawɨnya ya'ne wɨjaavɨna. A'mwe kwarɨna Gotɨyarɨ wɨ'nawɨjɨwaakya'ne dɨragɨnya' yanga wɨjaavɨna. Gotɨyare Kuryai yagaala wɨjaaya nedadɨvɨsaraavɨjɨ yɨmakera yagaala wɨjaaya nedadɨvɨsaraavɨjɨ sɨduta maryawɨbwaranganya'ne' a'mwe kwarɨna wɨjaavɨna. Yagaala ge gengɨ aaya kaavɨlya myawɨryade wɨja'ne' a'mwe kwarɨna wɨjaavɨna. Yagaala ge gengɨ aaya kaavɨlya myawɨryade marija'ne' a'mwe kwarɨna wɨjaavɨna. 
1CO.12.11	Yune Kurya gave pwainanya dazai sɨhumale yuya daza marima'naabya'nei yadelyɨ. Yune gannya sɨmunyavɨna mɨdɨdehaa' yanga pɨrɨ' a'mwe pwarɨna yɨ yanga pɨrɨ' a'mwe pwarɨna sana sana maryawɨbwa'devaaibɨ' jaapaidelyɨ.
1CO.12.12	Gotɨyare Kuryai dɨragɨnya yanga nejaavade sare' darevɨnyɨ. Kɨlaakejɨkɨne ke'ba'nanya' daresɨ. Kɨlaaka sajɨ' gave pɨjɨ'nanyajɨ' yaka kɨrɨ' a'mwe pwarɨ kwalaalya warɨkejɨkɨ. Yɨ kwalaalya warɨka kɨrɨ' sa yuya kɨlaaka gave pɨjɨ'na warɨkejɨkɨ. Sasarebaaibɨ' Kɨraazɨtɨyai kwai kɨlaaka gave pɨjɨ'nanyai kwai kwalaalya kɨnɨnnakei mwaalɨkelyɨ. 
1CO.12.13	Sare' darevɨnyɨ. Kurya gave pwainanyai bavɨtaazɨya' neyakevɨdaa'nyɨ kɨlaaka sajɨ'na gave pɨjɨ'na yɨma'noinera. Yɨ Juya pwara Gɨrikɨya kwara, yɨ yaasɨwa'wawɨnya pwara kumɨre wawɨnya maremwaaidɨvɨta kwara, yɨ nemɨ geina geina kɨlaaka gave pɨjɨ'na yɨma'noinera. Nabaai Kurya gave pwainanyarɨ aalya'bɨsarɨ yuna nya'neinaavɨna sahwarɨ nejaavakeinera.
1CO.12.14	Sare' darevɨnyɨ. Kɨlaakejɨ' sajɨ' gave pimagɨnya'nanyajɨ' mɨ'. Aawa. Kwalaalyɨmagɨnya kɨnɨnnakejɨkɨra. 
1CO.12.15	Yɨ sɨvɨlya' dara daza' “Nɨmɨ ata'nyɨ mɨ'. Sarevɨ yɨ nɨmɨ kɨlaakejɨkɨya pimagɨnya'nyɨ mɨ',” yɨ sarevɨna daza' kɨrɨ' sa' kɨlaaka pimagɨnya' kuna waradesɨ. Yagaala sare' daza'na mɨ'. 
1CO.12.16	Nabaai kadɨki' dara daza' “Nɨmɨ tɨnnainyɨ mɨ'. Sarevɨdaasɨ nɨmɨ kɨlaakejɨkɨya pimagɨnyainyɨ mɨ',” yɨ sarevɨna daza' kɨrɨ' sɨ' kɨlaaka pimagɨnyɨ' kuna waradikɨ. Yagaala sarevɨna mɨ'. 
1CO.12.17	Kɨlaaka yuyajɨ' sajɨ' yune tɨnnyainanyai warajɨ kwajɨ kadɨka gatha'dara ku'nadɨkejɨkaka! Kɨlaaka yuyajɨ' yune kadɨki'na yɨma'najɨ kwajɨ tɨrɨnyavɨ gatha'dara kwinnadɨkejɨkaka! 
1CO.12.18	Kɨlaakejɨ' sasarejɨ' mɨ'. Aawa. Gotɨyai sɨmunyavɨ sara yawɨrakabaaibɨ' kɨlaakejɨkɨ pimagɨnya gazarɨzarɨ nayaa wakaka yuya kumɨ sangɨ kumɨrebanna wakakejɨkɨ. 
1CO.12.19	Nabaai kɨlaaka yuyajɨ' yuyɨmagɨnya avaala pimagɨnya' yɨma'najɨ kwajɨ yɨ kɨlaaka nebulyajɨ' gawɨ warɨkejɨkaka! 
1CO.12.20	Kɨrɨ' sasare' mɨ'. Aawa. Kɨlaaka pimagɨnya kwalaalya kɨnɨnnakejɨkɨ. Sara yaka kɨrɨ' kɨlaaka gave pɨjɨ'nanyajɨkɨ. 
1CO.12.21	Nabaai tɨnnyai asɨrɨ yɨnɨga wi'na wɨdannei mɨ' “Yɨ gɨmɨ mwarija' gaveinyɨ warɨdeinyɨ wikɨra.” Nabaai mɨnyagɨnya kɨrɨ' sɨvɨlyavɨ wɨdanne' mɨ' “Gɨmɨ mwarija' nɨmɨ gave'nyɨ warɨde'nyɨ wikɨra.” 
1CO.12.22	Aawa. Kɨlaaka pimagɨnyanna nemɨ yawɨ'daanya “Kumɨ dɨragɨnya mɨ',” daza mwaryadori yɨ kɨlaakejɨ' nawɨ'nya waradezɨ' mɨ'. Aawa nebulyasɨ. 
1CO.12.23	Yɨ nemɨre kɨlaaka pimagɨnya nemɨ yawɨ'daanya “Kumɨ waryaanyangɨ. Maalɨkengɨ,” nemɨ yɨwaala naanga nayaa baazɨ'ma'nadaanyɨ. Nabaai kɨlaaka pimagɨnya “Nawɨ'nya mɨ'. Sangɨna majadaanyangɨ,” wagɨla mamaarya'neina nemɨ yuyagaa' yulyakadaa nawɨ'nya maremwaidaanyaine. 
1CO.12.24	Nemɨre kɨlaaka pimagɨnya nawɨ'nyangɨna sarebwina mugainyadengɨ sara myadaanyangɨ. Aawa. Gotɨyai yuya kɨlaakejɨ' ye'mwagakya yakelyɨ. Yɨ kɨlaaka pimagɨnya' yɨ savɨne yaya' kwaakebanna warɨke' yɨ savɨne yaya' munyaba naanga makidelyɨ. 
1CO.12.25	Sara yade sa' yɨ kɨlaakejɨ' pimagɨ pimagɨ najaapainadɨ'de'nanyɨ. Aawa. Yuya kɨlaaka pimagɨnya yuya kɨlaaka pimagɨnyangɨne'na avaaina nayaa maremwaaibɨza sara yɨpɨ'de'nanyɨ. 
1CO.12.26	Nabaai kɨlaaka pimagɨnya' daanga wɨvɨnaja' kɨlaaka yuyajɨ' daanga yunewɨnna bavɨnɨgulɨna yadezɨkɨ. Nabaai kɨlaaka pimagɨnyavɨne yaya' munyaba makɨlaja' kɨlaaka yuya pimagɨnya sa yɨlaaya ye'mwannamaaradezɨkɨ.
1CO.12.27	Yɨ sarɨmɨ saihi Kɨraazɨtɨyare kɨlaakejɨkɨra. Yɨ sarɨmɨ yuyaihɨre gazaigɨzaigɨ gamɨre kɨlaaka pimagɨnyajɨ'gɨnyɨ. Yɨ yuyaihi pimagɨnyajɨkɨ. 
1CO.12.28	Nabaai Gotɨyai Kɨraazɨtɨyare kusɨlaanyavɨ pwaraavɨ wakakelyɨ. Aaya munyabanyara Apozelɨyara Naangei Wɨdaasadera, ayawɨdaasara Gotɨyarɨ wɨ'nadɨvɨ' a'mweraavɨ wɨjɨwaakya'nera, dahasaai dahaasara wɨjɨwɨrya'nere. Sahwaraavɨ dɨvidaasara dɨragɨnyangɨ ya'nera, ayahi dɨvidaasɨ nalaavɨnakeraavɨ tewaanya yavada'galya'nera, yɨ a'mweraavɨ gaimwanga ya'nera, yɨ wawɨnya dala pɨnɨnna pɨnɨnnanyangɨ maremwaalya'nera, yɨ yagaala nabinabinya myawɨryadɨvɨ' kɨrɨ' ja'nera. 
1CO.12.29	Gatha'darevaka! Yuyara Apozelɨyara daaka! Yuyara Gotɨyarɨ wɨ'nawɨjɨwaakadɨvɨsara daaka! Yuyara wɨjɨwɨryadɨvɨsara daaka! Yuyara dɨragɨnya ya'ne dɨragɨnya' kɨnɨnnakera daaka! 
1CO.12.30	Yuyara nalaavɨnakeraavɨ nawɨ'nya yavada'galya'ne yanga kɨnɨnnakera daa! Yuyara yagaala myawɨryara dadɨvɨsara daa! Yuyara yagaala sa yɨnɨga wi'na maridadɨvɨsara daa! Aawa. 
1CO.12.31	Sare kɨrɨ' yanga naanga sanna “Dɨragɨnna yawɨramaraana!” dadɨvɨ' dɨmwaalyɨla!
1CO.12.31	Yɨ dahaa' gave pɨrɨ'nanyabwi nebulya'nanya nawɨ'nyaangebwi sɨnnawɨnyabwi davwi yɨhibwarɨdaakuma!
1CO.13.1	Nɨmɨ Gotɨyare yagaalya' a'mweraavɨre yagaala dala pɨnɨnna pɨnɨnnanyangɨjɨ yɨ ejelɨyaraavɨre yagaala kɨnɨngɨjɨ myawɨryadɨnyangɨna a'mweraavɨ wɨdɨwɨja' kɨrɨ' sahwaraavɨna tewaanya manyɨvu'nyaja' yɨ nɨmɨ sareinyɨ beloya gɨrɨngɨ'devaaibɨsainyɨ. Gwarewa' jaka yaasɨwa'na yɨnnɨgodevaaibɨ' aaya kaavɨlya maayainyɨ waryaanyainyɨ wɨdɨdevaaibɨsainyɨ. 
1CO.13.2	Nabaai nɨmɨ Gotɨyarɨ wɨ'nadɨ pwaraavɨ wɨjɨwaakya'ne yange kɨnɨnnakeinyɨ mwaaimuja', yɨ yuya sɨmunya Gotɨyare nebulya, yagaala kuku'nya yoimavajalɨkurakya sa yawɨ'muja', yɨ yuya yawɨta pɨnɨ kɨnɨjɨ kɨnɨnnakeinyɨ mwaaimuja', yɨ nɨmɨ yawɨ'na “Gotɨyai mugunya sa makwannelyɨ,” sara wɨja'ne dɨragɨnaanga lɨmwanga nebulya'nanya' kɨnɨnnakeinyɨ mwaaimuja', sare kɨrɨ' a'mweraavɨna tewaanya manyɨvu'nyaja' yɨ sarevɨ saba sana yaasɨwa'nanyainyɨra. 
1CO.13.3	Yɨ nabaai nɨmɨ “Nɨmɨre yaya' munyaba makinɨma!” da'mujɨ nɨmɨre gɨlyɨvɨta yuya a'mwe gɨlyɨvɨ'maayaraavɨna yanga mudɨna yɨwɨja', yɨ nɨmɨ nɨmɨre kɨlaakejɨ'na “Gotɨyare yɨkamaangera dɨkevɨ maranyɨrapɨka!” dɨwɨja' marɨmwangɨnyɨna yɨwɨja', sare kɨrɨ' a'mweraavɨna tewaanya manyɨvu'nyaja' yɨ sarevɨ aane pɨrɨ' aane kɨrɨ' yɨnɨga wi'na nyɨgaimwagatheinyɨ mɨ'.
1CO.13.4	A'mwe pwai pwaraavɨna wɨvu'nadei sai kwaamu'nanyabwi wiadelyɨ. Yɨ wɨvu'nade sai pwaraavɨ bwiwanna wɨgaimwadelyɨ. Yɨ sai pwaraavɨrennajɨ pwaraavɨreburanajɨ tɨganaarya myadelyɨ. Yɨ wɨvu'nade sai gamɨnne yaya' makinadei mɨ'. Yɨ sai pihadɨka yadei mɨ'. 
1CO.13.5	Yɨ sai kayaa'na mi, wagɨlyabwina yadei mɨ'. Yɨ sai yune gannyanna, gannyabwina sɨmunya kwalaalya yawɨ'dei mɨ'. Yɨ sai sɨmɨlɨka yarai widei mɨ'. Yɨ sai gamɨnyɨ kayaa'na wiadɨvɨta sanna ata magɨlyada sanna kuna yawɨ'dei mɨ'. 
1CO.13.6	Yɨ sai pwara kayaa'nanyajɨ yɨwetawakyajɨ yadɨvɨsanna yɨlaaya yadei mɨ'. Aawa. Nebulya'nanya yadɨvɨsanna yɨlaaya yadelyɨ. 
1CO.13.7	Yɨ sai gamɨnyɨ yuya kayaa'na wiadɨvɨta sabwi yarai tɨvɨkɨ'dei mɨ'. Yuyagaa' sai dɨragɨnna lɨmwaga'delyɨ. Yuyagaa' Gotɨyarɨna “Nyɨgaimwagana!” dada kave yemwaaidelyɨ. Yuya taanginya sangɨ dɨragɨnna daa'delyɨ.
1CO.13.8	Gotɨyarɨnajɨ pwaraavɨnajɨ wɨvu'nya dazabwi yɨwawodevwi mɨ'. Aawa nebulyasɨ. Sabwi kuna waragodevulyɨ. Yɨ Gotɨyarɨ wɨ'nawɨjɨwaakadɨvɨsabwi Gotɨyai kunebwi wakadevulyɨ. Yɨ yagaala nabinabinyangɨ myawɨryadɨvɨ' dadɨvɨsabwi jɨ'mwannadevulyɨ. Yɨ sɨmunya tewaanyabwi yawɨramaa'dɨvɨsabwi Gotɨyai kunebwi wakadevulyɨ. 
1CO.13.9	Sare' darevɨnyɨ. Dahaa' nemɨ pɨmɨlɨ'na maalɨ'na yawɨrangamanɨgo. Nabaai Gotɨyarɨna pɨmɨlɨ'na maalɨ'na wɨ'nawɨjɨwaakɨvanɨgo. 
1CO.13.10	Sare' kɨrɨ' dɨvidaa'nyɨ yɨnɨga wi'nanyabwi yɨma'naabathehaa' yɨ dazagaa' Gotɨyai yuya pɨmɨlɨ'na maalɨ'nanya kune wakadelyɨ. 
1CO.13.11	Sɨnnawɨ nɨmɨ kaimɨraaya maalɨkeinyɨ kuna mwaalena yɨ dazagaa' kaimɨraayai dadevaaibɨ'na yagaalya' daheinyɨ. Nɨmɨ kaimɨraayai yɨbwakɨdevaaibɨ'na sara yɨbwakɨneinyɨ. Nɨmɨ kaimɨraayai sɨmunya' yawɨ'devaaibɨ'na sara yawɨreinyɨ. Yɨ nabaai a'mwe naanga mena yɨma'nena kaimɨraayamɨlɨkaavɨre sabwi mena yagalya'maveinyɨ. Yɨ sabwi kunebwi wakeinyɨ. 
1CO.13.12	Sare' darevɨnyɨ. Dahaa' Gotɨyarebura nayaa myawɨranganyɨvanɨgo. Yɨ sɨnɨmwavananya kayaa'nanyavɨ nemɨre sɨnnyɨ' kayaa'na yennadaanyabaaibɨ' nayaa myawɨranganyadaanyɨ. Dɨvidaa'nyɨ aayagaa' yɨ nemɨ Gotɨyare sɨnnyɨkɨ nebulya'na wanganaadehaa' Gotɨyarebura nebwina yawɨranganaadelyɨ. Dahaa' nɨmɨ pɨmɨlɨ'na maalɨ'na yawɨ'manɨge. Dɨvi gamɨ nɨmɨnyɨ nebulya'na nyawɨranganakabaaibɨ' nɨmɨ nebulya'na yawɨranganɨdeinyɨ. 
1CO.13.13	Dahaa' dɨvi dɨragɨnna lɨmwagasabulyɨ, Gotɨyarɨna yemwaalyabulyɨ Gotɨyarɨnajɨ pwaraavɨnajɨ wɨvu'nyabulyɨ dawaai data daza yuyagaa' waragothengɨ. Nabaai dawaai data sangɨya wana naangebwinanyabwi sa' yɨ Gotɨyarɨnajɨ pwaraavɨnajɨ nevu'nadevulyɨ.
1CO.14.1	Pwaraavɨna tewaanya yɨhɨvu'nyabwi yuyagaa' kuna dɨragɨnna dɨmɨdɨnyɨla! Nabaai sarɨmɨ Kurya Tewaanyare sɨhumalenna maarya'na “Dɨragɨnna yawɨramaraana!” dadɨvɨ' dɨmwaalyɨla! Nabaai sare kɨrɨ' yanga naange' “Gotɨyarɨ wɨ'nawaajɨ pwaraavɨ wɨjɨwaakya'neina yɨma'naana!” dɨragɨnna dadɨvɨ' dɨmwaalyɨla! 
1CO.14.2	Sare' darevɨnyɨ. A'mwe yagaala nabinabinyavɨ sɨhumale' kɨnɨnnakei dadei sai a'mweraavɨ yagaalya' mujadelyɨ. Aawa. Sai yune Gotɨyarɨna wɨdɨvanɨ'. Sare' darevɨnyɨ. Yagaala dazavɨ a'mwe aane pwai aane kwai mu'namaaryadɨvɨsasɨ. Gamɨre kuryarɨ nebulya'nanya kuku'nya yulyakaja dadelyɨ. 
1CO.14.3	Kɨrɨ' a'mwe Gotɨyarɨ wɨ'nawɨjɨwaakadei sai a'mweraavɨ wɨdadelyɨ. Yɨ a'mwe dazare yagaalya' sa' dɨragɨnya pada'galayɨvaimwadesɨ. A'mwera tewaanya ya'ne sabwina dɨhaa'bwa'desɨ. Kale wiadaa'nyɨyaraavɨjɨ taanginya wiadaa'nyɨyaraavɨjɨ wɨgaimwadesɨ. 
1CO.14.4	A'mwe yagaala nabinabinyavɨ sɨhumale' kɨnɨnnakei gamɨ sarɨ dɨragɨnya pada'galayɨvaimwannadelyɨ. Kɨrɨ' a'mwe Gotɨyarɨ wɨ'nawɨjɨwaakadei sai aangyagaala Kɨraazɨtɨyare kusɨlaanya yuyavɨ dɨragɨnya pada'galayɨvaimwadelyɨ. 
1CO.14.5	Nɨmɨ sɨmunyavɨ dare'na yawɨ'manɨge. Sarɨmɨ yuyaihi yagaala nabinabinya wɨja'neihi jɨma'nyide' tewaanyasɨ. Kɨrɨ' nabaai dɨragɨnna dare'na yawɨ'manɨge. Sarɨmɨ yuyaihi “Nemɨ Gotɨyarɨ wɨ'nawɨjɨwakaana!” dapɨjɨ jɨma'nyide' nawɨ'nya tewaanaangesɨ. “Kɨraazɨtɨyare kusɨlaanyavɨyara pada'galayɨvaimwangebwi maapɨka!” dozɨ a'mwe yagaala nabinabinya dadei yagaala daza maridazai yɨnɨga wi'na yadelyɨ. Sare kɨrɨ' yagaala daza pwaraavɨne'na mamarijɨ yajai yɨ Gotɨyarɨ wɨ'nawɨjɨwaakadeibɨsai yɨnɨga wi'na yadei mɨ'. Aawa. Gotɨyarɨ wɨ'nawɨjɨwaakadei sai gave pwainanaanga nawɨ'nyaangelyɨ.
1CO.14.6	Nya'mweihi yagaala datha'na nayaa jawɨrila! Nɨmɨ sarɨmɨnyawɨnna wɨwɨjainyɨ yagaala nabinabinya yɨhɨthɨwɨja' gatha'darevɨ yɨhɨgaimwagɨdeinyɨ! Aawa. Gotɨyai nyɨbwarɨdaakwade pɨrɨ', sɨmunya nawɨ'nya' yawɨranganya'ne kɨrɨ', Gotɨyarɨ wɨ'nayɨhɨzɨwaakya pɨrɨ', yɨhɨzɨwaakya kɨrɨ' yɨhɨthɨwɨja' nayaa yɨhɨgaimwagɨdeinyɨ. 
1CO.14.7	Darebaaibɨsasɨ. Gaala maaya, gware pɨrɨ' pɨradaza kɨrɨ' nabaai sa kɨnɨjɨ avaala sasarengɨ. Nabaai a'mwei gware pɨrɨ' pɨradaza kɨrɨ' kayaa'na dɨna yada sa' yagaala yaasɨwa'na dɨna yadengɨna “Akai, savɨre yagaalya' nemɨ kadɨka nayaa pada'galawɨ'nya' gatha'darevaka!” dadaanyɨ. 
1CO.14.8	Sare' darevɨnyɨ. Yɨ nabaai pwara jaka ge'bɨ' kayaa'na danganna “Yarala! Mala pɨnaana!” yɨpɨja' kadɨka wɨ'nojɨ malya'na maryovɨravalɨmwagata yadei aaihwalaka! 
1CO.14.9	Sarɨmɨ kwaihɨlyɨ sasarebaaibɨsasɨ. Sarɨmɨ taalɨsasɨ yagaala nawɨ'nya yɨda'na mujɨ yɨpɨja' sarɨmɨre yagaala dazavɨre aaya kaavɨlyavɨ gatha'dara yawɨrangabɨ'deraavaka! Aawa. Sare' darevɨnyɨ. Sara mi yɨpɨja' sarɨmɨre yagaalya' yɨhusavɨ saba sana yaasɨwa' yɨwɨna yadevaaibɨsasɨ. 
1CO.14.10	Nebulyasɨ. “Kwaakevakɨ yagaala kwalaalya ge ge dahawarɨkajɨnyɨra.” Yagaala aane pɨrɨ' aane kɨrɨ' yaasɨwa'nanya' mɨ'. Yagaala yuya sangɨna aaya kaavɨlya' kɨnɨnnakengɨ. 
1CO.14.11	Sarevɨdaa'nyɨ a'mwe pware yagaala aaya kaavɨlya' nɨmɨ myawɨranganyɨ yɨwɨja' yɨ sai nɨmɨnyɨna dara yawɨradelyɨ “A'mwe maa'maataalɨ'minnyalyɨra.” Yɨ nabaai nɨmɨ kwainyɨ yawɨrɨdeinyɨ. A'mwe yagaala dɨwaka dazai sai maa'maataalɨ'minnyalyɨra. 
1CO.14.12	Sarevɨ sarɨmɨ kwaihɨlyɨ yagaala pwara nayaa yɨhu'nɨpɨja' tewaanyasɨra. Sarɨmɨnyɨ Kurya Tewaanyare sɨhumale yanga maarya'neihɨrɨ nawɨ'nya yɨhɨvu'nɨvanɨ'. Yɨ sareihi “Nawɨ'nya nebulya'nanya sa naanna yaana!” dapɨjɨ Kɨraazɨtɨyare kusɨlaanyavɨyaraavɨ dɨragɨnya dɨvada'galayɨvaimwagyidevɨna kyɨhɨvu'nojɨ Kurya Tewaanyarɨ sara jɨthaanganyɨla!
1CO.14.13	Sarevɨdaa'nyɨ yɨ a'mwe yagaala nabinabinya' wɨdazai sai “Yagaala sa' maridɨma!” dozɨ Gotɨyarɨ dɨragɨnya savɨna nayaa wɨdana! 
1CO.14.14	Sare' darevɨnyɨ. Nɨmɨ yagaala nabinabinya' Gotɨyarɨ wɨdɨwɨja' yɨ nɨmɨre kuryai sai Gotɨyarɨ wɨdathelyɨ. Sare kɨrɨ' nɨmɨre sɨmunya' sa' kune' yaasɨwa' warɨna yadesɨ. Pwaraavɨ wɨgaimwagya'ne' yɨma'nade' mɨ'. 
1CO.14.15	Sarevɨdaa'nyɨ nɨmɨ gara yɨjɨwana? Nɨmɨre kuryalyɨ Gotɨyarɨ wɨdɨma! Nabaai kɨrɨ' sɨmunyasɨ Gotɨyarɨ kaavinake' nayaa wɨdɨma! Nɨmɨre kuryalyɨ Gotɨyarɨ daata dɨma! Nabaai kɨrɨ' sɨmunyasɨ daata kaavinake' nayaa dɨma! 
1CO.14.16	Sarevɨ yɨ'bwa'namwaaidɨvɨsagaa' gɨmɨ sara mi yɨja' yune gɨnnya kuryalyɨ kaavimaaya' Gotɨyarɨ suya wɨdɨza' a'mwe pwai angwangwei mwaalojɨ yagaala daza' myawɨranganyɨ yadei gɨmɨre suya daza'na “Naanga nebulya' sahɨrɨsɨ,” gatha'darevɨ dathelaka! Sai yagaala wɨdɨza daza' myawɨranganyɨ yade'na sa' yɨnɨga wi'na yade' mɨ'. 
1CO.14.17	Sare' darevɨnyɨ. Gɨmɨ suya' tewaanna wɨdɨwaanya' kɨrɨ' wɨdɨwaanyavɨna a'mwe kware sɨmunya' dɨragɨnya mavada'galayɨvaimwagi yɨwaa. 
1CO.14.18	Kwalaalyagaa' yagaala nabinabinyangɨ dadɨnyainyɨ. Pɨgaa'na pɨgaa'na sarɨmɨ yagaala sangɨ dadɨvɨsaihɨlyɨ. Yɨ sarevɨ nɨmɨ Gotɨyai nyɨgaimwadaa'nyɨ sahwarɨ suya wɨdɨwa. 
1CO.14.19	Sare kɨrɨvɨ dara yawɨ'manɨge. Kɨraazɨtɨyare kusɨlaanyavɨ “A'mwe kwaraavɨ wɨjɨwɨrima!” da'mujɨ yagaala sɨmunyavɨnanya ata pwinanya dɨde'na “Yo,” dɨwa. Yagaala nabinabinyavɨya kwala naanga naanga (10,000) dɨde'na “Aala!” dɨwa.
1CO.14.20	Nya'mweihi, yagaala nabinabinya dadɨvɨsavɨna sarɨmɨ sarɨnnya sɨmunyangɨ kaimɨraayamɨlɨkabɨ' kuna mamwaaibɨna! Aawa. Kayaa'nanyaburɨna yadɨvɨsa'na sarɨmɨ bwaranyamɨlɨkabɨ' nayaa dɨmwaalyɨla! Sare kɨrɨ' sarɨmɨre sɨmunyangɨna a'mwe naangerabɨ' yuneihi nayaa jɨma'nyɨla! 
1CO.14.21	Gotɨyare bukuyavɨ, Kɨwɨnyavɨ, dara jɨda'nɨkesɨ.
1CO.14.21	Naangei dara dɨvanɨ'
1CO.14.21	“A'mwe yagaala pɨnɨjɨyaraavɨre maangevɨdaasɨ
1CO.14.21	Menyaraavɨre maangevɨdaasɨ nɨmɨ wɨdɨdeinyɨ.
1CO.14.21	Davanya datharaavɨ nɨmɨ wɨdɨdeinyɨ.
1CO.14.21	Sarevɨ kɨrɨ' sahwara nyɨmɨdɨbɨ'dera mɨ'.”
1CO.14.22	Sarevɨdaa'nyɨ yagaala nabinabinya ja sabwi yɨnɨga wi'na yɨjɨwaainya daza' Gotɨyarɨ dɨragɨnna lɨmwadɨvɨsaraavɨna mɨ'. Aawa. A'mwe dɨragɨnna malɨmwagyadɨvɨsaraavɨne yakesɨ. Kɨrɨ' Gotɨyarɨ wɨ'napɨjɨ pwaraavɨ wɨjɨwaakya sabwi yɨnɨga wi'na yɨjɨwaainya daza' Gotɨyarɨ malɨmwagyadɨvɨsaraavɨna yaka' mɨ'. Aawa. Sa' yune lɨmwadɨvɨsaraavɨne yakesɨ. 
1CO.14.23	Sarevɨdaa'nyɨ Kɨraazɨtɨyare kusɨlaanyavɨya yuyaihi yɨkabɨna yapɨjɨ yɨraku'nemwaaibɨza' yɨ yuyaihi yagaala nabinabinyangɨ dɨpɨja' a'mwera angwangwe pwara malɨmwagyadɨvɨta kwara wɨlaabɨpɨjara kadɨka yɨhu'nɨpɨja' dara dɨpɨ'de' midaaka! Sarɨmɨ yɨmakyagaala dɨvanɨgava! 
1CO.14.24	Kɨrɨ' sarɨmɨ yuyaihi Gotɨyarɨ wɨ'nawɨjɨwaakɨpɨja' a'mwe malɨmwagyade pwai angwangwe kwai kusawɨnna kulaabozɨ yuyaihɨre yagaalya a'mwe dazare sɨmunyavɨ wɨlojɨ yɨ yuyaihɨre yagaalya sarɨ kotɨya maryadaa'nyɨ sahwai gannya kayaa'nanyanna yawɨradelyɨ. 
1CO.14.25	Sahware sɨmunyavɨ yuya lɨka yulyarɨke yɨ ku'maayabanna yɨma'naabathe sarɨmɨre yagaalya'. Yɨ nabaai sarevɨ sai gannya sɨnnyɨkɨ kwadaai gɨlojɨ yɨ Gotɨyarɨne yaya' munyaba makɨladelyɨ. Yɨ dara jalɨkurakadelyɨ “Naanga nebulyasɨ. Gotɨyai sarɨmɨnyɨ tɨnnyaba mwaalɨka!”
1CO.14.26	Sarevɨdaa'nyɨ, nya'mweihi, nayaa gara jijɨwaava? Sarɨmɨ yɨ'bwa'namwaaidɨvɨsagaa' gazaigɨzaigɨ ya'ne pɨrɨ' kɨnɨnnakeigɨnyɨ. Pwai yɨledaata kɨnɨnnakelyɨ. Yɨ pwai yɨhɨzɨwɨrya'ne yagaalya' kɨnɨnnakelyɨ. Yɨ pwai Gotɨyarɨ wɨ'nojɨ yagaalya' yɨhɨzɨwaakya'ne' kɨnɨnnakelyɨ. Yɨ pwai yagaala nabinabinya' kɨnɨnnakelyɨ. Yɨ pwai yagaala dazavɨ marija'ne' kɨnɨnnakelyɨ. Sarɨmɨ yuya sa kusɨlaanyavɨyaraavɨ pada'galayɨvaimwagya'neihi nayaa sara jɨla! 
1CO.14.27	A'mwe pwai kwai “Yagaala nabinabinya' myawɨryadɨnya' dɨjɨ,” yɨ “A'mwe pwaraai daakajɨ,” “A'mwe pwaraai pwai daakajɨ,” sara yɨnɨga wi'na dɨpɨ'dere. Sa' wi'nanyɨ. Pwarajɨ aawa. Yɨ yuyara yagaala ye'mwannadɨwɨlaawia mipɨna! Pwai yagaalya' mena tɨvi'na kadozɨ yɨ pwai dɨvidaasɨ dathelyɨ. Nabaai yuyagaa' a'mwe pwai yagaalya' nayaa maridana! 
1CO.14.28	Yɨ nabaai a'mwe yagaala marija'nei maayawɨ, yɨ a'mwe yagaala nabinabinya' dadei sai gannya maangi' nayaa bɨpalemwaaina yojɨ Kɨraazɨtɨyare kusɨlaanyavɨ kave mwaalana! Sai gavei yagaalya' yune Gotɨyalyɨna ye'mwannadathelyɨ. 
1CO.14.29	Gotɨyarɨ wɨ'nawɨjɨwaakyara, yɨ pwaraaina daraai dainanya kwara wɨdɨpɨka! Yɨ wɨ'nawɨjɨwaakya pwara yagaala sa' maryawɨbwapɨka! 
1CO.14.30	Yɨ nabaai pwai mwaalɨna yadori yɨ Gotɨyai sarɨ yagaala pɨrɨ' wibwarɨdaakwaja' yɨ a'mwei aayagaa' daavojɨ yagaala gamɨdaasɨ dathei, sai gamɨre yagaalya' yarai jɨ'mwannana! 
1CO.14.31	Sare' darevɨnyɨ. “Yɨ nemɨre a'mwe yuyara sɨmunya' nayaa yawɨramaapɨka! Yuyara kumɨre kuryaraavɨne dɨragɨnya' maapɨka!” dapɨjɨ sarɨmɨ yuyaihi Gotɨyarɨ wɨ'napɨjɨ yagaala sa' pwaigɨdaasɨ pwaigɨdaasɨ yɨnɨga wi'na wɨjɨwaakɨpɨneihɨlyɨ. 
1CO.14.32	A'mwe Gotɨyarɨ wɨ'nawɨjɨwaakadɨvɨsaraavɨre yanga sɨhumale sanna sahwara maremwaainadɨvɨsare. Pɨgaa' dɨna, pɨgaa' jɨ'mwannyɨna yadɨvɨsare. 
1CO.14.33	Sare' darevɨnyɨ. Gotɨyai gavamarasɨ'nyɨyagaala, maihurɨ'nyɨyagaala kɨnɨnnakei mɨ'. Aawa. Sai kwaamu'nanyabwi kɨnɨnnakelyɨ. Sare'na yawɨ'daa nemɨre yɨ'bwa'namwaidaanyanna nayaa maremwainaade'nanyɨ.
1CO.14.33	Yuyaba Gotɨyare tewaanyara Kɨraazɨtɨyare kusɨlaanya yuyangɨ yadɨvɨtabaaibɨ' 
1CO.14.34	kusɨlaanyangɨ a'mwe yagaalya' madɨpɨna! Sare' darevɨnyɨ. Sahɨnɨ maange' bɨpalemwaaina yɨpɨka! Yagaala madɨpɨna! Aawa. Gotɨyare kɨwɨnyavɨ dɨnɨkabaaibɨ' sahɨnɨ dalaangewɨ nayaa mwaaibɨka! 
1CO.14.35	Nabaai sahɨnɨ yagaala wɨ'nadɨvɨ' “Yagaala savɨre aaya kaavɨlya' yawɨranganaana!” dɨpɨja' yɨ dɨvidaa'nyɨ kunnya angengɨ kunnya kwalaangeraavɨ yɨdaangabɨka! Sare' darevɨnyɨ. Kusɨlaanya savɨ yagaala daza' nawɨ'nya yɨda'nanyabwi mɨ'. Wagɨla kɨnɨnnakebulyɨ. 
1CO.14.36	Gatha'darevaka! Gotɨyare yagaalya' sarɨmɨnyawɨdaa'nyɨ yɨma'nake' daa! Sarɨmɨ gaveihɨryawɨ yɨ'mavake' daa! “A'mwe pwaraayawɨ aawa,” sara dɨmanɨgasaihi daa! Yɨda'nanyabwi mamɨdɨnyɨ be'na yɨvanɨga'!
1CO.14.37	A'mwe pwai gamɨ sarɨna “Nɨmɨ Gotɨyarɨ wɨ'nawɨjɨwaakadɨnyainyɨ.” Sai “Kurya Tewaanyare yanga sɨhumale' kɨnɨnnakeinyɨ.” Yɨ sai yawɨrajai nayaa dara yawɨramaarana! “Yɨlaaya yadaanyabwi nemɨnyɨna Polɨ yɨda'mwake' yɨ sabwi Naangere kɨwɨnyasɨ.” 
1CO.14.38	Yɨ nabaai a'mwe pwai kwai sasara mibwakɨnyɨ yajai, yɨ sarɨna “Gotɨyarɨ wɨ'nawɨjɨwaakadelyɨ,” nemɨ yɨbwakɨnaadei mɨ'. Sarɨ kadɨka mu'naanna! 
1CO.14.39	Nɨmɨre nya'mweihi, sarevɨ “Gotɨyarɨ wɨ'nawaajɨ pwaraavɨ wɨjɨwakaana!” dɨragɨnna dadɨvɨ' dɨmwaalyɨla! Nabaai yagaala nabinabinyangɨ ja sabwina kɨmaakɨya madakɨpɨna! 
1CO.14.40	Yɨ yɨ'bwa'nawɨ'nadɨvɨsagaa' nayaa yɨda'na jɨla! Pɨrɨ' mena yapi pɨrɨ' jɨla! Sarevɨ Gotɨyarɨ yɨlaaya nawɨ'nyaanga nebulya'nanya' yɨma'nana!
1CO.15.1	Nya'mweihi, yagaala tewaanya' yɨhɨzɨwaake' sarɨmɨre sɨmunya ayɨna maradɨhaa'bwata yɨhima! Yagaala tewaanya sa' sarɨmɨ mena maaresasɨ. Yɨ dazavɨ dɨragɨnna daa'dɨvɨsasɨ. 
1CO.15.2	Yɨ yagaala tewaanya dazahɨrɨvɨna Gotɨyai sarɨmɨnyɨ yɨhɨvadaihasamaa'desɨ. Yɨ yagaala yɨhɨzɨwaake' sarɨmɨ yaasɨwa' lɨmwagapɨja' yɨ sarɨmɨre sɨmunyavɨ dɨragɨnna kuna mwakyɨpɨja' myɨhɨvadaihasamaari yadesɨ. Aawa. Kɨrɨ' yaasɨwa' malɨmwagari yɨpɨja' sɨmunyavɨ dɨragɨnna kuna wakɨpɨja' yɨhɨvadaihasamaa'desɨ.
1CO.15.3	Sare' darevɨnyɨ. Yagaala aaya mudɨ'nanya' nɨmɨ sarɨmɨnyɨ yɨhɨmarɨmwange', yɨ sɨnnawɨ yagaala daza' maarageva. Yɨ yagaala dɨragɨnya sa' daresɨ. Gotɨyare bukuyavɨ dɨnɨkevɨna nemɨre kayaa'nanyanna marasɨ'nya'nei Kɨraazɨtɨyai balakelyɨ. 
1CO.15.4	Yɨ simaangevɨ pwara sahwarɨ wɨlakesalyɨ. Yɨ Gotɨyare bukuyavɨ dɨnɨkevɨna yɨrɨka darɨkaai darɨkɨ Gotɨyai sarerɨ gaalyarɨ yɨdɨkaavakelyɨ. 
1CO.15.5	Yɨ sarei dɨvidaasɨ Pitarɨ yɨjɨwaainnyɨna ya'. Yɨ sarei ayahi dɨvidaasɨ gamɨre atɨraai sɨvɨla purɨdaa'nyɨ pwaraalyaraavɨ yɨjɨwaainnyɨna ya'. 
1CO.15.6	Nabaai dɨvidaasɨ gave pɨgaa' neya'mwe kwalaalyaraavɨ yɨjɨwaainnyɨna. Sahwara paaivɨ aadɨretɨyarajɨ pwarajɨ mwaalesare. Yɨ neya'mwe dazaraavɨya kwalaalya naangera sara kuna mwaaiha'. Mwaaihasara yɨhɨthɨpɨnere. Kɨrɨ' pwara se mena bale'. 
1CO.15.7	Yɨ nabaai dɨvidaasɨ sahwai Jemɨzarɨ yɨjɨwaainnyɨna. Nabaai dɨvidaasɨ yuya Apozelɨyaraavɨ yɨjɨwaainnyɨna. 
1CO.15.8	Yɨ wana sahwaraavɨ dɨvidaasɨ saamɨnyagaa' bwaranyarɨ ganaange' kayaa'na maarakabaaibɨ' sahwai nɨmɨnyɨ yɨjɨwaainnyɨna nyakeinyɨ. 
1CO.15.9	Sare' darevɨnyɨ. Apozelɨya yuyaraavɨdaa'nya nɨmɨ wana maalɨkeinyɨ. Yɨ nɨmɨ Gotɨyare kusɨlaanyaraavɨ kayaaka yɨgalake'na nɨmɨnyɨna yɨnɨga wi'na nyɨdɨpɨneinyɨ mɨ' “Sai Apozelɨyalyɨra.” 
1CO.15.10	Sare kɨrɨ' Gotɨyai yanga gaimwanga nyadevɨ nɨmɨ mwaaiheinyɨ yɨ Apozelɨyainyɨ sareinyɨra. Yɨ gamɨre yanga gaimwange' nɨmɨnyɨne' yɨ sa' kune' mɨ'. Aawa nebulyasɨ. Sai nyɨgaimwadaa'nyɨ nɨmɨ wawɨnya dɨragɨnna mɨraagɨkɨreneinyɨ. Nabaai Apozelɨya pwaraavɨre wawɨnya mena wavɨlaveneinyɨ. Sare kɨrɨvɨ nɨmɨ sainyɨ myɨvanɨge. Aawa. Gotɨyare yanga gaimwange' nɨmɨjɨ nye'mwannamwaaida sa' sahɨrɨsa' yɨvanɨkesɨ. 
1CO.15.11	Sarevɨdaa'nyɨ nɨmɨ yɨhye kwainyɨ dɨngaka? Apozelɨya pwara yɨhyeta pwara dɨngaka? Dazavɨna yagaala maayasɨ. Nemɨ yuyaina Gotɨyare yagaala sahɨrɨsa'na wɨjɨwakadaanyaine. Yɨ sarɨmɨ yagaala sahɨrɨvɨna dɨragɨnna sara lɨmwagaresaihɨlyɨ.
1CO.15.12	Yuyagaa' nemɨ yagaalya' dara yɨhɨzɨwakadaanyaine. Kɨraazɨtɨyarɨ bainɨkeraayaba Gotɨyai yɨdɨkaavake'nanyɨ. Sare'na sarɨmɨnyɨ pwara dara gatha'dara yɨhɨthadɨvɨka'! “A'mwe mena bainɨkera, sara ayahi ayɨna yɨnɨga wi'na dɨkaapɨ'devwi mwarika!” 
1CO.15.13	Nabaai yɨ nebulya'nanya' warajɨ kwajɨ yɨ a'mwe bainɨkera ayɨna yɨnɨga wi'na madɨkaayɨ yapɨjɨ kwajɨ Gotɨyai Kɨraazɨtɨyarɨ ayɨna yɨdɨkaavake' nebulya'nanya' mwari kyadɨka! 
1CO.15.14	Nabaai Gotɨyai Kɨraazɨtɨyarɨ ayɨna midɨkaayɨ yajɨ kwajɨ yɨ savɨdaa'nyɨ nemɨ wɨjɨwakadaanya yagaala daza kune saba sananya kwaradɨka! Yɨ sarɨmɨre Kɨraazɨtɨyarɨ lɨmwanga sa' kɨrɨsɨ kune saba sananya kwaradɨka! 
1CO.15.15	Yɨ nabaai sara yajɨ kwajɨ yɨ nemɨnyɨna dara kabɨramaapɨdɨke' “O, Apozelɨyara Gotɨyarɨna kwaasɨ jalɨkurakadɨvɨtara daaka!” Nemɨ ku'maayaba dara jalɨkurakadaanyaine. Gotɨyai Kɨraazɨtɨyarɨ yɨdɨkaavakelyɨ. Sare'na Gotɨyai a'mwe bainɨkeraavɨ midɨkaayɨ yade' nebulya'nanya' warajɨ kwajɨ yɨ sai Kɨraazɨtɨyai kwarɨjɨ midɨkaayɨ kyadɨke'na nemɨ kwaasɨ kyɨhɨzalɨkurakaadɨka! 
1CO.15.16	Sare' darevɨnyɨ. “Dɨvi sagaa' bainɨkeraavɨ midɨkaayɨ yadelyɨra,” daaza' nabaai Kɨraazɨtɨyarɨ midɨkaayɨ kyadɨka! 
1CO.15.17	Nabaai Kɨraazɨtɨyarɨ midɨkaayɨ yajɨ kwajɨ yɨ sarɨmɨre dɨragɨnna lɨmwangebwi waryaanyabwi kyɨma'nadɨka! Yɨ sarɨmɨ sarɨnnya kayaa'nanyangɨ kuna kamwaaibɨthɨka! 
1CO.15.18	Sarevɨdaa'nyɨ a'mwera Kɨraazɨtɨyarɨ dɨragɨnna lɨmwadɨvɨ' se mena baidɨvɨsara sara kwarajɨ kayaaka mena kyɨgainɨpɨdɨka! 
1CO.15.19	Yune nemɨ Kwaaka davakɨ gaala mwaidaanyagaa' gavegaa' Kɨraazɨtɨyarɨ lɨmwadaa dahaa'ne sahwarɨna yemwalaajɨ kwajɨ dɨvi balya'negaa' manegaimwagyɨ yojɨ kwajɨ yɨ a'mwera nemɨnyɨna kale naanga wiadeina kamwalaadɨka! Yɨ a'mwe yuya pwaraavɨna kale maalɨka wia' kwaradɨkesɨ. Nemɨnyɨna kale naanga naanga wia' kwaradɨkesɨ.
1CO.15.20	Kɨrɨ' sasare' mɨ'. Kɨraazɨtɨyai mena balakerɨ yɨ Gotɨyai ayɨna yɨdɨkaavakelyɨ. Yɨ tɨka munne yabwarya'negaa' nanyɨne tɨvi'na wa'da mala wa'devaaibɨ' Kɨraazɨtɨyarɨne a'mwe se bainɨkeraavɨ sai aaya yɨbwaradɨkaata yakei yuyagaa' mwaaidelyɨ. 
1CO.15.21	Sare' darevɨnyɨ. A'mwei, Aataamɨ, yaakevɨ balyabwi wakyaa'. Yɨ a'mwei Jizaazai yakevɨ a'mwe bainɨkera ayɨna dɨkaaya'nebwi waka'. 
1CO.15.22	Yɨ daresɨ. Aataamɨre yɨta savaakɨre yuyara sahwara baidɨvɨtabaaibɨ' Kɨraazɨtɨyarɨ wɨlamwaaidɨvɨta yuyara sahwara gaalyabwi maapɨ'dere. 
1CO.15.23	Nabaai gazaizai yune gannya sagaa' ayɨna dɨkaa'na, yɨ gaalya' maaradelyɨ. Aaya mudɨ'nanyai tɨka munne mya gaai yadebɨsai sai Kɨraazɨtɨyalyɨ. Gaalya' mena ayɨna maarakelyɨ. Yɨ nabaai dɨvidaa'nyɨ sai ayɨna walaabathevɨ nemɨ yuya Kɨraazɨtɨyare saina yɨ nemɨ gaalya' maraadeine. 
1CO.15.24	Yɨ dɨvidaa'nyɨ aayagaakɨra. Yɨ maremwaaide gazarɨzarɨjɨ marahuzɨ'bwaremwaaide gazarɨzarɨjɨ dɨragɨnnaka gazarɨzarɨjɨ saraavɨre dɨragɨnya' Kɨraazɨtɨyai mari'mwagasɨ'nojɨ sai Gotɨyarɨ Nɨmwarɨ gannya maremwaaide' marɨmwangadelyɨ. 
1CO.15.25	Sare' darevɨnyɨ. Kɨraazɨtɨyai kuna maremwaaladelyɨ. Gotɨyai gamɨre yɨkamaangeraavɨ gamɨre sɨvɨlyɨraaryaba galawɨlawakadehaa'na kuna maremwaaladelyɨ. 
1CO.15.26	Gotɨyai yuya yɨkamaanga pwaraavɨ mena marasɨ'nojɨ yɨ nabaai yɨkamaanga aayaangebwi barya kɨbulyɨ yasɨ'nadelyɨ. 
1CO.15.27	Sare' darevɨnyɨ. Dara dɨnɨ' “Gotɨyai yuya sahwaryawɨ kwaakewɨ marulawakakengɨ.” Sara dɨnɨka kɨrɨ' yɨ nemɨ mena yawɨ'manɨgo. Gotɨyai yuya, yuyara Kɨraazɨtɨyarɨ dalaangewɨ marulawakakei gamɨ sai dalaangewɨ sahɨnɨjɨ mye'mwannamwaalyɨkelyɨ. Arɨkewɨ. 
1CO.15.28	Nabaai dɨvi Kɨraazɨtɨyarɨ dalaangewɨ yuya yɨnɨga wi'na marulawakɨna kyojɨ yɨ sagaa' Gotɨyare Gawaalɨvaangei gamɨ sai Gotɨyarɨ sahwai yuya marulawakakerɨ dalaangewɨ wɨlawakɨnadelyɨ. Yɨ “Gotɨyai yuyangɨ yɨnɨga wi'na maremwaaide nebulya'nanyai mwaalana!” dozɨ dalaangewɨ sara wɨlawakɨnadelyɨ.
1CO.15.29	Nabaai yagaala yɨdɨkaasaburɨne daza' nebulya'na mi yajɨ kwajɨ a'mwe bainɨkeraavɨ gaimwagya'ne' a'mwe pwara bavɨtaazɨya' maa'manɨgasara berɨ' yɨpɨ'devaka! A'mwe bainɨkeraavɨ nebulya'na midɨkaayɨ yanne' kwajɨ sahwara a'mwe baimwa'daasaraavɨ gaimwagya'ne' bavɨtaazɨya' be'na maa'manɨgataraavaka! 
1CO.15.30	Yɨ nemɨ kwainajɨ gazagaasagaa' a'mwe pwara nemɨnyɨna “Kayaaka yɨgalakaana!” dadɨvɨ' yaamɨjɨ neyadɨvɨsaine. Nabaai a'mwe bainɨkeraavɨ ayɨna midɨkaayɨ yanne' kwajɨ nemɨ Kɨraazɨtɨyarɨ mɨdɨdaanyaina sara be'na mwaaiho! 
1CO.15.31	Nya'mweihi, yuya yɨrɨkerɨkaavɨ nɨmɨ taanginya maa'dɨ mena bainɨkeinyɨbɨsainyɨ. Sarɨmɨnyɨne yaya' munyaba makimunebaaibɨ' daza' nebulya'na dadɨnyɨ. Nebulyasɨ. Kɨraazɨtɨyai Jizaazai sai nemɨre Naangerɨ wɨlamwaaihevɨ yaya munyaba makɨla sa' kɨnɨnnakeinyɨ. 
1CO.15.32	Nɨmɨ a'mweraavɨrebwina dɨde'nanyɨ. Anga Epazaazɨ nɨmɨ sɨgyaawaryarajɨ mala tanneinyɨ. Yɨ dazavɨ nɨmɨ tewaanya benɨ maa'mune'na! Nabaai yɨ a'mwe bainɨkeraavɨ ayahi midɨkaayɨ yanne' kwajɨ pwara dara dɨpɨ'de' tewaanya' berɨ' kwaradɨkaka! “Baa'nana! Nemɨ tɨka wapaaya naana! Aalya naana! Sare' darevɨnyɨ. Mwanyagaa' nemɨ balaadeina dɨngaka? Nemɨ yune menanyaina yɨma'naadeina dɨngaka?” 
1CO.15.33	Akai, sahwara kwaasɨ kuna nayɨhɨthɨpɨdɨka! Dara jawɨrila! “Nemɨ a'mwe kayaa'nanyarajɨ ye'mwannayamaryadawaari yɨ sahwara nemɨre tewaanyabwi kayaaka nyɨgalakɨpɨdɨka!” 
1CO.15.34	Sarɨmɨ navɨ'navɨkebwi nayaa yagalya'ma'na jɨla! Yapɨjɨ yɨdasabwina jawɨrila! Sarɨmɨ kayaa'nanya' aya kɨrɨ' ayawɨ nyɨpɨka! Sare' darevɨnyɨ. Sarɨmɨnyɨdaa'nya pwara sahwara Gotɨyarɨna wana myawɨryadɨvɨsare. Sarɨmɨ wagɨla maarya'ne'na yagaala daza'na yɨhɨthɨwa.
1CO.15.35	Kɨrɨ' nabaai a'mwe pwai dara yɨdaanganadelyɨ “A'mwe bainɨkeraavɨ gatha'dara yɨdɨkaavaderaavaka? Yɨ sahwara be kɨlaakejɨ' maarapɨjɨ ayɨna yɨma'naabɨpɨ'deraavaka?” 
1CO.15.36	Ai, navɨka dara yɨvanɨgɨnyaigɨ dɨngaka! Gɨmɨ kwaigɨ sɨlya' mena burɨdɨnya' gamɨre kɨlaakejɨ' mabalyɨ yaja' yɨ sa' Gotɨyai gaala marakade' mɨ'. 
1CO.15.37	Nabaai gɨmɨ burɨdɨza daza' dɨvidaasɨ kɨlaake' yɨma'naabathe avaala' mɨ'. Aawa. Gɨmɨ yune wiaina burɨdɨnyɨ. Witɨzɨla dɨnga'? Tɨka wapaa pɨnɨngɨre sɨlya dɨnga'? 
1CO.15.38	Yɨ Gotɨyai gannya sɨmunyavɨ mena yawɨraka gamɨre kɨlaakejɨ', yɨ yagɨnya kɨwata saza wɨjaavadezɨkɨra. Yɨ sai wia gazaizai gamɨre kɨlaakejɨ' gɨryadezɨ' wɨjaavadezɨkɨ. Pwarɨ gannya kɨlaakejɨ' pwarɨ gannya kɨlaakejɨ' wɨjaavadezɨkera. 
1CO.15.39	Mɨwɨta gazasa' avaainanya' mɨ'. Aawa. A'mweraavɨre' gave nabinanyasɨ. Yɨ jɨlɨkyaawaryaraavɨre kumɨre mɨwɨta nabinyangɨ. Yɨ yɨkurɨyaawiangɨre kumɨre mɨwɨta nabinanyangɨ. Yɨ yusaraavɨre kumɨre' nabinanyasɨ. Yɨ jawɨnyaraavɨre' nabinanyasɨ. 
1CO.15.40	Nabaai sɨgunyavɨ yɨlarɨka sa kɨlaaka kɨnɨnnakengɨ. Yɨ Kwaakevakɨ warɨka sa kɨlaaka kɨnɨnnakengɨ. Sare kɨrɨ' sɨgunyavɨya byaanna dɨragɨnya' ge' warɨ'. Yɨ Kwaakevakɨya byaanna dɨragɨnya' ge' warɨ'. 
1CO.15.41	Yɨ sɨgunyavɨyangɨna nyɨlyare byaanna dɨragɨnya' pɨrɨsɨ. Lawere byaanna dɨragɨnya' pɨrɨsɨ. Sɨlɨngaamɨnyarɨkaavɨre byaanna dɨragɨnya' pɨrɨsɨ. Sare' darevɨnyɨ. Sɨlɨngaamɨnya pɨrɨkɨre byaanna dɨragɨnya' nabinyasɨ. Sɨlɨngaamɨnya pɨrɨkɨre byaanna dɨragɨnya' nabinyasɨ. Sana sana yadengɨra.
1CO.15.42	A'mwe bainɨkeraavɨre dɨkaasabwi sa' avaaina sasaresɨ. Kɨlaaka nemɨ lɨkirakadaanyajɨ', sajɨ' sɨla burɨdaanyabaaibɨ' bwia bu'dezɨkɨ. Kɨlaaka Gotɨyai ayɨna yɨdɨkaavadezɨ', mudɨka sajɨ' bwia buradezɨ' mɨ'. 
1CO.15.43	Kɨlaaka nemɨ lɨkirakadaanyajɨ', sajɨ' yaya munyaba makɨlya'nejɨ' mɨ'. Kɨlaaka Gotɨyai ayɨna yɨdɨkaavadezɨ', sajɨ' byaanna dɨragɨnya' kɨnɨnnakejɨkɨ. Kɨlaaka lɨkirakadaanyajɨ', sajɨ' wɨrɨsajɨkɨ. Kɨlaaka yɨdɨkaavadezɨ', sajɨ' dɨragɨnaange' kɨnɨnnakejɨkɨ. 
1CO.15.44	Kɨlaaka lɨkirakadaanyajɨ', sajɨ' yɨ kwaakevɨnejɨkɨ. Aagɨlaakejɨkɨ. Kɨlaaka yɨdɨkaavadezɨ', sajɨ' Kuryai maremwaaladezɨkɨ. Yɨ kwaakevakɨne kɨlaakejɨ' a'mweraavɨrejɨ' waraja' yɨ Kuryarɨne kɨlaaka kɨjɨ' waradezɨkɨra. 
1CO.15.45	Sarevɨ Gotɨyare bukuyavɨ dara dɨnɨ' “A'mwe aaya mudɨ'nanyai, Aataamɨ, a'mwei Kwaakevakɨnei yɨma'naka gaalya' kɨnɨnnakei.” Yɨ Aataamɨ aaya dɨviyai a'mweraavɨre kuryaraavɨ gaala wɨjaaya'nei sai kuryai kɨnɨnnakelyɨ. 
1CO.15.46	Kɨrɨ' sɨnnawɨ kuryare kɨlaakejɨkɨ wɨlamwaalyajɨ' gamɨdaasɨ yɨma'naka' mɨ'. Aawa. Kwaaka dathavakɨya kɨlaakejɨ' sɨnnawɨ gamɨdaasɨ yɨma'nakesɨ. Yɨ kuryare kɨlaakejɨ' sa' dɨvidaasɨ yɨma'nakesɨ. 
1CO.15.47	A'mwe aaya mudɨ'nanyai sai kwaakevakɨyalyɨ. Sarɨ Gotɨyai yune kwaakesɨna yavɨkaryaakelyɨ. A'mwe ayawɨdaa'nyai sai Sɨgunyavɨyalyɨ. 
1CO.15.48	A'mwe kwaaka dazavakɨya dazaibɨ' nemɨ dɨvidaa'nyɨ yɨma'nadaa yuya Kwaakevakɨya a'mweina avaainanyaine. A'mwe Sɨgunyavɨya dazaibɨ' nemɨ dɨvidaa'nyɨ yɨma'nadaa Kɨraazɨtɨyarɨna a'mwe Sɨgunyavɨyaina yɨ nemɨ avaaina yɨma'naadeine. 
1CO.15.49	A'mwe Kwaaka dazavakɨyare ke'ba'nanyasɨyaina mwaaihobaaibɨ' yɨ nabaai dɨvi a'mwe Sɨgunyavɨyare ke'ba'nanyasɨyaina mwalaadeine.
1CO.15.50	Nya'mweihi, nɨmɨ yagaala yɨda'nanya' yɨhɨthɨvanɨge. A'mwe mɨwɨsasɨ tawesɨ kɨnɨnnakei Gotɨyare maremwaalade' yɨnɨga wi'na maarannei mɨ' Nɨmware'. Nabaai bwia burya'ne sa' bwia maburyade savɨ yɨnɨga wi'na maaranne' mɨ' Nɨmware'. 
1CO.15.51	Yɨthaanyi, sare'na Gotɨyare nebulya' yoimavajalɨkurakya' yɨhɨzɨwaakɨma! Yɨ nemɨ a'mwe yuyaina neina yɨma'nadaa balaadeina mɨ'. Nabaai kɨrɨ' yɨ nemɨ gaainakeinajɨ bainɨkerajɨ yuyaina, mudɨkeinaavɨ Gotɨyai nemwaaihadeine. 
1CO.15.52	Yɨme'nya'bɨ'na, yune tɨbaalɨku'nya pɨva'na yadehaa', aayagaa'ne gware' jaka dathehaa' sara yadelyɨ. Sare' darevɨdaa'nyɨnyɨ. Gware' jaka wɨdɨna kyojɨ a'mwe mena bainɨkeraavɨ bwia maburya'neraavɨ yɨdɨkaa'na yojɨ nemɨ gaainakeinajɨ yuyainaavɨ mudɨkeinaavɨ nemwaaihadeine. 
1CO.15.53	Sare' darevɨdaa'nyɨnyɨ. Dare' Gotɨyai dakakesɨ. Kɨlaaka bwia bu'de dazajɨ', sajɨ' yade nayaa yaraaibwa'nojɨ yuyagaa' bwia maburya'nejɨ' nebaazɨ'makwadezɨkɨ. Kɨlaaka baide dazajɨ', sajɨ' nayaa yade yaraaibwa'nojɨ yuyagaa' gaala mwaalagothezɨ' nebaazɨ'makwadezɨkɨ. 
1CO.15.54	Yɨ kɨlaaka bwia bu'dezɨ' sajɨ' yade nayaa yaraaibwa'nojɨ yuyagaa'ne bwia maburya'nejɨ' kanebaazɨ'makwojɨ yɨ kɨlaaka sajɨ' baidezɨ' nayaa yaraaibwa'nojɨ yuyagaa'ne gaala mwaalagothezɨ' kanebaazɨ'makwojɨ yɨ sagaa' Gotɨyare yagaalya' yunebanna yɨma'naabathesɨ. Dara dɨnɨ' “Gotɨyai malyavɨ wavɨlavaka baryaburɨ galavɨlawakakelyɨ. Yaka yuya yunebanna yɨ'mwagasɨ'nakelyɨ.” 
1CO.15.55	Yagaala pɨrɨ' dara dɨnɨ'
1CO.15.55	“Balyabwigɨ gɨmɨre sɨke' gava warɨka!
1CO.15.55	Balyabwigɨ gɨmɨre tamakya'ne lɨsɨnnyarɨ' gavanaka!”
1CO.15.56	Baryabure lɨsɨnnyarɨ' sa' kayaa'nanyabwi yadɨvɨsasɨ. (Yɨ daresɨ. A'mwera kayaa'nanyabwi yadɨvɨsa'na baryabwi naawɨnaanyaibɨsabwi yuna da'devulyɨ.) Nabaai kayaa'nanyabure dɨragɨnya' sa' Gotɨyare Kɨwɨnyasɨra. (Yɨ daresɨ. Gotɨyare Kɨwɨnya' a'mwera kayaa'nanyabwi yadɨvɨsabwi wibwarɨdaakwada kumɨrebwina kumɨnyɨne yɨwetawakya' dɨragɨnna wɨjalɨkurakadesɨ.) 
1CO.15.57	Sare kɨrɨ' nemɨ Gotɨyarɨ “Su! Su!” wɨdaana! Yɨ sahwai nemɨre Naangei Jizaazai Kɨraazɨtɨyarɨ neyavada'galanemwaaihaka nemɨnyɨne'na baryaburɨjɨ kayaa'nanyaburɨjɨ galavɨlawakakelyɨ. Yɨ sahwai sɨka sa' yanga nejaavanɨkelyɨ.
1CO.15.58	Nɨnnya nya'mweihi, sarɨmɨnyɨna tewaanya nyɨvu'nadeihi, sarevɨ sarɨmɨ nayaa dɨragɨnna dɨthaayɨla! Yɨ sangina maalɨ'na yɨbwaaya kɨrɨ' nyɨpɨdɨka! Sarɨmɨ Naangerɨ wawɨnya naange' yadɨvɨsa', sa' Naangerɨna kune' saba sana yɨwɨna yade' mɨ'. Aawa. Dɨragɨnya' waragothesɨ. Sarɨmɨ sara yawɨ'dɨvɨ' yuyagaa' Naangere wawɨnya sa' naanga naanga dɨragɨnna nayaa jɨla!
1CO.16.1	Dahaa' sarɨmɨ yɨda'mwa'daasavɨna Gotɨyare tewaanyara Juthɨya mwaalyaraavɨne nɨgwia dazanna wɨjaaya'ne dɨmari'bwarakyidevɨna yɨhɨthɨma! Nɨmɨ Galezɨya mwaalyaraavɨre Kɨraazɨtɨyare kusɨlaanyangɨ mena wɨdakagevaaibɨ' sarɨmɨ kwaihɨlyɨ nayaa sasara jɨla! 
1CO.16.2	Yuya Saadehasa sarɨmɨjɨya gazaizai wikɨya pɨrɨkɨne nɨgwia maa'denna nayaa yawɨrana! “Gotɨyai nayaa nyɨgaimwade'na aawawɨnya nayaa yena nɨgwia naanga maa'mweinyɨ dɨngaka!” yawɨ'da kwaala naanga marajaapalojɨ gave pɨba nayaa pada'galakana! Yɨ “Gotɨyai nayaa nyɨgaimwade'na aawawɨnya'ne nɨgwia maalɨka maa'mweinyɨ dɨngaka!” yɨ kwaala maalɨka nayaa pada'galakana! Sarevɨ dɨvi “Polɨ bi'mavojɨyagaa' sahwaraavɨna wɨjaaya'ne nɨgwia yarai namari'bwarakaadɨka!” dapɨjɨ sara jɨla! Yɨ sarevɨna mi'na jide'nanyɨra. 
1CO.16.3	Dɨvi nɨmɨ kabi'mava'mujɨ yɨ sagaa' sarɨmɨ saihi a'mwe pwara Anga Jeruzaalemɨna sarɨmɨre yanga daza' makulya'neraavɨ nayaa dɨthahɨlakyideihɨlyɨ. Yɨ nɨmɨ sahwaraavɨne paazɨya' “Yɨ dahwara nɨgwia makabɨwaasara a'mwe tewaanyarera,” dɨnɨke' wɨjaava'mujɨ maryaasɨwɨjara wɨpɨ'dere. 
1CO.16.4	Yɨ nabaai nɨmɨ dara yawɨ'mujainyɨ “Nɨmɨ kwainyɨjɨ wɨwɨneinyɨ dɨngaka!” yɨ sahwara nɨmɨjɨ ye'mwannɨgwawaaderera.
1CO.16.5	Dɨvidaa'nyɨ nɨmɨ kaanya wawa'mujɨ Maazathonɨya sɨmagɨdaasɨ yalotakudehaa' yɨ sarɨmɨnyawɨnna bi'mavɨdeinyɨ. Sare' darevɨnyɨ. Yɨ Maazathonɨya saba kaanya tɨvi'na yamarya'mujɨ 
1CO.16.6	yɨ sarɨmɨjɨ pɨgaa'na yɨhye'mwannamwaalɨdeinyɨ dɨngaka? Yɨ sarɨmɨjɨ kuna mwaaida'mujɨ aalɨmavajɨnaake' mena yɨwawojɨyagaa'neinyɨ dɨngaka? Nabaai dɨvidaa'nyɨ anga pɨbanna wɨdehaa' yɨ sarɨmɨ “Nemɨ tusavɨne wɨmakwawaana!” dɨpɨja' nɨmɨnyɨna sara jideihɨlyɨ. 
1CO.16.7	Sare' darevɨnyɨ. Nɨmɨre sɨmunyavɨ daresɨ. Maalɨkegaa' nɨmɨ sarɨmɨnyɨ yune tusagaa'na wanganya'na “Aala!” dɨwa. Sare' darevɨnyɨ. Naangei avaaina yawɨraja' nɨmɨre sɨmunya' daresɨ. Nɨmɨ saamɨnyagaa' sarɨmɨjɨ yɨhye'mwannamwaalɨdeinyɨ. 
1CO.16.8	Nabaai “Nɨmɨ dava anga Epazaazɨ kuna mwaalɨdeinyɨ. Yɨ yune Juyaraavɨre Munne Pedikozɨya' mena kyojɨ kaanya wɨdeinyɨ,” yawɨ'manɨge. 
1CO.16.9	Sare' darevɨdaa'nyɨnyɨ. Gotɨyai tuta naange' nɨmɨnyɨne' mena baasɨwa'. Yɨ nɨmɨ wawɨnya yɨnɨga wi'na ya'ne' warɨ'. “Naangerera yɨma'nɨpɨka!” dena nabaai dava Naangerɨne yɨkamaanga kwalaalya kwarajɨ mwaalɨna yɨgasa'na wawɨnya sa' maremwaalɨdeinyɨ.
1CO.16.10	Dɨvidaa'nyɨ sarɨmɨnyawɨnna Timoti bi'mavajai “Gamɨre munyɨ' kave mwaalana! Nemɨreba lɨka myanna!” dapɨjɨ tewaanya nayaa duwila! Sare' darevɨnyɨ. Nɨmɨ sainyɨ yɨvanɨgevaaibɨ' sai Naangere wawɨnya' yadelyɨ. 
1CO.16.11	Sarevɨdaa'nyɨ yɨ pwai kwai sarɨna dara nyawɨradɨ'! “A'mwe mɨgɨnyalyɨ. Yaasɨwa'nanyalyɨ. Sarɨ wanganakɨma!” Yɨ sahwarɨ nayaa maarapɨjɨ “Polɨmyawɨnna nayaa yagalaawana!” dapɨjɨ sarɨmɨ nayaa kwaamu'na yadɨvɨ' dɨvidaa'nyɨ sahwarɨ tusavɨ dɨmakwidelyɨ. Sare' darevɨnyɨ. Sahwarɨna neya'mwe kwaraavɨnajɨ yemwaalɨdelyɨ.
1CO.16.12	Neya'mwei Aapolɨzarɨna yɨda'mwa'daasa' daresɨ. Nɨmɨ sahwarɨ yagaala dɨragɨnna wɨdeinyɨ. Saihwaigɨ nya'mwe pwarajɨ saraayawɨnna dɨwia! Dena kɨrɨ' sahwai dahaa' kaanya wɨya'na “Aala!” dɨwa'dɨ'. Sai “Dɨvi sagaaku' nabaai nayaannanyagaa' wangamuneinyɨ dɨngaka!” dozɨ yɨ sarɨmɨnyawɨnna sai kaanna wɨna yadelyɨ.
1CO.16.13	“Kayaaka nyɨgainaadɨka!” dadɨvɨ' sarɨmɨ mala nayaa yɨwannadɨvɨ' sarɨnnya Kɨraazɨtɨyarɨ lɨmwangevɨ dɨragɨnna dɨthaayɨla! Sarɨmɨ a'mwe nebulya'nanyaihi nayaa dɨmwaalyɨla! Nayaa yɨhivaimwadaa'nyɨ dɨragɨnna dɨmwaalyɨla! 
1CO.16.14	Gazaza yadɨvɨ' yɨ Gotɨyarɨnajɨ a'mwe kwaraavɨnajɨ tewaanya yɨhɨvu'nadevɨ sara jɨla!
1CO.16.15	Nya'mweihi, sarɨmɨ mena dara yawɨ'manɨga'. Sɨtepaanazalyɨ gamɨre angevɨyarajɨ aayagaa' kumɨdaasɨ yuya Gɨriza mwaalyaraavɨ Kɨraazɨtɨyarera yɨma'nesare. Yevera nabaai kunnya yune sɨmunyangɨna a'mwe Gotɨyare tewaanyaraavɨ wɨdaaya'nera mwaaihasare. Yɨ sahwaraavɨna dɨragɨnna yɨhɨthɨde'nanyɨ. 
1CO.16.16	“Dazaraavɨjɨ yɨ a'mwe yuya sahwaraavɨ gaimwadɨvɨ' wawɨnya dazavɨ mɨraagɨkɨ'dɨvɨsaraavɨjɨ dalaangewɨ mwalaana!” dapɨjɨ sara jɨla! 
1CO.16.17	Sɨtepaanazalyɨ Posunaatazalyɨ Aakaaikazalyɨ sara nɨmɨnyawɨnna bɨwa'daasare. Yɨ daza'na nɨmɨ yɨlaaya naanga yɨvanɨge. Davanna yɨbwa'nadɨvɨsaihɨrɨneba sarɨmɨjɨya sahwara bama'mwa'daasa'na yɨlaaya yɨvanɨge. 
1CO.16.18	Sare' darevɨnyɨ. Sahwara nɨmɨre kuryarɨ gaalya'na nyɨgaimwamanɨgasare. Yɨ kɨgaa' sarɨmɨre kurya kwaraavɨjɨ wɨgaimwamwaa'. Sarevɨdaa'nyɨ sarɨmɨ sasareraavɨ yaya' munyaba makɨlya'ne' tewaanyasɨ.
1CO.16.19	Pɨrovijɨ Ezɨya mwaalyara Kɨraazɨtɨyare kusɨlaanyangɨyara “Neya'mweihi!” yɨhɨthɨwaa'. Aakwilaajɨ Pɨrɨzɨlasɨ sayolyɨ sayore angevɨ kusɨlaanyavɨyarajɨ Naangerɨna “Neya'mweihi!” dɨragɨnna yɨhɨthɨwaa'. 
1CO.16.20	Davanya neya'mwe yuyara “Neya'mweihi!” yɨhɨthɨwaa'. Gotɨyare saburɨ yuyaihi pwai pwarɨ pwai pwarɨ tewaanya'na maangwɨdaayɨlaaya dɨmarinyɨla!
1CO.16.21	Nɨmɨ Polɨnyɨ pɨkarya nyɨdayɨvanɨkerɨ pɨkarɨyɨsarɨ' maarena nɨnnya asɨlyɨ dara yɨda'mwesɨ. Nya'mweihi! 
1CO.16.22	A'mwe pwai Naangerɨna tewaanya muvu'nyɨ yajai Dɨkevɨ Gotɨyai wɨmarasɨ'nadelyɨ. Nemɨre Naangei nemɨnyawɨnna walaabana! 
1CO.16.23	Naanga Jizaazare kale'na gaimwange' sa' sarɨmɨjɨ yanga yɨhye'mwannamwaalana! 
1CO.16.24	Kɨraazɨtɨyai Jizaazarɨ wɨlamwaaihasaihi yuyaihɨrɨna nyɨvu'nadevwi yɨhye'mwannamwaalana!
2CO.1.1	Koridɨ Mwaalyaihi, nya'mweihi
2CO.1.1	Polɨnyɨ Gotɨyare sɨmunyavɨ Kɨraazɨtɨyai Jizaazai gamɨnyɨneba nyɨdaasadeinyɨ nyɨdahɨlakakeinyɨ pɨkarya da' yɨhithawasɨwaabe. Nɨmɨjɨ neya'mwei Timotilyɨ sainaai Gotɨyare kusɨlaanyavɨyaihi anga Koridɨ mwaaihasaihɨlyɨ Pɨrovijɨ Gɨriza yuneba Gotɨyare tewaanyara mwaaihasarajɨ saihɨrɨna yɨhɨthɨwoi. 
2CO.1.2	Gotɨyai Nenɨmaangelyɨ Naanga Jizaazai Kɨraazɨtɨya kwalyɨ yanga gaimwange'na tewaanna yɨhika! Yakɨlyɨyagaa' kwaamu'nanyaburɨ tewaanna yɨhɨmwaaihika!
2CO.1.3	Gotɨyarɨ yɨlaaya nayaa maryaana! Sai Gotɨyai nemɨre Naanga Jizaazai Kɨraazɨtɨyarɨ Ganɨmaangelyɨ. Yɨ sai Nɨmwai kale'na gaimwanga naange'na aaya kaavɨlyalyɨ. Yɨ sai Gotɨyai a'mwe yuyaraavɨre sɨmunyavɨ taanginya yuyanna yɨvaimwadelyɨ. 
2CO.1.4	Sahwai yuya taanginya neyɨma'nadengɨna nemɨre sɨmunyavɨ nayaa neyɨvaimwadelyɨ. Sarevɨdaa'nyɨ Gotɨyai nemɨre sɨmunyavɨ neyɨvaimwadevaaibɨsavɨ yɨ nemɨ sareina a'mweraavɨre sɨmunyavɨ taanginya gazasa' kɨnɨnnakeraavɨ yɨnɨga wi'na yɨvaimwagaanneine. 
2CO.1.5	Neyɨvaimwade sa' dare'nanyɨ. Daanga naange' Kɨraazɨtɨyai maarakesɨ. Nabaai nemɨ kwainajɨ ma'daanyasɨ. Yɨ daange' yune naanga neyɨma'nadevaaibɨ' yɨ nabaai Kɨraazɨtɨyarɨ nemɨre sɨmunyavɨ yɨvaimwangebwi yune naanga neyɨma'nade'nanyɨ. 
2CO.1.6	Nabaai nemɨ taanginya' maraaja daza' Gotɨyai sarɨmɨnyɨne sɨmunyavɨ yɨhivaimwagya'nesɨ sahwai yɨhɨvadaihasamaarya'nesɨ sara yɨma'nade'nanyɨ. Yɨ nabaai Gotɨyai nemɨre sɨmunyavɨ neyɨvaimwagaza' yɨ sa' sarɨmɨre sɨmunya kɨrɨvɨjɨ yɨvaimwagathesɨ. Nabaai Gotɨyai sarɨmɨre sɨmunyangɨ kave kihyojɨ yɨ nemɨ daanga ma'daanyabaaibɨ' sarɨmɨ sasare maapɨja' dɨragɨnna daavapɨjɨ nayaa jide'nanyɨ. 
2CO.1.7	Nemɨ dara yawɨ'manɨgo. Sarɨmɨ daange' nemɨjɨ ye'mwannamaa'manɨgatabaaibɨ' nabaai sarɨmɨre sɨmunyavɨ nemɨnyɨjɨ yɨvaimwangebwi dɨneye'mwannamaaryideihɨlyɨ. Yɨ sare'na nemɨ dɨragɨnna dara yemwaidaanyɨ. Yɨ sarɨmɨ dɨragɨnna dɨthaayideihɨlyɨ.
2CO.1.8	Sare' darevɨnyɨ. Nya'mweihi, nemɨre sɨmunyavɨ dara yawɨ'manɨgo. Nemɨnyɨ Pɨrovijɨ Ezɨya dazavɨ neyɨma'nake' taanginya dazavɨna sarɨmɨ jawɨranganyɨla! Taanginya naanga sa' nemarulawakakesɨ. Yada yɨ nemɨre dɨragɨnyavɨ nebulya'na wavɨlava'. Sarevɨdaa'nyɨ yɨ nemɨ dara yawɨro. Nemɨ gaalyaina mwalaadeina daaka! Nemɨ balaadeinera. 
2CO.1.9	Naanga nebulya'nanyasɨ. Nemɨ saina taanginya' yɨbwakɨmanɨgo. Yawɨbwa'dei mena dakabaaibɨ' nemɨ balaade'na. Yɨ Gotɨyai “Kumɨ kunnya dɨragɨnya sabwina nyawɨralɨmwagapɨdɨka! Aawa. Nɨmɨ a'mwe bainɨkeraavɨ ayahi yɨdɨkaa'dɨnyainyɨ nayaa yawɨralɨmwagapɨka!” kada' sasare sa' yɨma'nakesɨ. 
2CO.1.10	Kayaa'nanaanga daza nemɨnyɨ kayaa'na neramakadaasɨ Gotɨyai sahwai nemɨnyɨ ayɨna nevadaihasamaarakelyɨ. Yɨ nabaai dahaa' sahwai kuna nevadaihasamaa'manɨkelyɨ. Yɨ nemɨ sahwarɨna dɨragɨnna lɨmwadaa nayaa dara yemwaaimanɨgoinera “Yɨ nabaai dɨvi kɨgaasɨ sahwai ayɨna nevadaihasamaaradelyɨ.” 
2CO.1.11	Yɨ sarɨmɨ Gotɨyarɨ wɨja'na nemɨnyɨ nayaa ye'mwannanegaimwadaapɨjɨ sara nevadaihasamaaradelyɨ. Sarevɨdaa'nyɨ Gotɨyai a'mwe kwalaalyaraavɨre yɨdaanganya' kadɨka wɨ'nada yɨ sahwai yanga tewaanna neyaja'na yɨ yuya kwalaalya dazara wɨ'napɨjɨ yɨ nemɨnyɨna Gotɨyarɨ “Su! Su!” wɨdɨpɨ'derera kwala naangera. Yɨ “Sare' yɨma'nana!” dona yɨhɨthɨwo.
2CO.1.12	Sare' darevɨnyɨ. Nemɨ nemɨnyɨne yaya' munyaba makinya' yaasɨwa'na mɨ'. Aawa. Sare' daresɨ. Nemɨre sɨmunyai padaihɨrakyai dara jalɨkurakadelyɨ. Kwaaka davakɨ mwaalyaraayawɨ nemɨ kaanya yamaryadaanyanna nawɨ'nya yagoinera. Yɨ nabaai sarɨmɨnyɨ nawɨ'nya naanga yagoinera. Yɨ daresɨ. Gotɨyai nemɨnyɨ tewaanaanga sabwinajɨ yɨda'nanya nebulya'nanyabwinajɨ nejaavadevurɨ sara yagovulyɨ. A'mwe kɨlaakejɨkɨyabulyɨyaraavɨre sɨdusabwi nemarima'naabadevwi mɨ'. Aawa. Gotɨyare yune yanga gaimwange'na negaimwadaasɨ nemɨ kaanya sasara yamaryoinera. 
2CO.1.13	Sare' darevɨnyɨ. Nemɨ sarɨmɨnyɨna yagaala ge' yɨda'daanyaina mɨ'. Aawa. Yagaalya' sarɨmɨ yɨnɨga wi'na dangadɨvɨsagaa' yagaala savɨre aaya kaavɨlyavɨ jawɨranganyideihɨlyɨ sa' sahɨrɨ'na. Yunegaa' sarɨmɨ nemɨnyɨna nebulya'na jawɨryideihɨlyɨreva dɨragɨnna lɨmwadɨ yemwaaihe. 
2CO.1.14	Sɨnnawɨ sagaa' nemɨnyɨna maalɨ'na yawɨretabaaibɨ' yɨ yunegaa' nebulya'na jawɨryideihɨlyɨ. Yɨ daresɨ. Nemɨre Naanga Jizaazare Yɨrɨkerɨkɨ sarɨmɨre nayaa dɨmwaalyide'na nemɨ sarɨmɨnyɨne yaya' munyaba makɨlaadevaaibɨ' yɨ sarɨmɨ nemɨ Gotɨyare yagaalya' makaboinaavɨne yaya' munyaba dɨmakɨlyideihɨlyɨ.
2CO.1.15	Yɨ sɨmunya dazasarevɨ dɨragɨnna dara yawɨrakɨwa'de. Sɨnnawɨ sarɨmɨnyawɨdaasɨ wɨdeinyɨra. “Yɨ pɨgasaai yanga gaimwange' maapɨka!” da'mujɨ sarɨmɨnyawɨnna ayɨna wɨdeinyɨra. 
2CO.1.16	Yɨ saba nɨmɨ mwaala'mujɨ yɨhyahalya'mava'mujɨ Maazathonɨyana kaanya yamarya'na wɨdeinyɨ. Yɨ Maazathonɨya yagalya'mava'mujɨ pɨgasaai sarɨmɨnyawɨnna ayahi bɨdeinyɨ. Yɨ nɨmɨ sarɨmɨnyɨna yawɨ'manɨge. Nɨmɨnyɨ kamaranyaasapɨjɨ nɨmɨ Juthɨyana wɨde'nanyɨ. Sara yawɨrakɨwa'de. 
2CO.1.17	Gatha'darevaka! Sara yawɨrakɨwa'de kɨrɨ' sarɨmɨnyawɨnna mabiwa'de. Sarevɨdaa'nyɨ nɨmɨ yagaalya' gazare dɨwa'deinyɨ daaka! Aawa. “Sara yɨdeinyɨ,” nebwina dadɨnyainyɨ. A'mweraavɨre kɨlaakejɨkɨyabwina yawɨrakadɨnya “Nɨmɨ yagaala dadɨ ‘Yo! Yo!’ kɨrɨ' ‘Aawa! Aawa!’ sɨmunyavɨ yawɨrɨma!” dadɨ yawɨrakadɨnyainyɨ daa! Aawa. “Sara yɨdeinyɨ,” dena yɨwa'deinyɨ. 
2CO.1.18	Gotɨyai nebulyabwi lɨmwaga'devɨ nemɨ kwainajɨ nebulya'na wɨdadaanyainera. Yɨ yagaala sa' sarɨmɨnyɨne' yɨhɨthadaanya' maangevɨ “Yo!” wa'dori kɨrɨ' sɨmunyavɨ “Aawa!” yawɨ'manɨgo' mɨ'. 
2CO.1.19	Sare' darevɨnyɨ. Gotɨyai nebulya'na yadere Gawaalɨvaangei Kɨraazɨtɨyai Jizaazarɨna sarɨmɨnyaba nemɨ yɨhɨzɨwaakolyɨ. Yɨ nɨmɨjɨ Saailaazalyɨ Timotilyɨ saina yɨhɨzɨwaakoi sahwai pɨgaa' “Yayo!” pɨgaa' “Aawano!” kɨnɨnnakei mɨ'. Aawa. Yuyagaa' sahwai gamɨre yune naanga nebulya'na daka yuya sangɨna “Yayo!” kɨnɨnnakelyɨ. Yuyagaa' nebulyabwi kɨnɨnnakelyɨ. 
2CO.1.20	Sare' darevɨnyɨ. Gotɨyai yune naanga nebulya'na wɨjaake gazasa' yɨ Kɨraazɨtɨyai “Yayo!” daka yunebanna sara yakelyɨ. Sahwarɨ kumɨre “Yayo!” wɨwarɨ'. Sarevɨdaa'nyɨ Kɨraazɨtɨyarɨ Gotɨyai yune naanga nebulya'na wɨjaake yunebanna yɨma'nake'na Gotɨyarɨne yaya' makɨlya'neina Gotɨyarɨ wɨdadaanyɨ. Nebulyasɨ. Sara yɨma'nana! 
2CO.1.21	Yɨ Kɨraazɨtɨyarɨ wɨlamwaaihovɨ nemɨnyɨ yɨ sarɨmɨ kwaihɨrɨjɨ dɨragɨnya neyɨvaimwadei yɨ yune gamɨ sai Gotɨyalyɨ. Yɨ sai nemɨnyɨ dahɨlakya'nei gannya Kuryarɨ nemɨre mɨnyagɨnyangɨ dɨngakelyɨ. 
2CO.1.22	Sahwai nemɨnyɨna yawɨ'na “Sahwara dɨragɨnna dara yawɨpɨka! ‘Nebulyasɨ. Nemɨ Gotɨyareinera. Nemɨnyɨ dɨragɨnna nemaredaa'deinera.’ ” Sara yawɨ'na yaka gamɨre yavɨkwajɨke' nejaavada nemɨ sara yɨma'nya'neinaavɨna gannya Kuryarɨ yanga nejaavakelyɨ. Nabaai nemɨre sɨmunyangɨ sɨnnawɨnya'bɨsai Kurya Tewaanyarɨ nejaavakelyɨ. Gotɨyai gannya yuya nejaaya'nenna Kurya Tewaanyai pimagɨnya naangeva' mena nejaavakelyɨ. Yɨ nemɨ dara yawɨ'daanyɨ. Naanga nebulya'nanyasɨ. Gotɨyai gannya Kurya Tewaanyarɨ nejaavake'na dɨvi yuya nejaavadelyɨ.
2CO.1.23	Nabaai nɨmɨ sainyɨ Gotɨyai sasarei nɨmɨnyɨne jalɨkurakya'nerɨ jaka wɨdɨwa. Yɨ nɨmɨ kwaasɨ dɨwɨja' nɨmɨre gaalyabwi yɨwawadesɨ. Kɨrɨ' aawa. Nɨmɨ naanga nebulya'na dɨvanɨge. Nɨmɨ sarɨmɨnyɨ yavada'gaidɨ taanginya ayɨna wɨjaaya'na “Aala!” dɨwa'de. Sarevɨdaasɨ “Sarɨmɨnyawɨ Koridɨna bɨdeinyɨ,” dɨwa'de kɨrɨ' nɨmɨ yarai wɨwa'deinyɨ mɨ'. 
2CO.1.24	Sare kɨrɨvɨ nemɨ sarɨmɨre lɨmwangeburɨ dɨragɨnna mamareyɨhɨmwaalyɨgo. Aawa. Sarɨmɨre yɨlaayabwi marima'naabya'na nemɨ yɨhye'mwannayɨhɨvaimwadaanyaine. Sare' darevɨnyɨ. Kɨraazɨtɨyarɨ dɨragɨnna lɨmwangeburɨ sarɨmɨ dɨragɨnna mena daa'manɨgasaihɨlyɨ.
2CO.2.1	Yɨ nɨnnya yune sɨmunyavɨnanya' mena wi'na dara dɨwa. Nɨmɨ sarɨmɨnyawɨnna sarɨmɨnyɨ munyɨ' taanga yɨvalakya'na ayahi mwɨyɨ yɨdeinyɨ. Dena mwɨyɨwa'de. 
2CO.2.2	Sare' darevɨnyɨ. Nɨmɨ sarɨmɨnyɨ munyɨ' taanginya yɨhɨzaavɨwɨja' yɨ nɨmɨre sɨmunya' yɨlaaya ya'na yɨnɨga wi'na aaihwai yannelaka! Aawa. Sarɨmɨre munyɨ' taanga mena yɨhivalakɨwɨja' yɨ nɨmɨre sɨmunya' yɨlaaya nyɨvalya'nera a'mwera pwara mɨ'. 
2CO.2.3	Sarɨmɨ a'mweihi nɨmɨnyɨ yɨlaaya nyɨgaibɨneihɨlyɨ. Sarevɨ sarɨmɨnyawɨnna sarɨmɨre kayaa'nanya' wanganaawɨwɨjɨ kwajɨ sarɨmɨnyɨna nɨmɨre munyɨ' taanga kamaa'mudɨka! “Mi'na kyavada'galapɨri wɨdeinyɨ,” dena sarɨmɨnyawɨnna wɨwa'deinyɨ mɨ'. Sahɨrɨsavɨne'na kɨgaa' paazɨya' nɨmɨ yɨhithave. Yɨ nɨmɨ sarɨmɨ yuyaihɨrɨna dɨragɨnna dara lɨmwamwa'de. Nɨmɨ pɨnɨnna yɨlaaya yɨwɨja' yɨ sarɨmɨ yuyaihi yɨlaaya avaaina yadɨvɨsaihɨlyɨ. 
2CO.2.4	Sare' darevɨnyɨ. Sagaa' sarɨmɨre mwaalyabwina nɨmɨre munyɨ' taanginya naangesɨ nɨmɨre sɨmunya' daanga naangesɨ kɨnɨnnakeinyɨ nabaai kɨdalaalya kwalaalyangɨ pɨkarya yɨhithave. Paazɨya daza' “Sarɨmɨnyɨ munyɨ' yune taanga wivalakɨma!” majena yɨhithave'na mɨ'. Aawa. “Sarɨmɨ ‘O Polɨmɨ nemɨnyɨna tewaanya naanga wɨvu'nɨvanɨkelyɨ,’ yawɨrangabɨka!” dena yɨhithayesɨ.
2CO.2.5	A'mwe akwai gamɨrebwina kya' kale neyadaa'nyɨ sai yune nɨmɨ gaveinyɨ kale sa' manyɨvanɨ'. Aawa. Sahwarɨna kale kɨbawenna yuyaihɨrɨ yɨhivanɨ'. Nɨmɨ “Savɨna taanginya naanga nujaavɨwɨdɨka!” yagaala dena “Kɨbawenna,” yɨhɨthɨwe'nanyɨ. 
2CO.2.6	A'mwe dazarerɨ a'mwe kwalaalyaihi mi'na yeve' yɨ sa' sarɨ wi'nanne' tɨvɨkɨ'mwa'daasasɨ. 
2CO.2.7	Sarevɨdaasɨ yɨ dahaa' sarɨmɨ mudɨka pɨrɨ' pɨbwi jɨla! Yɨ sahwai gannya kayaa'nanyaburɨna kale nayaa wiadaa'nyɨ gamɨre kayaa'nanya sa' yange'na marasɨ'napɨjɨ sahware sɨmunyavɨ kave nayaa jɨvaimwagila! Munyɨ' taanga naanga naange' nebulya'na nagalavɨlawakadɨka a'mwe dazarɨ! 
2CO.2.8	Sarevɨdaasɨ yɨ nɨmɨ yaamɨjɨ dɨragɨnna dara dɨvanɨge. Sahwarɨ sarɨmɨre kale ya sabwi ayɨna jɨvwarɨdaakwila! 
2CO.2.9	Sare' dare'nanyɨ. “Sarɨmɨ nɨmɨre yagaalya' yuna mɨdɨbɨzaihi daaka?” dena sarɨmɨnyɨ yaamɨjɨ yɨjɨwaalya'ne' “Yawɨranganɨde'nanyɨ,” dena sɨnnawɨ pɨkarya pɨrɨ' a'mwe sarɨnajɨ nɨmɨ yɨdavesɨ. 
2CO.2.10	Yɨ nabaai sarɨmɨ a'mwe sarɨ wagɨlya' marasɨ'nɨwa'daasa' yɨ nɨmɨ kwainyɨ marasɨ'nɨweinyɨ. Sare' darevɨnyɨ. Nɨmɨ wagɨlya marasɨ'nya'ne kɨnɨnnakeinyɨ daakajɨ yɨ sa Kɨraazɨtɨyare tɨnnyarɨ gaimwanga yɨhya'neinyɨ nɨmɨ marasɨ'nɨwengɨ. 
2CO.2.11	Nemɨ nayaa sara yaana! “Saataanɨ nemɨnyɨ kwaasɨ neyojɨ nanevɨlawakadɨka!” dawaajɨ sara yaana! Sare' darevɨnyɨ. Sahware sɨmunya kayaa'nanyabwi mena yawɨ'daanyaine. Sare'na taanga naanga sarɨne nayaa marasɨ'naana!
2CO.2.12	Pɨgaasagaa' anga Tɨrawaazɨna Kɨraazɨtɨyare yagaala tewaanya' wɨjɨwaakya'neinyɨ bi'mavena yɨ Naangei nɨmɨnyɨ tusa' yɨnɨga wi'na wɨjɨwaakya'na kanyɨbaasɨwa'dɨ' wɨjɨwaakɨwa'de. 
2CO.2.13	Kɨrɨ' nɨmɨre sɨmunya' kave mwariwa'dɨ'. Nɨmɨnyɨ nya'mwei Taaitazai anga sabanna sarɨmɨnyɨne yagaala mamakabyakerɨ tɨnna mwanganyɨwa'de. Aawa. Sɨmunya kwalaalya yawɨ'dɨ Tɨrawaazɨ mwaalyaraavɨ nayaa yagalya'ma'na yena Pɨrovijɨ Maazathonɨyana bena bi'ma'mwa'de.
2CO.2.14	Kɨrɨ' saba Taaitazarɨ sarɨmɨnyɨne kadɨka wɨ'nɨwa'de'na Gotɨyarɨ nɨmɨ suya wɨdɨvanɨge. Kɨraazɨtɨyai yuya kayaa'nanyangɨjɨ yuya kayaa'nanyaraavɨjɨ malyavɨ mena dathɨwagakevɨdaa'nyɨ yuyagaa' Gotɨyai Kɨraazɨtɨyarɨjɨ yaaraya neyadaa'nyɨ yɨlaaya yɨwadaanyaine. Yɨ sahwai gamɨre yagaalya' nejɨwaakada yɨ yuya pimagɨ wɨjɨwakamaryadaawojɨ a'mweraavɨna Kɨraazɨtɨyarɨ wibwarɨdaakwadelyɨ. Yawɨta daza' sa' wabatɨrɨnya' yuneba winɨgode'bɨsasɨ. 
2CO.2.15	Sare' dare'nanyɨ. Kɨraazɨtɨyarɨna wɨjɨwakamaryadaanya' wabatɨrɨnya' Kɨraazɨtɨyarɨ yɨma'naabada yɨ Gotɨyaryawɨnna wawode'bɨsaine. Nemɨ wɨjɨwakamaryadaanyagaa' Kɨraazɨtɨyai wɨvadaihasamaa'manɨkeraavɨjɨ pwara kayaaka yɨgainɨvanɨgasaraavɨjɨ saraayawɨnna tɨrɨnya' wawodesɨ. 
2CO.2.16	Yɨ pɨrɨ' daresɨ. Sahwara kayaaka yɨgainɨvanɨgasaraavɨ yɨ sa' barya'ne tɨrɨnyasɨ. Yɨ sa' baryabwi sahwaraavɨ marima'naabathesɨ. Yɨ pɨrɨ' daresɨ. Pwara wɨvadaihasamaa'manɨkeraavɨ sa' gaalyabwine tɨrɨnyasɨ. Yɨ sa' sahwaraavɨ gaalyabwi marima'naabathesɨ. We'! Wawɨnya daza' gannya dɨragɨnyavɨ yɨnɨga wi'na aaihwai yannelaka! 
2CO.2.17	Sare kɨrɨ' darevɨnyɨ. A'mwe kwalaalyara nɨgwia maa'nya'nera Gotɨyare yagaalya' yaasɨwa' wɨjɨwaakadɨvɨtabaaibɨtaina mɨ'. Aawa. Nemɨ Gotɨyare wawɨnya daza' ma'daa yɨ nemɨ yaasɨwa' kwaasɨ yagaala damaryadaanyaina mɨ'. Aawa. Nemɨ gamɨre yagaala yuya yɨda'na mɨjɨwodaanyangɨ. Nemɨ Kɨraazɨtɨyarɨ wɨlamwaaihoina yɨ Gotɨyare tɨnnyarɨ Gotɨyarɨne jalɨkurakadaa wɨjɨwaakɨvanɨgo.
2CO.3.1	Nemɨ ayahi yamaasa' yadaa yune nemɨnne yaya'na munyaba dahamakimanɨgo! A'mwe pwara paazɨya' kumɨnne yaya' makɨlya'ne' lɨmwamanɨgatabaaibɨ' a'mwera paazɨya sabɨsa' nemɨnyɨne' yɨhidavesa' negainɨnɨkeina dɨngaka! Sarɨmɨ sasare pɨkarya nemɨnyɨne' nayaa jɨthavide' negainɨnɨkeina dɨngaka! 
2CO.3.2	Paazɨya nemɨnne yayavɨ munyaba makɨlya'ne sa' yɨ sarɨmɨ sahwaihɨlyɨra. Yɨ paazɨya dazavɨre pɨkarya sa' yɨ nemɨre sɨmunyavɨ wɨlarɨ'. Yɨ dara yawɨ'dɨnyainyɨ. Sarɨmɨ yɨvanɨgasabwi paazɨya'bɨsabwina dara dɨnɨ' “Polɨ Gotɨyare wawɨnya' nayaa yadelyɨra.” A'mwe yuyara paazɨya daza' yawɨrangadɨvɨ' yɨ sahwara dangadɨvɨsaihɨlyɨ. 
2CO.3.3	Sarɨmɨnyawɨ nemɨ nayaa yɨhɨthaayo saihi Kɨraazɨtɨyai pɨkarya yɨdavakeihi ku'maayaba marima'naabahesasɨ. Yɨ paazɨya daza' sahwai yɨgɨyasɨ yɨdavaka' mɨ'. Aawa. Gotɨyai gaalya' kɨnɨnnakere Kuryalyɨ sahwai pɨkarya yɨdavakesɨ. Sahwai sipadasɨkaarɨ Gotɨyai yɨdayaakabaaibɨ' pwaipwairiramaaraka yɨdavaka' mɨ'. Aawa. Gannya yɨkwia' kɨlaakejɨkɨya sɨmunyangɨ yɨdavakesɨ. Yɨ sarɨmɨre sɨmunyangɨ yɨdavakesɨ.
2CO.3.4	Aaya kaavɨla dazavɨre yagaalya' yɨ daresɨ. Kɨraazɨtɨyai negaimwagya'nei gannya dɨragɨnya' nejaavanɨ'. Sare'na lɨka mi yadaa Gotɨyarɨ nebulya'na lɨmwadaa sara nayaa yoinera. Nemɨre sɨmunya dɨragɨnya' sasarevɨdaa'nyɨnyɨ. 
2CO.3.5	Nebulyasɨ. Yune nemɨ sainana yɨnɨga wi'na yaanneina mɨ'. Sarevɨ yɨ “Yune nemɨ sainaavɨdaa'nyɨ nawɨ'nya pɨnɨ marima'naabadeinera!” madaanna! Aawa. Gotɨyai gave pwainanyai sahwai nemɨnyɨne yɨnɨga wi'na yaanne' wakadelyɨ. 
2CO.3.6	Yɨ nemɨ Gotɨyare yagaala nelɨmwagarɨka mudɨkevɨ wɨdayadaanyaina yɨnɨga wi'na yaanneinaavɨ nayaa neyɨmavɨmwaaihadelyɨ sahwai. Yagaala nelɨmwagarɨka daza' Kɨwɨnyavɨne pɨkarya yɨda'nɨka sa'bɨta' mɨ'. Aawa. Sa' yune Kurya Tewaanya sarengɨ. Sare' darevɨnyɨ. Kɨwɨnyavɨre pɨkarya a'mweraavɨ dara wibwarɨdaakwadesɨ. Galazekɨvaimwaana! Dɨvaideigɨnyɨ. Kɨrɨ' Kurya Tewaanyai yagaala tewaanyavɨna a'mweraavɨna gaalyabwi wɨjaavadelyɨ.
2CO.3.7	Yɨ Kɨwɨnya dazavɨne' Gotɨyai sɨlyarɨ yɨdayaake' yɨ dazavɨre wawɨnya' baryabwi marima'naabakebulyɨ. Nabaai wawɨnya daza' Gotɨyare byaanna dɨragɨnya kɨrɨsɨ yɨma'nakesɨ. Sarevɨdaa'nyɨ Ne Mozɨzare sɨnnyɨ' byaanna dɨragɨnya' wannakikɨ. Yɨzɨrelɨyara byaanna dɨragɨnya dazavɨna sahware sɨnnyɨkɨ yɨnɨga wi'na baihanareta' mɨ'. Byaanna dɨragɨnya daza' maalɨka wannyɨna yaka dɨvi yɨwawaka, kɨrɨ' yɨnɨga wi'na baihanareta' mɨ'. 
2CO.3.8	Yɨ kɨgaa' wawɨnya sare' byaanna dɨragɨnya' kɨnɨnnakesɨ. Yɨ Gotɨyai Kurya Tewaanyarɨ a'mweraavɨna wɨjaaya'ne wawɨnya' yɨ sa' dazavɨ wavɨla'da Gotɨyare byaanna dɨragɨnya' naanga naanga maa'de' daaka! 
2CO.3.9	Sare' darevɨnyɨ. Kɨwɨnya dazavɨre wawɨnya' dɨragɨnna nejɨda'daa'nyɨ nemɨ dɨna “Kayaa'nanyabwina nemɨ baryabwi maraanneinera.” Yɨ sare' kɨrɨ' Gotɨyare byaanna dɨragɨnya' kɨnɨnnakesɨ. Sarevɨdaa'nyɨ yagaala mudɨka dazavɨre wawɨnya' dade' “Kurya Tewaanyarɨna sahwara yɨda'maraangerera,” yɨ daza' Gotɨyare byaanna dɨragɨnya naange' kɨnɨnnake' wawɨnya pɨrɨvɨ naanna wavɨla'desɨ. 
2CO.3.10	Sare' darevɨnyɨ. Yɨ Kɨwɨnyavɨre wawɨnya' byaanna dɨragɨnya' maryaakesɨ. Yɨ sare' dahaa' kunesɨra. Wawɨnya mudɨka daza' yɨ savɨ yune dɨragɨnna wavɨla'da nemɨ yawɨ'daanyɨ. Yagaala mudɨkevɨre byaanna dɨragɨnya yune naange' warɨkevɨdaa'nyɨ Kɨwɨnyavɨre' mwarika! 
2CO.3.11	Sare' darevɨnyɨ. Kɨwɨnyavɨ wawɨnya daza' Gotɨyare byaanna dɨragɨnyasɨ yɨma'nake' mena yɨwia'nesɨ. Kɨrɨ' Kuryarɨne wawɨnya daza' Gotɨyare byaanna dɨragɨnya' kɨnɨnnake' yuyagaa' waragwothesɨ. Sare'na sahɨrɨ' ayavɨ yune naanga naanga wavɨla'desɨ.
2CO.3.12	Sarevɨdaa'nyɨ yagaala sare' kɨnɨnnakeina “Byaanna sa' waragode'nana,” dɨragɨnna lɨmwadaa nemɨ lɨka mi yadaa ku'maayaba yagaala sa' nayaa yɨda'na jalɨkurakadaanyaine. 
2CO.3.13	Nemɨ Mozɨzaibɨ' yadaanyaina mɨ'. Sahwai gannya sɨnnyɨkɨ kwaabɨhannyabaalyɨ kawaaka yɨrakɨnakelyɨ. Yɨ byaanna dɨragɨnya daza' maalɨ'na yɨwɨna yaka yɨnahu naanga yuya' yɨwɨna yaake'na “Yɨzɨrelɨyara sa' tɨnna nanyangabɨthɨka!” daka kawaaka yɨrakɨnakelyɨ. 
2CO.3.14	Yɨ Mozɨzare wawɨnya' sahwara nayaa myawɨri. Aawa. Kumɨre sɨmunya nebulya'na bɨpale'na yakengɨ. Sare' darevɨnyɨ. Yuyagaa' sahwara Gotɨyare yagaala wɨlɨmwagaraka ayavɨre yagaalya' dangadɨvɨ' yɨ yagaala savɨ kwaabɨhannya daza' kuna warɨ'. Yɨ dahaakɨgaasɨ kuna mu'nyadɨvɨkɨ. Sahwara kwaabɨhannya sa' mamarasɨ'nyasɨ. Yɨ Kɨraazɨtɨyai gave pwainanyarɨ sahwarɨna Gotɨyai daza' marasɨ'delyɨ. 
2CO.3.15	Aawa. Gazagaasagaa' sahwara Mozɨzare yagaalya' dangadɨvɨ' kwaabɨhannyabaai kumɨre sɨmunyangɨ bwakalɨmwagarɨ'. Sahwara myawɨryadɨvɨkɨ. Yɨ dahaakɨgaasɨ kunanyɨ. 
2CO.3.16	Kɨrɨ' gazagaasagaa' pwai kwai Naangeryawɨnna kagɨnyɨwagozɨ yɨ sahwarɨ sɨmunyavɨ kwaabɨhannya daza' marasɨ'nadelyɨ. 
2CO.3.17	Yɨ Naangei sai Kuryalyɨra. Nabaai Naangere Kuryai a'mwe pwarɨ mwaalɨ'. Yɨ aawa, yuya pɨnɨ yagaala wɨjɨmwagaraka ayavɨ a'mwe sahwarɨ wɨla yɨrakɨvanɨkai mɨ'. Aawa. Sai sahɨbanna tewaanna mwaalɨ'. 
2CO.3.18	Yɨ nemɨ yuyaina nemɨre sɨnnyɨkaavɨ lɨka yulyakya'ne maayaina mwaaihoinera. A'mwera sɨnɨmwavananya yennadɨvɨtabaaibɨ' nemɨ Naangere byaanna dɨragɨnya' wangadaa Naangere a'mabaalyaina yɨma'nɨvanɨgo. Yɨ Naanga sahwai, Kuryai gannya byaanna dɨragɨnya daza' nayaa marima'naabya neyadaa'nyɨ yuyagaa' nemɨ byaanna dɨragɨnya' naanga naanga ma'daanyaine. Yɨ Naangere a'mabaalyaina kuna yɨma'nadaanyaine.
2CO.4.1	Sarevɨ Gotɨyai kale'na negaimwagakabaaibɨ' wawɨnya nawɨ'nya daza' wɨdayadaanyainaavɨna nejaavakesɨ. Savɨ yɨ nemɨ wawɨnya daza'na dɨragɨnna dadaa maa'na neyɨdeina mɨ'. 
2CO.4.2	Aawa. Nemɨ wagɨla kɨnɨnnakebwi lɨka yulyarɨkeburɨ bule'nanya' mena wɨjavadaanyaine. Nemɨ kwaasɨya saburɨ yamaryadaanyaina mɨ'. Sara myadaa yɨ nemɨ Gotɨyare yagaalya' maravɨla'nya yadaanyaina mɨ'. Aawa. Nemɨ Gotɨyarɨ tɨnnyarɨ yagaala nebulya'nanya' ku'maayabanna marima'naabya yadaanya' yɨ a'mweraavɨre sɨmunya gazarɨzarɨ dara yɨbwakɨdɨvɨsasɨ. Yɨ apozelɨyara sareraavɨne yaya' munyaba makɨlaana! 
2CO.4.3	Kɨrɨ' nemɨ yagaala tewaanya daza' wɨjɨwakadaanya savɨ kawaaka yɨrakɨnaja' yɨ sa' a'mwe saba sana yɨwɨna ya'neraavɨna kawaaka yɨrakɨvanɨkesɨ. 
2CO.4.4	Yɨ dathahaasaraavɨre gotɨyai Saataanɨ a'mwe sahwara Kɨraazɨtɨyarɨ malɨmwagyadɨvɨta dazaraavɨre sɨmunyangɨ gidɨravalɨmwagata yadelyɨ. Yɨ yagaala tewaanyavɨne' Kɨraazɨtɨyare byaanna dɨragɨnyavɨre baake' kumɨre sɨmunyangɨ yɨnɨga wi'na wannade' mɨ'. Yɨ sarevɨ tihɨralɨmwagata yadelyɨ. Yɨ sahwara Kɨraazɨtɨyarɨ tɨnna mwanganyadɨvɨsalyɨ. Yɨ sai Gotɨyare a'mabaala nebulya'nanyalyɨ. 
2CO.4.5	Sare' darevɨnyɨ. Nemɨ yagaalya' yune nemɨnyɨne' wɨjɨwakadaanyaina mɨ'. Aawa. Nemɨ yagaalya' dara jalɨkurakadaanyaine. Kɨraazɨtɨyai Jizaazai sai Naangelyɨ. Yɨ Jizaazarɨna nemɨ sarɨmɨre yɨhɨthayadaanyainera. 
2CO.4.6	Sare' dare'nanyɨ. Sɨnnawɨ Gotɨyai mena jaakelyɨ “Jɨhɨnyavɨdaasɨ baake' mwadana!” Yɨ Gotɨyai sarei gamɨre baake' nemɨnyɨne sɨmunyangɨ banemwadakesɨ. Gotɨyare byaanna dɨragɨnya' Kɨraazɨtɨyare sɨnnyɨkɨ warɨke' nemɨ yawɨranganya'neinaavɨna baaka sa' banemwadakesɨ.
2CO.4.7	Nabaai kɨrɨ' nawɨ'nya daza' kɨnɨnnakeina, kwadɨka yaasɨwa'nanyaraavɨ Gotɨyai nawɨ'nya daza' maradɨngikakabaaibɨsaine. Gotɨyai “A'mwe yuyara dɨragɨnya nawɨ'nyaange' yawɨrangabɨka!” kada' dara yɨma'nakesɨ. Dɨragɨnya naanga daza' yune nawɨ'nya' yɨ sa' Gotɨyare dɨragɨnyasɨ. Sa' yɨ nemɨre' mɨ'. 
2CO.4.8	Yɨ nemɨre wawɨnya' yadaa yuyanna nemɨnyɨ taange' neyɨma'nadeine. Sare kɨrɨ' sa' kayaaka nebulya'na neyɨgalakadeina mɨ'. Yawɨta kwalaalya nemɨre sɨmunyangɨ nerihɨralɨmwaga'dengɨ. Sare kɨrɨ' nemɨre sɨmunya yunebanna yɨwɨya yada mɨ'. 
2CO.4.9	A'mwera “Sahwaraavɨ kayaaka yɨgalaana!” dadɨvɨ' nega'mɨjamakwodɨvɨsaine. Sara neyadaapɨri kɨrɨ' Gotɨyai nemɨnyɨ neyagalya'ma'dei mɨ'. Sahwara nemɨnyɨ mala neradaapɨri wala'daanyaine. Sare kɨrɨ' Gotɨyai negaimwadaa'nyɨ nemɨ kayaaka nebulya'na yɨdaanyaina mɨ'. 
2CO.4.10	Yuyagaa' nennya kɨlaakejɨkaavɨ Jizaazare baryabwi ma'daanyaine. Yadaa kaanya yamaryadaanyaine. Gotɨyai nemɨnyɨna “Jizaazare gaala sabwi kɨbulyɨ kumɨre kɨlaakejɨkaavɨ ku'maayabanna yɨma'naabana!” kada' sareina kaanya yamaryadaanyaine. 
2CO.4.11	Sare' darevɨnyɨ. Yuyagaa' gaala mwaidaanyainaavɨ Jizaazarɨna a'mwera a'mwatamakya saza baryaburɨ nemarɨmwangadɨvɨsaine. Gotɨyai nemɨnyɨna “Jizaazare gaala kɨbwi yɨ kumɨre kɨlaakejɨ' balya'nejɨkɨ ku'maayaba marima'naabana!” kada' nemarɨmwangadɨvɨsaine. 
2CO.4.12	Sarevɨ barya sabwi nemɨnyɨ neyadesɨ. Kɨrɨ' Gotɨyai gaalyabwina sarɨmɨnyɨ yɨhyadevulyɨ.
2CO.4.13	Nemɨnyɨna Kuryai dɨragɨnna lɨmwangebwi nejaavakeine. Yɨ sasare dazabwi Gotɨyare bukuya' yɨda'nɨkabaaibɨsarɨ avaaina wɨjayaakesɨ. Yɨ dara dɨnɨ' “Nɨmɨ Gotɨyarɨ dɨragɨnna mena lɨmwagevɨ yɨ yagaalya' wɨdeinyɨ.” Lɨmwanga avaalyabwi maaroina kwainajɨ dɨragɨnna lɨmwadaanyavɨ yagaalya' wɨdadaanyaine. 
2CO.4.14	Yɨ nemɨ mena dɨragɨnna yawɨ'manɨgo. Gotɨyai Naanga Jizaazarɨ yɨdɨkaavakei yɨ sahwai nemɨ Jizaazalyɨya kwainaavɨ neyɨdɨkaavadelyɨ. Yɨ nemɨnyɨjɨ sarɨmɨnyɨjɨ sainaavɨ nemakwawojɨ gamɨnyaba gidɨhusaba nemwaaihadelyɨ. 
2CO.4.15	Sare' darevɨnyɨ. Yuya daza sarɨmɨnyɨ gaimwagya'ne neyɨma'nɨvanɨkengɨ. Gotɨyai “Nɨmɨre yanga gaimwangebwi a'mwe kwalaalya naanga naangeraavɨ yunebanna wɨwarana!” kada' sara neyɨma'nɨvanɨkengɨ. Yɨ yuya sahwara Gotɨyarɨ suya naanga naange yɨpɨ'de'nanyɨ. Sara yadɨvɨ' gamɨnyɨne yaya' munyabanna makibɨ'dere.
2CO.4.16	Dazahɨrɨvɨ yɨ nemɨ Gotɨyare yagaalya' dɨragɨnna dadaa maa'na neyɨdeina mɨ'. Aawa. Nemɨre kɨlaakejɨ' kayaaka kuna yade kɨrɨ' yuya yɨrɨka sarɨkɨ yuyagaa' nemɨre kuryai mudɨkei dɨragɨnyai yɨma'nadelyɨ. 
2CO.4.17	Yɨ daresɨ. Gotɨyarɨna nemɨ dara yawɨ'daanyɨ. Taanga nemɨnyɨ neyɨma'nade daza' wana maalɨkesɨ. Yɨ sa' wana kɨbawe maalɨkegaa' waradesɨ. Nabaai taanga wana maalɨka sa' dɨvi sagaa' nemɨnyɨne wana nawɨ'nya' byaanna dɨragɨnya naange' kɨnɨnnake' marima'naabathesɨ. Nabaai wana nawɨ'nya' taanginya maalɨtaaya savɨ yuna wavɨla'de' yɨ yuyagaa' yuyagaa'nesɨ. 
2CO.4.18	Yɨ nemɨ Kwaaka davakɨyangɨ taanginyangɨjɨ tɨnnyalyɨ wangadaanyangɨ dɨragɨnna myawɨranganyadaanyaine. Aawa. Sɨgunyavɨyangɨ tɨnnyalyɨ mwanganyadaanyangɨ dɨragɨnna yawɨrangadaanyaine. Sare' darevɨnyɨ. Yuya nemɨ tɨnnyalyɨ wangadaanya sa yune maalɨkegaa'na waradengɨ. Yɨ daza tɨnnyalyɨ mwanganyadaanya sa, sa yuyagaa' yuyagaa' waradengɨ. Sara yawɨ'daa dɨragɨnna dadaa maa'na neyɨdeina mɨ'.
2CO.5.1	Sare' darevɨnyɨ. Nemɨ Apozelɨyaina mena dara yawɨ'manɨgo. Kwaaka davakɨya kɨlaakejɨ' sɨmɨnangebɨta savɨ wɨlamwaaiho. Nabaai sa' wo'dalasɨ'na yɨnaja' yɨ nemɨ ange' pɨrɨ' kɨnɨnnakeine. Yɨ sa' Gotɨyai nejaavadesɨ. Anga daza' a'mwera asajɨ mannɨka'na mɨ'. Sa' Sɨgunyavɨ warɨke'na yada yuyagaa' yuyagaa' waragwothe'na. 
2CO.5.2	Sare' darevɨnyɨ. Dahaa' nemɨ anga davɨ sɨmuyɨwaala yawɨ'mwaainɨvanɨgo. Nemɨ tewaanya dɨragɨnna dara nevu'nɨvanɨke'nanyɨ. Nemɨre anga daza' Sɨgunyavɨ warɨka daza'na sara wa'da nemɨre kɨlaakejɨkɨ baazɨ'ma'nya'bɨ' bwakalɨmwagata neya'ne'na sɨmuyɨwaala yawɨ'mwaainɨvanɨgo. 
2CO.5.3	Nebulyasɨ. Dɨvi anga daza' Gotɨyai tɨvi'na bwakalɨmwagata neyaja' nemɨre kuryara kunera yaasɨwa'na mwaaibɨnera mɨ'. 
2CO.5.4	Sare' dare'nanyɨ. Nebulyasɨ. Nemɨ sɨmɨnanga dazavɨ kuna mwaaihoina Sɨgunyavɨyavɨna taanginya yɨbwakɨdaa sɨmuyɨwaala yawɨ'mwaainɨvanɨgo. “Nemɨ kɨlaaka sɨnnawɨnyajɨ' yagalya'mavaana!” myawɨrivanɨgo. Aawa. Sa' maalɨkesɨ. Nemɨ “Kɨlaaka gaala nebulya'nanya dazajɨ' kɨlaaka barya ya'ne dazajɨkɨ naanga naanga galawɨlawakana!” dawaajɨ baazɨ'ma'nya mudɨke'bɨ' baazɨ'ma'naade'nanyɨ. Yɨ sare' naangesɨ. 
2CO.5.5	Gotɨyai gamɨ sai nemɨnyɨ gaala dazahɨrɨ' maarya'neinaavɨ mena neyovɨravamwaaihakelyɨ. Yɨ sahwai Kurya Tewaanyarɨ mena nejaavakelyɨ. Kurya Tewaanya sai dɨvi Gotɨyai yuya nejaaya'ne pimagɨnya aaya mudɨ'nanya sa'bɨsalyɨ. Yɨ Gotɨyai sahwarɨ mena nejaavake'na nemɨ dara yawɨ'manɨgo. Naanga nebulyasɨ. Sahwai gamɨre yuya nayaa nejaavadelyɨ.
2CO.5.6	Sarevɨdaa'nyɨ yɨ nemɨre kɨlaaka mudɨkejɨ' nejaavade daza' yuyagaa' nemɨre sɨmunya' dɨragɨnya neyɨvaimwadesɨ. Nemɨ dara yawɨ'manɨgo. Dahaa' nemɨre kɨlaakejɨ' ange'bɨsavɨ mwaaiho'na Naangerɨ yɨbwa'nona sahwalyɨ gamɨre angeba mye'mwannamwaalyɨgo. 
2CO.5.7	Sare' darevɨnyɨ. Dahaa' nemɨ gamɨnyɨ lɨmwaga'daa yamarivanɨgo. Nemɨ sahwarɨ tɨnna mwanganyadaa yamarivanɨgo. 
2CO.5.8	Yɨ nemɨ dɨragɨnya neyɨvaimwannɨkeine. Sara tɨvi'na dɨwo. Nabaai nemɨnyɨ tewaanya dara nevu'nɨvanɨ' “Kɨlaaka dathazɨkɨdaasɨ yɨbwa'nawaajɨ Naangeryawɨnna gamɨre angebanna sahwalyɨ tewaanna ye'mwannamwalaade'nanyɨ. Yɨ sa' tewaanyasɨ.” 
2CO.5.9	Sarevɨ nemɨ sɨmunya dɨragɨnna yawɨ'daanyaine. Yɨ nabaai nemɨ sahwalyɨ ye'mwannemwalaaja' yɨ nemɨre anga nebulya'nanyavɨ yɨbwa'naaja' Naangerɨna yuya sabura ya'na sahwarɨ yɨlaaya wigalaade' naangesɨra. 
2CO.5.10	Sare' darevɨnyɨ. Kɨraazɨtɨyai yawɨbwarya'ne namwaalyɨsavɨ nemɨ yuyaina ku'maayabanna nayaa yɨma'nabaatheine. Yɨ nabaai nemɨjɨya gazaizarɨna Gotɨyai “Tewaanyabwina yadei yɨ sai kɨlaakejɨkɨ wɨlamwaaida yakebwina tɨvɨkɨta nawɨ'nya maarana! Nabaai pwai sagaa' kayaa'nanyabwi yadei yɨ gannyabwina tɨvɨkɨta kayaa'nanya maarana!” kadozɨ sahɨba davaadeine.
2CO.5.11	Sarevɨdaa'nyɨ Naangere dɨragɨnyavɨna lɨka yabwi yawɨ'daa a'mweraavɨre sɨmunya dɨhaa'bwata yadaanyaine. Yɨ Kɨraazɨtɨyarɨ dɨragɨnna lɨmwabɨ'de'na wɨdadaanyaine. Kɨrɨ' Gotɨyare tɨnnyarɨ nemɨre tewaanyabwi ku'maayabanna mena yɨma'naaba'. Yɨ nabaai nɨmɨ dara lɨmwamanɨge. Sarɨmɨ kwaihɨre sɨmunyara padaihɨrakyaraavɨ sabwi ku'maayabanna yɨma'naabake' dɨngaka? 
2CO.5.12	Yagaala dazavɨ sarɨmɨ nemɨnyɨna “A'mwe nawɨ'nyarera,” dɨneyawɨryide'na mihɨzɨvanɨgo. Aawa. Yɨ daza' sarɨmɨ nemɨnne yaya' munyaba makɨlya'neihɨre tusa' baasɨvanɨgo. Kɨrɨ' sarɨmɨ saihɨrɨna mɨ'. A'mwe pwaraavɨnanyɨ. Yɨ sahwara yune kunnya sɨnna mwasɨmagɨnyavɨna kumɨre yaya' munyaba yaasɨwa' makinadɨvɨsare. Sahwara sɨmunyavɨna yaya' munyaba nayaa mamakinyadɨvɨsaraavɨnanyɨ. Yɨ sahwaraavɨ yɨnɨga wi'na wɨrɨvɨkɨpɨne'nanyɨ. 
2CO.5.13	Sare' darevɨnyɨ. Pwara nemɨnyɨna dara yawɨpɨja' “Sahwara sɨduta maaya navɨ'navɨkera sara yɨvanɨga',” kɨrɨ' nemɨ Gotɨyarɨne'na yadaanyaine. Kɨrɨ' nemɨ sɨmunya yɨda'na yawɨ'daa nemɨ sarɨmɨnyɨ gaimwange'na yɨvanɨgo. 
2CO.5.14	Sare' darevɨnyɨ. Kale Kɨraazɨtɨyare yune sa'na wawɨnyavɨ neyɨdɨkaa'bwa'desɨ. Yɨ nemɨ mena dara yawɨbwa'manɨgo. Pwai kumɨnyɨneba yunebanna wɨvadaihasamaarya'nei mena balɨna yakevɨdaa'nyɨ yɨ dazavɨ kumɨ yuyara mena bainɨkerabɨsare. 
2CO.5.15	Gotɨyai “A'mwe gaala mwaaihata sara yune kumɨ saraavɨna yawɨ'dɨvɨ' mamwaaibɨna! Aawa. Yune sahwai kumɨnyɨne'na mena balakerɨ ayɨna yɨdɨkaavei yune sahwarɨna yawɨ'dɨvɨ' gamɨnyɨ yadɨvɨsa'na mwaaibɨka!” kada' yuyaraavɨne'na mena balɨna yakelyɨ.
2CO.5.16	Sarevɨ sagaa'daasɨ nemɨ kɨlaakebulyɨya sɨmunya savɨre saburɨna a'mwe aane pwarɨ kwarɨ mamaryawɨbwarivanɨgo. Nebulyasɨ. Sɨnnawɨ nemɨ sɨmunya savɨre saburɨna Kɨraazɨtɨyarɨ sara maryawɨbwaroina dɨngaka? Kɨrɨ' dahaa' sahwarɨ nemɨ sasara kuna mamarayawɨbwarivanɨgo. Aawa. Gamɨre nawɨ'nyabwina nayaa yawɨrangamanɨgo. 
2CO.5.17	Sarevɨ yɨ nabaai a'mwe kwai Kɨraazɨtɨyarɨ wɨlamwaalajai yɨ Gotɨyai a'mwe sahwarɨ yuna mudɨka tewaanyarɨ mena wɨmwaaihadelyɨ. Gamɨnyɨna sɨnnawɨnya ayabwi yuya yɨwɨya yadengɨ. Yɨthaanyi! Gamɨnyɨna yuya mudɨkebwi mena yɨma'naabadengɨ. 
2CO.5.18	Yuya dazangɨ aaya kaavɨlyai Gotɨyalyɨ. Yɨ sahwai Kɨraazɨtɨyarɨna kɨgaa' yɨkamaangeina mwaaloinajɨ gamɨjɨ avaaizɨmunya'na neye'mwannamwaaihakelyɨ. Yɨ nabaai sahwarɨ gaimwagya'ne' gamɨre yɨkamaangeraavɨ sahwarɨjɨ avaaizɨmunya'na ye'mwannayɨma'nya'ne wawɨnya' mena nejaavakelyɨ. 
2CO.5.19	Nemɨre yagaalya' daresɨ. Gotɨyai a'mwe Kwaaka davakɨyara yɨkamaangeraavɨne yuya yɨwetawakya yɨkamaangerajɨ avaaizɨmunya'na ye'mwannayɨma'nakesɨ. Yɨ Kɨraazɨtɨyarɨ sahwai yuya yɨwetawakya sahwara yeta sanna sɨmunya ayahi yawɨrakai mɨ'. Yaka sai nemɨnyɨ gamɨre yagaala daza' wɨjɨwaakya'ne', yɨkamaanga sara gamɨjɨ avaaizɨmunya'na ye'mwannayɨma'nya'ne' newakakesɨ. 
2CO.5.20	Sarevɨdaa'nyɨ yɨ nemɨ Kɨraazɨtɨyare maangi' ma'daa sahwarɨneba a'mweraavɨ wɨjɨwakawadaanyaine. Yɨ dare'. Gotɨyai gamɨ sai a'mwe yuyaraavɨ nemɨre maangisɨ wɨjɨvwaramaa'manɨ'. Kɨraazɨtɨyai gamɨ sarɨne'na sahwaraavɨ dara yɨdangadaanyɨ. Akai, sarɨmɨ Gotɨyarɨna yɨkamaanga sabwi yagalya'mavapi Gotɨyalyɨ avaaizɨmunya'na yɨma'napɨjɨ je'mwannamwaalyɨla! 
2CO.5.21	Sare' darevɨnyɨ. Kɨraazɨtɨyai kayaa'nanyabwi maayai kɨrɨ' Gotɨyai yuya kayaa'nanya nemɨre sa mari'bwaraka yune sarɨna munyaba yɨlakaka yɨ sahwarɨ kayaa'a'mwe nebulya'nanyarɨ wɨmwaaihakelyɨ. Nemɨnyɨna Gotɨyai “Kɨraazɨtɨyarɨ wɨlamwaalya'nera nɨmɨre yɨda'maraangebwi kɨnɨnnakera yɨma'nɨpɨka!” daka nemɨnyɨneba sara wɨmwaaihakelyɨ.
2CO.6.1	Nemɨ Gotɨyalyɨ wawɨnya ye'mwannayadaanyaina sarɨmɨnyɨ dɨragɨnna dara yɨhɨthɨvanɨgo. Gotɨyare yanga gaimwangebwi mena daape'. Akai, gaimwanga sa' sarɨmɨ yaasɨwa' saba sana yagalya'ma'na nyɨpɨdɨka! 
2CO.6.2	Sare' darevɨnyɨ. Gotɨyai jaa'. Dara dɨnɨ'
2CO.6.2	“Nɨmɨre nawɨ'nyagaa' kadɨka gu'neinyɨ.
2CO.6.2	Yɨrɨka wɨvadaihasamaasa'nerɨkɨ gɨhaimwageinyɨ.”
2CO.6.2	Nɨmɨ yɨhɨthɨvanɨge. Yɨthaanyi! Dathahaasagaa' gamɨ nawɨ'nyaangegaakɨ. Yɨthaanyi! Dahaa' yɨrɨka wɨvadaihasamaarya'nerɨkɨ.
2CO.6.3	Yɨ a'mweraavɨre sɨvɨlyangɨ kurinojɨ sahwara walarya'ne nemɨ kayaa'nanya aane pɨrɨ' kɨrɨ' yadaanyaina mɨ'. “Nemɨ kayaa'na yaaja' a'mwera tɨnna wanganapɨjɨ nemɨ Gotɨyare yagaalya' wɨjɨwakadaanya wawɨnya dazavɨna sahwara yagaala kayaa'nanya' nadɨpɨdɨka!” dona kayaa'nanya aane pɨrɨ' kɨrɨ' yadaanyaina mɨ'. 
2CO.6.4	Aawa. Yuyangɨ Gotɨyare wɨdaayadɨvɨsara nayaa yadɨvɨtabaaibɨ' nemɨ yuyaraavɨna Gotɨyare yagaalya' wɨdadaanyavɨna tewaanyabwi wibwarɨdakwadaanyaine. Yɨ yuyangɨ dara yadaanyaine. Kwalaalyagaa' kayaa'nanyangɨ dɨragɨnna nebulya'na da'daanyɨ. Yɨ taanga neyɨma'nadaasɨ, yɨ taanginya neyɨma'nada, yɨ kayaaka yɨnɨgɨrasaina mwaidaanyɨ. 
2CO.6.5	A'mwera nemɨnyɨ malyajɨ neradɨvɨ' kalavuza neyɨrakadɨvɨsaine. Yɨkamaangera nega'mɨjamakwodɨvɨ' jaka kayaa'nanya nedadɨvɨsaine. Nemɨ yagɨyagɨ wawɨnyavɨ nebulya'na marulawakɨdaanyaine. Sawɨta kwalaalyangɨ se mwaryadaanyaine. Nemɨ mɨjɨ'na mwaidaanyaine. Sarevɨdaa'nyɨ pwara dara yawɨranganya'nanyɨ “Taanginya wiadaa'nyɨ kɨrɨ' Gotɨyare wawɨnya' kuna yadɨvɨta sahwara Gotɨyare wɨdaayadɨvɨta nebulya'nanyarera.” 
2CO.6.6	Nemɨ tewaanya yɨda'nanyabwina yadaanyaine. Yadaanyagaa' yawɨta nawɨ'nyabwi lɨmwaga'daa mayagaala yarai dadaanyaina mɨ'. Nemɨ a'mweraavɨ tewaanya nawɨ'nya pada'galayadaanyaine. Nemɨ Kurya Tewaanyare yange kɨnɨnnakeine. A'mwe Kɨraazɨtɨyareraavɨna tewaanya nevu'nya sabwi yune maangi'nanya'na mɨ'. 
2CO.6.7	Nemɨ yagaala nebulya'nanya' wɨjɨwakadaanyaine. Nemɨ Gotɨyare dɨragɨnyavɨ gamɨre wawɨnya' yadaanyaine. Sareinaavɨna pwara nayaa dara yawɨpɨne'na “O, sahwara Gotɨyare wɨdaayadɨvɨta tewaanyara daaka!” yɨ nemɨ sara yadaanyaine. Nabaai tewaanya yɨda'maraangebwi lɨmwaga'daa, aangasɨrɨ kwaari'masɨramɨnya' wa'da kwanaamirɨ saabya' wa'devaaibɨ' kayaa'nanyabulyɨ nemɨ mala tannadaanyaine. 
2CO.6.8	Nemɨnyɨne wawɨnya'na a'mwe pwara nemɨnne yaya munyaba makidɨvɨsaine. Yɨ pwara nemɨnne yaya kwaakewɨ marulawakadɨvɨsaine. Nemɨnyɨna pwara yagaala kayaa'nanyajɨ bulayagaalyajɨ dadɨvɨsaine. Yɨ pwara a'mwe pwaraavɨ nemɨnyɨna wɨdadɨvɨsaine “Sahwara wawɨnya' tewaanya yadɨvɨsarera.” Apozelɨyaina Gotɨyare wawɨnya' kuna nayaa yadaanyaine. Yɨ a'mwe pwara nemɨnyɨna yagaala ge dɨpɨja' nayaa yadaanyaine. Pwara nemɨnyɨna dara yawɨ'dɨvɨsaine “A'mwe sara kwaasɨ yagaala dadɨvɨsare.” Kɨrɨ' aawa. Nemɨ yagaalya' nebulya'na dadaanyaine. 
2CO.6.9	Pwara neyawɨrangadɨvɨtaina mɨ'. Kɨrɨ' a'mwe kwalaalyara neyawɨranganamaa'dɨvɨsaine. Nemɨ baidaa kɨrɨ', yɨthaanyi, nemɨ gaala kuna mwaaiho. Gotɨyai nemɨnyɨ yavada'gala ya'nei tamamwaaihaderabɨsaine. Kɨrɨ' sahwai yuna maneramakyadeine. 
2CO.6.10	Nemɨnyɨ kale neyɨvanɨ'. Kɨrɨ' yuyagaa' nemɨ yɨlaaya yadaanyaine. A'mwe gɨlyɨvɨta maayainabɨ' mwaidaanyaine. Kɨrɨ' nawɨ'nya kɨnɨnnakeina nebulya'nanya a'mwe kwalaalyaraavɨna wɨjavadaanyaine. Nemɨ gɨlyɨvɨta aane pɨmɨlɨ' kɨmɨlɨ' kɨnɨnnakeina mɨ'. Kɨrɨ' yuya nawɨ'nya gazaza lɨmwagakoine. Yɨ yuya sanna yadaa dara wibwarɨdaakwɨvanɨgo. Sahwaina Gotɨyare wɨdayadaanya nebulya'nanyaine.
2CO.6.11	Sarɨmɨ Koridɨ mwaalyaihi, nemɨ sarɨmɨnyɨ yagaalya' ku'maayaba jalɨkurakya'neina maanga naangeva'na tavadɨwo. Nemɨ sarɨmɨnyɨ maarya'neba nemɨre kale naanga yɨma'nɨwa'. 
2CO.6.12	Nemɨre sɨmunya' sarɨmɨnyɨna tihɨrakamaremwaala miwo. Aawa. Nemɨnyɨ sarɨmɨnyɨna tewaanya nevu'nɨvanɨ'. Kɨrɨ' sarɨmɨ saihi sarɨnnya sɨmunya' tihɨrakamaremwaaiha'. Yɨ nemɨjɨ avaaizɨmunya nebulya'na mamwaalyɨga'. 
2CO.6.13	Ganɨmaangei gannya kaimɨraayangɨ wɨdadevaaibɨ' dahaa' yɨhɨthɨvanɨge. Nemɨre dazabwina ayɨna tɨvɨkɨrya'ne' nemɨnyɨ maarya'neba sarɨmɨ kwaihɨlyɨ sarɨmɨre kale naanga yɨma'nana!
2CO.6.14	Mu'nyadɨvɨsara sahwara yɨ pwarabɨsare. Sarɨmɨ kumɨrebwina mye'mwannayamaripɨna! Yadɨvɨ' kunnya sahwaraavɨre saburɨ gaimwanga mipɨna! Sare' darevɨnyɨ. Yɨda'maraanga sabulyɨ kɨwɨnyavɨ galazekɨvala sabulyɨ sawaai gatha'dara ye'mwannayɨkadewaalaka! Baakesɨ jɨhɨnyasɨ gatha'dara ye'mwannayɨrakurikadewaalaka! 
2CO.6.15	Nabaai Kɨraazɨtɨyai Kamaalyalyɨ avaaizɨmunya'na ye'mwannadathei dɨngaka! A'mwe Kɨraazɨtɨyarɨ dɨragɨnna lɨmwadelyɨ Kɨraazɨtɨyarɨ malɨmwagyadelyɨ saraai sɨmunya gave pɨrɨ'na lɨmwagikaderaai daa! 
2CO.6.16	Gotɨyare anga tewaanyasɨ kwaasɨgotɨyarajɨ marirakurakɨpɨ'de' daaka! Sare' darevɨnyɨ. Nemɨ Kɨraazɨtɨyareina Gotɨyai gaala kɨnɨnnakere anga tewaanyasɨra. Gotɨyai jaakabaaibɨsasɨ. Yɨ dara dɨnɨ'
2CO.6.16	“Nɨmɨ sahwaraavɨ wɨlamwaalɨdeinyɨ.
2CO.6.16	Sahwaraayaba kaanya yamarideinyɨ.
2CO.6.16	Kumɨre Gotɨyainyɨ mwaalɨdeinyɨ
2CO.6.16	Nɨmɨnyɨne a'mwera mwaaibɨ'dere.”
2CO.6.17	Sarevɨ Naangei ayahi pɨrɨsɨ jaa'
2CO.6.17	“Pwaraavɨ tɨnnyaba nayaa jahalya'mayɨla!
2CO.6.17	Sahwaraavɨ menyawɨ sarɨmɨ dɨmwaalyɨla!
2CO.6.17	Gɨrɨkita'nanya aane pɨrɨ' kɨrɨ' malɨmwabɨna!
2CO.6.17	Nɨmɨ sainyɨ sarɨmɨnyɨ yɨhɨmaarɨdeinyɨ.”
2CO.6.18	“ ‘Nɨmɨ sarɨmɨnyɨ Sɨrɨnɨmaangeinyɨ mwaalɨdeinyɨ.
2CO.6.18	Sarɨmɨ nyɨgwaalaangeihɨlyɨ nyɨraavaangengihɨlyɨ dɨmwaalyideihɨlyɨ!’
2CO.6.18	Naangei dɨragɨnya yuya kɨnɨnnakei sasara dadelyɨ.”
2CO.7.1	Sarɨmɨnyɨna tewaanya nyɨvu'nadeihi, yuya daza, Gotɨyare yune naanga nebulya'na wɨja daza mena kɨnɨnnakeine. Sarevɨdaa'nyɨ yɨ nemɨ yuya gɨrɨkita'nanya kɨlaakejɨkɨyajɨ kuryarɨyajɨ duimwagasɨ'naana! Sara yawaajɨ tewaanya yɨda'maraangeina mwalaana! Sare' nemɨ Gotɨyare dɨragɨnyavɨna lɨka yadaa nawɨ'nya gɨrɨ'maayabwi yuyagaa' yunebanna neyɨma'nade'nanyɨ.
2CO.7.2	Sarɨmɨre sɨmunyai nemɨnyɨneba dɨnebasamarɨmwaaihila! Nemɨ sarɨmɨjɨya a'mwe aane pwarɨ kwarɨ yɨwetawakya pɨrɨ' myadaanyaine. Nemɨ aane pwai kwarɨ kayaaka migalakyadaanyaine. Nemɨ aane pwai kwarɨ kwaasɨ wɨdadaa gamɨre gɨlyɨvɨsa mamwagi'nyadaanyaine. 
2CO.7.3	Nɨmɨ sarɨmɨnyɨ yaasɨwa' yagaala yɨhɨzɨdaya'ne' majɨvanɨge. Sare' darevɨnyɨ. Nɨmɨ mena dara dɨwa. Nemɨre sɨmunyavɨ sarɨmɨ wɨlamwaaiha'. Sarevɨ yɨhɨgaimwagya'neina sarɨmɨ kabalapi nemɨ sarɨmɨjɨ ye'mwannabaina yaade' tewaanyasɨ. Yɨ nabaai sarɨmɨ gaala kuna kamwaalapi nemɨ sarɨmɨjɨ gaala ye'mwannamwaaina yaade' tewaanyasɨ. 
2CO.7.4	Nɨmɨ sarɨmɨnyɨna yɨlaaya yadɨ dɨragɨnna yawɨ'dɨ ku'maayaba yɨhɨzalɨkurakyɨvanɨge. Nɨmɨ sarɨmɨnyɨna wɨ'nena sarɨmɨnyɨne yaya' munyaba makimanɨge. Yuya taanginya neyɨma'nade sangɨ sarɨmɨ yɨwa'daasa'na nɨmɨre kuryarɨ yunebanna nyɨvaimwamanɨ'. Nabaai yɨlaaya naange' nɨmɨnyɨ yuneba yeku'nawɨresɨ'manɨ'.
2CO.7.5	Taanginya sare' darevɨnyɨ. Sɨnnawɨ Pɨrovijɨ Maazathonɨyana bi'ma'mwa'dohaa' dazɨmagɨ kimagɨjɨ nemɨre kɨlaakejɨkɨ kwaamu'na mamwaalyɨwa'do. Aawa. Taanginya dala pɨnɨnna pɨnɨnnanya neyɨma'nɨwa'dɨkengɨ. Yɨ mwasɨmagɨ nemɨnyɨ maiyagaalyajɨ maangejɨ warɨna. Yɨ kusɨmagɨ nemɨ lɨka yɨna. 
2CO.7.6	Sare' kɨrɨ' taanginya kɨnɨnnakeraavɨ yɨvaimwadei Gotɨyai nemɨnyɨ neyɨvaimwamwa'. Yɨ sai Taaitazarɨ maryasaabakei nemɨnyabanna bi'ma'mwakevɨ sai nemɨre sɨmunyavɨ neyɨvaimwamwa'. 
2CO.7.7	Taaitazai nemɨnyabanna bi'ma'mwake'na yune dazahɨrɨvɨna Gotɨyai neyɨvaimwamwake' mi yɨwa'. Aawa. Sarɨmɨ Taaitazare sɨmunyavɨ yɨvaimwanna kiwa'daa' sahwai yagaala datha' makabɨwakevɨ Gotɨyai nemɨ kwainaavɨre sɨmunyavɨ neyɨvaimwamwa'. Taaitazai dara nedɨwa'. Sarɨmɨ nɨmɨnyɨ tɨnna wanganya'na tewaanya yɨhɨvu'nada yɨ sarɨmɨre sɨmunya' kɨnna dɨvanɨ'. Sara yadɨvɨ' nɨmɨjɨ avaaizɨmunya'na ye'mwannamwaalya'na sarɨmɨ sɨmunya kwalaalya yawɨ'manɨga'. Sarevɨdaa'nyɨ nɨmɨ yɨlaaya naanga naanga yɨvanɨge. 
2CO.7.8	Sare' dare'nanyɨ. Nɨmɨre pɨkarɨyɨkwiavɨ yagaala dɨragɨnya' sarɨmɨre kale yɨhigaimwa'dɨka kɨrɨ' yɨ nɨmɨ yagaala dazavɨna nɨmɨre sɨmunya' taanga manyɨvanɨ'. Nebulyasɨ. Kɨgaa' sagaa' sɨmunya' taanga nyakeinyɨ. Kɨrɨ' dahaa' aawa. Nɨmɨ dara yawɨrangamanɨge. Paazɨya daza' sarɨmɨnyɨ sɨmunya' kale yɨhigaimwa'dɨkesɨ. Kɨrɨ' nabaai sa' maalɨkegaa'nesɨ. 
2CO.7.9	Dahaa' nɨmɨ yɨlaaya yɨvanɨge. Sarɨmɨre sɨmunyavɨ kale yɨhigaimwa'de'na yɨlaaya mivanɨge. Aawa. Sɨmunya' kale yɨhigaimwa'de' sarɨmɨre sɨmunyavɨ mudɨkebwi yawɨramaa'mwa'daasa'nanyɨ. Sare' darevɨnyɨ. Sarɨmɨnyɨ sɨmunyavɨ kale daza' Gotɨyai marayɨhima'nɨwa'daavadɨkesɨ. “Nemɨre paazɨyavɨya yagaalya' Koridɨ mwaalyaraavɨ kayaaka aane pɨmɨlɨ' kɨmɨlɨ' nyɨgalakadɨka!” kado Gotɨyai sara yɨwa'dɨkesɨ. 
2CO.7.10	Sare' darevɨnyɨ. Kale daza' Gotɨyai marima'naabade daza' yɨ nemɨ a'mweinaavɨ sɨmunya mudɨkebwi neyadesɨ. Yɨ sasare dazaburɨ Gotɨyai nemɨnyɨ nevadaihasamaa'delyɨ. Sarevɨ sɨmunya mudɨkebwina nemɨre sɨmunyavɨ taanga maneyanna! Kɨrɨ' kale wiabwi yaasɨwa'nanyabwi a'mwe Kwaakevakɨyaraavɨrebwi yɨ daza' baryabwi gavebwi marima'naabadesɨ. 
2CO.7.11	Sare' darevɨnyɨ. Yɨthaanyi, Gotɨyare kale daza' yɨ dazahɨrɨsa' sarɨmɨnyɨ dala pɨnɨnna pɨnɨnnanya tewaanya nawɨ'nyabura yɨhɨmarima'nɨwa'daavadɨkesɨ. Yavada'galya'na sarɨmɨnyɨ mwolavalɨmwagata yɨhiwa'dɨkesɨ. Yɨ yagaainakeihi sarɨmɨre yagaalya yavada'gaimwa'daasange! Yɨ Gotɨyai yɨhidɨkaa'bwa'de' yɨ sarɨmɨre yɨwetawakya'na wagɨla maa'mwa'daasave! Yɨ Gotɨyare dɨragɨnyavɨna lɨka naanga yɨwa'daasave! Nemɨnyɨ tɨnna wanganya'na sarɨmɨre sɨmunya' sɨmuyɨwaala yɨwa'dɨkeve! Yɨ tewaanya'na dɨragɨnna yadɨvɨ' kayaa'nanya'na dɨragɨnna nayaa yɨwa'daasave! A'mwe dazai yɨwetawakya'na tɨvɨkɨta naange' yɨwa'daasave! Yuya sangɨ sarɨmɨre sabwi gamɨre yɨwetawakya savɨna ku'maayaba dara yɨma'nɨvanɨ' “Sarɨmɨ yɨwetawakya' maayaihɨlyɨ.”
2CO.7.12	Sarevɨ, sɨnnawɨ sarɨmɨnyɨ paazɨya' yɨdave' daza', yɨ a'mwe dazai yɨwetawakya mena yaka gave sarɨna yawɨrena yɨdave' mɨ'. Nabaai sahwai a'mwe pwarɨ kayaa'nanyabwi yɨngakakerɨna gaverɨna yawɨreinyɨ mɨ'. Aawa. Nɨmɨ sarɨmɨre sɨmunya dɨragɨnyabwi ku'maayabanna marima'naabya'na yɨdavesɨ. Yɨ Gotɨyare tɨnnyarɨ sarɨmɨ tewaanya nawɨ'nyabura neya'neihi nemɨnyɨna tewaanya yɨhɨvu'nɨvanɨke'nanyɨ. Sarɨmɨ sara yawɨramaata'ne' yɨdave'nanyɨ. 
2CO.7.13	Sarevɨ nemɨre sɨmunyavɨ tewaanya neyɨvaimwadɨvɨsaihɨlyɨ. Sare kɨrɨ' neyɨvaimwange' gave' mɨ'. Nemɨ yɨlaaya naanga yuna yɨvanɨgo. Sarɨmɨ yuyaihi tewaanna yadɨvɨ' Taaitazare kuryai kave mena yɨmwaaihɨvanɨgasa'na sahwai yɨlaaya yɨvanɨ'. Gamɨre yɨlaaya sasare dazabwi wangadaa yɨ nemɨjɨ yɨlaaya naanga yuna yɨvanɨgo. 
2CO.7.14	Sare' dare'nanyɨ. Sɨnnawɨ nɨmɨ Taaitazarɨ wɨdadɨ sarɨmɨnne yaya' munyaba makɨle daza'na, yɨwetawakya mye'na, nɨmɨre yagaala dazavɨ wagɨla mamaariwa. Aawa. Yuya yagaala nemɨ yɨhɨtho daza yɨ naanga nebulya'nanya warɨkabaaibɨ' yɨ savɨ Taaitazaryaba sarɨmɨnne yaya' munyaba makɨlo yagaala daza' yagaala naanga nebulya'nanyasɨ. 
2CO.7.15	Taaitazai sarɨmɨnyawɨnna kabi'mava' yɨ sarɨmɨ “Yɨwetawakya nyaadɨkajɨ,” lɨka yɨwaaineva sahwarɨ maaresalyɨ. Yɨ sarɨmɨ yuyaihi sahware yagaalya' mɨdɨnna yesaihɨlyɨ. Sahwai yune dazahɨbwina yawɨ'da yɨ gamɨre sɨmunyai yawɨrirɨkɨrakyai sarɨmɨnyawɨnna yuna wa'daawadelyɨ. 
2CO.7.16	Dahaa' nɨmɨ nebulya' dɨragɨnna dara lɨmwamwa. Sarɨmɨ saihi yuya yɨdata sabura nayaa nebulya'na jideihɨlyɨ. Yɨ sasare saburɨ nɨmɨ yɨlaaya yɨvanɨge.
2CO.8.1	Nya'mweihi, dahaa' nemɨ dara yɨhɨzɨwɨryaana! Pɨrovijɨ Maazathonɨya Kɨraazɨtɨyare kusɨlaanyangɨyaraavɨ Gotɨyai yanga wɨgaimwadaa'nyɨ sahwara nawɨ'nyɨna yɨwaasare. 
2CO.8.2	Kɨraazɨtɨyarɨna sahwaraavɨ taanga naange' kima'na' yɨ sahwaraavɨre sɨmunyavɨ taanginya sabwi yaamɨjɨ yɨjɨwaala yakebulyɨ. Yɨjɨwaala dazaburɨ sahwara kayaa'na nebulya'na mwaalesare. Kɨrɨ' sahwara yune yɨlaaya naanga nebulya'nanya' kɨnɨnnakere. Nabaai sahwara yune kewewɨnɨ gɨlyɨvɨta maayare. Yɨ sarevɨ dazahwara pɨwɨnya kwɨya'mweraavɨ gaimwagya'ne sɨmunya dɨragɨnna nayaa yawɨramaa'dɨvɨsare. 
2CO.8.3	Sare' dare'nanyɨ. Nɨmɨ nayaa wangadɨ jalɨkurakɨvanɨge. Kumɨre nɨgwia maalɨkengɨ nɨgwia yanga wɨjaaya'ne kɨnɨnnakera yune sara wɨjaavadɨvɨsare. Yo, sahɨburɨ wavɨla'dɨvɨ' nɨgwia pɨnɨjɨ wɨjaavadɨvɨsare. Kunnya sɨmunyaburɨ mɨdɨdɨvɨ' nɨgwia daza wakadɨvɨsangɨ. 
2CO.8.4	Yɨ sahwara nemɨnyɨ dɨragɨnna nedadɨvɨ' yɨdaanganna “Wawɨnya Gotɨyare tewaanyara Juthɨya mwaalyaraavɨne yanga gaimwange' nemɨ wɨjaaya'neinaavɨ dɨnejɨla! ‘Naanga sabwi mi nyaadɨka!’ dona yɨhɨthɨvanɨgo. Kave mwaaihasa' aawa! Kusɨlaanyangɨya pwarajɨ sara yɨrakurayaana!” 
2CO.8.5	Sɨnnawɨ nemɨ dara lɨmwagaro. Sahwara nɨgwia pɨnɨ pwaraavɨna wɨjaavɨpɨ'derera. Sare kɨrɨ' yune sasare yɨpɨne'na mɨ'. Aawa. Aayagaa' Naangerɨna kumɨnyɨdaasɨ wɨjaavɨneva Gotɨyare sɨmunyavɨ mɨdɨdɨvɨ' yɨ sara ya'nera nemɨ kwainaavɨnajɨ kumɨnyɨ wɨjaavɨnɨwaa'. 
2CO.8.6	Maazathonɨya mwaalyaraavɨne sare' nemɨ Taaitazarɨ yaamɨjɨ wɨdɨwo. “Yɨ sɨnnawɨ sagaa' sahwai pwaraavɨ nɨgwianna wawɨnya wɨgaimwanga daza' Koridɨ mwaalyara ya'neraavɨ gaai wɨdakabaaibɨ' wɨdɨhaa'bwarana! Sarevɨ sahwaraayaba yanga gaimwanga nawɨ'nya sa' nayaa yɨ'mwannana!” yawɨrona sara yaamɨjɨ wɨdɨwo. 
2CO.8.7	Yuyaburaavɨ sarɨmɨ yunebanna tewaanna yadɨvɨsaihɨlyɨ. Yɨ Kɨraazɨtɨyarɨ dɨragɨnna yunebanna lɨmwadɨvɨ', yɨ Kɨraazɨtɨyarɨne yagaala yuna dɨragɨnna wɨjɨwaakadɨvɨ' yɨ yune sɨmunya nawɨ'nya kɨnɨnnakeihɨlyɨ. Yɨ sarevɨ sarɨmɨ Gotɨyare wawɨnya ya sabwina yunebanna nebulya'na dɨkaa'dɨvɨ' yɨ nemɨnyɨna yunebanna nebulya'na yɨhɨvu'nadeihɨlyɨ. Yɨ sasare saihi yunebanna tewaanna yadɨvɨtabaaibɨ' dahaa' “Yanga gaimwanga nawɨ'nya dazabwi yɨ, yunebanna wɨjaayabwi yaana!” dapɨjɨ sara jɨla!
2CO.8.8	Savɨna nɨmɨ kɨwɨnya dakya'ne' mihɨzɨvanɨge. Aawa. Maazathonɨya mwaalyara a'mwe pwaraavɨna nebulya'na dɨkaa'dɨvɨ' tewaanya yadɨvɨsanna jalɨkurakena sarɨmɨre kale saburɨ yaamɨjɨ yɨhivanɨge. Sa' nemɨ yawɨraade'na sarɨmɨre kale sabwi sa' naanga nebulya'nanya' sahwaraavɨre'bɨsasɨra. 
2CO.8.9	Sare' darevɨnyɨ. Sarɨmɨ mena dara yawɨ'manɨga'. Nemɨre Naangei Jizaazai Kɨraazɨtɨyare yanga gaimwanga nawɨ'nyaange'na yake'nanyɨ. Yɨ sahwai nawɨ'nya naangengɨ aaya kaavɨlyalyɨ. Kɨrɨ' sarɨmɨnyɨ gaimwanga yɨhya'nei gɨlyɨvɨta maayai yɨma'nakelyɨ. Yɨ sarɨmɨnyɨna “Waryaanya sabwi lɨmwadɨnyavɨ nawɨ'nya naange kɨnɨnnakera yɨma'nɨpɨka!” daka sarei yɨma'nakelyɨra. Sara mena yawɨ'manɨga'. 
2CO.8.10	Yɨ yɨhɨthɨvanɨge' kɨwɨnya'na mɨ'. Dahaa' daza' nɨmɨre sɨmunya' yɨhɨzɨwaakɨvanɨge. Sare' darevɨnyɨ. Yɨ dare' sarɨmɨnyɨne tewaanyasɨra. Kwarame menanyarɨkɨ sarɨmɨ wawɨnya daza' mena dɨhaa'bwareta gave'na mɨ'. Aawa. Sareihi sɨnnawɨ sarɨmɨre sɨmunyavɨ wawɨnya ya'na tewaanya kuna yɨhɨvu'nakeihɨlyɨ. 
2CO.8.11	Yɨ nabaai dahaa' wawɨnya daza' ya'ne' sarɨmɨ nayaa yɨ'mwannyɨna jideihɨlyɨ. Kɨgaa' daza'na sɨmunyavɨ yɨme'nya'bɨ' dɨhaa'bwaretabaaibɨ' sarɨnnya gɨlyɨvɨsangɨna yɨnɨgevanna wi'nanya'na sarɨmɨ yunebanna yɨme'nya'bɨ' jɨwagyɨla! 
2CO.8.12	Sare' darevɨnyɨ. A'mwei nɨgwia wɨjaaya'na tewaanna wɨvu'najai yɨ Gotɨyai dazare sabwina tewaanya wima'nadelyɨ. Gotɨyai yuya a'mwe dazarɨ wɨwarajanna kunya yawɨ'da yɨ sahware wɨjaavade sanna maryawɨbwa'delyɨ. Sahwarɨ nɨgwia naanga muwarikenna marayawɨbwa'dei mɨ'. 
2CO.8.13	Sare' darevɨnyɨ. “Sarɨmɨnyɨ taanginya yɨhyana! Pwaraavɨ wɨvwa'bwarakana!” dena yɨhɨthɨvanɨge' mɨ'. Aawa. Sarɨmɨnyɨjɨ pwaraavɨjɨ avaaina yɨma'nya'ne'nanyɨ. 
2CO.8.14	Yɨ dathahaasagaa' sarɨmɨre gɨlyɨvɨta kwalaalya yɨ a'mwe gɨlyɨvɨsanna yɨnahune yɨma'nadɨvɨsaraavɨ yunebanna wiadengɨ. “Yɨ sarevɨdaa'nyɨ dɨvi sarɨmɨ gɨlyɨvɨsanna kune yɨma'nɨpɨja' yɨ sahwaraavɨ kwalaalya naanga wɨwaradera sarɨmɨnyɨ gɨlyɨvɨsa yunebanna yɨhipɨka!” dena yɨhɨthɨvanɨge. Yɨ sasare dazabwina sarɨmɨnyɨjɨ sahwaraavɨjɨ avaaina yɨma'nade'nanyɨ. 
2CO.8.15	Sara yapɨjɨ yɨ dare' Gotɨyare bukuyavɨ dɨnɨkabaaibɨsasɨ. A'mwei wapaaya manaaya kwalaalya maaraka sai kwalaalya naange kɨnɨnnakai mɨ'. Nabaai a'mwei maalɨ'na maaraka sai wɨgainadei mɨ'. Yɨ sasarebaaibɨ' naange kɨnɨnnakeihi mwaaibɨzaihi wɨgainaderaavɨna yanga duzaayɨla!
2CO.8.16	Nɨmɨ Gotɨyarɨ suya wɨdɨvanɨge. Sahwai Taaitazare sɨmunyavɨ yɨdɨkaa'manɨkelyɨ. Sara yadaa'nyɨ Taaitazai nemɨbɨ' avaaina yawɨ'manɨ'. Yɨ sai kwalyɨ sarɨmɨnyɨne'na tewaanya wɨvu'nɨvanɨ'. 
2CO.8.17	Sare' dare'nanyɨ. Sai nemɨre yɨvaimwange' maa'mwa'. Nabaai sai kwalyɨ wawɨnya savɨna tewaanya yagɨnna wɨvu'nɨvanɨ'. Sarevɨdaa'nyɨ yune gannya saburɨnanya' sarɨmɨnyawɨnna wɨwaka. 
2CO.8.18	Yɨ nemɨ neya'mwe pwai maryaasɨwoyai salyɨ ye'mwannɨguwaai. Yuya kusɨlaanya sangɨ neya'mwe dazai yagaala tewaanya' wɨjɨwaakyarɨne yaya' munyaba makimanɨgasalyɨ. 
2CO.8.19	Nabaai yune sasare'nanya' mɨ'. Aawa. Kusɨlaanyangɨne a'mwera wɨdahɨlakɨwa'daata sai dɨvi nemɨjɨ ye'mwannayamarya'nelyɨ yanga gaimwanga daza' Jeruzaalemɨne Kɨraazɨtɨyaraavɨna makwawaade'nanyɨ. Yɨ nemɨ wawɨnya wɨdayadaanya daza' yɨ Naangerɨne byaanna dɨragɨnya' a'mweraavɨ yɨbwarɨdaakwia'nesɨ. Nabaai nemɨre sɨmunya' gɨlyɨvɨ'maayaraavɨ wɨgaimwagya'ne daza' ya'na neyɨwɨrivanɨke' yɨbwarɨdaakwia'nesɨ. 
2CO.8.20	Nemɨ yanga naanga maremwaala'na yɨvanɨgo savɨne yɨwetawakya'na nyɨma'nadɨka! Sare' a'mwe aane pwai kwai yagaala kayaa'nanya' nadathɨka! Sarevɨdaa'nyɨ yɨ nemɨ neya'mwe dazai ye'mwannɨgwikade'na maryaasɨwo. 
2CO.8.21	Sare' darevɨnyɨ. Tewaanya nawɨ'nya yade sabwina nemɨ yawɨrona yune Naangere tɨnna sarɨnanna mɨ'. Aawa. A'mwe kwaraavɨre tɨnna kwarɨjɨ nayaa yɨvanɨgo. 
2CO.8.22	Nabaai nemɨ neya'mwe pwai maryaasɨwoyai sarei saraalyɨ ye'mwannɨguwa'. Kwalaalya saamɨnyagaa' nemɨ sarɨ wawɨnya dala pɨnɨnna pɨnɨnnanyangɨ yɨdakwasangadaanyalyɨ. Yɨ nemɨ sarɨ tɨnna wangadaawojɨ Naangere wawɨnya ya'na dɨragɨnna yadelyɨ. Dahaa' sai “Sarɨmɨ Koridɨ mwaalyaihi yune nawɨ'nyaangebwina jide'na,” dɨragɨnna lɨmwaga'manɨkei wawɨnya daza' ya'na dɨkaa'da dɨragɨnya yagɨnna yɨvanɨkelyɨ. 
2CO.8.23	Taaitazarɨna sarɨmɨ dara jawɨranganyidelyɨ. Sai nɨmɨjɨ ye'mwannayadasalyɨ. Sarɨmɨnyɨne'na nɨmɨjɨ avaaiwawɨnyalyɨ. Yɨ neya'mwe pwaraai saraarɨna sarɨmɨ dara jawɨranganyide. Kɨraazɨtɨyare kusɨlaanyangɨne yawɨsanna yadisaraalyɨ. Yɨ saraai kɨrɨnnya wawɨnya savɨna pwara Kɨraazɨtɨyarɨne yaya' byaannake' munyaba makidɨvɨsaraalyɨ. 
2CO.8.24	Sarevɨdaa'nyɨ sarɨmɨre kale' saraavɨ nayaa jɨvwarɨdaakwila! Nabaai sarɨmɨ nawɨ'nya ya'ne' sarɨmɨnyɨne yaya' munyaba makimwo sa' nebulya'nanya' jɨvwarɨdaakwila! Yɨ sahwarajɨ kusɨlaanya anga geva gevanya a'mwerajɨ naanga nebulya'na yɨhyawɨrangabɨ'de'na sara jɨla!
2CO.9.1	Sare' da'darevɨnyɨ. Yanga wɨjaaya' Gotɨyare tewaanyaraavɨ wɨdaaya'ne'na sarɨmɨ mena yawɨ'manɨga'. Savɨna yɨ nɨmɨ yagaala saamɨnya' mida'muna! Sarevɨna manyɨgainyadesɨra. 
2CO.9.2	Sare' darevɨnyɨ. Nɨmɨ sarɨmɨre sɨmunya' yɨhɨthɨkaa'manɨke' tɨvi'na yawɨ'manɨge. Yɨ Maazathonɨya mwaalyara Kɨraazɨtɨyareraavɨ sarɨmɨnne yaya' munyaba makidɨnyainyɨ. Yɨ dara wɨdɨvanɨge. Kwarame sɨnnawɨnyavɨ Pɨrovijɨ Gɨriza mwaalyara daza' aaya mudɨ'na yamaasa'na mena yovɨravalɨmwagata yesare. Yɨ sahwara sarɨmɨnyɨna kadɨka wɨ'neva wawɨnya dazahɨrɨ' ya'na dɨragɨnya yadaapi yɨ daza' sahwara kwalaalya kwaraavɨ yɨdɨkaavakesɨ. 
2CO.9.3	Sare kɨrɨ' yanga wɨjaaya'ne wawɨnya savɨna sarɨmɨnyɨna yaya' munyaba makɨlya'na sa' yaasɨwa'nanya' nyɨma'nadɨka! Sare'na sarɨmɨnyawɨnna nya'mweraavɨ maryasɨwaabe. Yɨ sɨnnawɨ nɨmɨ wɨdevaaibɨ' yɨ sarɨmɨ nayaa sara yovɨravalɨmwagata jemwaalyide'na maryasɨwaabe. 
2CO.9.4	Sarɨmɨnyawɨnna Maazathonɨya mwaalyara nɨmɨjɨ nye'mwannɨgupɨjara sarɨmɨ nayaa yemwaala myadapi tɨnna yɨhwangabɨza'na yɨ nemɨ wagɨla namaraadɨka! Yɨ nabaai sarɨmɨ kwaihɨlyɨ wagɨla yɨhye'mwannamaraadeihi dɨngaka! Nemɨ sarɨmɨnyɨna dɨragɨnna nebulya'na yawɨrakadaa sarɨmɨnyɨna dɨragɨnna sara wɨdo. 
2CO.9.5	Sarevɨdaa'nyɨ nɨmɨ dara yawɨ'mwa. Nya'mwe saraavɨ nɨmɨ nayaa dɨragɨnna wɨdɨma! Kumɨ sɨnnawɨ nɨmɨnyɨ waanapɨjɨ sarɨmɨnyawɨnna bi'mapɨ'de'nanyɨ. Yɨ sarɨmɨ tewaanya naanga yanga wia'neihi mena dahesa' nayaa tɨvi'na yovɨrawakapɨjɨ ba'mujɨyagaa' nɨgwɨmaaya saraavɨna maryasaabya'ne' mena waradesɨ. Yɨ yanga daza' tewaanya naanga yanga wia'bɨ' yɨ yemwaala yadesɨ. Nemɨ yɨhɨmwagi'nadaanya' nɨgwiabɨta' mɨ'.
2CO.9.6	Yɨ pwaraavɨna yanga wɨjaayabwi daresɨ. A'mwei tɨka munne maalɨ'na burɨdei, nabaai sai yune tɨka munne maalɨkenna maaradelyɨ. Yɨ a'mwe tewaanya naanga yange'na burɨdei, nabaai sai kwalaalya naanga yange'na maaradelyɨ. 
2CO.9.7	Sabaaibɨ' sarɨmɨnyɨdaa'nya gazaizai gannya sɨmunyavɨ mena yawɨrakojɨ yɨ yune sahɨburɨna mɨdɨnojɨ sara wɨjaavana! Yɨ sai yanga wɨjaaya'na sɨmunya' taanga nuyadɨka! Sahwai dara yawɨ'da “A'mwera dɨragɨnna nyɨvanɨgasa'na yɨ sasare sahɨburɨ wɨjaavanɨgeinyɨ,” nujaavadɨka! Sare' darevɨnyɨ. Nɨgwɨyange'na a'mwei yɨlaaya yaderɨna yɨ Gotɨyarɨ tewaanya wɨvu'nɨvanɨke'nanyɨ. 
2CO.9.8	Yɨ Gotɨyai sahwai sarɨmɨnyɨne'na yɨnɨga wi'na yannelyɨ. Yɨ sarɨmɨnyɨna yanga gaimwanga yuya wɨjaavada yɨ sarɨmɨ nebulya' yunebanna yɨhyadeihɨlyɨ. Sahwai “Yuyagaa' yuyangɨ gɨlyɨvɨta yuyanna kɨnɨnnakeihi myɨhɨgainyadeihi yɨnɨga nebulya' wi'nanyaihi yuna mwaalɨna jɨla! Yɨ wawɨnya tewaanya yuya sa ya'neihi dɨmwaalyɨla!” dada yunebanna yɨhyadeihɨlyɨ. 
2CO.9.9	Gotɨyare bukuyavɨ yangeraavɨna dara dɨnɨkabaaibɨsasɨ.
2CO.9.9	A'mwera wia burɨja'ne pɨraihɨrayɨwɨnasɨ'namaryadɨvɨtabaaibɨ'
2CO.9.9	A'mwei gɨlyɨvɨ'maayaraavɨna naanga yanga wɨjaavakelyɨ.
2CO.9.9	Yuyagaa' yuyagaa' sahware yɨda'maraangebwi waragothelyɨ.
2CO.9.10	Gotɨyai wia burɨja'ne a'mweraavɨna yanga wɨjaavadei yɨ sahwai wapaaya dala pɨnɨnna pɨnɨnna nya'ne yɨhɨzavadaawori sareihi yuyaihi tɨka nayaa dɨnyideihɨlyɨ. Yɨ Gotɨyai gɨlyɨvɨsangɨ (wiangɨ) sarɨmɨ yɨnɨga wi'nanya pwaraavɨna wɨjaaya'neihɨrɨna yɨhɨzaavadelyɨ. Yɨ a'mwera tɨka wapaaya wia burɨdɨvɨsa yɨ sare naanga yɨma'nadevaaibɨ' sarɨmɨre gɨlyɨvɨsa naanga (sɨla naanga, wapaaya naanga) yɨma'nadaa'nyɨ yanga nawɨ'nyabwi yɨda'maraangebwi naanna kuna jideihɨlyɨ. 
2CO.9.11	Yɨ gazazangɨ sarɨmɨ gɨlyɨvɨta kwalaalya yunebanna yɨhwakadeihɨlyɨ. Gɨlyɨvɨta kwalaalyangɨdaa'nya pwaraavɨ yanga yɨnɨga wi'na wɨjaaya'ne yɨhwakadeihɨlyɨ. Yɨ nemɨre wawɨnya savɨ sɨhumale sarɨmɨre daza' neya'mweraavɨ gaimwagathe'na Gotɨyarɨ “Su! Su!” wɨdɨpɨ'dere. 
2CO.9.12	Sare' dare'nanyɨ. Gotɨyare a'mwe tewaanyaraavɨ gaimwanga ya'ne' jide wawɨnya', sasare saburɨ sahwaraavɨre gɨlyɨvɨsanna mudaasaderaavɨ yunebanna yɨvanɨ'. Nabaai yune sasare' mɨ'. Aawa. Sasare dazaburɨ kwalaalyara yadaapiya'na yɨlaayasɨ Gotɨyarɨ “Su! Su!” wɨjasɨ maanga yuneba wɨresɨ'nawɨdihɨta yade'nanyɨ. 
2CO.9.13	Yɨ sarɨmɨ wawɨnya yɨvanɨgata daza' sarɨmɨre yadɨvɨta sabwi ku'maayaba marima'naabathesɨ. Yɨ sarɨmɨ Kɨraazɨtɨyare yagaala tewaanya' nayaa jalɨkurakadɨvɨsaburɨ kwaakewɨ mwaaihasa'najɨ yɨ nabaai Juthɨya mwaalyaraavɨna yanga naange' nayaa wɨjavadaapi sahwarajɨ a'mwe yuya pwara kwarajɨ sarɨmɨre ye'mwannayɨvanɨgasa' wangabɨ'de'najɨ yɨ sahwara Gotɨyarɨne yaya' byaannake' munyaba makibɨ'dere. 
2CO.9.14	Nabaai sahwara yawɨpɨ'de'na “Gotɨyare yanga gaimwange' wavɨla'nɨke' yɨhwaradesɨ.” Sarevɨ yɨ nabaai sahwara sarɨmɨnyɨ wanganya'nera sarɨmɨnyɨna tewaanya wɨvu'naderera. Yɨ sara yadɨvɨ' Gotɨyarɨ “Su! Su!” wɨdadɨvɨ' yɨdaanganna kyapɨjɨ sahwai tewaanya yɨhyatheihɨlyɨ. 
2CO.9.15	Gotɨyai gannya Gawaalɨkɨ yanga nejaavakelyɨ. Yanga sa' naangaangesɨ. Nemɨ daza' yɨnɨga wi'na yunebanna yawɨ'daa daathe' mɨ'. Yɨ yanga daza'na nemɨ Gotɨyarɨ “Su! Su!” dɨragɨnna wɨdaana!
2CO.10.1	A'mwe pwara nɨmɨnyɨna kwaasɨ yagaalya' dara dadɨvɨkɨ “Sahwai nemɨjɨ neye'mwannemwaaida gamɨ sarɨne yaya' kwaakewɨ marima'nadelyɨ. Kɨrɨ' nabaai gamɨ menyaba mwaaida sahwai yagaala dɨragɨnaange nedasaabadelyɨ.” Polɨnyɨ nɨmɨ sainyɨ Kɨraazɨtɨyare kwaamu'nanyabulyɨ bwiwanna maremwaalyabulyɨ nayaa mɨdɨdɨ sareinyɨ kave dɨragɨnna yɨhɨthɨvanɨge. 
2CO.10.2	Yɨ dara yɨhidaangamanɨge. Dɨvidaa'nyɨ nɨmɨ sarɨmɨnyawɨnna kabi'mava'mujɨ yɨ a'mwe sahwara mala nayaa yɨwannɨpɨka! Akai, a'mwe sahwaraavɨ nɨmɨ yagaala dɨragɨnya' nudɨwɨka! Sahwara nemɨnyɨna dara yawɨ'dɨvɨsa'na “Kɨlaakejɨkɨya yawɨta saburɨ yamaryadɨvɨkɨra,” nayaa dɨragɨnna wɨdɨde'nanyɨ. Sara dɨragɨnna yawɨrangamanɨge' kɨrɨ' baa'nana! Sɨmunya yarai kyavada'galayawɨrapɨjɨ sara myavada'galyɨ yɨhyɨwɨneinyɨ. 
2CO.10.3	Kɨlaakejɨkɨya yawɨta saburɨ myamaryadaanyɨ. Sare' darevɨnyɨ. Kɨlaakejɨkɨ yamaryadaa kɨrɨ' kayaa'nanya neyɨma'nadaa'nyɨ kɨlaakejɨkɨya yawɨta saburɨna kayaa'nanya dathɨwadaanyaine. 
2CO.10.4	Sare' darevɨnyɨ. Yuyajɨ mala tannya'ne sa nemɨ lɨmwagako sa kɨlaakejɨkɨya yawɨta saburɨyanna mɨ'. Aawa. Sa Gotɨyare dɨragɨnya' kɨnɨnnakenna yɨkamaangeraavɨre maihurɨta dɨragɨnya yɨnɨga wi'na wo'dalasɨ'nade'na. 
2CO.10.5	Nemɨ sahwaraavɨre sɨmunya wo'daidaanyaine. Nabaai yuya sabura munya ke'beva daa'da a'mwera “Gotɨyarɨ yawɨranganaana!” dadɨvɨ' yadɨvɨsaraavɨne tusa' kaanya tihɨ'devura, sabura kɨburajɨ wo'daidaanyasɨ. Yɨ sara yadaa nemɨ a'mweinaavɨre yawɨta yuya sa Kɨraazɨtɨyarɨ mɨdɨnya'nengɨna kalavuza yɨralɨmwaga'daanyaine. 
2CO.10.6	Yɨ nemɨ mena yawɨbwa'nona sarɨmɨnyɨna yemwaala yɨgo. Sarɨmɨ nemɨre yuya yagaala sa dɨnemɨdɨnyidehaa' yɨ nabaai nemɨ yagaalya' galazekɨvaidɨvɨta a'mwe yuyaraavɨ kumɨre kayaa'nanyabwina wɨrɨvɨkɨraadeine. Sareina yawɨralɨmwagata yɨvanɨgoinera.
2CO.10.7	Sarɨmɨre tɨnnyangɨ yɨhwarɨka dazanna Apozelɨyainaavɨnenna nayaa jawɨranganyɨla! Yɨ a'mwe pwai kwai yune gamɨ sarɨna dɨragɨnna lɨmwaga'da “Nɨmɨ Kɨraazɨtɨyareinyɨ mwaaihe,” yɨ sai sɨmunya' ayahi yawɨrana! Gannya sɨmunyavɨne'na yojɨ dara yawɨrana! “Yɨ nɨmɨ Kɨraazɨtɨyareinyɨ mwaaihebaaibɨ' Polɨjɨ Apozelɨya pwarajɨ Kɨraazɨtɨyarera.” 
2CO.10.8	Sare' darevɨnyɨ. Naangei nemɨnyɨna sarɨmɨre dɨragɨnna lɨmwangebwi dɨragɨnya yɨhiwagaathe'na gannya dɨragɨnya' nejaavakeine. Sa' sarɨmɨnyɨ kayaaka yɨhigalakaade'na mɨ'. Yɨ dɨragɨnya sa'na nɨmɨ yune nemɨnne yaya sanna makɨlaaja' yɨ sa'na wagɨla maarɨdeinyɨ mɨ'. 
2CO.10.9	Kɨrɨ' nɨmɨ “Aala!” dɨwa. Sarɨmɨ nɨmɨnyɨna dara yawɨ'manɨga' “Gamɨre paazɨyangɨ nemɨnyɨ lɨka dahaneyɨrɨ'gaimanɨ'.” Sare' sarɨmɨ yawɨsa'na “Aala!” dadɨ mi'na yɨhɨthɨwa. 
2CO.10.10	Sare' dare'nanyɨ. A'mwe pwara nɨmɨnyɨna dara dadɨvɨsare “Yo, gamɨre paazɨya naanga kɨnɨnnake yɨ yagaala dɨragɨnya kɨnɨnnakengɨ. Kɨrɨ' gamɨ sai kabi'mavojɨ nemɨ gamɨre kɨlaakejɨkɨ tɨnna wangadaawori dɨragɨnya maayalyɨ. Yɨ sagaa' gamɨre yagaalya' yaasɨwa'nanyasɨ.” 
2CO.10.11	Sasarera nayaa dara yawɨpɨka! Nemɨ sarɨmɨnyɨ menya keibeva yɨbwa'nadozɨ yune yagaalya' sarɨmɨnyɨna pɨkarya yɨda'daanya' yɨ nabaai nemɨ sarɨmɨjɨ yɨhye'mwannamwalaaja' nemɨ avaainanyabwi yagaala sa' sara yɨhyadaanyasɨ.
2CO.10.12	Sare' darevɨnyɨ. Nemɨ sɨmunya kwalaalya yawɨ'manɨgo. Yɨ “A'mwe pwarabɨ' avaainanyainera!” nemɨ yɨnɨga wi'na daanneina mɨ'. Sahwara yune kumɨnne yayanna munyaba makinadɨvɨsare. Yɨ nemɨre sabulyɨ akwaraavɨre sabulyɨ yɨnɨga wi'na maryawɨbwaraanneina mɨ'. Aawa. A'mwe dazara yune kumɨre saburɨne yaamɨjɨta wakadɨvɨ' “Tewaanyainera,” maryawɨbwa'dɨvɨsare. Sahwara kumɨre yawɨsangɨna maryawɨbwa'nadɨvɨsare. Yɨ sarera sɨmunya maayare. Kwaakevakɨyara kunnya yawɨsabwina nayaa maryawɨbwa'nadɨvɨsara mɨ'. 
2CO.10.13	Sahwara sara yadɨvɨ' kɨrɨ' Apozelɨyaina nemɨnne yaya' munyaba makɨlyavɨna nemɨre yɨtaasavɨ wavɨlavaadeina mɨ'. Aawa. Yɨtaata savɨ Gotɨyai yaamɨjɨta wakada yɨtaasa' maryawɨbwaraka yanga nejaava'. Nemɨ yɨtaata yune dazahɨrɨvɨna mɨdɨdaanyaine. Nemɨ sahɨrɨvɨ kusawɨ mɨdɨnona sarɨmɨ kwaihɨryawɨnna bi'mavoine. 
2CO.10.14	Sare' darevɨnyɨ. Nemɨ sarɨmɨnyawɨnna mabi'mayɨ yaajɨ kwajɨ nemɨre yɨtaasavɨ kavari'mavaadɨkebaaibɨ' pilaanna nemɨ saina dɨragɨnna wavɨla'manɨgoina mɨ'. Aawa. Sare' darevɨnyɨ. Sɨnnawɨ sarɨmɨnyawɨnna bi'mavona sarɨmɨnyawɨnna Kɨraazɨtɨyarɨne yagaala tewaanya' yɨhɨmakabovɨna sarɨmɨ nemɨre yɨtaasavɨ mwaaiha'. 
2CO.10.15	Wawɨnya pɨnɨngɨ a'mwe pwara gaalyagaa' mɨraagɨkɨresangɨna nemɨnne yaya' mamakɨlyɨvanɨgo. Nemɨre yɨtaasavɨ Gotɨyai dahɨlakaka wawɨnya savɨ mavari'mayona sara mi. Aawa. Nemɨ sɨmunya dɨragɨnya dara yawɨrakɨvanɨgo. Sarɨmɨre dɨragɨnna lɨmwangebwi sarɨmɨre sɨmunyavɨ dɨragɨnaanga mena kima'nojɨ nemɨre yɨtaasavɨ yɨnɨgeva wawɨnya sa' yunebanna yɨ'mwannaade'nanyɨ. 
2CO.10.16	Yɨ sarɨmɨnyɨ bulyɨmagɨ mwaaihata kwaaka pimagɨnna Naangerɨna kadɨka mu'nyadɨvɨsaraayawɨnna nemɨ yagaala tewaanya' wɨjɨwakamaryaade'nanyɨ. Nemɨre yɨtaasavɨ pari'makwɨya yaadeina mɨ'. A'mwe pware yaamɨjɨta wakɨnɨkeba mena yakengɨna nemɨnne yaya' yaasɨwa' makɨlaanneina mɨ'. “Wawɨnya sa' nemɨ saina yagosɨra,” majadaanyainera. 
2CO.10.17	Aawa. “A'mwe gamɨnne yaya' munyaba makidei yɨ Naangerɨna gaverɨna nayaa sara makɨlana!” 
2CO.10.18	Sare' darevɨnyɨ. A'mwe yune gannya yaya'na munyaba makɨlajai yɨ dazarɨ Gotɨyai yawɨramaaradei mɨ'. Aawa. A'mwe Naangei gamɨre yaya' makɨlajai yune a'mwe sahwarɨ yawɨramaaradelyɨ.
2CO.11.1	Akai, dara nyɨvu'nɨvanɨkeinyɨ. Nɨmɨ sɨmumaaya maalɨ'nanya yagaala kave du'nyɨla! Maanga yarai manyɨdɨpɨnera! Kɨrɨ' yɨhɨthɨwe' baa'neka! Sarɨmɨ maanga majɨ, nayaa kave nyu'nadɨvɨsaihɨlyɨ. 
2CO.11.2	Sare' darevɨnyɨ. Gotɨyarɨdaa'nya wɨvu'nyabwina sarɨmɨnyɨne tewaanya nyɨvu'nadeihɨlyɨ. Gotɨyai a'mweraavɨna “Nɨnnya'neraavɨ dahɨlakɨma!” dada yɨ sasare dazahɨburɨ sarɨmɨnyɨna dɨragɨnna yawɨ'manɨge. Sare' darevɨnyɨ. Gave pwarɨna kwala maa'nya'na sarɨmɨnyɨ mena yɨhɨthahɨlakɨweihɨlyɨ. Yɨ sahwai Kɨraazɨtɨyalyɨ. Yɨ sahwaihi a'mwazɨdɨraaya tewaanya' mwaaide'bɨsaihɨrɨ Kɨraazɨtɨyarɨna yɨhɨmaakɨdeihɨlyɨ. 
2CO.11.3	Kɨrɨ' nabaai nɨmɨ lɨka dara yɨwa. Kamaala sai kwaasɨya sabwina sɨmunya naanga yawɨ'dei sɨnnawɨ kɨgaa' Yɨvavɨ kwaasɨ yagaala sa' wɨjaakabaaibɨ' sasare sabwi nayɨhima'nadɨka! Sarɨmɨre sɨmunyangɨ yune Kɨraazɨtɨyarɨne yawɨta dazabulyɨ yune gamɨnyɨna tewaanna yɨda'na yɨhɨvu'nya dazabulyɨ yɨhwarɨkebulyɨ. Akai, sarevɨna sarɨmɨre sɨmunya sa kayaaka nayɨhigalakadɨka! Nɨmɨ daza'na lɨka yɨvanɨge. 
2CO.11.4	Sare' darevɨnyɨ. A'mwe kwai sarɨmɨnyawɨnna yɨma'naabada Jizaaza pwarɨna yɨhɨzɨwaakadei. Nemɨ yɨhɨzɨwaakoyai yɨ Jizaazai sahwarɨna mɨ'. Yɨ sasare dazaburɨ sarɨmɨ kurya nabinanyai maa'dɨvɨsaihɨlyɨ. Sɨnnawɨ sarɨmɨ maareta Kurya Tewaanya dazaina mɨ'. Yɨ sarɨmɨ yagaala tewaanya nabinanya' maa'manɨga'. Sɨnnawɨ sarɨmɨ yagaala tewaanya maareta daza'na mɨ'. A'mwe sai sarɨmɨnyɨ tɨnnyaba sasare sabwi yadei yɨ sahwarɨ kave wɨ'nɨvanɨgasaihɨle! 
2CO.11.5	Sare' darevɨnyɨ. Nɨmɨ dara yawɨ'manɨge. Mudɨkera sara yɨhɨthadɨvɨ' nabaai, “Apozelɨya nawɨ'nyaanga wavɨla'nɨkeine,” dadɨvɨsaraavɨ dalaangewɨ aane pɨburɨna kɨburɨna maalɨ'na wɨla'nata mijɨvanɨgena! 
2CO.11.6	Kɨrɨ' yagaala wɨjavɨ nɨmɨ nayaa miwɨrinɨkeinyɨ dahamwaaihe? Baa'nana! Sare kɨrɨ' nɨmɨ sɨmunya yawɨsa'na kuna manyɨmudaasɨvanɨ'. Aawa. Sarɨmɨnyɨna yuya sɨmunya yawɨta yuya sa nemɨ yadaanya yuya saburana yɨhibwarɨdaakwo.
2CO.11.7	Nɨmɨ Gotɨyare yagaala tewaanya' yange'na yɨhɨzɨwaakeinyɨ. Yɨ sara yadɨ nɨmɨ savɨna nɨgwia maareinyɨ mɨ'. “Yagaala nebulya' yɨhɨzɨwaakadɨ sarɨmɨnyɨ munyaba makɨlɨma!” dena nɨgwia mamaarya dazaburɨ nɨmɨ sainyɨ walamarake. Sara yene'na nɨmɨ dazabwi ye' yɨwetawakyabwi dɨngaka? 
2CO.11.8	Kɨraazɨtɨyare kusɨlaanya pɨnɨngɨ sarɨmɨnyɨ yɨhɨthaaya'nevɨ nɨmɨnyɨ nyɨgaimwagya'ne nɨgwia maareinyɨ. Yɨ sasare saburɨ sahwaraavɨre gɨlyɨvɨsa nɨmɨ yaasɨwa' mwagi'nya'bɨsasɨ. Kumɨre wɨdaayavɨna mɨ'. Sarɨmɨnyɨne'nanyɨ. 
2CO.11.9	Sɨnnawɨ nɨmɨ sarɨmɨjɨ yɨhye'mwannemwaalena yɨ nɨmɨ gɨlyɨvɨsanna nyɨgainakegaa' yɨ dazagaa' sarɨmɨjɨya a'mwe aane pwarɨna kwarɨna taanga wɨjaaveinyɨ mɨ'. Sare' darevɨnyɨ. Neya'mwerana Maazathonɨyadaa'nyara anga Koridɨna yɨ'maveva gɨlyɨvɨta nyɨgainadaasɨya sahwara yunebanna ye'. Yɨ gɨlyɨvɨta yuya nɨmɨ nayaa yavada'gainadɨ sarɨmɨnyɨna nɨmɨ taanga pɨmɨlɨ' kɨmɨlɨ' mayɨhɨzaaye. Nabaai dɨvi yuyagaa' yɨ nɨmɨ nayaa kuna sara yɨdeinyɨ. 
2CO.11.10	Yagaala nebulya'nanya Kɨraazɨtɨyare' sa' nɨmɨnyɨ sahwainyɨ nyarɨ'. Sarevɨdaa'nyɨ yuya Pɨrovijɨ Gɨriza sɨmagɨ nɨmɨnne yaya' munyaba makidɨ yadɨnya dazabwina a'mwe aane pwai nɨmɨre tusa' yaya' makɨlya'ne' kaanya yɨnɨga wi'na tihɨradei mɨ'. 
2CO.11.11	Nɨmɨ sasare sa' baarɨ'na yɨvanɨgena? Nɨmɨ sarɨmɨnyɨna tewaanya manyɨvu'nyɨvanɨkeinyɨ dɨngaka! Aawa. Gotɨyai mena nyawɨ'manɨ'. Nɨmɨ sarɨmɨnyɨ nyɨvu'nadeinyɨ. 
2CO.11.12	Sare kɨrɨ' “Pwara kumɨnne yaya' munyaba makɨlya'ne tusa'na ‘Polɨmɨva avaaina yadɨvɨtabaaibɨ' sabwina bɨraana!’ dadɨvɨ' yaamɨjɨ yɨna yadaapi ‘Tuta sa' kaanya tihɨrɨma!’ dena sarɨmɨre nɨgwia maa'dɨnyainyɨ mɨ'. Yɨ nabaai nɨmɨ yune sasara yɨdeinyɨ.” 
2CO.11.13	Sare' darevɨnyɨ. A'mwe dazara kwaasɨya apozelɨyare. Sahwara kwaasɨ yadɨvɨsare. Sahwara kumɨrebwi marovinya yadɨvɨ' yune kɨlaakejɨkɨna “Kɨraazɨtɨyare Apozelɨyainera,” dahɨlakɨmanɨga'. 
2CO.11.14	Yɨ dazavɨne'na sarɨmɨ atɨka mamaru'napɨna! Sare' dare'nesɨ. Saataanɨ gamɨ sai gannya kwaasɨyabwi marovinada yune kɨlaakejɨkɨnanya' sai baakevɨya ejelɨyaibɨ' yɨma'nadelyɨ. 
2CO.11.15	Sasare savɨdaa'nyɨ gamɨre wɨdaayadɨvɨta a'mwera kwarajɨ kumɨrebwi kwaasɨ marovinya yadɨvɨ' a'mwe yɨda'maraangebwi yadɨvɨsarabɨsara kwaasɨ yɨma'nadɨvɨsa' naange' daaka! Yɨ a'mwe sahwara dɨvidaa'nyɨ kumɨre kwaasɨ yadɨvɨta sabwina tɨvɨkɨta kayaa'nanya maapɨ'dere. Kumɨre aayagaa'ne' kayaa'nanya sahɨrɨ' warɨ'.
2CO.11.16	Sɨnnawɨ mena yɨhɨthɨwe' nɨmɨ ayahi yɨhɨthɨma! A'mwe pwai kwai nɨmɨnyɨna dara nyawɨradɨ' “Sai a'mwe sɨmumaayalyɨ.” Kɨrɨ' sare' yawɨrya'neihɨrɨ yɨhɨvu'naja' “Nɨmɨ kwainyɨjɨ sɨmumaayaibɨsainyɨ nɨmɨnne yaya' munyaba makɨlɨma!” kada'mujɨ kave dɨnyu'naabyɨla! 
2CO.11.17	Nɨmɨ Naangei yakebwi mamɨdɨnyadɨ yagaala dara majɨvanɨge. Aawa. Sɨmumaayaibɨ' yagaalya' yaya' munyaba makɨlya'na nɨmɨ dɨragɨnna yɨvanɨge' dara dahathɨvanɨge. 
2CO.11.18	A'mwe kwalaalyara kɨlaakejɨkɨyabwi mɨdɨdɨvɨ' yɨ kumɨnne yune yaya sangɨna munyaba makimanɨgasavɨ yɨ dahaa' nɨmɨ kwainyɨjɨ yaya' munyaba maalɨ'na makɨlɨdeinyɨ. 
2CO.11.19	Sare' dare'nesɨ. Sarɨmɨ a'mwe sɨmumaayaraavɨ kwaasɨ yagaala yɨhɨzɨwaakadɨvɨsaraavɨ yɨlaaya'na kave wɨ'nɨvanɨga'. Sarevɨ sɨmunya tewaanya' kɨnɨnnakeihi daa! 
2CO.11.20	Sare' darevɨnyɨ. A'mwe pwai kwai gamɨre yaasɨwa'wawɨnya'na yɨhɨmwagi'namakabaza' yɨ sai sarɨmɨre gɨlyɨvɨta yuya yunebanna yaja' yɨ sai gamɨre kwaasɨya'na yɨhigalaja' yɨ sai kayaa'na yɨhibwaakaja' yɨ sai sarɨmɨre sɨdalengɨ mala yɨhɨramaja' yɨ sara yɨhyadaawori sare sarɨ kave nayaa wɨ'nɨvanɨgasaihɨle! 
2CO.11.21	We'! Sasare kayaa'nanya sabwi ya'ne sahwara yadɨvɨsanna nemɨ dɨragɨnya maayaine. Sarevɨ yɨ nɨmɨ savɨna jalɨkurakɨwe' yɨ nɨmɨ wagɨlya' nyɨvwa'nanneinye!
2CO.11.21	Nabaai a'mwe pwai kwai dɨragɨnna yada gannya sabwina jalɨkurakadevurɨna yɨ dazahɨburɨna nɨmɨ kwainyɨjɨ dɨragɨnya yadɨ jalɨkurakɨdeinyɨ. Sara dɨwe' a'mwe sɨmumaayainyɨbɨ' dɨwebaaibɨsasɨ. 
2CO.11.22	Sahwara Yɨvɨruyara dɨngaka? Yɨ nɨmɨ kwainyɨjɨnyɨ. Ne Jaikopɨmɨdaa'nyara Yɨzɨrelɨyara dɨngaka? Yɨ nɨmɨ kwainyɨjɨ. Ne Evɨraamɨmɨre yɨsiwiara dɨngaka? Yɨ nɨmɨ kwainyɨjɨ. 
2CO.11.23	Kɨraazɨtɨyarɨ wɨdaayadɨvɨtara dɨngaka? A'mwe wana sɨdu'maaya yune navɨ'navɨka nebulya'nanyaibɨsainyɨ dara dɨma! Yɨ nɨmɨ wavɨla'dɨnyainyɨ. Yagɨyagɨ wawɨnya kwalaalya naangengɨna wavɨla'na. Nɨmɨre wawɨnya'na kalavuza kwalaalya naangengɨ yɨrakesangɨna wavɨla'na. A'mwera nɨmɨnyɨ mala naange nyɨradaapɨri yɨ dazavɨ sahwaraavɨ nebulya'na wavɨla'na. Kwalaalyagaa' nebawa kabaimudɨkeinye! 
2CO.11.24	Yɨ yɨrɨka dahasaai dahasaai dahaa' sarevɨ Juyara wɨla kayaa'nanyabaalyɨ nyɨlɨ'bware'. Kuna nyɨlɨ'bwa'dɨvɨ' aaya' teti naainɨyavɨ (39) tamɨdaakuna nyadɨvɨkɨ. Sarevɨ aya kɨba nɨmɨ balɨgɨrasainyɨ. 
2CO.11.25	Yɨrɨka dahasaai dahaa' Romɨyara yɨsarɨkajɨ nyɨrame'. Gave pɨgaa' a'mwe pwara sɨlyajɨ lɨwakɨna nye'. Gotɨyare wawɨnya'na wodɨ yɨrɨka dahasaai dahaa' sɨpɨya' kayaaka yɨnyɨna kya' nɨmɨ saalaalyavɨ yɨwɨna kyɨwɨdɨkeinyɨ. Yɨ sarevɨdaa'nyɨ pɨgaa' sawɨta pɨrɨ' yɨrɨte pɨrɨ' saalaalya naangevɨ a'ba yɨlaramaryeinyɨ. 
2CO.11.26	Nɨmɨre wɨdaayaburɨ kwalaalyagaa' nɨmɨ tuta saamɨnyavɨ waweinyɨ. Aalya yarai bwalyawodaa'nyɨ yɨwɨna kiwɨdɨkeinyɨ sara yeinyɨ. Yɨ a'mwe kuka yɨpalamaa'dɨvɨsaraavɨre asɨrɨ saba sana yɨwɨna kiwɨdɨkeinyɨ. Yɨ nɨmɨre yɨsavaakɨyara Kɨraazɨtɨyarɨna sɨnna tɨka wɨda'daa'nyɨ nɨmɨnyɨna “Kayaaka yɨgalaana!” deva sara kanyɨramakɨpɨdɨkeinyɨ. Yɨ a'mwe ajɨmya pɨnɨngɨya pwara sara kwarajɨ “Kayaaka yɨgalaana!” deva sara kanyɨramakɨpɨdɨkeinyɨ. Yɨ anga naangeba sara yɨwɨna kiwɨdɨkeinyɨ. Yɨ kwaaka a'mwamaayavɨ sara yɨwɨna kiwɨdɨkeinyɨ. Yɨ saalaalyavɨ sara yɨwɨna kiwɨdɨkeinyɨ. Yɨ a'mwe “Nemɨ Kɨraazɨtɨyareinera. Ja'mweinera,” kwaasɨ dadɨvɨsaraavɨre asɨrɨ sara yɨwɨna kiwɨdɨkeinyɨ. 
2CO.11.27	Nɨmɨ wawɨnya kwalaalya yagɨyagɨ sara yeinyɨ. Dɨragɨnna mɨraagɨkɨreinyɨ. Kwalaalyagaa' sawɨ'wawɨnya yadɨ se wareinyɨ mɨ'. Mɨjɨ'na mwaalɨna yadɨ aalya'na baleinyɨ. Kwalaalyagaa' Kɨraazɨtɨyare wawɨnya'na tɨka wapaaya yagalya'maveinyɨ. Nɨmɨnyɨ yɨrɨla nyadaa'nyɨ baazɨ'ma'nyanna kune nyɨma'nakeinyɨ. 
2CO.11.28	Nabaai yune sahɨnɨnanna mɨ'. Pɨnɨ warɨke wavɨla'nɨkeinyɨna wibwarɨdaakuvanɨkengɨ. Yuya yɨrɨkerɨkaavɨ nɨmɨ Kɨraazɨtɨyare kusɨlaanya yuya sangɨ maremwaalya'na sɨmunya kwalaalya yawɨ'dɨnyainyɨ. Yɨ daza' taanginya naanga nebulya'nanya' nyakɨvanɨ'. 
2CO.11.29	Yɨ a'mwei Kɨraazɨtɨyarɨ lɨmwadei gamɨre kuryai dɨragɨnya maayai yojɨya'na yɨ nɨmɨ kwainyɨ gamɨbɨ'na najɨnanyainyɨ ye'mwannamwaalɨdeinyɨ midaaka! Yɨ a'mwe kayaa'nanyavɨ yɨdɨhwakɨ'naraawajai yɨ daza'na nɨmɨre sɨmunyavɨ kale dusɨna, daanga naanga dɨke'bɨ' nyɨgɨnyɨwannaradeinyɨ midaaka!
2CO.11.30	Nabaai nɨmɨ yevɨna “Kwalaalyanna dɨjɨ,” yawɨ'mujainyɨ yɨ nɨmɨ dara dɨdeinyɨ. Nɨmɨ dɨragɨnya maayainyɨra. Yɨ dazavɨna nɨmɨnne yaya' munyaba nayaa makɨlɨdeinyɨ. 
2CO.11.31	Gotɨyai, Naanga Jizaazarɨ Ganɨmaangei sahwai nɨmɨnyɨna dara yawɨ'delyɨ “Sai kwaasɨ majɨwa'.” Nemɨ yuyagaa'na sahwarɨne yaya' munyaba makidaanyai sara yawɨ'delyɨ. 
2CO.11.32	Yɨ sarɨmɨ nayaa yawɨranganya'neihɨrɨ “Polɨ dɨragɨnya maayalyɨ,” yɨhɨthɨma! Damaazɨkazɨ saba Aaretazai Kingɨyai mwaala'. Sarei kɨyaapɨya naangerɨ anga naanga Damaazɨkazɨ tɨkuryavɨ maremwaalya'nerɨ dahɨlakakelyɨ. Yɨ sahwai dame daaya'nei nɨmɨnyɨna “Kalavuza yɨrɨma!” daka nyakelyɨ. 
2CO.11.33	Sara kanya' nya'mwe pwara soigɨlya naangevɨ lɨka wɨlanyɨmarulakeva angebanya sikurɨkevɨ munyaba dabu'nɨkevɨ nɨmɨnyɨ wɨlyabaarɨ makwasaabɨna nye'. Yɨthaa, sara kanye' nɨmɨ walaabɨna yɨna yena lɨkaanya wɨna ye. Sarevɨdaa'nyɨ yɨ nɨmɨ kɨyaapɨyare asɨrɨ makwasakena yɨ nɨmɨ lɨkaanya wɨna ye. Saza yadɨnyainyɨ wɨrɨsainyɨ.
2CO.12.1	Tusarɨ' pɨrɨ' mɨ'. Nɨmɨ yune nɨmɨnne yaya' munyaba makimujainyɨ. “Nebulyasɨ, sasare dazabwi negaimwagathe' mɨ',” yawɨ'daanyɨ. Sarevɨ kɨrɨ' a'mabaaitɨnna pɨnɨnnajɨ lɨka yulyakya pɨnɨjɨ Naangei marima'naabadennajɨ dɨde'nanyɨ. 
2CO.12.2	Kɨraazɨtɨyarɨ wɨlamwaalɨka pwarɨ nɨmɨ mena yawɨrangadɨnyainyɨ. Yɨ sahwarɨ kwarame potinɨya (14) kɨgaa' Gotɨyai gamɨreba Sɨgunyavɨ menya ke'mwewɨnna yarai yɨpalamakɨlaawa'. Ai, sai kɨlaa'nakei dahamwaala'? Nɨmɨ myawɨriwa. Sai kɨlaakejɨ' yagalya'mata dahaya'? Nɨmɨ myawɨriwa. Gotɨyai yune gave sahwaina yawɨ'dei. 
2CO.12.3	Yɨ nɨmɨ a'mwe dazarɨna yawɨrangadɨnyainyɨ sahwarɨ Gotɨyai nawɨ'nyabanna Parathaazɨ wo'nɨkebanna makɨlaawakerɨna. Sai kɨlaa'nakei dahamwaala'? Sai kɨlaakejɨ' yagalya'mata dahaya'? Nɨmɨ myawɨriwa. Gotɨyai yawɨ'dei. 
2CO.12.4	Sɨgunyaba sai kadɨka wɨ'naka yagaala sangɨ a'mwei yɨnɨga wi'na dannei mɨ'. Yɨ Gotɨyai daza kɨrɨ'najɨ kɨmaakɨya dakɨna. 
2CO.12.5	Sasarerɨ yɨma'nakevɨna nɨmɨ gamɨnne yaya' munya ke'ba makɨlya'neinyɨ. Nɨmɨnyɨne'na nɨmɨnne yaya' munyaba mamakimuna! Kɨrɨ' nɨmɨnyɨna gave pɨrɨ'na dara dɨde'na “Nɨmɨ dɨragɨnya maayainyɨra,” nɨmɨnne yaya' yɨnɨga wi'na makɨlɨdeinyɨ. 
2CO.12.6	Sara yɨwɨneinyɨ. Sare' darevɨnyɨ. “Nɨmɨnne yaya' makɨlɨma!” dɨwɨja' a'mwe navɨ'navɨkeinyɨbɨ' yɨdeinyɨ mɨ'. Sare' darevɨnyɨ. Yɨ nɨmɨ yagaala nebulya'na dɨwɨneinyɨ. Kɨrɨ' yune nɨmɨnne yaya'na mamakɨlyɨvanɨge. A'mwe pwai nɨmɨnyɨna dara nyawɨradɨka! “Polɨ a'mwe wana nawɨ'nyaangelyɨra.” Nɨmɨ yɨvanɨge sabwi sahwai tɨnna wanganannejɨ nɨmɨ yagaala dɨvanɨgengɨ kadɨka wɨ'nannejɨ sasare sahɨnɨngɨ sɨmunya nayaa yɨda'na yawɨrade'na tewaanyasɨ. Nebulya' dɨngaka? Kwaasɨya' dɨngakajɨ? 
2CO.12.7	Yɨ yuya daza Gotɨyai nyɨbwarɨdaakwake wana naanga nebulya'nanyanna “Yɨ gamɨnne yaya' gamɨ saina naanna namakɨladɨka!” daka sarevɨdaa'nyɨ Gotɨyai lange'bɨsa' daange' nɨmɨre kɨlaakejɨkɨ nyɨmulya'ne' nyɨjaava'. Yɨ daza' “Saataanɨmɨre ejelɨyai Polɨmɨ mala wɨramana!” daka nyɨjaava'. Nɨmɨ yune nɨmɨnyɨne'na naanna namakimudɨ'de'na nɨmɨnyɨ marulawakya nya'nei daanga nyɨvɨdelyɨ. 
2CO.12.8	Dazavɨna “Naangei nɨmɨnyɨ marasɨ'nana!” dena yɨrɨka dahasaai dahaa' dɨragɨnna yɨdaangane'nanyɨ. “Tewaanya mwaalɨma!” dena yɨdaangane. 
2CO.12.9	Kɨrɨ' nabaai sahwai dara nyɨda' “Nɨmɨre yanga gaimwanga naangebwi gɨmɨnyɨ yɨnɨga wi'nannebulyɨ. Darevɨnyɨ. Nɨmɨre dɨragɨnya' a'mwe dɨragɨnya maayaraavɨ wawɨnya yuna nebwina wiadesɨ.” Sarevɨdaa'nyɨ “Taanga nanyadɨka!” madɨwɨna! Nɨmɨ dɨragɨnya maayainyɨre wɨrɨta savɨne yaya' munyaba makidɨnyainyɨ. “Kɨraazɨtɨyare dɨragɨnya' yune nɨmɨnyɨ nyarana!” dadɨ sara yɨde'nanyɨ. 
2CO.12.10	Sarevɨdaa'nyɨ Kɨraazɨtɨyarɨne'na wɨrɨsangɨjɨ bɨraiyagaalyangɨjɨ nyɨgainyangɨjɨ kayaaka nyɨgaidengɨjɨ taanga dala pɨnɨnna pɨnɨnnanyangɨjɨ nɨmɨ wikɨra. Sare' dare'nesɨ. Nɨmɨ dɨragɨnya maayainyɨ mwaala'mujɨyagaa' yɨ dazagaa' sagaa'na dɨragɨnya nebulya'nanya' kɨnɨnnakeinyɨ.
2CO.12.11	Nɨmɨ navɨ'navɨkeinyɨ yɨma'nɨwa. Kɨrɨ' nabaai nɨmɨ yadɨnyabwi nayaa myawɨranganyɨwaasavɨ sarɨmɨ kyanyɨdɨka'mwa'daa' yɨ nɨmɨ sara yɨma'nena yagaala sa dɨwa. Sare' darevɨnyɨ. Sarɨmɨ nɨmɨnne yaya' munyaba makibɨza' sa' yɨda'nanyabulyɨ. Kɨrɨ' sarɨmɨ sasara yadɨvɨtaihi mɨ'. Sare' darevɨnyɨ. Nɨmɨ geinyɨra. Kɨrɨ' mudɨkera “Apozelɨya nawɨ'nyaanga wavɨla'nɨkeine,” dadɨvɨta dazaraavɨ dalaangewɨ nɨmɨ mula'narige. Aane pɨrɨ' kɨrɨ' manyɨmudaasadeinyɨ. 
2CO.12.12	Nɨmɨre sɨmunya' dɨragɨnya yuya yɨvaimwannadɨ sarɨmɨnyaba Gotɨyare wawɨnya' yadɨ apozelɨya kware wɨjɨwaainya nebulya nɨmɨ marima'naabe. Sa yɨ darengɨ. Yɨjɨwaainya dala pɨnɨnna pɨnɨnnanyajɨ atɨka maru'nasajɨ dɨragɨnya yajɨ sa yɨma'nɨkengɨ. 
2CO.12.13	Sare' dare'nesɨ. Nɨmɨ yɨhye'na “Kɨraazɨtɨyare kusɨlaanya pɨnɨngɨ naanga ya'. Nemɨnyɨ maalɨka ya'.” Sara yawɨ'manɨgasaihi daaka! Nɨmɨ yadɨnya'na sarɨmɨnyɨne pɨnɨnna yɨhɨmudaasade dɨngaka! Yɨ yɨhɨmudaasade' gave pɨrɨ'nanya' daresɨ. Nɨmɨ sainyɨ gaveinyɨ sarɨmɨnyɨ taanga yɨhɨzaaveinyɨ mɨ'. Sarɨmɨre gɨlyɨvɨsa yɨhɨmwagi'neinyɨ mɨ'. Nɨmɨre yɨwetawakya dazawaai sarɨmɨ nayaa dɨmarasɨ'nyideihɨle!
2CO.12.14	Yɨthaanyi, dahaa' sarɨmɨnyawɨnna dahasaai darɨkɨ bɨde'na nɨmɨ yemwaala yɨwa. Yɨ nabaai taanga mihɨzaayadɨ sarɨmɨre gɨlyɨvɨsa yɨhɨmwagi'nɨdeinyɨ mɨ'. Sare' dare'nesɨ. Sarɨmɨre gɨlyɨvɨsa maarya'na nɨmɨ mabɨramaariwa. Aawa. Nɨmɨ sarɨmɨ sahwaihɨrɨ maarya'na nyɨvu'nɨvanɨ'. Sare' darevɨnyɨ. Kaimɨraayara sahwara kuvɨnɨmaangeyuraavɨ gaimwagya'neyuraavɨ gɨlyɨvɨsa mari'bwarakya'nera wawɨnya maayarera. Aawa. Yune kuvɨnɨmaangeyura kaimɨraayaraavɨ gaimwagya'neyura mari'bwarakya wawɨnya sa' kɨnɨnnakeyurera. Nɨmɨ sɨrɨnɨmaangeibɨsainyɨ sara yɨhɨthɨwa. 
2CO.12.15	Yɨ yɨhɨgaimwagya'neinyɨ nɨmɨre gɨlyɨvɨta yuya wasɨsa'na, nɨmɨre gaala kɨbulyɨ wasɨsa'na. Yɨ sarevɨna nɨmɨ “Wikɨra,” dadɨnyainyɨ. Nɨmɨ sarɨmɨnyɨna tewaanya naanga naanga nyɨvu'naja sarevɨdaa'nyɨ sahɨrɨvɨ tɨvɨkɨta ya'ne' nɨmɨnyɨna sarɨmɨre yɨhɨvu'nyabwi yune maalɨ'nanya' jɨvanɨka! 
2CO.12.16	Kɨrɨ' nabaai pwara sahwara nɨmɨnyɨna dara dɨvanɨga' “Nebulyasɨ. Sai sarɨmɨre gɨlyɨvɨsa ku'maayaba maarakei mɨ'. Aawa. Sai a'mwe nyɨlɨ'nyɨlɨka dadelyɨ. Yɨ kwaasɨyaburɨ sai sarɨmɨre sɨnnyɨkaavɨ lɨka yulya'mwagakya yada sarɨmɨnyɨ yɨhɨmwagi'namaara'.” 
2CO.12.17	Mena maryasaabera a'mwe pwara sarɨmɨnyawɨnna besaraavɨdaa'nyɨ kwaraavɨre asɨrɨ nɨmɨ kwaasɨ yena sarɨmɨre gɨlyɨvɨsa dahayɨhɨmwagi'ne! 
2CO.12.18	Nɨmɨ Taaitazarɨ kyadɨkaave yɨ sahwai sarɨmɨnyawnna bakei, yɨ nɨmɨ neya'mwe pwai dazai maryasaabei salyɨ ye'mwannɨgwawa'. Taaitazai sai kwaasɨ yaka sarɨmɨrenna mwagi'nakei daaka! Gamɨjɨ sainaai sɨmunya gave avaainanyavɨ kaanya yamaryolyainaai midaaka! Tuta yune gave pɨrɨvɨna yɨbwaramakwadasainaai midaaka!
2CO.12.19	Yagaala yuya dazangɨ sarɨmɨ danganapɨjɨ yɨ nemɨnyɨna jawɨryideihi dɨngaka? “Nemɨre tɨnnyarɨ Polɨmɨvaavɨ marida'maya'ne' yɨda'mwakelyɨ.” Kɨrɨ' aawa. Gotɨyare tɨnnyarɨ nemɨ Kɨraazɨtɨyarɨ wɨlamwaaihoina yagaala daza dɨvanɨgo. Kɨrɨ', sarɨmɨnyɨna tewaanya nyɨvu'nadeihi, nemɨ yɨvanɨgo yuya sa, yɨ sarɨmɨnyɨnenna dɨragɨnya yɨvaimwanga yɨhyadennanyɨ. 
2CO.12.20	Sare' darevɨnyɨ. Yɨ nɨmɨ lɨka dara yɨvanɨge nayɨhwangamudɨka! Sarɨmɨnyawɨnna bi'mava'mujɨ “O, sahwaraavɨna sɨmunya nayaa yawɨrɨma!” dɨwɨja' kɨrɨ' sarɨmɨ nayaa mamwaalyɨ yadɨvɨ' sareihɨrɨ nayɨhwangamudɨka! Nabaai sarɨmɨ kwaihi “Polɨ nemɨnyɨna yɨlaaya yana!” yawɨpɨja' kɨrɨ' nɨmɨ sainyɨ maanga yɨhɨza'neinyɨ sareinyɨ nanyangabɨthɨka! Akai, sarɨmɨnyaba kayaa'nanya dala pɨnɨnna pɨnɨnnanya dare naradɨka! Maanga dɨnyɨna, tɨganaarya yawɨ'na, sɨnna tɨka davɨna, pimagɨnyavakaavɨ maiyagaala dɨna, kayaakyagaala dɨna, bulayagaala dɨna, pihadɨka yɨbwaakɨna, gavamarasɨ'nyɨyagaala dadɨvɨ' yɨna. Nɨmɨ dazanna yɨpɨja'na lɨka yɨvanɨge. 
2CO.12.21	Akai, sarɨmɨnyawɨnna ayahi kaba'mujɨ yɨ sarɨmɨnyɨna nɨmɨre Gotɨyai nɨmɨnyɨ nanyɨmarulawakadɨka! Yɨ a'mwe kwalaalyaraavɨ yavada'gaidɨ sahwaraavɨna kɨnna nadɨwɨdɨka! Sahwara sɨnnawɨ kayaa'nanyabwi yesara sɨmunya mudɨkebwi myawɨramaariwaa'. Yɨ sahwara kayaa'nanya gɨrɨkita'nanyabwi yɨna, ata lɨmwangebwi yɨna, dɨka widadaasɨ yɨna, yɨ sara yadɨvɨsaraavɨna kɨnna nadɨwɨdɨka!
2CO.13.1	Dahaa' sarɨmɨnyawɨnna nɨmɨ bɨde dahasaai dahaakɨra. Mi'na bi'mava'mujɨ yavada'galya'na dɨnɨke'na dara yɨdeinyɨ. A'mwe pwaraai a'mwe kwaraai kwai avaaimaangi'na kajalɨkurakapɨjɨ yagaala daza' dɨragɨnya wa'da yagaainakeraavɨ yawɨbwarɨdeinyɨ. 
2CO.13.2	Sɨnnawɨ sagaa' yɨwetawakya yesaraavɨjɨ sarɨmɨnyɨ a'mwe yuya pwara kwara sara yɨwa'daasaraavɨjɨ yɨ pɨgasaalyagaa' sagaa' nɨmɨ sarɨmɨjɨ yɨhye'mwannamwaalena “Sarɨmɨre yɨwetawakyangɨne tɨvɨkɨsa'na mala nayaa jɨwannyɨla!” yɨhɨthevaaibɨ' yɨbwa'nɨweinyɨ ya'ne sabwina ayahi dara yɨhɨthɨvanɨge. Sarɨmɨnyawɨnna ayahi ba'muri yɨwetawakya yadɨvɨsaraavɨ yaasɨwa' wanganakɨna yɨdeinyɨ mɨ'. 
2CO.13.3	Sare' dathare'nanyɨ. Sarɨmɨ “Naanga nebulya'na yawɨranganaajɨ ‘Kɨraazɨtɨyai Polɨmɨre maangevɨ dathei dɨngakajɨ,’ ” jawɨranganyide. Kɨraazɨtɨyare dɨragɨnyavɨ yɨhyɨdeinyɨ. Sahwai sarɨmɨnyɨna wɨrɨsa'na yadei mɨ'. Aawa. Sahwai sarɨmɨnyɨna dɨragɨnaangelyɨ. 
2CO.13.4	Sare' darevɨnyɨ. Kɨgaa' sahwai wɨrɨta kɨnɨnnakerɨ pwara yɨsavɨri nilɨya wɨramesalyɨ. Kɨrɨ' nabaai Gotɨyarɨ dɨragɨnya kɨnɨnnakei gaalyai mwaalɨ'. Sare' datharevɨnyɨ. Nemɨ sahwarɨ wɨlamwaaihovɨ nemɨre kɨlaakejɨkaavɨ kwainajɨ dɨragɨnya maayaine. Aawa. Kɨrɨ' Gotɨyare dɨragɨnyavɨ nemɨ sahwalyɨ gaala gamɨreina ye'mwannamwalaadeine. Yɨ nabaai nemɨ sarɨmɨnyɨ yɨhyavada'galya'neina dɨragɨnya daza' marima'nabaatheine. 
2CO.13.5	Sarɨmɨ nayaa jawɨryide'na “Nemɨ Kɨraazɨtɨyarɨ lɨmwaga'manɨgoina daaka?” sarɨnnya sɨmunyangɨ yaamɨjɨ jɨla! Sarɨmɨ saihi sahwaihɨrɨ nayaa jawɨranganyɨla! “Nemɨnyɨ Jizaazai Kɨraazɨtɨyai sahwai wɨlanemwaalɨ',” myawɨrivanɨgasaihi daa! Nabaai aawana. Yɨ savɨna sarɨmɨ kwaasɨyaihɨrɨ jawɨrangannyideihi dɨngaka? 
2CO.13.6	Yɨ nɨmɨre yawɨta yɨvanɨge. Sarɨmɨ nemɨnyɨna dɨneyawɨranganyide yawɨbwata dazavɨ yɨnɨgeva. Kwaasɨyaina mɨ'. 
2CO.13.7	Yɨ nemɨ Gotɨyarɨ yɨdangadaanyɨ. Yɨ sarɨmɨ kayaa'nanya aane pɨbwi kɨbwi mi jideihɨlyɨ. “Nemɨ yavada'galya'neina yɨnɨga mi'nanyaina ku'maayaba nayaa yɨma'nabaana!” dona sara yɨdangadaanyaina mɨ'. Aawa. “Yɨ sarɨmɨ tewaanyabwi jɨla!” dona yɨdangadaanyɨ. Sare' nevu'nɨvanɨ'. Nemɨ yɨnɨga wi'nanyaina ku'maayaba yɨma'nabaadeinaavɨ myawɨranganya'ne'na wikɨra. Sarɨmɨnyawɨnna bawaajɨ Kɨraazɨtɨyare dɨragɨnyasɨ yɨhyavada'galaade' wikɨra. 
2CO.13.8	Sare' darevɨnyɨ. Nebulya' marulawakya'neina yɨnɨga wi'na yaanneina mɨ'. Aawa. Nebulya' gaimwagya'neina yɨnɨga wi'na yaanneinera. 
2CO.13.9	Nabaai sare' darevɨnyɨ. Nemɨ wɨrɨta kɨnɨnnakeibɨsaina mwalaaja gazagaasagaa' nabaai sarɨmɨ dɨragɨnya' kɨnɨnnakeihi mwaaibɨzagaa' nemɨ yɨlaaya yɨna yadaanyainera. Nabaai sarɨmɨ yavada'gainya'neihi tewaanya yɨda'maraanga nawɨ'nyaihi yɨma'nya'na yuyagaa' nemɨ Gotɨyarɨ wɨdadaanyɨ. 
2CO.13.10	Savɨdaa'nyɨ “Nɨmɨ yɨbwa'nɨweinyɨ sarɨmɨjɨ bihye'mwannamwaala'mujɨ Naangere dɨragɨnyasɨ yarai davanganasa'na mihɨzɨ yɨma!” dena pɨkarya datha' yɨda'mwa. Dɨragɨnya daza' Naangei nyɨjaavake', yɨ daza' dɨragɨnna lɨmwangeburɨ dɨragɨnya yɨwagya'nesɨ. Sa' yawɨsangɨ kayaaka wo'dalasɨ'nya'ne' mɨ'.
2CO.13.11	Nya'mweihi, dahaa' yagaala aaya' dɨma! Tewaanya dɨmwaalyɨla! Tewaanya yɨda'maraanga nawɨ'nyaihi yɨma'nya'neihi yavada'gainyɨna jɨla! Nɨmɨre yagaalya' nayaa wɨ'namɨdɨnapɨjɨ sarɨnnya sɨmunyangɨ dɨragɨnya yɨvaimwannyɨna jɨla! Sɨmunya avaainanya' jawɨramaarila! Kwaamu'nanyaburɨ dɨmwaalyɨla! Sara yadɨvɨ' yɨ Gotɨyai tewaanya wɨvu'nyaburɨ aaya kaavɨlyai, kwaamu'nanyaburɨ aaya kaavɨlyai, yɨ sai sarɨmɨjɨ yɨhye'mwannamwaaladelyɨ. 
2CO.13.12	Sarɨmɨnyɨ gazaizai gya'mwe pwarɨ “Nya'mwei!” dada maangwɨdaayɨlaaya tewaanya' yana! 
2CO.13.13	Dava Gotɨyare tewaanya yuyara sarɨmɨnyɨ “Neya'mweihi!” yɨhɨthɨvanɨga'.
2CO.13.14	Naanga Jizaazai Kɨraazɨtɨyai sarɨmɨ yuyaihɨrɨ yanga gaimwange' kuna yɨhwakana! Gotɨyarɨ sarɨmɨ yuyaihɨrɨna tewaanya kuna wɨvu'nana! Kurya Tewaanyai sarɨmɨ yuyaihɨlyɨ kuna yɨhye'mwannamwaalana!
GAL.1.1	Nyɨdasaabadeinyɨ Polɨnyɨ yɨkwia da' yavɨkarivanɨge. A'mwera nyɨdasaabadɨvɨtainyɨ mɨ'. A'mwe pwarɨ Gotɨyai kuda' “Polɨmɨ wɨdaasaderɨ dumwaaihya!” kuda' sai nyɨdahɨlakakainyɨ mɨ'. Aawa. Jizaazai Kɨraazɨtɨyalyɨ Gotɨyai Nenɨmaangelyɨ “Apozelɨyaigɨnyɨ gɨthaasakadeigɨnyɨ,” nyɨdahɨla nyɨdahɨlakagɨlyainyɨ. Gotɨya sai Kɨraazɨtɨyai balakerɨ yɨdɨkaavakelyɨ. 
GAL.1.2	Nɨmɨjɨ neya'mwera Kɨraazɨtɨyarɨ wɨ'nya'nera dava mwaaihasarajɨ Kɨraazɨtɨyare kusɨlaanyangɨyaihɨrɨ yɨhɨthɨvanɨgo “Neya'mweihi!” Kwaaka Galezɨya pɨwɨ pɨwɨ mwaaihasaihɨrɨ “Neya'mweihi,” yɨhɨthɨvanɨgo. 
GAL.1.3	Nabaai, Gotɨyai Nenɨmaangelyɨ Naanga Jizaazai Kɨraazɨtɨyalyɨ yanga gaimwangebwina yɨhyɨka! Sanɨdaare kwaamu'nanyaburɨ kuna tewaanya yɨhɨmwaaihyɨka! 
GAL.1.4	Kɨraazɨtɨyai sahwai nemɨre kayaa'nanyanne'na wɨjaavɨnaka bala'. Dahaasa kayaa'nanyaraavɨre kayaa'nanyabwina “Padaihasamaarɨma!” daka bala'. Nemɨre Gotɨyai Nenɨmaangere sɨmunyavɨna bala'. 
GAL.1.5	Gotɨyai tewaanyabwi sara kya' gamɨre yaya' munyaba makɨlaana! “Yuyagaa' yuyagaa' byaannakeigɨ!” wɨdaana! Naanga sahɨrɨsɨra!
GAL.1.6	Akai. Sarɨmɨnyɨna atɨka maru'na'manɨge. Gotɨyai kyɨhɨthahɨlaka' Kɨraazɨtɨyai yange'na yɨhɨgaimwaga'. Sara kyɨhɨhaimwaga' maalɨkegaa' “Sahwarɨ yagalya'mavaadeina dɨngaka?” yawɨ'dɨvɨ' yagaala tewaanya ge' mɨdɨnya'na yawɨ'manɨgasaihi daa! 
GAL.1.7	Sare' yagaala tewaanya ge' mwari'. Aawa. A'mwe pwara sarɨmɨre sɨmunya kwalaalya yɨhɨzaavanɨgava. Kɨraazɨtɨyarɨne yagaala tewaanya'na “Nayaa yavada'galaana!” yawɨreva kɨrɨ' maragɨnyɨwamanɨgava. 
GAL.1.8	Sɨnnawɨ yagaala tewaanya' yɨhɨtho gavesɨra. Nemɨ saina “Yagaala tewaanya aya' waramaryana!” daaza' yagaala tewaanya mudɨke' yɨhɨthaaza' Dɨkevɨ nemarasɨ'nana! Sɨgunyavɨdaasa ejelɨyai mamaayai yagaala tewaanya mudɨke' yɨhɨthaza' Dɨkevɨ wɨmarasɨ'nana! 
GAL.1.9	Kɨgaa' mi'na yɨhɨtho kɨrɨ' dahaa' ayahi nayaa yɨhɨthɨma! Sɨnnawɨ yagaala tewaanya' yɨhɨtho' mi'na yawɨ'mwaa'. Nabaai dahaa' a'mwe pwai “Yagaala aya' waramaryana!” daza' yagaala ge' yɨhɨthɨvanɨkerɨ Dɨkevɨ wɨmarasɨ'nana!
GAL.1.10	Sare' yagaala yɨhɨthɨwe'na dɨna “A'mwera ‘Polɨ tewaanyalyɨ,’ yawɨpɨka!” dadɨ dɨvanɨgeinyɨ daaka! Arɨkawɨ. Gotɨyai nɨmɨnyɨna “ ‘Nebulya' dadelyɨ,’ yawɨrana!” dadɨ dɨvanɨgeinyɨ. “A'mwera nɨmɨnyɨna yɨlaaya yɨpɨka!” yawɨ'mujɨ kwajɨ Kɨraazɨtɨyare yaasɨwa'wawɨnyainyɨ kamwaaimudɨka.
GAL.1.11	Nya'mweihi, sare' nayaa yɨhɨthɨma! Yagaala tewaanya' wɨdadɨnya' a'mweraavɨre yagaala' mɨka. 
GAL.1.12	Sare' dare'nesɨ. A'mwe pwarɨ mamaarye. A'mwe pwai manyɨjɨwaakya'. Arɨkawɨ. Jizaazai Kɨraazɨtɨyai sahwai nyɨbwarɨdaakwakelyɨ.
GAL.1.13	Sare' dare'nesɨ. Kɨgaa' yeinyɨrebwi mi'na wɨ'ne'. Juyaraavɨ Ne sɨnnawɨnyaraavɨrebwi dɨragɨnna mɨdɨdɨ Gotɨyare kusɨlaanyaraavɨ naanna kayaa'na yadɨ “Sahwaraavɨrebwi yuna kayaaka yɨgalɨma!” dadɨ dɨragɨnna sara ye. 
GAL.1.14	Juyainaavɨrebwi dɨragɨnna yadɨ nɨmɨre Yɨsavaakɨyara nyɨnyakwalaangeraavɨ wavɨla'na ye. Ne sɨnnawɨnyaraavɨre kɨwɨnya sahwara maalɨ'na mɨdɨdaapɨjɨ sahwainyɨ naanna mɨdɨneinyɨ. 
GAL.1.15	Kɨrɨ' Gotɨyai gevwi yawɨraka nyɨnaangevɨre munyɨkɨ kuna mwaalegaa' “Polɨmɨ yange'na wɨgaimwagɨdeinyɨ,” yawɨraka nabaai, “Nyɨdaayadei yɨma'nana!” daka nyɨjɨvwaramaarya'nei mena nyɨdahɨlakyaa'. 
GAL.1.16	Sara nyɨdahɨlakaka gamɨregaa' a'mweinyɨ Gawaalɨvaangerɨna nyɨbwarɨdaakwa'. “Nɨmɨnyɨna navɨka yawɨ'dɨvɨsaraavɨ ajɨmya yuyangɨyaraavɨ yagaala tewaanya' Kɨraazɨtɨyarɨne' wɨdana!” daka nyɨbwarɨdaakwa'. Mi'na kanyɨbwarɨdaakwa' sagaa' Naangere yagaalya'na yɨwaarasa'na a'mwe pwaraayawɨnna mwɨye. 
GAL.1.17	Sagaa' pwara Wɨdaasadera mi'na yɨma'nyaasarera. Dɨvidaasɨ Nyɨdaasakeinyɨ yɨma'neinyɨ. Sagaa' Jeruzaalemɨna Wɨdaasade sahwaraavɨ yɨwaarasa'na myɨlaawie. Aawa. Kwaaka Arevɨya a'mwamaayabanna wawena dɨvi Anga Damaazɨkazɨna ayɨna yagalaawena bahe. 
GAL.1.18	Naangerɨ kanyɨbwarɨdaakwa' kwarame dawaai da' kanyavɨlava' sagaa' Jeruzaalemɨna Pitarɨ wɨja'neinyɨ angyɨrɨ'maasa'neinyɨ yɨlaawena wikɨya gave dawaai gamɨnyawɨ mwaale. 
GAL.1.19	Sareinyɨ Wɨdaasade kwalaalyara tɨnna mwanganyena Jemɨzai Naangere gahwaalaangerɨjɨ Pitarɨjɨ saraarɨ tɨnna wangane.
GAL.1.20	Sareinyɨ yagaala da' yɨhɨthɨvanɨge' nebulyasɨ. Gotɨyai kadɨka yuya nyu'nadaa'nyɨ “Kwaasɨ yagaala myɨhɨzɨvanɨgeinyɨ. (Daaina!)” yavɨkaryɨweinyɨ.
GAL.1.21	Kwaaka Juthɨya Jeruzaalemɨdaasɨ Kwaaka Sɨrɨya Kwaaka Sɨlɨzɨya anga mannɨkebanna wawe. 
GAL.1.22	Sagaa' Kwaaka Juthɨya mwaalyara Kɨraazɨtɨyarɨ lɨmwadɨvɨsara kusɨlaanyangɨyara nɨmɨre sɨnnyɨkɨ manyanganye'. 
GAL.1.23	Sarera pwaraavɨre yagaala dara wɨ'nesa' “O, a'mwei kayaa'na neyakei ‘Kɨraazɨtɨyarɨ lɨmwabɨneihɨlyɨ,’ wɨdɨvanɨkei daaka! Sai ‘Sabwi kayaaka yɨgalɨma!’ dakei yagaala tewaanya' duthɨvanɨka!” 
GAL.1.24	Sara wɨ'nesa'na nɨmɨnyɨna Gotɨyarɨ “Byaannakeigɨnyɨra,” wɨdɨna ye'.
GAL.2.1	Kwarame pɨjaakuna (14) kanyavɨlava' nɨmɨjɨ Baanavaazalyɨ sainaai Taaitazarɨ maarola Jeruzaalemɨna ayɨna yɨlaawo. 
GAL.2.2	Gotɨyai sara kanyɨbwarɨdaakwa' yɨlaawe. Yawɨ'na “Nɨmɨre wawɨnya yagesɨ wawɨnya kuna yɨvanɨgesɨ yaasɨwa'na nyɨma'nadɨka! Kɨraazɨtɨyare kusɨlaanyaraavɨ maremwaaidɨvɨtara daakajɨ gaveraayaba kave wɨdɨma! Sahwara ‘Polɨ wɨdade' kayaa'nanyasɨ,’ dɨpɨjɨ kwajɨ ajɨmya yuyangɨyara Kɨraazɨtɨyarɨ mu'nyɨ yɨpɨ'derera,” sara yawɨ'na yena a'mwe naanga gaveraavɨ wɨde “Maaveraayawɨ sana sana wɨdadɨnyainyɨ.” 
GAL.2.3	Sareinyɨjɨyai Taaitazai Gɨrikɨyai mwaalaka kɨrɨ' Juyara Kɨraazɨtɨyare naangera dɨragɨnna mujɨna “Nemɨre Kɨwɨnya' sara dɨnɨke'na gamɨre kɨlaakejɨ' davaana!” mujɨ nehye'. 
GAL.2.4	Mujɨ nehyeta kɨrɨ' pwara kwaasɨ neya'mwera nemɨnyawɨnna kɨma'nyɨkaanya kave bahe' dame maa'dɨvɨsarabɨsara. Kɨraazɨtɨyai Jizaazai Juyaraavɨreburɨdaa'nyɨ kanevadaihasamaara' tewaanya mwaaiho. Damerabɨsara yawɨ'na “Kumɨrebwi tɨnna wanganawaajɨ Juyainaavɨrebwi ayɨna pwɨyaana!” yawɨ'na yeva kave bahe'. 
GAL.2.5	Kave bahesaraavɨre yagaala kadɨka dɨragɨnna mu'nyo. Nemɨ yawɨ'na “Juyaraavɨre kɨwɨnya Maaveraavɨ nurihɨradɨka! Naangere yagaala nebulya warana sahwaraavɨna!” yawɨ'na yona dɨragɨnna mamɨdɨnyo.
GAL.2.6	Yɨ, “A'mwe naangera Kɨraazɨtɨyarɨ wɨ'nadaanyainaavɨ maremwaaidɨvɨsara,” dadɨvɨsara nɨmɨre yagaala tewaanya' aane pɨrɨ' kɨrɨsɨ mye'mwagye'. Nabaai sahwaraavɨna nɨmɨ lɨka myage. Gotɨyai a'mwe yuyaraavɨre sɨnnyavɨna avaaina yade'na nɨmɨ yuyaraavɨna avaaina yawɨ'dɨnya'na lɨka myage. 
GAL.2.7	Sahwara yagaala mudɨka manyɨje'. Aawa. Kɨrɨ' dara wanganesasɨ. Gotɨyai Pitarɨ “Juyaraavɨ kɨlaaka daya'neraavɨ yagaala tewaanya' duthatheigɨnyɨ,” wɨdaasakabaaibɨ' Polɨ Maaveraavɨ kɨlaaka madaya'neraavɨ wɨja'nerɨ dahɨlakakelyɨra. 
GAL.2.8	Sare' dare'nesɨ. Gotɨyai Pitarɨ gannya dɨragɨnya' kujaava' Wɨdaasadei Apozelɨyare wawɨnya yada kɨlaaka dayaraavɨ wɨjɨwaakadevaaibɨ' sahwai gannya dɨragɨnya' kanyɨjaava' Apozelɨyainyɨre wawɨnya yadɨ ajɨmya yuyangɨyaraavɨ wɨjɨwaakadɨnyainyɨ. 
GAL.2.9	Jeruzaalemɨ mwaalyara Kɨraazɨtɨyarera yawɨ'na “Jemɨzai, Sipaazai (Pitai), Jonɨ nemɨre a'mwe naangere. Sɨmyarera.” Yawɨ'na kye' sahwara mwaaidɨvɨ' dara yawɨresasɨ. Ya, Gotɨyai Polɨmɨ Apozelɨyare wawɨnya' dahɨlakya'na yange'na wɨgaimwagakela! Sara deva “Nemɨ avaaiwawɨnya yadaanyainera,” deva Baanavaazalyɨ sainaarɨ ata bwa'nyɨna nehye'. Nabaai dɨnyɨna “Yo, Polɨjɨ Baanavaazalyɨ saraai ajɨmya yuyangɨyaraayawɨnna kuna wika! Nemɨ kɨlaaka dayaraayawɨ wawɨnya yaana!” Dɨnyɨna kyo naarɨmɨ “Tewaanyasɨ,” wɨdɨna yoi. 
GAL.2.10	Yagaala pɨrɨ' nehɨthe' “Nemɨjɨyara nɨgwɨmaayaraavɨna wɨgaimwange'na jawɨrila!” Nɨmɨ sara yadɨnyainyɨ wɨde “Sare'na yɨlaaya yɨwana.”
GAL.2.11	Pɨgaa' Anga Aadɨyokɨna Sipaazai (Pitai) bɨna yaka kayaa'nanya' yake'na a'mweraayaba sahwarɨ maanga wɨde. 
GAL.2.12	Sare' dare'nesɨ. Sɨnnawɨ Jemɨzaryabadaasɨ pwara mabyesagaa' sai Kɨraazɨtɨyarera ajɨmya yuyangɨyaraayaba wapaaya nyɨna. Wapaaya nyɨna yaka kɨrɨ' sahwara bɨna kye' sai Maaveraayaba wapaaya manyɨna. Sai yawɨ'na “Sahwara dɨragɨnna dadɨvɨsare ‘Maavera kunnya kɨlaakejɨkaavɨ mada'nyadɨvɨsaraayaba tɨka manaannera!’ ” yawɨ'na yaka lɨka yɨna yaka wapaaya manyɨna. 
GAL.2.13	Wapaaya manyɨ kya' Juyara Kɨraazɨtɨyarera pwara yawɨta kayaa'nanya yeva avaaina manyɨna. Avaaina manyɨ kye', nabaai, Baanavaazai tɨnna wanganna yaka dɨragɨnna mi yaka manyɨ yakelyɨ. 
GAL.2.14	Manyɨ kye' tɨnna dara wangane' “O, sahwara yagaala tewaanyavɨ nebulya' myadɨvɨ' nayaa yɨda'na myɨvanɨgasara daaka!” Sara dena a'mweraayaba Pitarɨ wɨde “Juyaigɨnyɨra. Juyaigɨ kɨrɨ' Maaveraavɨrebwina tewaanna mwaimwaana. Juyaraavɨrebwina mamwalyɨwaana. Sareigɨ dahaa' ayɨna Juyaraavɨrebwi yɨwaanya'na ‘Ajɨmya yuyangɨyaihi, Juyaraavɨrebwina dɨmwaalyɨla!’ sara dɨvanɨgɨ. Sara be'na yɨvanɨgɨ!” wɨde.
GAL.2.15	Nenɨmaangera Juyara mwaaidapɨjɨ mudangegaa' Juyaina yɨma'no. Juyara dɨna “Ne Mozɨzare Kɨwɨnya myadɨvɨsara kayaa'nanyarera.” Sare' Juyaina mwaidaa ajɨmya yuyangɨyaina kayaa'nanyaina mamwaalyɨgoina 
GAL.2.16	kɨrɨ' dara yawɨ'mwosɨ. O, pwai Gotɨyare Kɨwɨnyabwi yada Gotɨyai mujɨna “Yɨda'maraangeigɨnyɨ,” mujɨna. Aawa. Pwai Jizaazai Kɨraazɨtɨyarɨ lɨmwaga'da Gotɨyai wɨdɨna “Yɨda'maraangeigɨnyɨ,” wɨdɨvanɨkelyɨra. Sare' nemɨ saina Kɨraazɨtɨyai Jizaazarɨ lɨmwamwo. “Kɨwɨnya dɨnɨkebwi mɨdɨdaa Gotɨyai ‘Yɨda'maraangeigɨ,’ manejadelyɨ. Kɨraazɨtɨyarɨ lɨmwadaa Gotɨyai ‘Yɨda'maraangeigɨ,’ nedana!” dona sara lɨmwamwo. Kɨlaa'naka aane pwai kwai Gotɨyare Kɨwɨnya mɨdɨda Gotɨyai “Yɨda'maraangeigɨ,” mujɨnɨke'na Kɨraazɨtɨyarɨ lɨmwamwo. 
GAL.2.17	Nemɨ Kɨraazɨtɨyarɨ wɨlamwaidaanya'na tewaanyaina nemwaaihɨvanɨkeinera. Sara yadaasɨ Juyara nenganeva nedɨvanɨga' “Juyaihi kɨwɨnya' navɨka yadɨvɨ' kayaa'nanyaihi Maaverabɨsaihi yɨma'nɨwaa'. Sare' sarɨmɨre Kɨraazɨtɨyai kayaa'nanyabwi wakadelyɨ.” Sara nedɨvanɨgasa' Gotɨyai yawɨ'na “Arɨkewɨnyɨra. (Kɨraazɨtɨyai nɨmɨrebwi yadelyɨ.)” 
GAL.2.18	Sare' dare'nesɨ. Kɨwɨnya'na Gotɨyai “Yɨda'maraangeigɨnyɨ,” mujɨ neyake'na Kɨwɨnyabwi wa'dɨ'nyɨ Kɨraazɨtɨyarɨ lɨmwadaa Gotɨyai “Yɨda'maraangesɨ,” nedadelyɨ. Nɨmɨ ayɨna Kɨwɨnyabwi yɨwɨjɨ kwajɨ kayaa'nanyabwi yadɨnyainyɨ kyɨma'nɨwɨdɨka! 
GAL.2.19	Sare' dare'nesɨ. Kɨwɨnya'na baimweinyɨ. “Yɨda'maraangeinyɨ yɨma'nɨma!” dena Kɨwɨnyabwi yaamɨjɨ yaamɨjɨ yena aawano. Tewaanyainyɨ myɨma'nyɨwe'na “Kɨwɨnyabwi aalo,” dena sabwina baimweinyɨ. “Gotɨyarɨna gaala mwaalɨma!” dena sabwina baimweinyɨ. 
GAL.2.20	Kɨraazɨtɨyarɨ wɨlamwaaiheinyɨna Kɨraazɨtɨyai yɨsavɨ balakegaa' nɨmɨ bainɨkeinyɨ. Sare' nɨmɨ sainyɨ mamwaalyɨge. Kɨraazɨtɨyai sahwai wɨlanyɨmwaalɨkeinyɨ. Dahaa' kɨlaa'nakeinyɨ mwaaiheinyɨ. Gotɨyare Gawaalɨkɨ lɨmwadɨ mwaaiheinyɨ. Sai nɨmɨnyɨna tewaanya wɨvu'nakelyɨ. Gamɨ sai nɨmɨnyɨneba marɨmwangɨnaka yarai balakelyɨ. 
GAL.2.21	Gotɨyai a'mweraavɨna yange'na wɨgaimwangebwi wanganakɨna myɨwɨnera! (Kɨraazɨtɨyarɨna yawɨ'dɨnyainyɨ.) Sare' dare'nesɨ. A'mwe pwai Kɨwɨnyabwina nayaa yada Gotɨyai “Yɨda'maraangelyɨ,” wɨdazɨ kwajɨ Kɨraazɨtɨyai yaasɨwa'na kabaladɨka! (Kɨwɨnyabwina Gotɨyai “Yɨda'maraangeigɨnyɨ,” mujɨ yanne'na Kɨraazɨtɨyai nemɨnyɨna bala'.)
GAL.3.1	Galezɨya mwaalyaihi sɨdu'maayaihi! Sarɨmɨre sɨmunya gɨnyɨwange' gara yɨma'nɨwaka! Sareihɨrɨ Jizaazai Kɨraazɨtɨyai yɨsavɨ baimwake' nɨmɨ kave yɨhɨthe' sarɨmɨ dara desa' “O, sahwai baimanɨkerɨ tɨnna dangamanɨgo!” 
GAL.3.2	Gave pɨrɨ' yɨhu'nɨma! Kɨwɨnya dɨnɨke' sara yesa'na Gotɨyare Kuryarɨ maaresaihi daa! Aawa, yagaala tewaanya' kadɨka wɨ'neva Kɨraazɨtɨyarɨ lɨmwaga'dɨvɨ' gannya Kuryarɨ yɨhɨzaava'. 
GAL.3.3	Sare' sɨdu'maayaihi daaka! Sɨnnawɨ Gotɨyai gannya Kuryarɨ yanga kyɨhɨzaava' sarɨmɨ tewaanna mwaalesaihɨlyɨ. Dahaa' “Nɨnnya kɨlaakevɨ dɨragɨnyasɨ naanga yune nebulya'nanyainyɨ yɨma'nɨdeinyɨ,” dathɨvanɨga'! 
GAL.3.4	Taanga naanga yɨhyake' dɨragɨnna mwaalesa' yaasɨwa' jɨma'nɨwaka! “Aawa, yaasɨwa'na mɨka!” yawɨ'manɨge. 
GAL.3.5	Sarevɨdaa'nyɨ ayɨna yɨhɨthɨma! Kɨwɨnya dɨnɨkevɨne wawɨnyanna sara yesa'na Gotɨyai gannya Kuryarɨ wɨjaavaka sarɨmɨnyaba atɨka dɨragɨnya wɨ'narya'ne yakei daa! Aawa, Kɨraazɨtɨyarɨ lɨmwagasaburɨne wɨ'nya'na Gotɨyai sara ya'.
GAL.3.6	Nabaai, Ne Evɨraamɨ avaalyabaaibɨ' Gotɨyarɨ lɨmwagyaakelyɨ. Da' dɨnɨke' “Sai yawɨ'na ‘Gotɨyai nebulya' nyɨdɨwa',’ yawɨ'na yaka Gotɨyai dɨna ‘Nɨmɨnyɨ nyɨlɨmwamwake'na a'mwe yɨda'maraangei wɨmwaaihɨwe'na dɨwana,’ dɨna ya'.” 
GAL.3.7	Sarevɨdaasɨ sarɨmɨ yawɨ'na “Ne Evɨraamɨ Gotɨyarɨ lɨmwagyaakeibɨsaina Gotɨyarɨ lɨmwagya'neina Ne Evɨraamɨmɨre gawaalɨvaangeina nebwina mwaaiho,” sarɨmɨ yawɨ'na yɨpɨneihɨlyɨ. 
GAL.3.8	Nabaai Gotɨyare bukuya' sɨnnawɨ sagaa' dɨnɨke' ajɨmya yuyangɨyara lɨmwabɨ'de'na “ ‘Yɨda'maraangeihɨlyɨ,’ wɨdɨdeinyɨ.” Sare'na sɨnnawɨ Gotɨyare bukuya' Evɨraamɨmɨ yagaala tewaanya' dɨnɨke' “Nyɨlɨmwamwaanya'na ajɨmya yuyangɨya yuyaraavɨna tewaanya naanga yanga wideinyɨ. Maarɨderera,” sara dɨnɨkesɨ. 
GAL.3.9	Sare' Evɨraamɨ Gotɨyarɨ lɨmwagyaakerɨjɨ nemɨ a'mwe Gotɨyarɨ avaaina lɨmwamwoinaavɨna Gotɨyai tewaanya naanga yanga nejaawakeinera.
GAL.3.10	Sare' dare'nesɨ. Kɨwɨnyaburɨne wawɨnyangɨnera yɨ sahwara Dɨkevɨ marasɨ'nya'nevɨ dalaangewɨ mwaaiha'. Sare' dare'nesɨ. Dara dɨnɨ' “Gazaigɨzaigɨ yuyagaa' Kɨwɨnyavɨya bukuyavɨ dɨnɨka yuya sa kuna myadɨnyaigɨnyɨ Gotɨyai Dɨkevɨ gɨmarasɨ'nadelyɨ.” Sara dɨnɨke'na yuyara sara myadɨvɨ' Dɨkevɨnerera. 
GAL.3.11	Nabaai, Gotɨyare bukuya' dɨnɨke' “Pwai Gotɨyarɨ lɨmwade sarerɨna Gotɨyai ‘Yɨda'maraangelyɨ,’ dozɨyai yuyagaa' gaala mwaaladelyɨ.” Sara dɨnɨke'na nemɨ tɨnna dara dɨragɨnna wangamanɨgo' “O, Kɨwɨnya yɨvanɨke aane pwai kwarɨna Gotɨyai ‘Yɨda'maraangelyɨ,’ majɨ yɨvanɨkei daaka!” 
GAL.3.12	Kɨwɨnyabwi pɨbulyɨ. Lɨmwagasa'nebwi pɨbulyɨ. Avaalyaburaai mɨka. Aawa. Dɨnɨke' “Kɨwɨnya yuya ya'gɨzɨ gaala dɨmwaaide'nengɨra mubya'bɨ'.” 
GAL.3.13	Nemɨ Kɨwɨnya yuya myadaanya'na yuyainaavɨ Dɨkevɨ nemarasɨ'nya'neina mwaaiho. Sareinaavɨna Kɨraazɨtɨyai ayɨna nemuba'. Sare' dara dɨnɨke' “Gazaizarɨ yɨsavɨ maratamarɨmwɨdaakwɨpɨ'derɨ Gotɨyai Dɨkevɨ marasɨ'nadelyɨ.” Kɨraazɨtɨyarɨ yɨsavɨ nemɨnyɨneba kamaratamarɨmwɨdaakwe' Gotɨyai Dɨkevɨ marasɨta'neba sai yɨma'naabaka ayɨna nemaarakelyɨ. 
GAL.3.14	Gotɨyai “Ne Evɨraamɨmɨ tewaanya naanga yanga wiaanya' Jizaazai Kɨraazɨtɨyarɨna ajɨmya yuyangɨyaraavɨne' yɨma'nana!” daka, nabaai nemɨnyɨna “Sahwara, Kɨraazɨtɨyarɨ kalɨmwagapɨjɨ Kuryai Tewaanyarɨne yune naanga nebulya'na wɨde sarɨ maapɨka!” kada' Dɨkevɨ marasɨ'nya'nei yɨma'naka ayɨna nemubakelyɨ.
GAL.3.15	Nya'mweihi, a'mweinaavɨrebwinanya' yɨhɨzɨwaakɨma! A'mwei yawɨraka wɨlɨmwagarɨke sare' yɨkwiavɨ yavɨkaryaka gannya yaya yavɨkaryake' pwara magalazekɨvalyɨ yɨpɨnere. Yagaala pɨnɨjɨ mye'mwagyɨ yɨpɨnere. 
GAL.3.16	Nemɨrebwi yɨgovaaibɨ' Gotɨyai yagaalya Evɨraamɨmɨjɨ gamɨre dɨviya'nei yɨsiwiarɨjɨ yune naanga nebulya'na wɨjaake kuna warɨ' tewaanya'na. Gotɨyare bukuya' majɨnyɨ' “Dɨviya'neraava.” Kwalaalyaraavɨna majɨnyɨkesɨ. Aawa. Dara dɨnɨ' “Dɨviya'nela,” gave pwarɨna dɨnɨkesɨ. Nabaai, Kɨraazɨtɨyarɨna dɨnɨkesɨ. 
GAL.3.17	Kuna warɨke' dara dɨvanɨge. Gotɨyai Evɨraamɨmɨ yagaalya' yune naanga nebulya'na wɨdaka wɨjaa' “Sara gɨthɨwe' sara yɨdeinyɨ.” Sɨnnawɨ sagaa' wɨlɨmwagarake sa' wɨdaka kwarame dɨviyajɨ kwarame naanga naanga (430) wavɨlayaakegaa' dɨvidaa'nyɨ Ne Mozɨzarɨ Kɨwɨnya' wɨjayaa'. Dɨvidaa'nya' sɨnnawɨnyavɨ magalazekɨvalyɨnɨkesɨ. Yaasɨwa'nanya' mwakyɨnɨkesɨ. Aawa. Sɨnnawɨnya' Gotɨyai Evɨraamɨmɨ yune naanga nebulya'na wɨjaake' kuna warɨkesɨ. 
GAL.3.18	Sare' dare'nesɨ. Evɨraamɨ Kɨwɨnya' yaakevɨdaa'nyɨ Gotɨyai wɨjaake' wɨjaavajɨ kwajɨ Gotɨyai yune naanga nebulya'na wɨjaakevɨdaa'nyɨ myɨma'nyɨ kyadɨka! Kɨrɨ' Gotɨyai Evɨraamɨmɨ yune naanga nebulya'na wɨjaake'na wɨjaavakesɨ.
GAL.3.19	Gotɨyai yune naanga nebulya'na wɨjaake' kuna warɨkevɨdaa'nyɨ dɨvidaa'nyɨ Gotɨyai Kɨwɨnya' be'na wɨjayaa'? Da'na yɨnɨkesɨ. A'mwera kunnya kayaa'nanya wangadɨvɨ' dɨna “O, sareburɨ kayaaka galazekɨvaina yɨvanɨgoine. We'.” Sare'na Kɨwɨnya' wɨjayaake'nanyɨ. Evɨraamɨmɨre yɨsiwiai Jizaazarɨ yune naanga nebulya'na wɨjaakei bakegaa'nanyɨ. Nabaai, Gotɨyai dɨragɨnna wɨjaake' naangesɨ. Gotɨyare Kɨwɨnyabwi maalɨkesɨ. Kɨwɨnya sa' Gotɨyai ejelɨyaraavɨ kujayaa' a'mwe pwai Mozɨzai tɨnnyaba mwalyaakerɨ mamaayara kujayaa' sai a'mweraavɨna wɨjayaakesɨ. 
GAL.3.20	Tɨnnyabanyai gave pwarɨna mɨ'. Gotɨyai gave pwalyɨra. Yune naanga nebulya'na wɨjaake' Evɨraamɨmɨ Gotɨyai gavei wɨjaakesɨ. Tɨnnyabanyai mamwalyaakesɨ. Sare'na yune naanga nebulya'na wɨjaake' naangesɨ.
GAL.3.21	Sarevɨdaa'nyɨ Gotɨyai yune naanga nebulya'na wɨjaakengɨ Kɨwɨnya' kayaaka yɨgaimanɨke' daaka! Arɨkawɨ. Sare' dare'nesɨ. Gotɨyai yune naanga nebulya'na wɨjaake' gevɨnesɨ. Kɨwɨnya' gevɨnesɨ. A'mwera gaala mwaaibɨ'de'na kɨwɨnya wɨjaavajɨ kwajɨ kɨwɨnya sa kyaadɨke' Gotɨyai nemɨnyɨna “Yɨda'maraangeigɨnyɨ,” kanedathɨka! Sare' mɨ'. Kɨwɨnya sa mwarikengɨ. 
GAL.3.22	Aawa. Gotɨyare bukuya' dɨnɨ' “A'mwe yuya kwara kayaa'nanyaburɨ kwaakevɨ wɨla pwɨyɨnɨkerera.” Gotɨyai “Evɨraamɨmɨ yune naanga nebulya'na wɨjaanya' a'mwe Jizaazai Kɨraazɨtɨyarɨ lɨmwabɨzaraavɨna wɨjaavɨma! ‘Yɨda'maraangeihɨlyɨ,’ wɨdɨma!” daka kayaa'nanyaburɨ marulawaka'.
GAL.3.23	Kɨraazɨtɨyarɨ lɨmwange'negaa' myɨma'nyakegaa' Kɨwɨnya' nevwɨyɨnɨke' Juyainaavɨ kalavuzavɨ nemaremwaala'. Kɨwɨnya' wothaayaibɨsa' nemaremwaaidɨsɨ Gotɨyai Kɨraazɨtɨyarɨ lɨmwagaaza' kaneyɨbwarɨdaakwa' sagaa' nemaremwaalake' mi'nanyɨ. 
GAL.3.24	Kɨraazɨtɨyai mabyahaa' Gotɨyai Kɨwɨnya' kanejaava' Kɨwɨnya' neyɨgɨvaangeibɨsa' dɨragɨnna nemaremwaalakesɨ. Gotɨyai yawɨ'na “Sahwara Kɨraazɨtɨyarɨ lɨmwabɨ'de'na ‘Yɨda'maraangeigɨnyɨ,’ wɨdɨma!” daka neyɨgɨvaangeibɨsa' wakakesɨ. 
GAL.3.25	Kɨraazɨtɨyarɨ lɨmwagaazahaa' mi'na kyɨma'na' neyɨgɨvaangeibɨsa' manemaremwaalyɨkesɨ. 
GAL.3.26	Sare' dare'nesɨ. Yuyaihi Kɨraazɨtɨyai Jizaazarɨ lɨmwamwaasavɨna Gotɨyare gawaalɨvaangeihi mwaaihasaihɨlyɨ. 
GAL.3.27	Sare' dare'nesɨ. Sareihɨrɨ Gotɨyai tewaanna yɨhyake'na Kɨraazɨtɨyarɨ bavɨtaazɨya wɨlayɨhɨmwaaihaka yuyaihi yɨ sahwaihi Kɨraazɨtɨyai kɨnɨnnakeihɨlyɨ. 
GAL.3.28	Kɨraazɨtɨyai Jizaazarɨ wɨlamwaaihasa'na Gotɨyai yuyaihɨrɨ avaaina yɨhɨmaara'. Gotɨyai myawɨri “Sai Juyai, sai Gɨrikɨyalyɨ. Sai yaasɨwa'wawɨnyai, sai maremwaainadelyɨ. Sai kwalyai, sa' balyasɨ.” Sare' dare'nesɨ. Dazaraavɨna myawɨri yada yawɨ'na “Kɨraazɨtɨyai Jizaazarɨna sai nɨmɨrei yɨma'nana!” yuya saihi gave pwaihɨlyɨ. 
GAL.3.29	Sare'na Kɨraazɨtɨyareihi mwaaihasavɨdaa'nyɨ Evɨraamɨmɨ gawaalɨvaangeihi, yɨsiwiaihi mwaaiha'. Sare'na Gotɨyai Evɨraamɨmɨ yune naanga nebulya'na wɨjaake' yɨhɨzaavadelyɨ.
GAL.4.1	Yagaalya' yɨhɨthɨwe da'na yɨhɨthɨvanɨge. Kaimale pwai ganɨmaangere gɨlyɨvɨta yuya maaradelyɨ. Gamɨre yuya wa'dɨ'nyɨ kɨrɨ' kaimalei kuna mwaalɨke'na mamaaryɨvanɨkelyɨ. Sare'na kaimalegaa' yaasɨwa'wawɨnyaibɨsai mamaremwaalyɨkelyɨ. 
GAL.4.2	Kaimalei mwaaidɨ'nyɨ ganɨmaangei sara wɨdake'na pwara gamɨnyɨ maremwaaina yadapɨjɨ nabaai, pwara gɨlyɨvɨsangɨ maremwaaiha'. Dɨvi ganɨmaangei wɨdakegaa' yɨma'nadehaa'na sagaa' gawaalɨvaangei sahwai maremwaaladelyɨ. 
GAL.4.3	Sabaaibɨ' mwaalosɨra. Kaimaleina mwaalogaa' Kwaakevakɨyabwina mwaidaa “Sa' kɨmaakesɨra. Da' minna! Sa' minna!” yawɨ'daa sana sana yadaa saburaavɨ yaasɨwa'wawɨnyainera. 
GAL.4.4	Gotɨyai dahɨlakyaakegaa' yuna yɨma'nakegaa' Kwaakevakɨna gannya gawaalɨvaangerɨ wɨdasaabɨna. Wɨdasaabɨna kya' a'mwe' maarakei yɨma'nakelyɨ. Nabaai, Gotɨyare Kɨwɨnyavɨ dalaangewɨ marulavemwaaidei yɨma'nakelyɨ. 
GAL.4.5	Kɨwɨnya' yaamɨjɨ mɨdɨdɨvɨsara “Gotɨyai nɨmɨnyɨna yawɨrana! ‘Sai yɨda'maraangelyɨ.’ Yawɨrade'na Kɨwɨnyabwi yɨma!” dadɨvɨsaraavɨnesɨ. Yɨ nemɨnyɨna “Nɨmɨ maryaavɨma! Nɨmɨre nyɨbwaalɨvaangera yɨma'nɨpɨka!” daka Kɨwɨnyavɨ dalaangewɨnyaraavɨna “Nyɨbwaalɨvaangei ayɨna wɨmubana!” kada' sahwai Kɨwɨnyavɨ dalaangewɨnyai yɨma'nakelyɨ. 
GAL.4.6	Yɨ sarɨmɨ gawaalɨvaangeihi mwaaihasa'na Gotɨyai Gawaalɨvaangere Kuryai Tewaanyarɨ nemɨre sɨmunyangɨ wɨdasaaba'. Kurya sai wɨlanemwaalaka nejɨwɨryadaa'nyɨ Gotɨyarɨ dɨragɨnna wɨdɨvanɨgo “Tataai! Nɨmwai!” 
GAL.4.7	Sare' yaasɨwa'wawɨnyaigɨ kuna mamwaalyɨgɨ. Aawa. Gawaalɨvaangeigɨ mwaaihɨ. Gotɨyai sara yake'na gawaalɨvaangeigɨ mwaaidɨ Gotɨyai gawaalɨvaangeraavɨ wɨjaaya'ne dɨmaa'deigɨnyɨ.
GAL.4.8	Kɨgaa' Gotɨyarɨ myawɨryesa'na kwaasɨ dɨragɨnyara (kwaasɨgotɨyara) mamwaalyesara wɨla yɨhɨvwɨyadɨvɨ' yaasɨwa'wawɨnyaihi wɨdaayadɨvɨsaihɨrɨ yɨhɨmaremwaalesaihɨlyɨ. 
GAL.4.9	Kɨrɨ' dahaa' Gotɨyarɨ yawɨrangamanɨgasa'na, nabaai, dɨwɨja' pɨrɨ', dahaa' Gotɨyai yɨhyawɨrangamanɨke'na Gotɨyarɨ be'na yagalya'ma'manɨga'! Sara yɨvanɨgasa' “Yɨmakera ayɨna nemaremwaaibɨka! Kwaakevakɨyabwi yaana!” dɨmanɨgatabaaibɨsasɨ. Sahwara dɨragɨnya maayarera. Waryaanyarera. “Sahwaraavɨre yaasɨwa'wawɨnyaina ayɨna yɨma'naana!” be'na dɨmanɨga'! 
GAL.4.10	Sareihi ayabaaibɨ' yawɨ'na “Gotɨyai nɨmɨnyɨna yawɨ'na ‘Yɨda'maraangelyɨ,’ yawɨrade'na Kɨwɨnya' yɨma!” yawɨ'na yadɨvɨ' yɨrɨkengɨjɨ lawengɨjɨ kwaramengɨjɨ kɨmaaka mwaaimanɨgasaihɨlyɨ. Sɨmunya dazabwi nawɨ'nyabwi mɨka! 
GAL.4.11	Sareihɨrɨna sɨmunya kwalaalya yawɨ'manɨge. Mi'na yage'na tewaanyaihi mwaalɨna yesaihɨlyɨ. Nɨmɨ yuya sarɨmɨnyɨna yage yaasɨwa'na nyɨma'nadɨka!
GAL.4.12	Nya'mweihi, dɨragɨnna yɨhɨthɨvanɨge. Kɨwɨnya'na nɨmɨbɨsaihi yɨma'nɨpɨneihɨlyɨ. Kɨwɨnya' majesaihibɨsainyɨ yɨma'neinyɨna yɨhɨthɨvanɨge. Kɨgaa' aane pɨrɨ' kɨrɨ' kayaa'na manyesaihɨlyɨ. 
GAL.4.13	Nabalɨnakeinyɨ mwaale'na sɨnnawɨ sagaa' sarɨmɨnyawɨnna wawena yagaala tewaanya' yɨhɨthe yawɨ'mwaa'. 
GAL.4.14	Dara wanganesa' “Akai, Polɨmɨre kɨlaakejɨkɨ nalaaya naanga wivanɨkei daaka!” Sara deva kɨrɨ' nɨmɨnyɨna majɨ “Waryaanyalyɨ,” majɨ yadɨvɨ' nabaai, bule'na manyɨjaaye'. Aawa. Sarɨmɨnyawɨnna ejelɨyai bazarɨ tewaanna wipɨnebaaibɨ' tewaanna nyesaihɨlyɨ. Nabaai, Kɨraazɨtɨyai Jizaazai bazarɨ tewaanna wipɨnebaaibɨ' tewaanna nyesaihɨlyɨ. 
GAL.4.15	Sarevɨdaa'nyɨ nɨmɨnyɨna yɨlaaya naanga ye'. Dahaa' yɨlaaya sa' gava warɨkavaka! Sare' dare'nesɨ. Sarɨmɨnyɨna dara jalɨkurakɨvanɨge. Ai, sahwara nɨmɨnyɨna yuya yɨpɨjara daa! “Wɨgaimwange'na nennya tɨnnyangɨ jɨwa'mwanna yawaajɨ Polɨmɨna wɨjavaajainaava,” sabaaibɨ' yawɨreva. 
GAL.4.16	Nebulyabwi yɨhɨthɨwe'na jawɨ'manɨga'! “Polɨ nemɨre yɨkamaangei mwaalɨ'.” (Yawɨta sasare sa' “Aala!” dɨwa.)
GAL.4.17	Pwara yɨlaaya yɨhɨmarivanɨgasara tewaanya'na myɨhɨzɨvanɨga'. Wabwiwayagaala yɨhɨthɨvanɨga'. Sahwara yawɨ'na “Nemɨnyɨ yɨlaaya neyɨpɨka! Polɨmɨre yagaala mu'nɨpɨnera!” deva sara yɨwaasa'na wabwiwayagaala yɨhɨthɨvanɨga'. 
GAL.4.18	Tewaanya'na a'mwera yɨlaaya wɨmaryadɨvɨsa' yuyagaa' tewaanyasɨ. Sarɨmɨ yɨlaaya nyesa' tewaanyasɨ. Dahaa' sarɨmɨnyawɨ mamwaalyɨgehaa' yɨlaaya nyɨpɨja' tewaanyasɨ. 
GAL.4.19	Nɨmɨre kaimɨraayaihi, a'mwe' bwaranyarɨ maa'dehaa' daanga naanga wɨvɨdevaaibɨ' sarɨmɨnyɨna ayɨna daanga naanga nyɨvɨmanɨ'. Sarɨmɨre sɨmunyangɨ sarɨmɨre munyangɨ Kɨraazɨtɨyai yunebanna wɨlayɨhɨmwaaladehaa'na taanga sa' mi'na mwi nyadesɨ. 
GAL.4.20	Sarɨmɨnyaba mwaaimujainyɨ! Pɨkarya myavɨkarya'na nɨmɨre maanguraaya' yɨhɨthɨde'na sarɨmɨnyaba mwaaimujainyɨ. “Gara wɨdɨjɨwana!” yawɨ'dɨ taanga nyɨvanɨkeinyɨ.
GAL.4.21	Dɨnyɨjɨla! Sahwaihi dɨna “Kɨwɨnya' nemaremwaalana!” dɨna yɨvanɨgasaihi dɨnyɨjɨla! “Kɨwɨnya sa' dɨnɨke' mu'nyɨwaasaihi daa!” 
GAL.4.22	Sare' dare'nesɨ. Dara dɨnɨke'. Evɨraamɨ gawaalɨvaangeraai kɨnɨnnakelyɨ. Pwai Yɨzɨmelɨ, pwai Aazakɨ. Wɨdaayade' Ehaa' Yɨzɨmelɨmɨ maryaa'. Gamɨre balaange' Seraa' Aazakɨmɨ maryaa'. Seraa' wɨdaayade' mɨ'. 
GAL.4.23	Kɨrɨ' a'mweinaavɨreburɨne wɨdaayade' Yɨzɨmelɨmɨ maryaa'. Gamɨre balaange', a'mwe ne' mwaaidɨ'nyɨ Gotɨyai Evɨraamɨmɨ yune naanga nebulya'na kujaa' Evɨraamɨ Gotɨyarɨ lɨmwagyaake'na Aazakɨmɨ maryaa'. 
GAL.4.24	Yagaala sa' ke'ba'na dɨnɨkesɨ. Sare' dare'nesɨ. A'mwe sawaai yagaala wɨlɨmwagarɨkewaalyɨ. Ehaa' Mugunya Saainaayavɨ Gotɨyai Kɨwɨnya' wɨjayaake' sahɨrɨsɨ. Ehaa' wɨdaayade' yaasɨwa'wawɨnya'bɨsa' mwalyaake'na savɨrera yaasɨwa'wawɨnyara mwalyaasarera. Nabaai, Mugunya Saainaayavɨya Kɨwɨnya' a'mweraavɨ pwɨyɨnɨkera yaasɨwa'wawɨnyara mwaaihasarera. 
GAL.4.25	Mugunya Saainaaya sa' Kwaaka Arevɨya warɨke' yɨ Ehaa'. Nabaai, Ehaa' Anga Jeruzaalemɨ dahaa' mannɨke' sahɨrɨsɨ. Sare' dare'nesɨ. Juyara dɨnyɨna “Jeruzaalemɨ nemɨre anga naangebera,” dɨnyɨna yɨvanɨgasara Kɨwɨnya' mɨdɨdɨvɨsa'na Kɨwɨnya sa' pwɨyɨnɨkesɨ. Davakɨ Jeruzaalemɨjɨyara yaasɨwa'wawɨnyarera. 
GAL.4.26	Sarera dɨragɨnna mamwaalyɨga'. Aawa. Jeruzaalemɨ munyaba Gotɨyarebanyaina Kɨraazɨtɨyareina dɨragɨnna mwaaiho. Sabajɨyaina yaasɨwa'wawɨnyaina mɨ'. Aawa. Nenaange' Seraavɨreinera. Gotɨyai nemɨnyɨna yune naanga nebulya'na dɨnɨkeina Aazakɨbɨsaina mwaaiho. Nemɨ Kɨraazɨtɨyarɨ lɨmwadaanyaina tewaanna mwaaiho Jeruzaalemɨ munyabajɨyaina. 
GAL.4.27	Sare' dare'nesɨ. Jeruzaalemɨ sabanyaaina ke'ba'na dɨnɨkesɨ. Jeruzaalemɨ munyabanya'na dɨnɨke'
GAL.4.27	“Kaimɨraaya maaya'gɨ yɨlaaya ja!
GAL.4.27	Jakajɨ jɨkajɨ ‘Su!’ dɨnyɨdangana!
GAL.4.27	Mamaaryadɨnya'gɨ yɨlaaya naanga ja!
GAL.4.27	Gɨthaasake'gɨre kaimɨraaya naanga mwaaibɨ'dera.”
GAL.4.27	Gotɨyarɨna munyabajɨyaina tewaanya dɨragɨnna mwaaiho'na dɨnɨke'nesɨ. Jeruzaalemɨ davakɨya'na dɨnɨke'
GAL.4.27	“A'mwanakevɨre pwai pwai mwaaibɨ'demɨlɨkera.”
GAL.4.27	Sara dɨnɨkesɨ.
GAL.4.28	Nya'mweihi, Kɨraazɨtɨyarɨ lɨmwadɨvɨsaihi Aazakɨbɨsaihɨlyɨ. Gotɨyai Evɨraamɨmɨ yune naanga nebulya'na wɨjaakei yɨma'nyaakabaaibɨ' yune naanga nebulya'na wɨjaaka sa' maa'dɨvɨ' Gotɨyai dɨna “Yɨda'maraangeihɨlyɨ. Nɨmɨreihɨlyɨ,” dɨna yakeihɨlyɨ. 
GAL.4.29	Ehaa' kɨlaa'naka a'mweinaavɨrebwina maryaakei Yɨzɨmelɨ Aazakɨmɨ kayaa'na yɨna yaa'. Yɨ Gotɨyare Kuryai sara yaake'na maryaakerɨ kayaa'na yɨna yaa'. Sabaaibɨ' Kɨwɨnyabwi yɨvanɨgasara Kɨraazɨtɨyarɨ lɨmwadaanyainaavɨ kayaa'na neyɨvanɨga'. 
GAL.4.30	Kɨrɨ' Gotɨyare bukuya' berɨ' dɨnɨ'? Dara dɨnɨke' “Wɨdaayadesɨ gawaalɨvaangelyɨ sanaarɨ duthaaso! Sare' dare'nesɨ. Ganɨmaangere yuyangɨ wɨdaayadevɨrei mamaarannera! Arɨkewɨ. Gamɨre balaangevɨrei gavei maarade'na duthaaso!” sara dɨnɨkesɨ. 
GAL.4.31	Sarevɨ, nya'mweihi, yaasɨwa'wawɨnyavɨreina mɨ'. Aawa. Balaangevɨreinera. Gotɨyai nemɨnyɨna “Kɨraazɨtɨyarɨ lɨmwamwaasara nɨmɨrere. Nɨmɨre tewaanya yuya maapɨ'dere,” dɨnɨkeinera.
GAL.5.1	Nemɨ tewaanya dɨragɨnna mwaalya'neinaavɨna Kɨraazɨtɨyai bala'. “Yuyabura pwɨyɨnɨkeraavɨ yaarɨma!” daka nevadaihasamaara'. Sarevɨdaa'nyɨ kuna dɨragɨnna dɨthaaka! “Yaasɨwa'wawɨnyabulyainyɨ ayɨna nyɨma'nɨwɨdɨka!” da'gɨzɨ Kɨwɨnyabwi myawɨ'dɨnna! 
GAL.5.2	Du'nana! Polɨnyɨ kave dara gɨthɨvanɨge. Gɨmɨ yawɨ'na “Gotɨyai nɨmɨnyɨna ‘Yɨda'maraangelyɨra,’ dana! Sare'na nɨmɨ Kɨwɨnya' yadɨ kɨlaakejɨkɨ nyɨdapɨka!” Sara yɨja' Kɨraazɨtɨyai yake'na gɨmɨnyɨna gɨhaimwagake' yaasɨwa'nanya' yɨma'nade'nanyɨ. 
GAL.5.3	Ayɨna dɨragɨnna gɨzalɨkurakɨma! Gazaizai yawɨ'na “Yɨda'maraangeinyɨ yɨma'nɨma! Pwara nɨmɨre kɨlaakejɨ' nyɨdapɨ'de'nanyɨ,” yawɨ'na yojɨ sai Kɨwɨnya yuneba yannei tɨvɨkɨsa'nei yɨma'nade'nanyɨ. 
GAL.5.4	Gɨmɨ yawɨ'na “Gotɨyai nyɨdana! ‘Yɨda'maraangeigɨnyɨ.’ Nyɨdathe'na Kɨwɨnyabwi yɨma!” Sara yawɨ'na, yɨna yɨwaanya'na Kɨraazɨtɨyarɨ yagalya'ma'mwaa. Gotɨyai yange'na gɨhaimwagakevɨ bwala'mwaawɨ. 
GAL.5.5	Sare' dare'nesɨ. Nemɨ Kɨraazɨtɨyarɨ lɨmwadaa Gotɨyare Kuryai gannya dɨragɨnya' nejaavada yɨlaaya yadaa yemwaaiho. Aayagaa' Gotɨyai yuyaraayaba “Yɨda'maraangeihɨlyɨ,” nedathe'na yemwaaiho. 
GAL.5.6	Sare' dare'nesɨ. Nemɨ Kɨraazɨtɨyarɨ wɨlamwaaiho'na kɨlaakejɨ' daya'nebwi yaasɨwa'nanyasɨ. Nabaai kɨlaakejɨ' madaya'nebwi yaasɨwa'nanyasɨ. Nemɨ Kɨraazɨtɨyarɨ lɨmwadaanyabwi pwaraavɨna tewaanya nevu'nadevɨna wawɨnya yadevwi naangaangesɨ.
GAL.5.7	Sɨnnawɨ Kɨraazɨtɨyarɨna kaanyave'na nayaa wawagɨnyaigɨnyɨ. Gɨmɨnyɨ aai galagɨrihɨ'mwaka! Sare' nebulya' mamɨdɨnyɨ be'na yɨvanɨgɨna! 
GAL.5.8	Mɨdɨnya saburɨna Gotɨyai givwaramaa'manɨkei sara magɨzɨwaakyɨwa'. 
GAL.5.9	Dadaanya' “Pamidakade yɨzɨya maalɨkemɨlɨ' bɨretɨya naange' pamidakadesɨra.” 
GAL.5.10	Sare' kɨrɨ' nɨmɨ sainyɨ Kɨraazɨtɨyarɨ wɨlamwaaihe'na dɨragɨnna yawɨ'mwa “Sara yawɨ'manɨge Galezɨya mwaalyara sara yawɨpɨ'dera. Aane pɨbwi kɨbwi myawɨri, avaaina yɨpɨ'dera.” Nabaai, a'mwei gɨmɨnyɨna taanga gɨzaavanɨkerɨ Gotɨyai kayaa'na wiadelyɨ. A'mwe naangei dɨngaka? A'mwe maalɨkei dɨngaka? Sarerɨ Gotɨyai wɨrɨvɨkɨradelyɨ.
GAL.5.11	Nya'mweigɨ, pwara nɨmɨnyɨna kwaasɨ wɨdɨna “Sai wɨdɨna ‘A'mwera kɨlaakejɨkaavɨ da'nyɨna kyapɨjɨ Gotɨyai “Yɨda'maraangeihɨlyɨ,” ’ wɨdathelyɨ.” Sara wɨdɨwɨjɨ kwajɨ kayaa'na kuna mi kanyɨpɨdɨka! Savɨdaa'nyɨ nebulya' warajɨ kwajɨ yɨsavɨ Kɨraazɨtɨyai balakevɨne wagɨla wɨvwa'nyabwi mena kyɨma'nadɨka! 
GAL.5.12	A'mwera “Kɨlaaka dɨtha'nyɨla!” dadɨvɨ' gɨmɨre sɨmunya kayaaka yɨvanɨgasara kunnya kɨlaakejɨkaavɨ yune'na da'nɨpɨka! 
GAL.5.13	Sare' dare'nesɨ. Nya'mweigɨ, sahwaigɨnyɨ Gotɨyai gɨthahɨlaka' “Wɨla pwɨyɨnɨkerɨ yaarɨma!” Sara gɨthahɨlakaka sara kagɨzɨvwaramaara' tewaanna mwaaihɨnyaigɨnyɨ. Mi'na gɨthɨwe'na dara myawɨ'dɨnna! “O, Kɨwɨnya' manevwɨyɨnyɨka. Su! Su! Kɨlaakejɨkɨne yuya tewaanyajɨ kayaa'nanyajɨ yɨma!” Sara myawɨ'dɨnna! Sara myɨnna! Aawa. Gyaarakeigɨ ja'mweraavɨna kale gyada yaasɨwa'wawɨnyaigɨ wɨgaimwanna ja! 
GAL.5.14	Sare' dare'nesɨ. Gotɨyare Kɨwɨnya yuyavɨ aaya kaavɨlya' dara dɨnɨke' “Gɨmɨ saigɨnyɨna kale gyadevaaibɨ' pwaraavɨna kale gyana! Duhaimwana!” Yɨ yagaala sahɨrɨsɨ. 
GAL.5.15	Sɨwaaka, malakayaaryarabɨsaihi myɨma'nɨpɨna! Maanga, sɨnna tɨka daya, mala sazabwi myɨpɨna! Sara yapɨjɨ, yɨthaanyi, gazaihizaihɨrɨ kayaaka yuna nyɨgainɨpɨdɨka!
GAL.5.16	Da'na yɨhɨthɨvanɨge. Gotɨyare Kuryai sara kagɨthozɨ kuna sara ja! Sara ya'gɨzɨ gɨmɨre sɨmunya ayabwi mi jɨtheigɨnyɨ. Arɨkawɨ. 
GAL.5.17	Sare' dare'nesɨ. A'mweina sɨmunya yawɨ'daanya' Gotɨyare Kuryai yawɨ'de' yaamɨjɨ dathɨwanna. Nabaai, Gotɨyare Kuryai yawɨ'de' a'mweinaavɨre sɨmunya' dathɨwanna yannesɨ. Sare' dare'nesɨ. Gotɨyare Kuryare sɨmunyasɨ a'mweinaavɨre sɨmunyasɨ yɨkamaangewaalyɨ. Sare'na Kuryai gɨthada gɨnnya sɨmunya' “Pɨbwi ja!” kagɨthozɨ sarebwi minneigɨnyɨ. 
GAL.5.18	Sare'na Kuryai kuna gɨmaremwaalajaigɨ Kɨwɨnya' mamaremwaalyɨ gyatheigɨnyɨ.
GAL.5.19	A'mweraavɨre sɨmunyabwi yuyaina yawɨ'manɨgovulyɨ. A'mweraavɨrebulyɨyara dara yadɨvɨsangɨ. Ata lɨmwangebwi yɨna. Yaawaryaraavɨrebwi yɨna. Gɨrɨkita'nanyabwi yɨna. A'mweraavɨ a'mwengɨ yaasɨwa'na kayaa'na lɨmwangebwi yɨna. 
GAL.5.20	Yɨsaraavɨ, sɨlaangeraavɨ, nyɨlyarɨ, lawerɨ, sɨlɨngaamɨnyaraavɨ a'mwa'mweraavɨ yɨlaayabwi yɨna, kulaka maarya'nebwi yɨna. Gɨri'nya, lakya, kwalya dazabwi yɨna. Yɨkamaangebwi yɨna. Maangebwi yɨna. Pwaraavɨre tɨganaarya yadɨvɨ' “Maa'mujainyɨ,” dɨna. Sɨnna tɨka wɨdaya'nebwi yɨna. Kunnya yaya makinyɨna yadɨvɨ', pwaraavɨna kale mwia'nebwi yɨna. Jaapaina yadɨvɨ' pwaraavɨ wanganakɨna. Kumɨjɨyaraavɨ bɨrala yadɨvɨ' “Nemɨ tewaanyaine,” dɨna. 
GAL.5.21	Pwaraavɨre naangengɨna “Maa'mujainyɨ,” dɨzabwi yɨna. Pwaraavɨ tamakɨna. Bɨyaaya saza nadɨvɨ' yɨmaka wɨlɨna. Nabaai bɨyaaya nyɨna kwarame kayaa'nanyabwi yɨna, avaanna kayaa'nanyabwi yɨna. Sara yadɨvɨsangɨ. Nabaai, sasarebura pɨburajɨ yadɨvɨsangɨ. Kɨgaa' gɨthevaaibɨ' dɨragɨnna ayɨna gɨthɨvanɨge. Sasare sabwi minna! Pwara saza yadɨvɨsaraavɨ Gotɨyai nayaa mamaremwaalyɨ yadera Gotɨyare yuyanna mamaari yɨpɨ'derera.
GAL.5.22	A'mweraavɨre sɨmunyabwina kayaa'na yadɨvɨta kɨrɨ' Gotɨyare Kuryai nemɨre sɨmunyanna maremwaaida yɨsɨla nawɨ'nyabɨsanna tewaanyainaavɨ nemwaaihɨvanɨkelyɨ. Sare' dara yadaanyasɨra. Pwaraavɨna kale neyada, sɨmunyangɨ yɨlaaya yadaa, kwaamu'nanyabwi yadaa, pwara kayaa'na neyadaapɨjɨ sɨnna tɨka yarai madayɨ neyade'na dɨragɨnyaina mwaidaa, bwiwanna yabwi yadaa, pwaraavɨ tewaanna wiadaa, sara wɨdadaanya yuyagaa' sara yadaa, 
GAL.5.23	kave yɨgoina nennya yaya mamakinyadaa, sɨmunya kayaa'nanya' “Aala,” dɨvanɨgoina dɨragɨnna maremwainadaa Kuryai nemwaaihadelyɨ. Sara yadaanyainaavɨ Kɨwɨnya yagaalyasɨ manejɨnɨkengɨ. 
GAL.5.24	Kɨraazɨtɨyai Jizaazareina dara yawɨ'manɨgo. A'mweinaavɨre sɨmunya dɨragɨnya myaannebwi Kɨraazɨtɨyare yɨsavɨri mi'na yeramwo. Sare'na kayaa'nanyabwi manemaremwaalyɨkeinera. Yɨ sɨmunya kayaa'na dɨka widadejɨ wima'nadejɨ yɨsavɨri mena yeramwo. Yuya dazabwi dɨvanɨgo. Aala! Sarebwi Kɨraazɨtɨyai balake'nanyɨ. 
GAL.5.25	Sare' “Kuryarɨ mwaaiho,” daaza' yɨ nabaai Kuryarɨ kaanya yamaryaana! Gamɨre yagaalya' mɨdɨnaana! 
GAL.5.26	“Nɨmɨ tewaanyainyɨ. Pwara kayaa'nanyarera,” madaanna! Pwara sɨmunya kwalaalya yawɨpɨ'de'na myaanna! Pwara kanevɨlavapɨjɨ bɨrala myaanna! Aawa. Kuryare dɨragɨnyavɨ mwalaana!
GAL.6.1	Nya'mweihi, sarɨmɨ dara yennɨpɨja' “O, nemɨjɨyarɨ yɨwetawakya' jɨma'nɨwaka!” Gotɨyare Kuryarɨ mɨdɨdɨvɨsaihi sarɨ nayaa yavada'gaina jɨla! Bɨrala, maanga nudɨpɨdɨka! Aawa. Kave bwiwanna wɨdɨna jɨla! Gɨnnya mwaalyabwi nayaa jawɨka! “Nɨmɨ kave mwaala'mujɨ Saataanɨ avaalyabwi yɨde'na nanyɨmwaaihadɨka!” da'gɨzɨ Kuryarɨ dɨragɨnyavɨ dɨmwaala! 
GAL.6.2	Da'na yɨhɨthɨvanɨge. Gazaizarɨ taanga widaa'nyɨ wɨgaimwange'na taanga sa dɨmakama! Duhaimwana! Sara ya'gɨzɨ Kɨraazɨtɨyare kɨwɨnya' mi'na jɨthesɨ. 
GAL.6.3	Sare' dare'nesɨ. Pwai myawɨranna! “Pwara kayaa'na yɨvanɨgasara maalɨkera, nɨmɨ naangeinyɨ. Dazabwi myɨ yɨdeinyɨ.” Sara yawɨ'de sa' kwaasɨ yawɨ'devulyɨ. 
GAL.6.4	Kɨrɨ' gazaizai gannya yɨvanɨkengɨ nayaa yawɨbwata yannelyɨ. “Tewaanyasɨ,” dozɨ sare'na yɨlaaya yannelyɨ. Sai myawɨrina “Pwai kayaa'na yɨvanɨke', sainyɨ tewaanna yɨvanɨgeinyɨ,” sabwi myawɨrannelyɨ. 
GAL.6.5	Aawa. Gazaizai gannya yɨvanɨkengɨna Gotɨyai yawɨbwata yadelyɨ.
GAL.6.6	Kɨraazɨtɨyare yagaala yɨhɨzɨwaakadɨvɨsaraavɨ pwaihi kadɨka wɨ'nadɨvɨsaihi tewaanya yuya jaapaina yɨpɨneihɨlyɨ. 
GAL.6.7	Sɨmunya kayaa'nanya' myawɨpɨna! Gotɨyarɨ kwaasɨyara pihadɨka yɨpɨjaraavɨna Gotɨyai yuna yawɨ'manɨkelyɨ. Sare' dare'nesɨ. A'mwe pwai burɨdaza yɨ sahɨnɨ maaradelyɨ. 
GAL.6.8	Sai kayaa'nanya burɨdazai kayaa'nanya maaradevaaibɨ' pwai a'mweraavɨre sɨmunyabwina gamɨre kɨlaakevɨ yajai kayaaka yɨgainadelyɨ. Kɨrɨ' pwai tewaanya burɨdazai tewaanya maaradevaaibɨ' pwai gamɨre kuryarɨ tewaanya burɨdazai yɨ Kuryai Tewaanyarɨ yuyagaa' yuyagaa'ne gaalyabwi maaradelyɨ. 
GAL.6.9	Nemɨ tewaanyabwi yadaa sɨmunya waryaanya myawɨraanna! Sare' dare'nesɨ. Kuryarɨ dɨragɨnna kuna yaajaina Gotɨyai dahɨlakakegaa' tewaanyanna maraadeinera. Sare'na nayaanna yadawaajɨ maa'na maneyɨnanna! 
GAL.6.10	Sarevɨdaa'nyɨ yuya'na yaajahaa' yuyaraavɨ tewaanna wiaana! Yɨ, Kɨraazɨtɨyarɨ lɨmwadɨvɨsabulyɨyaraavɨ kɨnɨdakaavɨ dɨragɨnna tewaanna wiaana!
GAL.6.11	Pwai nɨmɨre yagaalya' kyavɨkaryɨwa' dahaa' pɨkarɨyɨsarɨ' maarena nɨnnya atasɨ pɨkarya yɨhyavɨkarivanɨge. Nɨmɨre pɨkarya naanga danganyɨla! Pɨkarya sa tɨnna wanganapɨjɨ “O, Polɨ nebwina neyavɨkariwaka!” dɨthɨnyide'nanyɨ. 
GAL.6.12	A'mwera kɨlaaka mwasɨmagɨnna yawɨ'na “Kɨraazɨtɨyarera yawɨ'manɨga' ‘Kɨraazɨtɨyai yɨsavɨ kabala' kɨlaaka daya'nebwi maalɨkebwi yɨma'nɨwaka!’ Sare'na sɨnna tɨka wɨda'daawojɨ Juyara kayaa'na naneyɨpɨdɨka!” Nabaai “Sahwara Kɨraazɨtɨyai Jizaazarɨne yɨta yovihɨrarannɨkevɨna maanga nanedɨpɨdɨka!” deva “Sarɨnnya kɨlaakejɨkaavɨ dɨtha'nyɨla!” wɨjɨwaakɨna yɨhyɨvanɨgasare. 
GAL.6.13	Sare' dare'nesɨ. Kɨlaaka daya'nebulyɨyara Kɨwɨnya yuya' navɨka yadɨvɨ' myadɨvɨsare. Aawa. Sahwara yawɨ'na “Juyara nemɨnyɨna dɨnyɨna ‘Kɨraazɨtɨyarera sahwara kɨlaaka daya'nebwi Galezɨya mwaalyaraavɨ yɨvanɨgasara tewaanyarera!’ dɨnyɨna yɨpɨka!” Sara yawɨ'na yadɨvɨsa'na yɨhɨzɨwaakɨvanɨga' kunnya yaya makimanɨgasara. 
GAL.6.14	Sabaaibɨ' nɨnnya yaya' makina myɨwɨneinyɨ. Arɨkawɨ. Nemɨre Naanga Jizaazai Kɨraazɨtɨyai yɨsavɨ balakere yaya' makimanɨgesɨ. Yɨ, balake'na Kwaakevakɨyabura kadathɨwaga' sabura manyɨmaremwaalɨke'nanyɨ. Kɨraazɨtɨyai baidaa'nyɨ nɨmɨre sɨmunya aya' balakesɨ. “Kwaakevakɨyaburaavɨna mamwaalyɨ yɨdeinyɨ,” yawɨkeinyɨ, Naangei yɨsavɨ sara balake'na. 
GAL.6.15	Kɨlaakejɨ' daya'ne' yaasɨwa'nanya', kɨlaalejɨ' madaya'ne' yaasɨwa'nanyasɨ. Gotɨyai mudɨkeinaavɨ nemwaaihade' naangesɨ. Sare'na, Kɨraazɨtɨyai yɨsavɨ balakerɨ yaya' makimanɨgesɨ. 
GAL.6.16	Yɨhɨthɨwe' yɨvanɨgasaihi Kɨraazɨtɨyareihi, Gotɨyare Yɨzɨrelɨya nebulyaihɨrɨ Gotɨyai gannya kwaamu'nanyaburɨ tewaanya yɨhɨmwaaihana! Gotɨyai kale'na yɨhɨgaimwagana!
GAL.6.17	Aaya' yɨhɨthɨma! Aane pwai kwai taanga manyɨjaavanna! Sare' dare'nesɨ. Jizaazarɨ wɨdaayadɨnyainyɨna pwara kayaa'na nyesa'na nɨmɨre kɨlaakevɨ yɨwihwaarya naange warɨkengɨ. Sare'na Apozelɨyainyɨ Kɨwɨnyabulyɨyara taanga manyɨjaavɨpɨna! 
GAL.6.18	Nya'mweihi, nemɨre Naanga Jizaazai Kɨraazɨtɨyai yuyaihɨre kuryaraavɨ yange'na yɨhɨgaimwagana! Sahɨrɨsɨ. Nebula naangesɨ.
EPH.1.1	Polɨnyɨ yɨkwia da' pɨkarya yavɨkarivanɨgeinyɨ. Gotɨyai gamɨre sɨmunyavɨ mena kanyɨdahɨlaka' Kɨraazɨtɨyai Jizaazai Nyɨdaasadeinyɨ yɨma'ne Apozelɨyainyɨ. Gotɨyare tewaanyaihɨrɨ Gotɨyai yɨhɨthahɨlakakeihi Anga Epazaazɨ mwaalyaihɨrɨna yavɨkarivanɨge. Kɨraazɨtɨyai Jizaazarɨ wɨlamwaaihasa'na Kɨraazɨtɨyarɨ dɨragɨnna lɨmwadɨvɨsaihɨrɨna yavɨkarivanɨgeihɨlyɨ. 
EPH.1.2	Gotɨyai Nenɨmaangelyɨ Naanga Jizaazai Kɨraazɨtɨyalyɨ sanɨdaai yanga tewaanna yɨhɨgaimwagika! Kɨrɨmɨre kwaamu'nanyabwi yɨhwarana!
EPH.1.3	Kɨraazɨtɨyarɨna Gotɨyai Kɨraazɨtɨyarɨ wɨlanemwaaihake'na Sɨgunyavɨya tewaanya naanga yuya nemɨre kuryaraavɨna yanga nejaavakengɨ. Sare'na Gotɨyarɨ nemɨre Naanga Jizaazai Kɨraazɨtɨyare Ganɨmaangerɨ tewaanya yɨlaaya maryaana! 
EPH.1.4	Sare' kɨgaakuna Gotɨyai Kwaakeva' mwakyaakegaa' nemɨnyɨna yawɨ'na “Sahwara nɨmɨrera yɨma'nɨpɨka! Nyɨbwaalɨvɨ wɨlamwaaibɨ'de'na sahwara tewaanyara yɨma'nɨpɨ'dere. Nɨmɨnyaba yɨwetawakya maayara yɨma'nɨpɨ'dere.” Nemɨnyɨna sara yawɨ'na yakabaaibɨ' mi'na nedahɨlakyaa'. 
EPH.1.5	Sarei kale wiada tewaanya wɨvu'nada sɨnnawɨ nemɨnyɨna yawɨ'na “Kɨraazɨtɨyai Jizaazai balade'na nɨmɨnyɨ nyɨbwaalɨvaangera wɨmwaaihɨdeinyɨ!” Gotɨyai nayaa yawɨ'na “Tewaanyabwi yɨma! Sara yɨdeinyɨ,” sara yawɨ'na yadei sara nedahɨlakyaa'. 
EPH.1.6	Kɨraazɨtɨyarɨna yɨlaaya wɨvu'naderɨna Gotɨyai yange'na tewaanna negaimwagakelyɨ. Yɨ sasarei sare yanga gaimwanga byaannakevɨna sahwarɨ yɨlaaya naanga wiaana! 
EPH.1.7	Kɨraazɨtɨyai sai balaka gannya tawevɨna wɨla nevwɨyɨnɨkeinaavɨ nemubake', nemɨre yɨwetawakyanna marasɨ'nɨkesɨ. Sare'na Gotɨyare yanga gaimwangebwine aaya kaavɨlyanna sara neyakengɨ. 
EPH.1.8	Sai yanga yanga tewaanna naanga negaimwagakengɨ. Gotɨyai sɨmunya nawɨ'nyavɨjɨ sɨduta tewaanyaburɨjɨ gamɨre yanga gaimwanga sabwi nejaava'. 
EPH.1.9	Sarei gannya sɨmunyavɨ yawɨ'na “Kɨraazɨtɨyarɨna tewaanna yɨma!” daka sɨnnawɨ sagaa' lɨka yulyasa' wa'dɨ'nyɨ dahaasagaa' gamɨre yoimavajalɨkurakya sa' ku'maayaba neyɨbwarɨdaakwa'. 
EPH.1.10	Pɨgasa yuyagasa mi'na yaka nawɨ'nyagaa' dahɨlakyaakegaa' sɨnnawɨ yawɨ'na “Kɨraazɨtɨyai balade'na yuyangɨ Sɨgunyavɨyajɨ Kwaakevakɨyajɨ sangɨ kye'mwannemwaaiha'mujɨ Kɨraazɨtɨyai Mɨnyagɨnyai maremwaalana!” Sara yawɨ'na yaakebwina dahaa' yuyangɨna Kɨraazɨtɨyai Naangei mwaalɨ'. Sare' neyɨbwarɨdaakwa'.
EPH.1.11	Gotɨyai yawɨ'na “Sara yɨdeinyɨ. Sɨmunya nayaa yawɨra'mujɨ yɨdeinyɨ.” Sara yawɨ'na yake'na yuya yadelyɨ. Sare'na Gotɨyai aayawɨdaa'nyɨ mena yawɨrake'na sare'na nedahɨlakyaa' “Sahwara nɨmɨre tewaanya maapɨka! Kɨraazɨtɨyarɨ kwɨlamwaaiha'mujɨ nɨmɨrera mwaaibɨka!” 
EPH.1.12	Sare'na nemɨ Kɨraazɨtɨyarɨ wɨ'nona dahaa' sɨnnawɨnyaina Kɨraazɨtɨyarɨ nayaa yemwaaihoine. Gotɨyai yuya sara tewaanna yaka byaannyavɨna Gotɨyarɨ yɨlaaya naanga wiaana!
EPH.1.13	Nabaai, sarɨmɨ Kɨraazɨtɨyarɨ wɨlamwaaihasa'na avaaina yɨhya'. Sarɨmɨ yagaala nebulya' kadɨka wɨ'ne'. Sa' yagaala tewaanya' Gotɨyai yɨhɨvadaihasamaarakesɨ yagaala sa'. Sarɨmɨ kadɨka wɨ'neva Kɨraazɨtɨyarɨ kalɨmwagare' Kuryai Tewaanyarɨ yɨ gamɨre yavɨkwajɨkerɨ yɨhɨzaava'. Yɨhɨzaavake'na “Gamɨreinera,” wɨdɨvanɨga'. Kurya sarɨna Gotɨyai yune naanga nebulya'na wɨdakelyɨra. 
EPH.1.14	Gotɨyai yawɨ'na “Dahaa' sɨnnawɨnyai Kuryai Tewaanyarɨ wɨjaawe'na nɨmɨrera dara yawɨpɨka! ‘O, Gotɨyai nedake Sɨgunyavɨ naanga tewaanya yuya nejaavadelyɨ.’ ” Gamɨreinaavɨ yuna neyaarojɨyagaa'na yuya daza nejaavadelyɨ. Sare' gamɨre byaannya'na yɨlaaya naanga wiaana!
EPH.1.15	Yuya sarevɨ nɨmɨ sainyɨ wɨ'nyɨna “Anga Epazaazɨ mwaalyara Naanga Jizaazarɨ nayaa lɨmwamanɨga'. Gotɨyare tewaanya yuyaraavɨna tewaanya wɨvu'naderera,” wɨ'nyɨna yena 
EPH.1.16	kwadɨka mwamujainyɨ sarɨmɨnyɨna Gotɨyarɨ yɨlaaya wiadɨ “Su! Su!” wɨdadɨnyainyɨ. Gotɨyarɨ wɨdadɨnyagaa' sarɨmɨnyɨna yawɨ'dɨ wɨdadɨnyainyɨ. 
EPH.1.17	Sarɨmɨnyɨna “Nemɨre Naanga Jizaazai Kɨraazɨtɨyare Gotɨyai, Nenɨmaanga byaannakei sahwaraavɨre kuryaraavɨna sɨmunya nawɨ'nya' wɨjaavana! Sahwaraavɨna gamɨ sahwarɨ yunebanna wɨjalangasakɨnana!” dena wɨdadɨnyainyɨ. 
EPH.1.18	Sarɨmɨre sɨmunyangɨ gamɨre baake' kwakojɨ gamɨre nebulya' nayaa danganyide'nanyɨ. Yɨ dara jawɨranganyide'nanyɨ. Sahwai yɨhɨzɨvwaramaarakevɨna yemwaaidɨvɨsabule! Yemwaalya sabwi yawɨramaapɨkajɨ! Nabaai, Gotɨyare byaannyavɨne nawɨ'nyannanya gamɨrenna gannyaihɨrɨna yɨhɨzaavadenge! 
EPH.1.19	Nemɨ lɨmwange'neinaavɨ gamɨre dɨragɨnya naange' neyɨvanɨkevɨna gannya dɨ'naka naangaange' yuya wavɨla'de' wɨjɨwaainana! Dɨragɨnya sa' naange' 
EPH.1.20	Kɨraazɨtɨyarɨna yake' avaalyasɨ. Dɨragɨnya sasɨ Kɨraazɨtɨyarɨ bainɨkeraayawɨ yɨdɨkaavaka Sɨgunyavɨ dɨragɨnyaba gamɨre aangasɨmagɨ walamwaaiha'. 
EPH.1.21	Saba munya ke'beva Kɨraazɨtɨyai Naangei maremwaalɨ'. Kɨraazɨtɨyare dɨragɨnya' maremwaaidɨvɨta yuyarajɨ ga'maanɨya yuyarajɨ dɨragɨnya yuyarajɨ naanga yuyarajɨ saraavɨre dɨragɨnyangɨ wavɨla'desɨ. Nabaai, yaya makinɨkeraavɨ kekyɨrɨ' munyaba maremwaalɨkelyɨ. Dahaasara, Kwaakevakɨya yaya naangejɨyara gaveraavɨna mɨ'. Aawa. Sɨgunyavɨ mwalaadehaasa yaya naangejɨyaraaavɨ Naangei maremwaalɨkelyɨ. 
EPH.1.22	Dahaasara, Kɨraazɨtɨyai maremwaaideva Gotɨyai yuyaraavɨ wɨmwaaihada Kɨraazɨtɨyare sɨvɨlyɨraarɨ amwi yuyara mwaaiha' maalɨkera. Nabaai, Gotɨyai Kɨraazɨtɨyare kusɨlaanyainaavɨna nemɨre Naangerɨ wɨmwaaihɨwa' yuyanna. Sai nemɨre Mɨnyagɨnyarɨ wɨmwaaihɨwa'. 
EPH.1.23	Kɨraazɨtɨyare kusɨlaanya' yɨ sa' gamɨre kɨlaakejɨkɨ. Sare' nemɨnyɨ Kɨraazɨtɨyare kɨlaakejɨkɨyainaavɨ nemwaaihɨwakesɨ. Kɨraazɨtɨyai sara nedada gannya dɨragɨnya' nejaavada gannya sɨmunya'na yɨvanɨgoinera. Kɨraazɨtɨyai Sɨgunyavɨ, Kwaakevakɨ yuyangɨ yuneba wɨlamwaaiderɨ gamɨreina yuna wɨlamwaaihoinera.
EPH.2.1	Kɨgaa' Gotɨyarɨna sarɨnnya kuryara balesaihɨlyɨ. Gotɨyarɨ wanganakɨna yeva kayaa'nanyanna, yɨwetawakyanna balesaihɨlyɨ. 
EPH.2.2	Saregaa' Kwaakevakɨyabwi kayaa'nanyaburɨ kaanya yamaryadɨvɨ' yɨmakeraavɨjɨ kulakengɨjɨ maremwaaidei yɨhusavɨ mwaaide sarebwi lɨmwadɨvɨ' mwaalesaihɨlyɨ. A'mwera Gotɨyarɨ galyekɨvaimanɨgasaraavɨ maremwaalɨ' kurya kayaa'nanya sai. 
EPH.2.3	Sara galazekɨvalesaraayaba nemɨ yuyaina kayaa'na mwaalo. Nemɨre kɨlaakevɨne dɨka neyɨdada nemɨre kɨlaakejɨka “Sara tewaanya' nyɨwaka,” nemɨre yawɨta “Sara yɨdeinyɨ,” yawɨ'daa yagoinera. Sareina sara yago'na Gotɨyarɨ a'mwera kayaa'na mwaaidɨvɨta yuyaraavɨna sɨnna tɨka wɨda'daasɨ tadevaaibɨ' kayaa'na yoinaavɨ kaneramadɨkeinera.
EPH.2.4	Kɨrɨ' Gotɨyai kale gaimwanga naangaangevɨ aaya kaavɨlyai gamɨre tewaanya wɨvu'nya naangebwi nemɨnyɨna tewaanya wɨvu'nakeburɨna Kɨraazɨtɨyarɨjɨ gaala nemwaaiha'. 
EPH.2.5	Nemɨ Gotɨyarɨna yɨwetawakadaawojɨyavɨna Gotɨyarɨna nemɨre kuryara kuna baidɨvɨ' kɨrɨ' “Kɨraazɨtɨyarɨ yɨdɨkaaverɨ wɨlamwaaihɨma!” dake'na Gotɨyai neyɨdɨkavamwaaiha'. Gotɨyai sarɨmɨnyɨ yange'na tewaanna yɨhɨgaimwadevɨna yɨhɨvadaihasamaarakeihɨlyɨ. Yɨ yuyainaavɨ gaala nemwaaiha'. 
EPH.2.6	Gotɨyai neyɨdɨkavamwaaihaka nabaai, Kɨraazɨtɨyarɨ wɨlamwaaihoinaavɨjɨ Kɨraazɨtɨyai Jizaazarɨjɨ Sɨgunyavɨ maranemwaaihɨwake'na maremwaaimanɨgoinera. 
EPH.2.7	Gotɨyai “Dɨvi sagaa' yuyagaa' gazagaasagaa' yɨma'nadehaa' nɨmɨre yanga wɨgaimwangeburɨne aaya kaavɨlya naangaange yuyaraavɨ wɨjɨwaainɨma!” daka maranemwaaiha'. Sahwai yanga gaimwangebwina Kɨraazɨtɨyai Jizaazarɨna bwiwanna neyakebulyɨ. 
EPH.2.8	Sare' dare'nesɨ. Gotɨyai sarɨmɨnyɨ yange'na tewaanna yɨhɨgaimwadevɨna Kɨraazɨtɨyarɨ lɨmwadɨvɨsa'na yɨhɨvadaihasamaarakeihɨlyɨ. Sarɨmɨ wawɨnya yɨna yadɨvɨsa'na yɨhɨvadaihasamaarakeihi mɨ'. Aawa. Sahware sɨhumalesɨra. 
EPH.2.9	Sare' Gotɨyai yawɨ'na “A'mwe pwai kwai dara nadathɨka! ‘Wawɨnya dɨragɨnna kye Gotɨyai nyɨvadaihasamaarakeinyɨ. Tewaanyainyɨ,’ yawɨ'na yaka sahwai yange'na nevadaihasamaarakesɨ. 
EPH.2.10	Sare' dare'nesɨ. Gotɨyai mwaaihoinaavɨ mudɨkeinaavɨ newaka'. “Sahwara mi'na wakengɨ sana sana yamaripɨka!” daka Kɨraazɨtɨyai Jizaazarɨ wɨlanemwaaihaka tewaanya yaadeinaavɨ mudɨkeinaavɨ nemwaaiha'.
EPH.2.11	Sarevɨna yɨhɨthɨma! Sarɨmɨ Juyaraavɨdaa'nyaihi mɨ'. Aawa. Ajɨmya yuyangɨyaihɨlyɨ. Juyara kunnya asajɨ kɨlaakejɨkaavɨ da'nyɨna yadɨvɨsara sarɨmɨnyɨna dɨna “Sahwara kunnya kɨlaakejɨkaavɨ mada'nyadɨvɨsarera. Maaverera.” Kɨgaa' mwaalesaihɨrɨna ayɨna jawɨrila! 
EPH.2.12	Sagaa' Kɨraazɨtɨyai maayaihɨlyɨ. Gotɨyai a'mweraavɨ dahɨlakyaaka Yɨzɨrelɨya yɨta savaakɨ menyaba mwaalesaihɨlyɨ. Gotɨyai gamɨreraavɨne yune naanga nebulya'na wɨjavurɨne wɨlɨmwagarakejɨyaihi mɨka. Angavaayaihɨlyɨ. Kwaaka davakɨ Gotɨyamaayaihi mwaale'. Nabaai yemwaalyabwi maayaihɨlyɨ. “Gotɨyaryaba mwalaadeinera,” majaihɨlyɨ. 
EPH.2.13	Kɨrɨ' dahaasagaa' Kɨraazɨtɨyai Jizaazarɨ wɨlamwaaihasaihi Gotɨyaryawɨnna yɨhɨmakabɨwakeihɨlyɨ. Kɨraazɨtɨyai balaka gamɨre tawe' bwalaravake'na menya keimwɨ mwaalesaihi Gotɨyaryaba aya kɨbanna yɨma'naabɨwaasaihɨlyɨ. 
EPH.2.14	Sare' dare'nesɨ. Kɨraazɨtɨyai sahwai narya' wakɨnɨkelyɨ. Nabaai, Juyainajɨ Menyaihɨlyɨ avaalyainaavɨ kanemwaaiha' nemɨre munya yɨrɨla nedɨwagakelyɨ. Sɨnnawɨ Juyara keiba mwaalesa' Menyara aagaiba mwaalesa' tɨnnyaba yɨkamaangebwi kaanya tinɨke' warakesɨ. Sare'na sɨnna tɨka wɨdavakerera. Kɨraazɨtɨyai sahwai gamɨre kɨlaakejɨ' yɨsavɨ balake'na kaanya tinɨke' wo'dalasɨ'nakelyɨ. 
EPH.2.15	Juyainaavɨre Kɨwɨnya', kɨwɨnya dɨnɨkejɨ kɨmaaka dɨnɨkejɨ yaasɨwa'nanyabwi wakaka kaanya tinɨkebwi wo'dalasɨ'nakelyɨ. “Nɨmɨ narya' waka'mujɨ yɨta pɨvakaai warɨkeraavɨ yɨta gavevakɨyara nɨmɨnyɨ wɨlamwaaihɨma!” daka wo'dalasɨ'nakelyɨ. Avaalyaina mwaaiho. 
EPH.2.16	“Nɨmɨnyɨ kaanya tinɨke', yɨkamaangebwi tamaka'mujɨ, yɨ, nɨmɨre yɨta yovihɨrarannɨkevɨna yuyavakaalyɨ Gotɨyalyɨ yɨrakuramwaaihɨma! Yɨ nɨmɨre kɨlaakejɨsɨyara avaalyara yɨma'nɨpɨka!” daka wo'dalasɨ'nakelyɨ. 
EPH.2.17	Sare' Kɨraazɨtɨyai baka yuyaraavɨ yagaala tewaanya' narya'ne' wɨdakesɨ. Menyaba Maaveihi Gotɨyarɨ myawɨryaihɨrɨ yɨhɨthake' aya kɨba Juyaina Gotɨyarɨ yawɨ'daanyainaavɨ nedakesɨ narya'. 
EPH.2.18	Sare' Kɨraazɨtɨyai neyake'na Kuryarɨ Juyainaavɨnajɨ Maaveihɨrɨnajɨ nejaava'. Sare'na Nenɨmaangeryawɨnna wawaajɨ dɨnaade'nanyɨ.
EPH.2.19	Sarevɨdaa'nyɨ sarɨmɨ Juya mamwaalyɨgasaihi Gotɨyarɨna kuna Maavera angavaayara mɨ'. Wa'mwa'dɨvɨsaihi kuna mamwaalyɨga'. Kuna gabinyaihi mɨ'. Aawa. Gotɨyare angeba mwaalyaihi Gotɨyare tewaanyarajɨ mwaaihasaihɨlyɨ. Gotɨyarenɨdakihɨlyɨra. 
EPH.2.20	Nabaai sarɨmɨ Gotɨyare ange'bɨsaihɨlyɨ. Nedaasadeinajɨ Gotɨyarɨ wɨ'nawɨjɨwaakadɨvɨsarajɨ mɨnye laannɨkeinaavɨ sarɨmɨ Gotɨyare angesɨ. Kɨraazɨtɨyai Jizaazai sahwai munyaba mɨjamaange' pwɨyɨnɨkelyɨ Naangei. 
EPH.2.21	Sahwai anga yuya' pwɨyɨnɨka nemɨ yuyainaavɨ nelɨmwaga'delyɨ. Naangere anga tewaanya'na mannɨkeinaavɨ nemwaaihadelyɨ. Sara neyada yuyagaa' tewaanyaina yɨma'nadaanyainera. 
EPH.2.22	Sahwarɨ wɨlamwaaihasaihɨlyɨ nemɨjɨ pwarajɨ sainaavɨ mannɨka angevɨ Kuryai wɨlanemwaalɨ' Gotɨyare angevɨ.
EPH.3.1	Yuya sa'na Gotɨyarɨ wɨdɨvanɨge. Sainyɨ Polɨnyɨ ajɨmya yuyangɨyaihɨrɨ wɨdɨna “Kɨwɨnya maayaihɨrɨ Gotɨyai yɨhɨmaaranneihɨlyɨ,” wɨdɨna yɨhye'na sɨnna tɨka wɨdavakera kalavuzangevɨ nyɨmwaaihe'. Kɨraazɨtɨyai Jizaazare kalavuzainyɨ. 
EPH.3.2	Kadɨka mi'na wɨ'nɨpɨja' “Gotɨyai Polɨmɨ wɨdɨna ‘Maaveraavɨne' nɨmɨre yanga gaimwangeburɨne wawɨnya' ja!’ wɨdɨna yakei daaka!” 
EPH.3.3	Gotɨyai kɨgaa' yawɨ'na “Maaverajɨ nɨmɨrera yɨma'nɨpɨ'derera,” yawɨ'na yake' lɨka yulya'dɨ'nyɨ Gotɨyai nyɨbwarɨdaakwa'. Yoimavajalɨkurakya sabwi pɨkarya maalɨ'na mi'na yavɨkariwa. 
EPH.3.4	Sarɨmɨ yagaala sa' tɨnna wanganapɨjɨ dara danganyide' “O, Kɨraazɨtɨyai a'mweraavɨna yake' yoimavajalɨkurakya'ne' Polɨ mi'na yawɨ'manɨkei daaka!” 
EPH.3.5	Dahaa' lɨka yulyarya'ne' gamɨre Wɨdaasade gɨrɨ'maayaraavɨjɨ gamɨnyɨ wɨ'nawɨjɨwaakadɨvɨsaraavɨjɨ Kuryai wɨjalangasakakabaaibɨ' kɨgaa' mɨjɨyɨma'nɨgavya pɨnɨngɨ a'mweraavɨ sara myɨbwarɨdaakwia'. 
EPH.3.6	Yoimavajalɨkurakya' dara dɨnɨkesɨ. Ajɨmya yuyangɨyara yagaala tewaanya' wɨ'nadɨvɨ' Kɨraazɨtɨyai Jizaazarɨ lɨmwadɨvɨ' sahwarɨ wɨlawɨmwaaihade'na sahwarajɨ Juyarajɨ Gotɨyare tewaanya yuyanna ye'mwannamaapɨ'dere. Nabaai kɨlaaka gavejɨkɨyara ye'mwannamwaaibɨ'de. Nabaai Gotɨyare yune naanga nebulya'na wɨja' ye'mwannajapalamaapɨ'dere. Sara dɨnɨkesɨ.
EPH.3.7	Yagaala tewaanya sa' wɨdadɨnyainyɨ. Gotɨyai yange'na tewaanna nyɨgaimwada yange' nyɨjaavada gamɨre wɨdaayadɨnyainyɨ nyɨmwaaiha'. Sai dɨragɨnna yaka wawɨnya sa' kanyɨjaava' yagaala tewaanya' dɨragɨnna wɨdadɨnyainyɨ. Nɨmɨ yawɨ'manɨge. 
EPH.3.8	Nɨmɨ maalɨkeinyɨ. Kɨraazɨtɨyare tewaanya pwara naangerera. Maalɨkeinyɨ kɨrɨ' Gotɨyai yange'na tewaanna nyɨgaimwada nyɨda' “Kɨraazɨtɨyare tewaanaanga naangenna ajɨmya yuyangɨyaraavɨ duthathe'na gɨthaasɨwa. 
EPH.3.9	Nɨmɨ tewaanyabwi sɨnnawɨdaa'nyɨ nɨmɨnyɨ lɨka yulyakyenya' dahaa' yoimavajalɨkurakyabwi yuyara wangabɨ'de'na gɨthaasɨwa.” Gotɨyai yuyangɨ wakyaakei sara yakelyɨ. 
EPH.3.10	Lɨka yulyaryaake' dahaa' ku'maayaba warɨ'. Gotɨyai “Kɨraazɨtɨyarɨ wɨ'nya'nera kusɨlaanyara mi'na maaresabwina Sɨgunyavɨya naangerajɨ dɨragɨnyarajɨ dara wangabɨka! ‘Gazarazaraavɨ Gotɨyai tewaanna yadelyɨ. Sɨmunnakei yawɨta tewaanaanga yawɨ'dela!’ ” daka gannya yanga gaimwangebwi nyɨjaava'. 
EPH.3.11	Nabaai, Gotɨyai kwaaka mwakyaakegaa' mi'na yawɨryaake'na sara yake'nanyɨ. Gotɨyai sara kyawɨryaa' Kɨraazɨtɨyai Jizaazai nemɨre Naangei sara yake'nanyɨ. 
EPH.3.12	Sarevɨ lɨmwadaa gamɨnyɨ wɨlamwaaiho'na nemɨ lɨka myadaa Gotɨyai mwaalɨkewɨ gazagaasagaa' wɨdadaanya'nanyɨ. 
EPH.3.13	Sare'na dɨragɨnna yɨhɨthɨma! Maaveihɨrɨ yɨhɨgaimwamanɨge'na pwara kayaa'na nyɨvanɨga'. Sare'na yawɨta kwalaalya myawɨpɨna! “Kɨraazɨtɨyarebwi yagalya'mavaana!” myawɨpɨna! Sarɨmɨ tewaanna dɨmwaalyide'na daanga nyɨvɨmanɨke' yɨ sa' sarɨmɨre byaannyasɨ.
EPH.3.14	Gotɨyai tewaanna yaka sare'na kwadaai gɨlena Nenɨmaangerɨ wɨdɨvanɨge. 
EPH.3.15	Sai Nenɨmaangei mwaalɨke'na Sɨgunyavɨya yuya kuvɨnɨmaangerajɨ Kwaakevakɨya yuya kuvɨnɨmaangerajɨ saraavɨne aaya kaavɨlyabwi wo'nɨkesɨ. 
EPH.3.16	Sarɨmɨnyɨna “Sarei gamɨre dɨragɨnya yuyangɨ gamɨre byaannyaburɨne aaya kaavɨlyanna sarɨmɨre kurya kusawɨnyara dɨragɨnna yɨvaimwannemwaaibɨka! Sarɨmɨre munyɨkaavɨ gamɨre Kuryai dɨragɨnya sa' yɨhɨzaavojɨ sarɨmɨre kuryaraavɨ dɨragɨnyaraavɨ yɨhɨmwaaihana!” dena wɨdɨvanɨge. 
EPH.3.17	Kɨraazɨtɨyarɨ nayaa lɨmwadɨvɨsavɨna sarɨmɨre sɨmunyangɨ Kɨraazɨtɨyai kuna wɨlayɨhɨmwaalana! Yɨsare pwipula kwaakevɨ dɨragɨnna waayɨkabaaibɨ', nabaai, ange' dɨragɨnna wɨdaakunɨkabaaibɨ' kale nayaa yɨhyada dɨragɨnna jawɨramwaalyɨla! 
EPH.3.18	Sara yapɨjɨ Gotɨyare tewaanya yuyarajɨ Gotɨyare dɨragɨnya' maa'dɨvɨ' dara jawɨramaarila! “Ai, nemɨnyɨna Kɨraazɨtɨyarɨ tewaanya wɨvu'nade naange' daaka!” Yuya bwakulaawɨka bwakulaawɨka aagangɨ wavɨlavɨkesɨra. Naangaangesɨ kale sa'. Sare'na sarɨmɨnyɨna “Gotɨyai gannya dɨragɨnya' wɨjaavana!” dena sahwarɨ wɨdɨvanɨge. 
EPH.3.19	Kale yada yuya' yɨnahu myawɨri yɨpɨne' Kɨraazɨtɨyarɨ kale yade' jawɨramaarila! “Gotɨyare yuya gamɨ sarɨ yuneba warɨkenna nemɨre munyɨkaavɨ, sɨmunyangɨ yuneba wɨlanewarana!” dapɨjɨ sara jawɨramaarila!
EPH.3.20	Gotɨyare dɨragɨnya' nemɨre munyɨkaavɨ yade'na nemɨ Gotɨyarɨ widanganaaja yuyangɨjɨ yawɨraaja yuyangɨjɨ wavɨlavade naanga naanga yadelyɨ Gotɨyai. 
EPH.3.21	Sarerɨ “Byaannakeigɨ!” wɨdaana! Gotɨyai kuda' Kɨraazɨtɨyai Jizaazai yuyaraavɨna balake'na Gotɨyarɨ “Byaannakeigɨ!” wɨdaana! Kɨraazɨtɨyarɨ lɨmwange'nera kusɨlaanya yuyara “Byaannakeigɨ!” wɨdɨpɨka! Dɨvi yuyagaa' gazagaasagaa' waragothehaa' yuyaina sara wɨdaana! Naanga sahɨrɨsɨra.
EPH.4.1	Sarevɨdaa'nyɨ nɨmɨ Naangerɨ wɨdaayadɨnya'na kalavuzangevɨ nyɨmwaaihesainyɨ yɨhithaanganɨma! Gotɨyai kagɨthahɨlaka' jɨvwaramaata sareburɨ kaanya nayaa jamarya! 
EPH.4.2	Gɨnnya yaya' mamakɨlyadɨ kave yawɨkɨnyaigɨ kave yadɨ pwara kayaa'na gyadaapɨjɨ sɨnna tɨka yarai madayɨ gyada tewaanna dɨmwaala! Pwaraavɨna kale gyada kumɨre yagaala wɨ'nadɨ nayaa duhaimwana kale'na! 
EPH.4.3	Gotɨyai narya' wakɨnɨke'na kwaamu'nanyaburɨ Kɨraazɨtɨyarerajɨ je'mwannamwaala! Kuryai yuyaihɨrɨ yɨhye'mwannamwaaihake'na kɨlaaka gavejɨkɨyaihi dɨragɨnna kuna dɨmwaalyɨla! 
EPH.4.4	Kɨraazɨtɨyareina gamɨre kɨlaakejɨ' gave pɨjɨ'na mwaaiho. Gotɨyare Kurya gave pwai nemɨjɨyai mwaalɨ'. Nabaai, Gotɨyai yɨhɨthahɨlakake'na yɨhɨzɨvwaramaarakabaaibɨ' nawɨ'nyaba tewaanyaihi dɨmwaalyide' yemwaaimanɨgata gavebwi warɨ'. 
EPH.4.5	Naanga gave pwai mwaalɨ'. Naangerɨ lɨmwadaanya gavebwi warɨ'. Bavɨtaazɨyabwi gavebwi warɨ'. 
EPH.4.6	Gotɨyai a'mwe yuyainaavɨ Nenɨmaanga gave pwai mwaalɨ' Kɨraazɨtɨyareinaavɨna. Sai yuyainaavɨ munyaba mwaalɨkelyɨ. Sai yuyainaavɨ dɨragɨnyainaavɨ nemwaaihada gamɨre wawɨnya yɨvanɨgo sahwarɨnera. Sai yuyainaavɨre munyangɨ wɨlanemwaalɨkelyɨ.
EPH.4.7	Gannya wawɨnya'na Kɨraazɨtɨyai yawɨ'na “A'mwerɨna sara wɨjaavɨma! Pwarɨna dara wɨjaavɨma!” yawɨ'na yada gazainyɨnazainyɨa yanga gaimwangeburɨne nejaawa'. 
EPH.4.8	Sarevɨ Gotɨyare bukuya' dara dɨnɨkesɨ.
EPH.4.8	Ke'mwewɨnna yɨlaawɨna yaka
EPH.4.8	Wɨla pwɨyɨnɨkeraavɨ makɨlaawa'.
EPH.4.8	A'mweraavɨna sɨhumale yanga wɨjaava'.
EPH.4.9	Sara dɨnɨke' yagaala “Yɨlaawɨna yaka,” be yagaalyavaka? Dara dɨnɨ' “Sɨnnawɨ walaaba'. Kwaaka kewewɨnɨna walaaba',” sara dɨnɨkesɨ. 
EPH.4.10	Sai walaabakei avaalyai yɨlaawa'. Sai sɨgunyangɨna yɨlaawaka ke'mwewɨnna Sɨgunyavɨna yɨlaawaka “Yuya yuyangɨ wɨlamwaalɨma!” daka yɨlaawa'. 
EPH.4.11	Sahwai Kɨraazɨtɨyai “A'mweraavɨna sɨhumale yanga wɨjaavakelyɨ.” Sare'na gannya dɨragɨnya' wɨjaavada pwaraavɨ “Nɨmɨre yɨhɨthaasadɨnyaihi,” dahɨlakɨna. Pwaraavɨ “Gotɨyare wɨ'nawɨjɨwaakadɨvɨsaihi,” dahɨlakɨna. Pwaraavɨ “Yagaala tewaanya' mudɨkeraavɨ wɨdadɨvɨsaihi,” dahɨlakɨna. Pwaraavɨ “Sipɨzipɨya nɨmɨreraavɨ maremwaaina, wɨjɨwaakadɨvɨsaihi,” dahɨlakɨna yakerera. 
EPH.4.12	Kɨraazɨtɨyarera tewaanyara naanga yune nebulya'nanyara yɨma'nɨpɨ'de'na sara dahɨlakɨna. Wɨdaayabwina gaimwannɨpɨ'de'na sara dahɨlakɨna. Kɨraazɨtɨyare kɨlaakejɨkɨyaina gamɨreina dɨragɨnyaina sɨmunnakeina yɨma'naade'na sara dahɨlakɨna ya'. (Anga nayaa mannɨkabaaibɨsaine.) 
EPH.4.13	Nemɨnyɨne'na dahɨlakɨna yakera kunnya wawɨnya nayaa yadɨvɨ' kɨlaaka gavejɨkɨyaina yuyaina Gotɨyare Gawaalɨvɨ avaaina lɨmwagaraatheine. Gotɨyare Gawaalɨvɨ avaaizɨmunya yawɨraade'nanyɨ. Nemɨ a'mwe naanga yune nebulya'nanyaibɨsaina Kɨraazɨtɨyarɨna mwalaadeine gamɨ kwaibɨ'. Kɨraazɨtɨyai tewaanyai sɨmunnakei sahwai mwaalɨkabaaibɨ' a'mweina avaalyaina yɨnahu mwalaadehaa'nanyɨ. 
EPH.4.14	Sareinaavɨna “Kaimɨraayara kuna namwaaibɨthɨka!” daka negaimwadɨvɨsaraavɨ nejaava'. Kwaasɨyara kwaasɨ yagaala pɨnɨ yɨhusa' pina pina do'mwadevaaibɨ' nedadaapɨjɨ kaimɨraayaina namwalaadɨka! Kwaasɨyara kayaa'nanyabwi yawɨ'dɨvɨsara wabwiwayagaala dadɨvɨ' kwaasɨya gevwi gevwi wɨjɨwaakadɨvɨsare. 
EPH.4.15	Kaimɨraayaina kuna mamwalaanna! Aawa. Kale neyadaawojɨ nebulya' wɨdadaa tewaanna mwalaadeine! Kɨraazɨtɨyarɨ yuna wɨlamwalaajaina yuya tewaanyabwina gɨryaadeine. Nabaai, Kɨraazɨtɨyai sahwai nemɨre Mɨnyagɨnyalyɨ. 
EPH.4.16	Sai nemaremwaalɨkei nayaa nedada sara yaade'nanyɨ. Kɨraazɨtɨyare kɨlaake' yakabaaibɨ' sara yaade'nanyɨ. Sɨvɨla, ata, kɨhɨta, kadɨka saza mɨwɨ'nɨka, dahaala yuya ye'mwannɨka, yuya sa tewaanna yɨnɨkejɨkɨra. Kɨlaaka yuyajɨ' nayaa yɨna yada gɨrinɨkabaaibɨ' nemɨ gamɨre dɨragɨnya' ma'daa Kɨraazɨtɨyare pwaraavɨ wɨgaimwadaa “Dɨragɨnyara tewaanyara mwaaibɨka!” dadaa nayaa wɨjɨwakadaa Kɨraazɨtɨyare yuyaina kale neyada tewaanna mwalaade'nanyɨ.
EPH.4.17	Sarevɨdaa'nyɨ Naangerɨ wɨlamwaaiheinyɨ Naangei dare nyɨdake'na dɨragɨnna dara yɨhɨzalɨkurakɨma! Nayaa kadɨka dɨnyu'nyɨla! Ajɨmya yuyangɨyaraavɨrebwina mwaaidɨvɨtabaaibɨ' kuna mamwaaibɨna! Sahwaraavɨre yawɨta waryaanya warɨ'. 
EPH.4.18	Kumɨre yawɨramaata jɨhɨnya'bɨ' warɨ'. Kumɨre sɨmunya mi'na sɨlaange wɨlarɨkevɨna kumɨnyɨ sɨdu'maayabwi wɨlarɨkevɨna Gotɨyai gaalyabwi wɨmwaaihadevurɨ menyaba mwaaihasare. 
EPH.4.19	Kumɨrebwina myawɨri “Kayaa'na yɨvanɨgeinyɨ. Sabwi myɨwɨneinyɨ.” Naangegaa' sara myawɨryadɨvɨsara wagɨla muvwa'nyadera ata lɨmwangebwi dɨragɨnna yɨna. Gɨrɨkita'nanyabwina mɨjɨke'bɨ' wiadere.
EPH.4.20	Kɨraazɨtɨyarera sabwi myɨhɨzɨwaakesaihɨlyɨ. Kɨraazɨtɨyarɨ ma'mwaasaihi gevwi yɨpɨneihɨlyɨ. 
EPH.4.21	Sahwarɨna kadɨka mi'na wɨ'ne'. Sahwarɨ wɨlamwaaihasaihɨrɨ yɨhɨzɨwaake'. Jizaazarɨ nebulya' wɨwarɨkabaaibɨ' yɨhɨzɨwaakesaihɨlyɨ. 
EPH.4.22	Sareihi, ayabulyɨyaihi kɨgaa' sarɨnnya sɨmunya yawɨ'dɨvɨ' kayaa'na mwaalesabwi marasɨ'nɨpɨneihɨlyɨ. Sɨmunya sa kayaa'nanyanna kwaasɨ yawɨ'na “Wabahɨlaake'nesɨ. Tewaanyasɨ. Yɨlaaya'nesɨ,” kwaasɨ yawɨ'na yada kayaaka yɨhyɨgaidaasɨ sɨmunya sa marasɨ'nɨpɨneihɨlyɨ. 
EPH.4.23	Sarɨmɨre sɨmunyajɨ yawɨsajɨ kuryajɨ mudɨke yuna yɨhwakanneihɨlyɨ. 
EPH.4.24	Gotɨyai mudɨkeihɨrɨ yɨhɨmwaaihaka gamɨbɨsaihi sɨmunya nawɨ'nya' yawɨpɨneihɨlyɨ. Sɨmunya sara yawɨ'dɨvɨ' nebwina mwaaidɨvɨsavɨ nayaa yɨda'maraangebwi yɨna, gɨrɨ'maayabwi tewaanna yɨna yɨpɨneihɨlyɨ Kɨraazɨtɨyareihi.
EPH.4.25	Sarevɨ kwaasɨ yagaala wɨja'nebwi dasɨ'nana! Wasɨ'na'gɨzɨ gazaigɨzaigɨ nebulya' ja'mwerɨ duthana! Yuyaina Kɨraazɨtɨyare kɨlaakejɨkɨyaina mwaaiho'na nebulya' duthana! 
EPH.4.26	Pwai kayaa'na kyojɨ gɨmɨre sɨnna tɨka kagɨthavojɨ kɨrɨ' sɨmunya nayaa maremwaala'gɨzɨ saigɨ kayaa'na myɨnna! Naangegaa' sɨnna tɨka magɨthavanna! Sɨnna tɨka kuna kagɨthavojɨ nyɨlyai gaai waidaawojɨyagaa' sare' kayaa'nanyasɨ. Sɨnna tɨka sabwi yarai dɨmarasɨ'nana! 
EPH.4.27	Naangegaa' sɨnna tɨka kagɨthavojɨ Saataanɨ gɨmɨre sɨmunyavɨ yawɨta kayaa'nanya nakadɨka! Sabwi myɨnnera!
EPH.4.28	Kukei maarakei kuna mamaaranna! Aawa. Sai wawɨnya nayaa yana! “Wawɨnya tewaanya' asɨraalyɨ ya'mujɨ nɨgwɨmaayaraavɨ wɨjaapalyɨma!” dozɨ nayaa yana!
EPH.4.29	Gɨnnya maangevɨ yagaala kayaa'nanya mudɨnna! “Pwara yagaala nawɨ'nya' nyu'napɨjɨ yanga gaimwangebwi maapɨka!” da'gɨzɨ yagaala sa duthana! Sara kuda'gɨzɨ yagaala sa' wɨgainɨkeraavɨ, kadɨka wɨ'nya'neraavɨ dɨragɨnna wivaimwagathe'nanyɨ. 
EPH.4.30	Pwaraavɨ kayaa'nanya kuda'gɨzɨ Gotɨyare Tewaanyai Kuryarɨ taanga nuyadɨka! Gotɨyai dɨna “Nɨnnya Kuryarɨ kujaava'mujɨ nɨmɨrera yɨma'nɨpɨka!” dɨna yaka gɨthahɨlaka'. Kuryarɨ wɨlamwaaihɨnya'na dɨragɨnna yawɨ'na “Sagaa' yuna neyaarojɨyagaa'na gamɨre yavɨkwajɨke' nejaava'.” Yawɨ'na yɨvanɨgɨnyaigɨ nayaa dɨmwaala!
EPH.4.31	Jɨkurya myɨnna! “Pwara kayaa'nanyarera,” myawɨ'dɨnna! Sɨnna tɨka yaasɨwa'na magɨthavanna! Maanga, maiyagaala mudɨnna! Bɨrala mudɨnna! Yuya sabwi dɨmarasɨ'nana! Nabaai kayaa'nanyabwi myɨnna! 
EPH.4.32	Aawa. Ja'mwerɨ bwiwanna yɨna ja! Sarɨna kale gyana! Kɨraazɨtɨyai balake'na Gotɨyai gɨmɨre kayaa'nanyabwi marasɨ'nɨkabaaibɨ' pware kayaa'nanya gazaigɨzaigɨ mɨnya mamaa'dɨnna!
EPH.5.1	Gotɨyare kaimɨraayaigɨnyɨ yɨlaaya gɨvu'nadeigɨ mwaaihɨnyabaaibɨ' gamɨre mwaalyabwi ja! Gotɨyarɨ dɨmɨdɨna! 
EPH.5.2	Kɨraazɨtɨyarɨ nemɨnyɨneba kale wiakei nemɨnyɨna balakabaaibɨ' kale gyada dɨmwaaideigɨnyɨra. Juyaraavɨre Ne sɨnnawɨnyara sipɨzipɨyarɨ yanga wɨjaaya'ne' dɨka nasɨ'nadaasɨ Gotɨyai wabatɨrɨnya' winada yɨlaaya yakabaaibɨ' Kɨraazɨtɨyai tewaanyabwina yuna balake'na yɨlaaya yakelyɨ.
EPH.5.3	Gotɨyare tewaanyaihi mwaaihatabaaibɨ' ata lɨmwangebulyɨ gɨrɨkita'nanya yuyabulyɨ wabarɨnnyabulyɨ sare sabwina yɨleyagaala madɨbɨna! Sarebwina pwara nyawɨpɨdɨka! “O, kayaa'na jɨvanɨga'.” 
EPH.5.4	Yagaala kayaa'nanyajɨ yɨmaka widɨvɨsaraavɨre yɨmakyagaalyajɨ kayaa'nanyabwina yɨpaa'nyɨ yagaalyajɨ madɨpɨna! Gotɨyareihi wɨja'ne sabwi madɨpɨneihɨlyɨ. Aawa. Gotɨyarɨ yɨlaaya'na “Su! Su!” wɨdɨpɨneihɨlyɨ. 
EPH.5.5	Sare' dare'nesɨ. Dɨragɨnna dara yawɨ'manɨgasasɨ. A'mwera ata lɨmwangebwi yadɨvɨsarajɨ gɨrɨkita'nanyabwi yadɨvɨsarajɨ pwaraavɨrengɨ wabarɨnnya yadɨvɨsarajɨ saraavɨ Kɨraazɨtɨyalyɨ Gotɨyalyɨ mamaremwaalyɨ yɨkadera. Kɨrɨmɨre yovɨrawakɨwaalya mamaari yɨpɨ'derera. Pwaraavɨrengɨ wabarɨnnyabwi sabwi a'mwa'mwe, nyɨlyai, yɨta naangera, sɨlaanga sazangɨna yɨlaaya yadɨvɨsabulyɨ. Sare avaalyabwi wabarɨnnyabwina pwaraavɨrengɨ yawɨ'dɨvɨsare. Gotɨyarɨ yɨlaaya myadɨvɨsare.
EPH.5.6	Aane pwai kwai yaasɨwa'nanyanna wɨdɨna “Sara ya'gɨzɨ tewaanna dɨmwaaideigɨnyɨ,” kwaasɨ sara nagɨthathɨka! Sare' dare'nesɨ. Kayaa'nanya dazanna yadɨvɨ' Gotɨyarɨ galyekɨvaidɨvɨsaraavɨna Gotɨyarɨ sɨnna tɨka wɨda'da wɨramadelyɨ. 
EPH.5.7	Sarevɨdaa'nyɨ sara yadɨvɨsarajɨ myɨnnera! Saraayawɨdaasɨ jahalya'makwodeigɨnyɨ. 
EPH.5.8	Sare' dare'nesɨ. Kɨgaa' sahwaigɨ jɨhɨnyasɨyaigɨ kayaa'na mwaalagɨnya kɨrɨ' dahaa' Naangere baakesɨyaigɨ tewaanna mwaaihɨ. Sareigɨ baakesɨyara yɨgatabaaibɨ' kuna nayaa dɨmwaala! 
EPH.5.9	Sare' dare'nesɨ. Gamɨre baakebwina mwaaidɨ tewaanya yuyajɨ nayaa yɨda'maraanga yuyajɨ nebula yuyajɨ sangɨneigɨnyɨ gɨmwaaihatheigɨnyɨ. 
EPH.5.10	Naangei Baakei sabwi yɨlaaya wigaidevwi yawɨramaa'na ja! “Sai ‘Tewaanyabulyɨ,’ nyɨdathevwi yɨma!” sara yawɨra'gɨzɨ sara ja! 
EPH.5.11	Jɨhɨnyasɨya, yaasɨwa'nanya yadɨvɨsa sara mye'mwannayɨnna! Aawa. Baakebwi nayaa ya'gɨzɨ kumɨre kayaa'nanyabwi jɨvwarɨdaakwia! 
EPH.5.12	Sare' dare'nesɨ. Jɨhɨnyavɨ kayaa'nanya lɨka yulya'dɨvɨ' yadɨvɨsanna waginaka yagaala madɨpɨnengɨ. 
EPH.5.13	Baakevɨ yuya kyɨbwarɨdaakwa'gɨzɨ yuyara dara wangabɨ'de' “O, aaya kaavɨlya' sasare' daaka!” Sare' dare'nesɨ. Baake' pu'daawojɨ a'mwera sabwi yagalya'mavapɨjɨ yɨrɨkebwi yɨpɨnerera. 
EPH.5.14	Sarevɨ dɨnɨke'
EPH.5.14	“Se wakɨnyaigɨ dɨthɨkaaka!
EPH.5.14	Bainɨkeraayawɨ ayɨna dɨthɨkaaka!
EPH.5.14	Kɨraazɨtɨyare baake' gɨvuradesɨ.
EPH.5.14	Dɨkaava'gɨzɨyaigɨnyɨna sɨmunya gɨzaavadelyɨ.”
EPH.5.15	Sarevɨdaa'nyɨ gɨnnya mwaalyabwi nayaa jawɨka! Sɨmumaayaigɨ mamwaaidɨnna! Aawa. Sɨmunnakeigɨ dɨmwaala! 
EPH.5.16	Yɨrɨka kayaa'nanyagasa warɨke'na “Dahaa' tewaanna yɨjɨhyɨwana?” da'gɨzɨ nayaa sara ja! Yɨrɨka sa yaasɨwa'na nabothɨka! 
EPH.5.17	Sarevɨ sɨdu'maayaigɨ mamwaaidɨnna! Aawa. Naangei gɨmɨnyɨna “Sai sare' yana!” kyawɨrojɨ sare' ja!
EPH.5.18	Aalya waainɨya biyaaya'bɨta naanga manɨnna! Sare' yɨmaka nuyɨdɨka! Sarebwi ya'gɨzɨ kayaaka jɨhainade'nanyɨ. Saza manɨnna! Aawa. Kuryai gɨmɨre sɨmunyavɨ yuneba wɨlagɨmwaalana! (Sai sɨmunya' nayaa yuna gɨmaremwaalana!) 
EPH.5.19	Sareigɨ ja'mwerɨ Gotɨyare yagaaidaata, Gotɨyarɨna yɨledaata daata wɨja'nejɨ duthana! Gɨnnya sɨmunyavɨ Gotɨyarɨ yɨlaaya naanga yadɨ Naangerɨ daata, yɨledaata duthana! 
EPH.5.20	Yuyagaa' yuyanna Gotɨyarɨ Nenɨmaangerɨ “Su! Su!” duthana! Nemɨre Naanga Jizaazai Kɨraazɨtɨyarɨna yawɨra'gɨzɨ sara duthana!
EPH.5.21	Yuna wɨlagɨmwaalanneigɨ Kɨraazɨtɨyarɨna yawɨ'na “Naangelyɨ. Kave yawɨrɨma!” yawɨ'na yɨvanɨgɨnya'na ja'mweraavɨ kwaakewɨ dula'naka! “Dara yawɨ'mwa. Nɨmɨ maalɨkeinyɨ. Nya'mweraavɨ kadɨka wɨ'nɨma!” Sara dɨnneigɨnyɨ.
EPH.5.22	Balaange'gɨ, nemɨ Naangerɨ mɨdɨnna yɨvanɨgovaaibɨ' gɨnnya kwalaangerɨ kwaakewɨ dula'naka! 
EPH.5.23	Kɨraazɨtɨyai gamɨre kusɨlaanyainaavɨ nemaremwaaide Mɨnyagɨnyai mwaalɨkabaaibɨ' kwalaangei gannya balaangevɨ wɨmaremwaaide Mɨnyagɨnyai mwaalɨ'. Kɨraazɨtɨyai sahwai kusɨlaanyainaavɨ nevadaihasamaarakelyɨ. Gamɨre kɨlaakejɨkɨyainera nemɨ. 
EPH.5.24	Sare'na kusɨlaanyaina Kɨraazɨtɨyarɨ kwaakeba walamwaaina yɨvanɨgovaaibɨ' balaange'gɨ yuyangɨ gɨnnya kwalaangerɨ kwaakewɨ wɨla'na'na jɨthe'gɨnyɨ.
EPH.5.25	Kwalaangeigɨ, Kɨraazɨtɨyare kusɨlaanyainaavɨneba kale wiada gannya tawe' nemubya'nei wɨjaaya'nei balakabaaibɨ' gɨnnya balaangevɨna kale gyana! 
EPH.5.26	“Kumɨre kɨlaakengɨ aalya wiadɨnyabaaibɨ' Gotɨyare yagaalya' kumɨre sɨmunyangɨjɨ munyɨkaavɨjɨ kyavada'galojɨ Gotɨyarɨna tewaanyaraavɨ wɨmwaaihɨma!” daka Kɨraazɨtɨyai bala'. 
EPH.5.27	“Aayagaa' nɨmɨnyaba kusɨlaanyaraavɨ wɨmwaaihɨma! Sagaa' byaannakeraavɨ wɨmwaaihɨma! Kumɨre sɨmunyangɨ munyɨkaavɨ gɨrɨkita'nanya, nawɨ'nya mya'ne saza mwari yana! Aawa. Gotɨyarera tewaanyara, gɨrɨkita'nanya maayara mwaaibɨka!” daka balake'nanyɨ. 
EPH.5.28	Sare'na gɨnnya kɨlaakejɨkɨna kale gyada nayaa maremwaaidɨnyabaaibɨ' gɨnnya balaangevɨna kale gyana! A'mwei gannya balaangevɨna kale wiadei, yɨthaa, a'mwei gamɨ sarɨna kale wiadelyɨ. A'mwei balaangevɨna yawɨ'na “A'mwe sa' nɨnnya kɨlaakejɨkɨra.” 
EPH.5.29+EPH.5.30	Sare' dare'nesɨ. A'mwera kunnya kɨlaakejɨkaavɨna sɨnna tɨka mudayaderera. Aawa. Wapaaya nayaa wɨjaavadɨvɨ' yuyagaa' kave maremwaaidɨvɨsajɨkera. Kɨraazɨtɨyare kɨlaakejɨkɨyaina mwaaiho'na kusɨlaanyainaavɨ kave nemaremwaalɨkelyɨ avaalyabaaibɨ'. 
EPH.5.31	Sare'na dara dɨnɨke' “Sarevɨ a'mwei gamɨre ganɨmaangelyɨ ganaangesɨ sayorɨ yagalya'mavojɨ gannya balaangesɨ ye'mwannemwaaladelyɨ. Sara kyojɨ sawaai kɨlaaka pɨjɨ'nanyayoi yɨma'nyɨkadeyolyɨ.” 
EPH.5.32	Sara gave dɨnɨke' nebulya' naange' nemɨnyɨna dɨnɨkesɨ yoimavajalɨkurakya sa'. Sare' dara yawɨ'manɨge' “Yo, Kɨraazɨtɨyalyɨ kusɨlaanyainajɨ sara dɨnɨke' daaka!” 
EPH.5.33	Sara dɨnɨke' kɨrɨ' gɨmɨnyɨna dɨnɨkesɨ. Kwalaanga gazaigɨzaigɨnyɨna kale gyadevaaibɨ' gɨnnya balaangevɨna kale gyana! Balaanga gaza'gɨza'gɨ gɨnnya kwalaangerɨna yawɨ'na “Sai nɨmɨnyɨna a'mwe naangelyɨ,” yawɨ'na jɨthe'gɨnyɨ.
EPH.6.1	Kaimɨraaya kwaigɨ, Naangerɨ wɨlamwaaihɨnya'na gɨmaamaangelyɨ gwaangesɨ sayorɨ dɨmɨdɨna! Sare' dare'nesɨ. Sabwi yɨja' yɨda'nanyasɨ. 
EPH.6.2	Dɨnɨke' “Gɨnnya gɨmaamaangelyɨ gwaangesɨ sayore yaya dɨmakɨla!” Kɨwɨnya sa', kɨwɨnya naange', yagaala yune naanga nebulya'na wɨja'ne' kɨnɨnnake' sɨnnawɨnya' dɨnɨkesɨra. 
EPH.6.3	Yagaala yune naanga nebula sa' dara dɨnɨ' “Sare'na gɨmɨnyɨna ‘Yuyangɨna tewaanna wima'nana! Kwaaka davakɨ saamɨnyagaa' mwaalana!’ daka gɨthɨwa'.”
EPH.6.4	Kuvɨnɨmaangeigɨ, gɨmɨre kaimɨraayaraavɨ yaasɨwa'na karama'gɨzɨ yaasɨwa'na sɨnna tɨka nudavadɨka! Aawa, kayaa'na kyapɨjɨ Naangerebwi nayaa yawɨra'gɨzɨ nayaanna dɨrama! Nayaanna duthana! Naangerebwina duzɨwaakya!
EPH.6.5	Wɨdaayadɨnyaigɨ, gɨmɨnyɨ kɨlaakejɨkɨnei gɨmaremwaaidei sara kagɨthozɨ Gotɨyarɨna lɨka yadɨ nayaa sara dɨmɨdɨna! Gɨmɨre sɨmunya' gave pɨrɨ'na nayaa yawɨ'dɨ nayaa sara dɨmɨdɨna! Kɨraazɨtɨyarɨ duthaayɨdevaaibɨ' nayaa sara ja! 
EPH.6.6	Gavegaa' maremwaaidei tɨnna gwangadaawojɨ “Wawɨnya tewaanya'na yɨlaaya nyɨmaryana!” da'gɨzɨ gavegaa' nayaa yɨjɨwaala nyɨdɨka! Aawa. Yuyagaa' nayaa ja! Kɨraazɨtɨyare wɨdaayadɨnyaigɨ mwaaihɨnya'na Gotɨyare sɨmunya' gɨnnya kuryai nayaa yana! Sare' maremwaaiderɨna nayaa ja! 
EPH.6.7	Sareigɨ wɨdaayadɨnyaigɨ sɨmunyavɨ “Nɨmɨ tewaanna yɨma!” yawɨ'dɨ yɨlaaya'na nayaa ja! A'mwe gaveraavɨ duthaayɨdeigɨ mɨka! Aawa. Naangerɨjɨ duthaayɨdevaaibɨ' nayaa ja! 
EPH.6.8	Dara jawɨ'desɨ. Wawɨnya tewaanya'na Naangei gazai gazarɨna tewaanya ayɨna wɨjaavadelyɨ. Nɨgwɨwawɨnyarɨnajɨ yaasɨwa'wawɨnyarɨnajɨ wawɨnya' avaaina wɨjaavadelyɨ.
EPH.6.9	Maremwaaidɨnyaigɨ, avaalyabaaibɨ' gɨnnya gɨthaayaderɨ nayaa ja! Maiyagaala kuna madɨnna! Nayaa dara yawɨ'mwaa. Sɨgunyavɨ Nemaremwaaide gavelyɨ. Gɨmɨjɨ gɨthaayadɨvɨsarajɨ saihɨrɨ avaaina yɨhɨmaremwaalɨkelyɨ. Sai a'mwerɨ sɨnnyasɨ yayasɨ yawɨsasɨ yawɨ'da myɨkelyɨ. Aawa. Yuyaraavɨna avaaina yɨkelyɨ. Sara yawɨ'mwaa. Sare'na nayaa ja!
EPH.6.10	Yagaala pɨnɨ yɨhɨthɨma! Naangerɨ kuna dɨragɨnna wɨlamwaaida'gɨzɨ gannya dɨragɨnya' gɨzaavada dɨragɨnnakeigɨ gɨmwaaihana! 
EPH.6.11	Kotɨya Maryadei yawɨ'na “Sai kayaa'nanya kuna yana!” yawɨ'na yojɨ kwaasɨya gyathehaa' dɨragɨnyaigɨ dɨmwaaide'na mwasaabya, pɨnɨ Gotɨyai gɨzaavade yuyajɨyaigɨ dɨragɨnna ja! 
EPH.6.12	A'mwera kɨlaa'nakera tawanakerajɨ mala mabwa'nyɨvanɨgo. Aawa. Kurya kayaa'nanyara maremwaaidɨvɨsarajɨ dɨragɨnyarajɨ jɨhɨnya dahaa' yɨmakera Kwaakeva' kayaa'nanyava' maremwaaidɨvɨsarajɨ saraavɨ sɨgunyavɨ kurya kayaa'nanyara mwaaidɨvɨsarajɨ sarajɨ mala bwa'nɨvanɨgo. 
EPH.6.13	Sarevɨ Gotɨyai saabya sasɨ gɨzaavade yuyajɨyaigɨ malya'na maarɨna ja! “Kayaa'nanyagaa' malyagaa' yɨma'nadehaa' yɨkamaangei kanyɨramojɨ dɨragɨnna daavɨma! Mala bwara'mujɨ aayagaa' dɨragɨnna dathɨwagɨma!” da'gɨzɨ maarɨna ja!
EPH.6.14	Sarevɨdaa'nyɨ malya'na yovɨrawaka'gɨzɨ Romɨyai aawɨlasaibɨsaigɨ gaidaa'na ja! Munnaanya' Nebulya' dɨvadathɨvainana! Yɨda'maraangebwi kɨhɨsavɨ yuna dɨragɨnya'na dɨvaazɨ'ma'nana! 
EPH.6.15	Gotɨyare narya'na yagaala tewaanya' yarai wɨdadaanya' sɨvɨlyɨraarɨ dɨvaazɨ'ma'nana! 
EPH.6.16	Nabaai, Naangerɨ lɨmwadaanyabwi yuna saabya dɨragɨnya' dɨmaryɨvɨla! Yɨkamaangei mwasaagala dɨka nadaawojɨya padaawojɨ gɨmɨre saabya' gɨmarulyakedaavadesɨ. 
EPH.6.17	Naangei nevadaihasamaarakebwi mɨnyagɨnyavɨ dɨmwaaihɨ'nana! Gotɨyare yagaalya' Kuryai nejaavake' kwaari'masɨramɨnya' gurɨmaanga yuneba woinɨke' dɨlɨmwana! 
EPH.6.18	Yuya sanna Gotɨyarɨ wɨja ja! Kuryai gɨhaimwadaawojɨ yuyagaa' Gotɨyarɨ dɨragɨnna duthana! Jɨthaangana! Dameigɨ nayaa tɨnna wangadɨ yuyagaa' Naangerɨ yuyanna dɨragɨnna duthana! Yuyagaa' Gotɨyare tewaanyaraavɨna dɨragɨnna jɨthaangana! 
EPH.6.19	Nabaai nɨmɨnyɨna Gotɨyarɨ duthana! “Gotɨyaigɨ, ‘Polɨmɨna yagaalya' kujaava'mujɨ nayaa dɨragɨnna wɨdana! Sahwai lɨka mi yada yagaala tewaanya' yoimavajalɨkurakya' nayaa dɨragɨnna wɨjɨwaakana!’ da'gɨzɨ yanga duzaama!” Sara duthana nɨmɨnyɨna! 
EPH.6.20	Yagaala tewaanya'na Kingɨyai Kɨraazɨtɨyai nyɨdaasadere wawɨnya' yɨvanɨgeinyɨ. Kɨgaa' Kɨraazɨtɨyarɨna wɨdahe'na wɨla nyɨvwɨyeta kɨrɨ' Kingɨyare wawɨnya' yɨvanɨgeinyɨ. “Lɨka nyɨwɨdɨka! Nɨmɨre dɨwɨja' dɨragɨnna wɨdɨma!” dadɨ gɨthɨvanɨge. Sareinyɨna Gotɨyarɨ duthana!
EPH.6.21	Tɨkikaazai neya'mwei sahwarɨna nevu'nadei tewaanyai Naangere wawɨnya' dɨragɨnna wɨdaayadelyɨ. Sarei nɨmɨnyɨna yuya yɨhɨthathelyɨ. “Sahwara nɨmɨnyɨnejɨ nɨmɨ yɨvanɨgejɨ yawɨpɨka!” dena sarɨmɨnyawɨnna wɨdasɨwaabe. 
EPH.6.22	“Sarɨmɨ nemɨnyɨnenna jawɨrila! Sara yawɨrapɨjɨ sarɨmɨre sɨmunya dɨragɨnya jɨvaimwannyɨla!” dena wɨdasɨwaabelyɨ.
EPH.6.23	Gotɨyai Nenɨmaangelyɨ Naanga Jizaazai Kɨraazɨtɨyalyɨ sanɨdaai neya'mweihɨrɨ kɨrɨnnya kwaamu'nanyabwi yɨhɨmwaaihika! Kale yɨhyadevwi Naangerɨ lɨmwangebulyɨ dɨragɨnna yɨhɨzaayɨka! 
EPH.6.24	Nemɨre Naanga Jizaazai Kɨraazɨtɨyarɨna sarɨnnya tewaanya yɨhɨvu'nada, nabaai kuna dɨragɨnna sara yɨhyada, yɨ saihɨrɨ yanga tewaanna yɨhɨgaimwagika!
PHP.1.1	Pilipaai mwaalyaihi nya'mweihi,
PHP.1.1	Kɨraazɨtɨyai Jizaazarɨ wɨlamwaaihasa'neihi Gotɨyare tewaanyaihi, Polɨnyɨjɨ Timotilyɨ sainaai Kɨraazɨtɨyai Jizaazare yaasɨwa'wawɨnyainaai pɨkarɨyɨkwia da' yɨhyasɨvanaabɨholyainaalyɨ. A'mweihɨrɨna, kusɨlaanyavɨyaihɨre maremwaalyaihɨrɨnajɨ wɨdaayaihɨrɨnajɨ saihɨrɨ yɨhyasɨvanaabɨholyainaalyɨ. 
PHP.1.2	Nemɨre Gotɨyai Nenɨmaangelyɨ Naanga Jizaazai Kɨraazɨtɨyalyɨ yanga gaimwangebwi yɨhika! Sarɨmɨre sɨmunyavɨ kave kwaamu'nanya' yɨhwakika!
PHP.1.3	Sarɨmɨnyɨna yawɨ'dɨnyagaa' gazagaasagaa' nɨmɨre Gotɨyarɨ “Su! Su!” wɨdadɨnyainyɨ. 
PHP.1.4	Yuya wɨdadɨnya sangɨ, sarɨmɨnyɨ gaimwanga yɨhya'ne wɨdadɨnyangɨ yɨlaaya yadɨ Naangerɨ yɨdaangadɨnyainyɨ. 
PHP.1.5	Sare' dare'nanyɨ. Sarɨmɨ yagaala tewaanya' yamaaresagaa'daasɨ dahaa'nanneihi nɨmɨjɨ yagaala sa' a'mwera maarya'na mena nye'mwannayɨvanɨgasa'nanyɨ. 
PHP.1.6	Nɨmɨ mena dara yawɨ'manɨge. Gotɨyai sarɨmɨnyɨ wawɨnya nawɨ'nya' mena yɨhivanɨ'. Sai wawɨnya' kuna kuna yɨwawojɨ wawɨnya sa' yɨ'mwannyɨna yade Yɨrɨka yune Kɨraazɨtɨya Jizaazaregaa'na. 
PHP.1.7	Yo, sarɨmɨ yuyaihɨrɨna sɨmunya sara yɨbwakɨnna yɨvanɨge daza' yɨda'nanyasɨ. Sa' dare'na. Yuyagaa' nɨmɨre sɨmunyaburɨ sarɨmɨnyɨ yɨhɨlɨmwaga'dɨnyainyɨ. Yɨ sarɨmɨnyɨna tewaanya nyɨvu'nɨvanɨke'nanyɨ. Nabaai yuyaihi yanga gaimwanga naangebwi nɨmɨjɨ ye'mwannamaa'manɨga'. Yɨ yagaala tewaanya' a'mwera maarya'na yanga sabwi nye'mwannayɨvanɨgasa'nanyɨ. Nɨmɨ kalavuzavɨ mwaaidɨnyagaasɨ yagaala tewaanya sa' nebulya'na warya'ne' jalɨkurakegaasɨ a'mweraavɨre sɨmunyangɨ yagaala tewaanya sa' dɨragɨnya yɨvaimwagehaasɨ yuya sagaa' sara yadɨvɨsaihɨlyɨ. 
PHP.1.8	Sare' darevɨdaa'nyɨnyɨ. Kɨraazɨtɨyai Jizaazarɨ sarɨmɨnyɨna tewaanaanga wɨvu'nɨvanɨkabaai sahwarɨ yuyaihɨrɨna tewaanaanga nyɨvu'nɨvanɨke' Gotɨyai nayaa jalɨkurakanneinyɨ. Sarɨmɨnyawɨnna yɨhwanganaawɨde'na yɨhɨthɨwa.
PHP.1.9	“Sarɨmɨre tewaanya yɨhɨvu'nyabwi naanga naanga kuna yɨma'nana! Nebulya'na jawɨranganyidesɨ yuya sɨmunya tewaanya naangejɨ naanga kuna yɨhɨmaremwaalana!” dena nɨmɨ Naangerɨ sara yɨdaangadɨnyainyɨ. 
PHP.1.10	Nabaai gevwi gevwi nayaa yawɨranganya'neihɨrɨ yɨhɨmaremwaaladengɨ. “Kɨraazɨtɨyarɨne Yɨrɨkerɨkɨ sarɨmɨ nawɨ'nya tewaanyaihi yɨwetawakya maayaihi dɨmwaalyideihɨlyɨra,” dena Naangerɨ wɨdadɨnyainyɨ. 
PHP.1.11	Yɨ Jizaazai Kɨraazɨtɨyarɨ yɨsɨ' yɨsɨla nawɨ'nya yɨ'nadevaaibɨ' yɨda'maraangebwi sarɨmɨnyɨ yunebanna kuna yɨhwaradevulyɨ. Yɨ sasare sabwi yadaapɨjɨ Gotɨyarɨne yaya' munyaba makɨlya'najɨ “Byaannakei!” dadaa Gotɨyarɨ yɨlaaya wɨmarya'najɨ sara wɨdadɨnya'nanyɨ.
PHP.1.12	Nya'mweihi, sarɨmɨ yawɨramaasavɨna dara nyɨvu'nɨvanɨ'. Nɨmɨnyɨ taanga nyɨma'nade datha kɨrɨ' yagaala tewaanya' yawɨranganya'na marihɨri. Aawa. A'mwe kwaala kwalaalyara yagaala sa' kadɨka kuna wɨ'nɨvanɨgasasɨ. 
PHP.1.13	Yɨ sare'na dame maredaata yuyara Sizaare angevɨna dame daa'dɨvɨsarajɨ a'mwe pwara kwarajɨ sara “Kɨraazɨtɨyarɨna wɨdake'na kalavuzavɨ mwaaidelyɨ,” nɨmɨnyɨna mena nayaa yawɨ'dɨvɨsare. 
PHP.1.14	Nabaai kalavuzavɨ mwaaideri Naangei nɨmɨnyɨ nayaa nyɨgaimwade' Naangerɨne neya'mwe kwalaalyara tɨnna wangadɨvɨsa'na kumɨnyɨ wɨgaimwange'na yawɨ'dɨvɨ' kumɨre sɨmunya' dɨragɨnya maa'dɨvɨsa'na lɨka yabwi yagalya'ma'dɨvɨ' Gotɨyare yagaalya' wɨjɨwaakya'na dɨragɨnna yadɨvɨsare.
PHP.1.15	Dare' nebulyasɨ. Pwara nɨmɨre wawɨnya Gotɨyarɨne'na tɨganaarya yadɨvɨ' nɨmɨnyɨna “Sai kalavuzavɨna nayaa mujadei. Sahwarɨ wavɨlavaana!” yawɨ'dɨvɨta dazavɨ Kɨraazɨtɨyarɨne yagaalya' wɨjɨwaakadɨvɨsasɨ. Kɨrɨ' pwara nɨmɨnyɨna sɨmunya nawɨ'nya kɨnɨnnakera wɨjɨwaakɨna. 
PHP.1.16	A'mwe dazara nɨmɨnyɨna wɨvu'nɨvanɨke'najɨ yagaala tewaanya' nebulya'na warya'ne wawɨnya naange' nyɨjaavakevɨna yawɨ'dɨvɨsa'najɨ sara wɨjɨwaakɨvanɨgasare. 
PHP.1.17	Kɨrɨ' pwara sara “Polɨmɨna nemɨnne yaya naangenna yaana!” deva Kɨraazɨtɨyarɨna wɨjɨwaakɨna. Sahwara sɨmunya tewaanya kɨnɨnnakera yawɨta gɨrɨkita'nanya maayara sara wɨjɨwaakadɨvɨsara mɨka! Aawa. Nɨmɨre kalavuzɨwawɨnyavɨ “Taanginya pɨnɨjɨ yɨbwa'mwagaana!” yawɨ'dɨvɨ' sara wɨjɨwaakadɨvɨsa'nanyɨ. 
PHP.1.18	Kɨrɨ' maajɨmunya myawɨriwana! Baa'nana! Yuya saburaavɨ, nɨmɨnyɨna yawɨta kayaa'nanyangɨnajɨ nɨmɨnyɨna yawɨta tewaanyangɨnajɨ Kɨraazɨtɨyarɨna wɨjɨwaakadɨvɨsare. Dazavɨ nɨmɨ yɨlaaya yɨvanɨge. Yo, nɨmɨ yɨlaaya naanga kuna yɨdeinyɨ.
PHP.1.19	Sare' darevɨdaa'nyɨnyɨ. Nɨmɨ mena yawɨ'manɨge. Nɨmɨnyɨ gaimwange'na sarɨmɨ Naangerɨ wɨdadɨvɨsavɨjɨ Jizaazai Kɨraazɨtɨyare Kuryai nɨmɨnyɨ dɨragɨnya nyɨvaimwadevɨjɨ dahaa' nyɨma'nɨwaka daza sa kayaaka nyɨgalade mɨ'. Naangei nyɨvadaihasamaaradeinyɨ. 
PHP.1.20	Yɨ “Yɨma'nadenna tɨlɨjaaya baihanarɨma!” yawɨ'dɨ dazanna yemwaaimanɨge. Dare' yemwaaimanɨgeinyɨ. Nɨmɨ wagɨla maalɨka aane pɨmɨlɨ' kɨmɨlɨ' maarɨdeinyɨ mɨ'. Aawa. Yuyagaa' sara yadɨnyabaaibɨ' dahaa' yuya nɨmɨre kɨlaakejɨkɨ yɨdevɨ Kɨraazɨtɨyarɨne yaya' makɨlya'neinyɨ dɨragɨnna daa'dɨ nayaa jalɨkurakɨma! “Nɨmɨ gaala mwaaimujainyɨ sara yɨdeinyɨ dɨngaka? Nɨmɨ baimuja kwainyɨ sara yɨdeinyɨ dɨngaka?” dena nayaa yɨvanɨge.
PHP.1.21	Sare' darevɨdaa'nyɨnyɨ. Nɨmɨ gaala mwaala'mujɨyainyɨ Kɨraazɨtɨyalyɨ ye'mwannamwaaihe. Nabaai nɨmɨ bala'mujɨyainyɨ Kɨraazɨtɨyarɨne yaya' dɨragɨnna makɨlɨdeinyɨ. Yɨ sa' nɨmɨre mwaalyabwi wavɨlavade nɨmɨnyɨne'nanyɨ. 
PHP.1.22	Nabaai nɨmɨre kɨlaakejɨkɨ kuna mwaaimujainyɨ Kɨraazɨtɨyarɨne'na tewaanya nawɨ'nyaanga yɨsɨlyabɨta yɨdeinyɨ. Kɨrɨ' nɨmɨ be tutarɨkɨ mɨdɨnɨdeinyaka? “Balɨma!” yawɨrɨdeinyɨ dɨngaka? “Mwaalɨma!” yawɨrɨdeinyɨ dɨngaka? Nɨmɨ myawɨriwa. 
PHP.1.23	Yɨ savɨna nɨmɨ sɨmunya pɨrɨwaai yawɨ'manɨge. Kwaaka davakɨ yagalya'ma'mujainyɨ Kɨraazɨtɨyalyɨ ye'mwannamwaaimuja'. Darevɨnyɨ. Sa' tewaanya naangesɨ. 
PHP.1.24	Kɨrɨ' sara yɨwɨjainyɨ gara yɨhɨgaimwagɨdeinyaka! Sare' kɨlaakejɨkɨ sarɨmɨnyɨne'na yɨhɨmudaasɨvanɨke'na kuna mwaalɨma! 
PHP.1.25	Sare' dɨragɨnna yawɨ'manɨgevɨdaa'nyɨ dara yawɨramaa'manɨge. Nɨmɨ kuna mwaaidɨ sarɨmɨjɨ wawɨnya yɨhye'mwannayɨdeinyɨ. Naangerɨ dɨragɨnna lɨmwangebwi naanga yɨma'nya'najɨ dɨragɨnaanga lɨmwadɨvɨ' yɨlaaya yɨhya'najɨ yɨhɨgaimwagɨde'nanyɨ. 
PHP.1.26	Nɨmɨ sarɨmɨnyawɨnna ayɨna mwaalɨdevɨ sarɨmɨ nɨmɨnyɨna yɨlaaya yadɨvɨ' “Nemɨnyawɨ mena mwaalɨke'na Kɨraazɨtɨyai Jizaazarɨne yaya' munyaba naanna makɨlaana!” dɨzide' yɨhye'mwannamwaalɨde'nanyɨ.
PHP.1.27	Yuya yɨma'nadengɨ sarɨmɨ “Kɨraazɨtɨyare yagaala tewaanyavɨ lɨmwadaanyainera,” dadɨvɨ' Gotɨyarera yɨpɨnebwi nayaa yɨda'maraangebwina jɨla! Sarevɨ nɨmɨ yɨhwanganaawɨdeinyɨ dɨngaka? Sarɨmɨnyɨ kuna yɨbwa'nɨdeinyɨ dɨngaka? Yɨ sareinyɨ sarɨmɨnyɨna kadɨka sara wɨ'nya'ne'na sara jɨla! Dara wɨ'nya'neinyɨ nyɨvu'nɨvanɨ'! Sahwara avaaizɨmunya'na daa'dɨvɨ' yagaala tewaanya' lɨmwaga'manɨgasarera. Yɨ yuyara, yagaala tewaanya'na kwɨya'mwera dɨragɨnna lɨmwange'na dɨhaa'bwata yɨmanɨgasarera. Malyavɨ ye'mwannadɨvɨtabaaibɨ' yuyara sara yɨvanɨgasarera. 
PHP.1.28	Sahwaraavɨna taanga wɨjaavadɨvɨsara aane pɨrɨvɨ kɨrɨvɨ sahwaraavɨ lɨka wirɨ'gaimanɨgasara mɨka! Sahwara saraavɨna lɨka myɨvanɨgasara. Nabaai sarɨmɨ lɨka mi yɨpɨja' daza' yɨkamaangeraavɨ yɨbwarɨdaakwia dara yadesɨ. Sahwara kayaaka yɨnɨpɨ'dere. Nabaai sarɨmɨnyɨ dara yɨhibwarɨdaakuvanɨ'. Gotɨyai sarɨmɨ tewaanya mwaalya'na yɨhɨvadaihasamaaradelyɨ. Yɨ Gotɨyai sahwaraavɨjɨ sarɨmɨnyɨjɨ sara yɨhyadelyɨ. 
PHP.1.29	Sare' dare'nanyɨ. Sarɨmɨnyɨna Kɨraazɨtɨyare wawɨnya ya'ne'na Gotɨyai tewaanyabwi yɨhɨzaavanɨkelyɨ. Kɨraazɨtɨyarɨ dɨragɨnna lɨmwagya'ne gavebwina yɨhɨzaavada mɨ'. Aawa. Gamɨnyɨ daanga maarya'ne kɨbulyɨ yɨhɨzaavanɨkelyɨ. Sarevɨdaa'nyɨ yagaala tewaanya' kuna dɨlɨmwagarila! 
PHP.1.30	Yɨ sɨnnawɨ nɨmɨ Gotɨyarɨne mala bwa'daazɨya' sarɨmɨ tɨnna wangane'. Nabaai dahaakɨgaa' nɨmɨ mala kuna bwa'manɨge'na sarɨmɨ kadɨka wɨ'nɨvanɨgasasɨ. Mala yune gave savɨna avaainanyavɨna sarɨmɨ bwa'nɨvanɨgasaihɨlyɨ.
PHP.2.1	Kɨraazɨtɨyai nemɨre sɨmunya' neyɨvaimwadei daakajɨ, Nemɨnyɨna gamɨre wɨvu'nyabwi nemɨre munyɨ' nayaa newa'devwi daakajɨ, Kurya Tewaanyalyɨ ye'mwannamwaaihoina daakajɨ, Nemɨjɨya pwaraavɨna kale neyada tewaanaanga nevu'nadeina daakajɨ, 
PHP.2.2	yɨ sarevɨdaa'nyɨ nɨmɨre yɨlaaya naangebwi yuna naanga jɨla! Yɨ avaaizɨmunya'na jawɨryidevɨjɨ wɨvu'nya avaala saburɨ jidevɨjɨ kurya avaala gave pɨbwina dɨlɨmwagaryidevɨjɨ gave pɨbwi jawɨryidevɨjɨ yuneba yɨlaaya dɨnyɨgalyɨla! 
PHP.2.3	Sarɨmɨ yune sarɨmɨnyɨne'na sɨmunya yawɨ'dɨvɨ' aane pɨmɨlɨ' kɨmɨlɨ' mipɨnera! Sarɨnnya yaya munyaba makɨlya'na aane pɨbwi kɨbwi mipɨnera! Aawa. A'mwe pwaraavɨ dalaangewɨ mwaaidɨvɨ' “Sahwara nemɨnyɨ nevɨlapɨka!” jawɨrila! 
PHP.2.4	Gazaigɨzaigɨ gɨnnya yunenna mamaremwaaidɨnnera! Aawa. Gazaigɨzaigɨ pwaraavɨre sa kɨnɨngɨjɨ dɨmaremwaala!
PHP.2.5	Kɨraazɨtɨyai Jizaazarɨ sɨmunya pɨbwi wɨwarakabaaibɨ' sɨmunya avaainanya dɨlɨmwagarila! Darebulyɨ. 
PHP.2.6	Sahwai Gotɨya nebulyai mwaalaka kɨrɨ' Sɨgunyavɨ Gotɨyalyɨ avaaina mwaalya sabwina kuna lɨmwange'na yawɨrakai mɨ'. 
PHP.2.7	Aawa. Sai sasare sabwi yagalya'ma'na yaka kunei yɨma'naka a'mwe yaasɨwa'wawɨnyaraavɨrebwibɨ' maarɨna yakei yɨ a'mwei yɨma'nyɨna. A'mwei a'mweraavɨne avaainanyai yɨma'nyɨna yada 
PHP.2.8	gamɨ sarɨ kwaakewɨ walamarakɨnyɨna. Sara yada Gotɨyarɨ yagaalya mɨdɨnakelyɨ. Nabaai kuna sara yada yune gamɨ balakegaa'na. Yo, yune yɨsavɨri kamaratamarɨmwe' wagɨlyavɨne yɨsavɨ balakegaa'na. Yɨ sarevɨ kwaakewɨ walamarakɨnakelyɨ. 
PHP.2.9	Sare'na Gotɨyai gamɨnyɨne yaya' munya ke'ba makɨlaka sahwarɨ munya ke'beva mwaaihakelyɨ. Sara yaka Gotɨyai yaya nawɨ'nya' yaya pɨnɨ wavɨlavɨke' wɨjaavakelyɨ. 
PHP.2.10	“Sɨgunyavɨ mwaaihata yuyarajɨ Kwaakevakɨyarajɨ kwaakevɨ amwihɨlyarajɨ Jizaazarɨne yaya sa' dadɨvɨ' gamɨnyɨ kwadaai gibɨka!” daka yaya nawɨ'nya sa' wɨjaavake'nanyɨ. 
PHP.2.11	Nabaai a'mwe yuyara kunnya maangisɨ dara jalɨkurakɨpɨ'de'nanyɨ “Jizaazai Kɨraazɨtɨyai sai Naangelyɨra.” Sare'na “Gotɨyai byaannakela!” dadɨvɨ' Nɨmwarɨne yaya' munyaba makibɨ'de'nanyɨ.
PHP.2.12	Nɨmɨre nyɨvu'nɨvanɨkeihi, Kɨraazɨtɨyai Gotɨyarɨ sara mɨdɨda sarɨmɨnyɨne'na ke'ba'nanya' yakabaaibɨ' “Gotɨyai sara nevadaihasamaarakei daakajɨ,” yɨpɨ'dengɨ jɨla! Yɨ sɨnnawɨ yuyagaa' Gotɨyarɨ mɨdɨnesaihɨlyɨ. Sarɨmɨjɨ yɨhye'mwannemwaaidɨnya yune sagaa'na mɨdɨnetabaaibɨ'na myɨhɨzɨvanɨge. Aawa. Dahaa' menyawɨ nɨmɨ mwaaida'mwi sarɨmɨ naanga kuna dɨmɨdɨnyɨla! Gotɨyarɨna dara yawɨ'dɨvɨ' “Sahwai naangaangei mena ke'ba mwaalɨkelyɨ,” lɨka nayaa yɨwainɨgulɨna yadɨvɨ' dahaakɨgaa' yɨhɨvadaihasamaarakeihi sareihi sara yɨpɨnengɨ jɨla! 
PHP.2.13	Sare' darevɨdaa'nyɨnyɨ. Gotɨyai sarɨmɨnyɨ kusawɨ yɨhyadelyɨ. Yɨ sarɨmɨre sɨmunyaburɨ gamɨ sai yɨhidɨkaa'bwa'delyɨ. Nabaai gamɨ sare sɨmunya nawɨ'nya kɨnɨnnakebwina wɨvu'nadevaaibɨsanna ya'neihɨrɨ yɨhɨmwaaihadelyɨ.
PHP.2.14	Yuya yɨpɨja sa sarɨmɨ kɨnɨmyagaalyajɨ maiyagaalyajɨ nayaa makwasakɨna yadɨvɨ' jɨla! 
PHP.2.15	“Yɨwetawakya maayaina mwalaana! Nemɨre sɨmunyavɨ kayaa'nanyabwi mwaranna!” dapɨjɨ sara jɨla! Yɨ a'mwe yɨda'maraangebwi yagalya'ma'dɨvɨ' kumɨre sɨmunya naadɨya' yɨnɨkera kayaa'nanyabwi yadɨvɨsaraavɨ tɨnnyaba mwaalyaihi sarɨmɨ Gotɨyare kaimɨraayaihi kayaa'nanya maayaihi sara jɨla! 
PHP.2.16	Sarɨmɨ yagaala gaalyabwi kɨnɨnnake' maguzaavadɨvɨ' sahwaraavɨ tewaanya sa' wɨjɨwaakadɨvɨsavɨ sarɨmɨ a'mwe Kwaaka jɨhɨnya davakɨyaraayaba baakeihi lɨvamwaaidɨvɨsaihɨlyɨ. Sara yɨpɨjaihɨrɨna Yɨrɨka Kɨraazɨtɨyaregaa' yɨlaaya yɨdeinyɨ. Nɨmɨre yaya' makibɨ'de'nanyɨ. Dara yawɨrɨdeinyɨ. Kumɨnyawɨ nɨmɨ kaanyave'na gazare myadɨ nɨmɨre dɨragɨnya' yaasɨwa' mɨraagɨkɨ'na myeneinyɨ. 
PHP.2.17	Aawa. Sarɨmɨre Kɨraazɨtɨyarɨ dɨragɨnna lɨmwangebwi yɨ sabwi Gotɨyarɨ wabatɨrɨnya yɨravayɨhu'dɨvɨtabaaibɨsabulyɨ. Nabaai nɨmɨ baimuja' nɨmɨre tawe' dɨmapɨja' waainɨya'bɨ' Naangerɨna wabatɨrɨnya yɨravayɨhu'dɨvɨsavɨ dɨma'dɨvɨtabaaibɨ' yɨ sarevɨ yɨlaaya naanga yɨde'nanyɨ. Yo, nɨmɨ sarɨmɨjɨ yɨlaaya yɨhye'mwannayɨdeinyɨ. 
PHP.2.18	Sasare savɨ sarɨmɨ yɨlaaya avaaina jɨla! Yo, nɨmɨjɨ yɨlaaya dɨnye'mwannayɨla!
PHP.2.19	Nabaai Naanga Jizaazai kyawɨrojɨ maalɨkegaa' sarɨmɨnyawɨnna Timotirɨ maryasaabɨdelyɨ. Sai ayɨna kabozɨ “Sarɨmɨnyɨnenna yawɨramaara'mujɨ nɨmɨre sɨmunya' yɨlaaya naanga yɨma!” da'mujɨ maryasaabɨdelyɨ. 
PHP.2.20	Sare' darevɨdaa'nyɨnyɨra. A'mwe pwai kwai, Timoti nɨmɨjɨ avaaizɨmunya'na yadeibɨsai kuneinyɨ. Sarɨmɨnyɨ gaimwange'na nebulya'na maremwaalya'ne pwai kuneinyɨ. Sarevɨ Timotirɨ dahɨlakɨwelyɨ. 
PHP.2.21	Sare' darevɨdaa'nyɨnyɨ. A'mwe yuya pwara kunnya yune yawɨsannenna bɨramaa'dɨvɨsare. Kɨraazɨtɨyai Jizaazarenna maremwaaidɨvɨtara mɨ'. 
PHP.2.22	Nabaai sarɨmɨ Timotirɨna sɨmunyabwi mena yawɨ'dɨvɨtabaaibɨ' sai a'mwe tewaanyalyɨ. Kaimɨraayai ganɨmaangerɨ gaimwadevaaibɨ' yagaala tewaanyavɨna nɨmɨjɨ ye'mwannawɨdaayolyalyɨ. Sarevɨ sahwarɨ dahɨlakɨwelyɨ. 
PHP.2.23	Sarevɨdaa'nyɨ nɨmɨnyɨ nyɨma'nadevɨ mena yawɨra'mujɨ sahwarɨ yɨme'nya'bɨ' sara maryasaabɨdelyɨ. 
PHP.2.24	Nabaai Naangerɨ nɨmɨ dɨragɨnna dara yawɨ'mwa. Maalɨkegaa' nɨmɨ kwainyɨjɨ sarɨmɨnyawɨnna bɨdeinyɨ.
PHP.2.25	Nɨmɨ dɨragɨnna yawɨ'manɨge. A'mwe Epapɨrothaaitazarɨ sarɨmɨnyawɨnna yɨme'nya'bɨ' ayɨna maryasaabɨma! Sai nemɨre neya'mwelyɨ. Nɨmɨnyɨ avaaiwawɨnyalyɨ. Mala dazavɨna nɨmɨjɨ nyɨgaidaa'delyɨ. Sarɨmɨ kɨgaa' sahwarɨ nɨmɨnyawɨnna nyɨmaryasaabesai sarei nyɨmudaasakenna nɨmɨnyɨ nyɨgaimwagakelyɨ. 
PHP.2.26	Gamɨre sɨmunya' sarɨmɨnyɨ wanganya'na wabahɨlaaka wiadevɨdaa'nyɨ sarɨmɨ “Nalaaya kɨnɨnnakelyɨra,” kadɨka wɨ'nɨwa'daasa'na sahwai “Yawɨta kwalaalya nyɨpɨdɨka!” kadɨwa' sarɨmɨnyɨna taanginya wɨwa'manɨ'. 
PHP.2.27	Yɨ nebulyasɨ. Kɨgaa' nalaaya waraka kɨbawa mena kabaladɨkelyɨ. Kɨrɨ' sahwarɨna Gotɨyai kale wiaka tewaanya yavada'galakelyɨ. Nabaai Gotɨyai kale yune gave sarɨna yakai mɨ'. Aawa. Sai nɨmɨ kwainyɨnajɨ kale wiakelyɨ. Nɨmɨ gamɨre nalaaya'na kale nyakeinyɨ sahwai balajɨ kwajɨ taanginya naange' nɨmɨnyɨ yɨlasa'na kanyadɨka! Sarevɨdaa'nyɨ sarebwi “Aala!” yawɨraka gamɨnyɨ yɨvainɨmwaaihakelyɨ. 
PHP.2.28	Sarevɨdaa'nyɨ sarɨ kamaryaasa'mujɨ sarɨmɨ tɨnna ayɨna kwanganapɨjɨ “Yɨlaaya jɨla! Nabaai sai sarɨmɨnyɨna sɨmunya kwalaalya yawɨ'manɨke' mi'na yɨma'nade'na nɨmɨre taanginya kɨrɨsɨ myɨma'nanna!” da'mujɨ nɨmɨnyɨ tewaanya dɨragɨnna nyɨvu'nɨwa'. 
PHP.2.29	Sarevɨdaa'nyɨ kabi'mavojɨ Naangerɨ lɨmwaga'dɨvɨsara kunnya lɨmwaga'dɨvɨta pwaraavɨ maapɨnebaaibɨ' sarɨmɨ yɨlaaya naanga yadɨvɨ' sahwarɨ nayaa dɨmaaryɨla! A'mwe sasare saibɨsaraavɨne yaya' munyaba dɨmakɨlyɨla! Kuna sara jɨla! 
PHP.2.30	Kɨbawa mena kabaladɨkei Kɨraazɨtɨyare wawɨnyavɨ sai gaala kuna mwaalya'na yawɨ'dei mɨ'. Aawa. Sai wawɨnya' sarɨmɨ yɨnɨga manyɨgaimwagi yɨpɨne'na yawɨ'da “Polɨmɨ wɨgainɨwakevɨ yunebanna yɨ'mwannɨma!” yawɨ'da nyɨgaimwagakelyɨ. Sarevɨdaa'nyɨ sahwarɨ nayaa dɨmaaryɨla!
PHP.3.1	Nya'mweihi, yɨ nabaai Naangerɨ wɨlamwaaihasa'na yɨlaaya naanga jɨla! Sarɨmɨnyɨna nɨmɨ yagaala da' pɨkarya ayɨna yɨdasa'na nɨmɨre sɨmunyavɨ “Aala!” majɨwa. Taanga manyɨvanɨ'. Sarɨmɨnyɨ gaimwanga'nesɨ.
PHP.3.2	Kavɨjɨlɨkerabɨsaraavɨna mala nayaa jɨwannyɨla! Sahwara wawɨnya kayaa'na yadɨvɨsaraavɨna mala nayaa jɨwannyɨla! Sahwara sarɨmɨre kɨlaakejɨkaavɨ gurya kayaa'na daya'neraavɨna (Juyaraavɨna) mala nayaa jɨwannyɨla! 
PHP.3.3	Sare' darevɨdaa'nyɨnyɨra. Gotɨyai nemɨnyɨna neyawɨ'delyɨ nemɨre kɨlaaka gurya madayainaavɨna “ ‘Kɨlaakejɨ' nɨmɨnyɨna gurya nebwina da'nɨkerera,’ yawɨ'manɨge.” Sareinaavɨ Gotɨyare Kuryai nemwaaihake'na Gotɨyarɨ yɨlaaya nebulya'na yadaanyɨ. Sareinaavɨna Kɨraazɨtɨyai Jizaazai yune yake'na gamɨnyɨne yaya' munyaba makidaanyɨ. Nemɨ kɨlaakejɨkɨ yɨnɨga negaimwagya'ne sanna dɨragɨnna malɨmwagivanɨgo. Yɨ nemɨre mwaalyabwina myawɨri, nemɨre kɨlaakejɨkɨna myawɨri yadaa Gotɨyai “Yɨda'maraangeihɨlyɨ,” nedadeina yune Kɨraazɨtɨyarɨna lɨmwamanɨgoinera.
PHP.3.4	Sare kɨrɨ' “Nɨmɨ yɨma!” dɨwɨjɨ kwajɨ kɨlaakejɨkɨne saburana dɨragɨnna lɨmwadɨnya sa' nɨmɨnyɨ yɨnɨga nyɨgaimwagya'ne'na nɨmɨnne tusa' kɨnɨnnakeinyɨ. A'mwe pwara kwara kɨlaakejɨkɨne saburana dɨragɨnna lɨmwadɨvɨ' “Sanna nɨmɨnyɨ yɨnɨga nyɨgaimwaganneinyɨ,” yawɨpɨjaraavɨ, yɨ kɨlaakejɨkɨne sabwina nɨmɨ sahwaraavɨ wavɨla'manɨgeinyɨ. 
PHP.3.5	Yɨ dareinyɨ. Yɨrɨka ati ata purɨdaa'nyɨ daryaai darɨkɨ nɨmɨre kɨlaakejɨ' gurya nyɨdavesainyɨ. Nɨmɨ a'mwe Yɨzɨrelɨyainyɨ. Yɨ nɨmɨ Bejaminɨmɨre yɨsavaakɨdaasainyɨ. Nɨmɨ Yɨvɨruyainyɨ. Nabaai nɨmɨre Ne sɨnnawɨnyara yuya sara Yɨvɨruyarera. Nɨmɨ Yɨvɨruyaraavɨdaa'nyɨ avaaitawejɨ'nyɨ. Ne Mozɨzare Kɨwɨnyavɨna Perɨzɨyara nayaa maremwaaidɨvɨtabaaibɨ' Perɨzɨyainyɨ nayaa mɨdɨneinyɨ. 
PHP.3.6	“Juyainaavɨrebwi Gotɨyarebulyɨ,” yawɨ'dɨ dɨragɨnna yɨna ye. Yɨ sareinyɨ “Gotɨyai sara yawɨ'delyɨ,” dadɨ Naangere kusɨlaanyaraavɨ kayaa'na yeinyɨ. Nabaai a'mwera nɨmɨnyɨ nyawɨbwapɨjɨ kwajɨ Kɨwɨnyabwi mɨdɨnya'na, sare' nɨmɨ yɨda'maraangeinyɨra. 
PHP.3.7	Kɨrɨ' yuya sa kɨgaa' “Sa nɨmɨnne sa naangengɨra,” yawɨre yuya daza dahaa' dara yawɨ'mwa. Sa kune yaasɨwa'nanyangɨ. Yɨ nemɨnyɨna yune Kɨraazɨtɨyai yake' sa' naangaanga gavesɨra.
PHP.3.8	Yune Juyaraavɨre gave sanne'na majɨvanɨge. Aawa. Nabaai nɨmɨ yuya pɨnɨngɨna “Sa yune yaasɨwa'nanyangɨ,” yawɨ'manɨgeinyɨ. Nɨmɨ Kɨraazɨtɨyai Jizaazai nɨmɨre Naangerɨ yawɨrangadɨ, yawɨta sa'na nɨmɨ yɨbwakɨdɨ sa yune naangesɨra. Sahwarɨna yuya sa mena yagalya'maveinyɨ. Nɨmɨ yuya sanna yawɨ'manɨge' mena yaayewɨ lɨvarannɨkebɨsangɨ. “Nɨmɨ yune Kɨraazɨtɨyarɨ maa'dɨ Nawɨ'nyɨnaangereinyɨ yɨma'nɨma!” dadɨ sara ye. 
PHP.3.9	Sahwarɨ nɨmɨ wɨlamwaalya'neinyɨ sara yeinyɨ. Yɨ nɨmɨ Mozɨzare Kɨwɨnya dɨnɨkebwi mɨdɨne'na Gotɨyai “Yɨda'maraangeigɨnyɨ,” manyɨja'. Aawa. Kɨraazɨtɨyarɨ lɨmwadɨnya'na yɨda'maraangebwi kɨnɨnnakeinyɨ. Yɨ Kɨraazɨtɨyarɨ lɨmwaga'manɨgevɨ Gotɨyai “Yɨda'maraangeigɨnyɨ,” nyɨdadelyɨ. 
PHP.3.10	“Nɨmɨ Kɨraazɨtɨyarɨ nebulya'na yawɨranganɨma!” dadɨ mwaaiheinyɨ. “Yɨ ayɨna dɨkaavake dɨragɨnyavɨ yɨbwakɨdevaaibɨ' dɨragɨnya savɨ yɨbwakɨnɨma! Gamɨ daanga maarya saburɨ gamɨjɨ avaaina ye'mwannamaarɨma! Sai sara balakabaaibɨ'na avaaizɨmunya yawɨ'dɨ nɨmɨnyɨna myawɨ'nyadɨ balɨdeinyɨ! 
PHP.3.11	Sareinyɨ mwaaimujainyɨ Gotɨyai bainɨkeraavɨ nɨmɨ kwainyɨjɨ ayɨna nyɨdɨkaavana!” jemwaaidɨ Kɨraazɨtɨyarɨ nebulya'na dɨragɨnna yawɨrangamanɨgeinyɨ.
PHP.3.12	Nɨmɨ dara majɨvanɨge. Kɨraazɨtɨyarɨ nebulya'na mena yawɨrangamweinyɨ. Mena maa'mweinyɨ. Nɨmɨ mena wi'nanyɨra. Gotɨyai mena naanga yune nebulya'nanyainyɨ nyɨmwaaihɨwakeinyɨ. Sara majɨvanɨge. Sare kɨrɨ' Kɨraazɨtɨyai Jizaazai gamɨnyɨneinyɨ nyɨmaarakabaaibɨ' sara yɨma'nya'neinyɨ maa'mujainyɨ kaanyave'na dɨragɨnna wɨvanɨgeinyɨ. 
PHP.3.13	Nya'mweihi, nɨmɨ sainyɨ myawɨrivanɨge. Nɨmɨ mena maa'mweinyɨ dɨngaka! Kɨrɨ' nɨmɨ sɨmunya yune gave pɨrɨ'nanyainyɨ “Yuya sɨnnawɨ kɨgaasa sangɨna nɨmɨ mena navɨka yadɨnyangɨ. Sara yadɨ dɨvidaa'nya yuyabwi maarya'na yɨbwa'mwagayɨwɨbwata yadɨnyainyɨ. 
PHP.3.14	Wɨjaaya'ne' maarya'neinyɨ daza' lɨmwaderyawɨ tɨyawɨnna kaanyave'na dɨragɨnna wɨvanɨgeinyɨ. Wɨjaaya'ne daza' yɨ dare'na. Naangerɨ nebulya'na yawɨranganya'neinaavɨ Kɨraazɨtɨyai Jizaazarɨna nemɨ yɨlaawia'ne jaka Gotɨyai nejɨvwaramaa'manɨkesɨ.”
PHP.3.15	Sarevɨdaa'nyɨ nemɨre sɨmunyabwi Gotɨyarɨnebwi a'mwe nebulyaina yɨma'nɨvanɨgoina yagaala dɨvanɨge daza'na sara yawɨraana! Nabaai pwaihi sɨmunya pɨbwi kɨnɨnnakeihi mwaaibɨzaihi yɨ Gotɨyai nayaa yɨhɨzɨwaainada sɨmunya dazabwi kɨbwi yavada'gala yɨhyathelyɨ. 
PHP.3.16	Kɨrɨ' yuyaina sɨmunya mena maa'manɨgovwi, saburɨ sasara nayaa yamaryaana!
PHP.3.17	Nya'mweihi, sarɨmɨ nɨmɨre sɨmunya saburɨ dɨnye'mwannanyɨmɨdɨnyɨla! Nabaai nemɨre saburɨ sara yamarivanɨgasara nemɨdɨdɨvɨsaraavɨ nayaa baihana'dɨvɨ' sabaaibɨ' jɨla! 
PHP.3.18	Sare' darevɨdaa'nyɨnyɨra. Kwalaalyagaa' sara myamarivanɨgasaraavɨna mena yɨhɨtheinyɨ. Nabaai dahaakɨgaa' kale nyadaa'nyɨ kɨdalaala purata'dɨ ayɨna yɨhɨthɨvanɨge. A'mwe kwalaalyara “Nemɨ Kɨraazɨtɨyareinera,” dadɨvɨsara kayaa'na yɨvanɨgasavɨ Kɨraazɨtɨyai yɨta yovihɨrarannɨkevɨ balakevɨne yagaalya' tihɨ'manɨgasarera. Kɨraazɨtɨyarɨne yɨkamaangerera. 
PHP.3.19	Nemɨ Gotɨyarɨ yɨlaaya yadaanyabaaibɨ' kunnya kɨlaakejɨkɨne sabwi “Naangengɨra,” dadɨvɨsarera. Kumɨre gotɨyaibɨsangɨ. Sahwara yadɨvɨsangɨna kunnya yaya' makinadɨvɨsare. Kɨrɨ' sahɨnɨngɨna wagɨla wɨvwa'nɨvanɨ'. Yune Kwaakevakɨya sabwina yawɨ'dɨvɨsare. Sareraavɨ Gotɨyai kayaaka yɨgaladerera. Kayaa'nanyaba mwaaibɨ'dere. 
PHP.3.20	Nɨmɨre sɨmunya sabwi je'mwannanyɨmɨdɨnyide' darevɨdaa'nyɨnyɨ. Nemɨ Sɨgunyavɨ mwaalya'neinera. Nabaai sahɨbadaa'nyɨ yune nevadaihasamaaraderɨna yɨlaaya'na yemwaaimanɨgoinera. Sahwai Naangei Jizaazai Kɨraazɨtɨyalyɨ. 
PHP.3.21	Sahwai nemɨre kɨlaaka nagaazazɨ' barya'nejɨ' gamɨre kɨlaaka byaanna dɨragɨnya' kɨnɨnnakejɨ' neyɨmavadelyɨ. Sai yuyaraavɨjɨ yuyangɨjɨ maremwaalya'nei gamɨnyɨ kwaakewɨ yɨnɨga wi'na wakade dɨragɨnya dazavɨ sasara yadelyɨ.
PHP.4.1	Nɨmɨre nya'mweihi, sarɨmɨnyɨna tewaanya nyɨvu'nadeihi, sarɨmɨnyɨna nyɨma'nadeihi, sarɨmɨnyɨna yɨlaaya naanga yadɨnyaihi, nɨmɨre kingɨmwaaihɨ'nya wavɨla'nɨkei maa'de'bɨsaihi, sarevɨdaa'nyɨ nɨmɨ dɨwebaaibɨ' Naangerɨ nayaa dɨragɨnna dɨthaayɨla! Sarɨmɨnyɨna tewaanya nyɨvu'nadeihi dɨragɨnna dɨthaayɨla!
PHP.4.2	Yuwothɨyaa'gɨ nayaa dɨnyu'nana! Sɨdikɨya'gɨ nayaa dɨnyu'nana! Naangerɨ wɨlamwaaihɨlyavɨ avaaizɨmunyabwina ayɨna jawɨrila! 
PHP.4.3	Yo, nabaai Sɨzɨhaazaigɨ nebulyaigɨ, githaangamanɨge. A'mwe dazawaarɨ avaaizɨmunya'na mwaalya'newaarɨ nayaa dɨhaimwana! Sahɨrɨwaai yagaala tewaanyavɨna nɨmɨjɨ nyɨgaidaa'disawaalyɨ. Nabaai Kɨlemenɨjɨ nɨmɨre avaaiwawɨnya pwarajɨ sawaalyɨ nye'mwannayadɨvɨsangɨ. Yɨ kumɨnyɨne yaya yuya Gotɨyare bukuyavɨ mwaalɨkengɨ. Bukuya savɨ Gotɨyai yuyara yuyagaa' yuyagaa'ne gaalyabwi kɨnɨnnakeraavɨre yaya yɨda'nɨkengɨ. 
PHP.4.4	Naangerɨ wɨlamwaaihasavɨ yuyagaa' yɨlaaya jɨla! Nɨmɨ ayɨna dɨvanɨge. Sarɨmɨ yɨlaaya naanga jɨla! 
PHP.4.5	Naangei nebawa mɨ'. Yarai bathevɨ sarɨmɨ a'mwe yuyaraayaba bwiwangebwi yadaapiya sareihɨrɨ sahwara nayaa yɨhyawɨrangabɨ'deihɨlyɨ. 
PHP.4.6	Aane pɨmɨlɨ' kɨmɨlɨ' yawɨta kwalaalya myawɨpɨnera! Aawa. Yuya sanna Gotɨyarɨ nayaa duzɨla! Yɨ yuyangɨna yɨhɨgainɨvanɨkenna Gotɨyarɨ jɨthaanganyɨla! Sara yadɨvɨ' sahwai yɨhu'nade'na “Su! Su!” duzɨla! 
PHP.4.7	Sareihɨrɨ Gotɨyai kwaamu'nanyabwi nejaavadevwi nayaa yɨhɨmaremwaaladeihɨlyɨ. Yɨ Kɨraazɨtɨyai Jizaazarɨ wɨlamwaaihasavɨ dazabwi sarɨmɨre sɨmunyangɨjɨ sarɨmɨre yawɨsangɨjɨ nayaa yɨhɨmaremwaaladevulyɨ. Kwaamu'nanya dazabwi nemɨ yune'na yawɨramaraanneburaavɨ wavɨla'nɨkebulyɨ.
PHP.4.8	Nya'mweihi, yagaala pɨnɨjɨ dɨde'nanyɨ. Sarɨmɨ sɨduta nayaa da'dare davwina jawɨralɨmwagarila! Yuya nawɨ'nya nebulyabulyɨ, kumɨnyɨne yaya nemɨ yuneba makɨlya'ne sabulyɨ dazabura. Yɨ yuya sabura nebulyaburajɨ yuya sɨmunya nawɨ'nya kɨnɨnnakeburajɨ yuya yɨda'maraangeburajɨ yuya tewaanyabura gɨrɨka maayaburajɨ yuya wɨvu'nadevurajɨ yuya “Sa tewaanaangengɨ,” dɨdɨvɨsaburajɨ 
PHP.4.9	sabura jawɨralɨmwagarila! Yuya dazabwi nɨmɨ yɨhɨzɨwakadaari yɨ sarɨmɨ mena maaresabulyɨ. Yɨ sarɨmɨ kadɨka nyu'nadɨvɨ' nɨmɨ sara yadaariyainyɨ tɨnna nyanganeta yuya sabwi dazabwi yuyagaa' sarɨmɨ jɨwila! Sarevɨdaa'nyɨ Gotɨyai kwaamu'nanyabwi nejaavadei sarɨmɨnyɨ yɨhye'mwannamwaaladelyɨ.
PHP.4.10	Dahaa' nɨmɨnyɨna ayɨna dɨhaa'bwata yadɨvɨ' mena nyawɨ'manɨgasaihɨlyɨ. Sare'na nɨmɨ Naangerɨna yɨlaaya naanga yɨvanɨgeinyɨ. Nebulyasɨ. Kɨgaa' sarɨmɨ nɨmɨnyɨna sɨmunya kuna yawɨresaihɨlyɨ. Kɨrɨ' kɨgaa' sarɨmɨ tuta maayaihi nyɨgaimwagya'neihɨlyɨ. 
PHP.4.11	Nɨmɨ gɨlyɨvɨsanna nyɨgainɨvanɨka majɨvanɨge. Aawa. Sare' darevɨdaa'nyɨnyɨ. Nɨmɨ sɨmunya dara mena maa'manɨge. Dala pɨbwina pɨbwinanyabwi kanyɨma'nojɨ yɨ wi'nanyainyɨ. Yuya dazanna nɨmɨre sɨmunya' tewaanya nyɨma'nadesɨ. 
PHP.4.12	Dara yawɨrangamwa. Nɨmɨ gɨlyɨvɨta maayainyɨ yɨnɨga mwaaimuneinyɨ. Nabaai dara yawɨrangamwa. Gɨlyɨvɨta kwalaalya yɨnɨga lɨmwaga'dɨ sara yɨwɨneinyɨ. Gazazangɨjɨ yuya kɨnɨngɨjɨ yuya sanna yawɨ'nɨkeinyɨ. Yɨ munya nyɨdevɨjɨ mɨjɨka nyɨdevɨjɨ sawaarɨna “Wikɨra,” dadɨnyainyɨ. Yɨ gɨlyɨvɨta kwalaalya lɨmwagasabwinajɨ gɨlyɨvɨta wɨgainya sabwinajɨ “Wikɨra,” dadɨnyainyɨ. 
PHP.4.13	Kɨraazɨtɨyai nɨmɨnyɨ dɨragɨnya nyɨvaimwadere dɨragɨnyavɨ yuya kɨnɨ sa yɨnɨga wi'na yɨwɨneinyɨ. 
PHP.4.14	Nyɨgainɨwakenna yawɨta kwalaalya myɨvanɨge kɨrɨ' nɨmɨre taanginyaburɨ gaimwagya'neihi nye'mwannadɨvɨ' nawɨ'nya tewaanyabwi nyɨwa'daasaihɨlyɨ.
PHP.4.15	Pilipaai mwaalyaihi, nɨmɨnyɨna dara yawɨrangadɨvɨkɨ “Yagaala tewaanya' yɨhɨzɨwaakaka nemɨre Pɨrovijɨ Maazathonɨya yagalya'mavakegaa' yune nemɨ saina wɨjaayabwine gamɨnyɨ ye'mwagakoinera. Kɨraazɨtɨyare kusɨlaanyangɨya aane pɨba kɨbanyara sara myesare.” 
PHP.4.16	Nabaai sasareihi nɨmɨ yɨhyagalya'mavena anga Tezalonaaika mwaaideriyagaa' nɨmɨnyɨ nɨmɨre nyɨgainake'na pɨgasaai maryasaabesaihɨlyɨ. 
PHP.4.17	Yanga wɨjaaya'na nɨmɨ jaka yɨhɨthadaarina mɨ'. Aawa. Nɨmɨ yawɨ'na “Sarevɨne tɨvɨkɨta sarɨmɨre tewaanya naangebwi naanga kuna yɨma'nana! Gotɨyai tewaanya yɨhyade' tɨvɨkɨsasɨ,” dena yɨhɨthɨwa. 
PHP.4.18	Dahaa' yuya kɨnɨ maa'mwejɨyainyɨ gɨlyɨvɨta kwalaalya lɨmwaga'manɨgeinyɨ. Sare'na nɨmɨ mena yunebannanyɨ. Yɨ sarɨmɨre yange yasɨwaabaasa Epapɨrothaaitazarɨ mena maa'mwengɨ. Yanga nawɨ'nya daza Gotɨyarɨ dɨka wabatɨrɨnya kɨnɨnnake' yɨravayɨhu'dɨvɨta dazabaaibɨsangɨ. Yɨ nyɨjawa'daasa' Gotɨyarɨ wɨjawa'daa'. Gotɨyarɨ wɨjaaya'ne yɨravadɨngɨ'dɨvɨsabɨsangɨ. Yɨ dazahɨnɨnna maa'da sahwarɨ yɨlaaya naanga yɨgaidelyɨ. 
PHP.4.19	Nɨmɨre Gotɨyai gɨlyɨvɨta yuya tewaanyanna tewaanyannanyangɨ aaya kaavɨlyalyɨ. Sarei gɨlyɨvɨta sarɨmɨre kɨlaakejɨkɨnengɨna yɨhɨgainɨvanɨkenna yanga yuya yunebanna yɨhyadelyɨ. Sare'na a'mwera “Gotɨyai byaannakei,” dadɨvɨ' gamɨnyɨne yaya' makibɨ'delyɨ. Yɨ Kɨraazɨtɨyai Jizaazarɨ wɨlamwaaihasavɨ sara yadelyɨ.
PHP.4.20	Gotɨyai sai nemɨre Nenɨmaangerɨne yaya' yuyagaa' yuyagaa' munyaba makɨlaana! Nebula sahɨrɨsɨ.
PHP.4.21	Kɨraazɨtɨyai Jizaazarɨ wɨlamwaaihasara Gotɨyare tewaanyaraavɨ “Nya'mweihi!” nɨmɨnyɨna duzɨla! Nɨmɨjɨya nya'mwera “Neya'mweihi!” yɨhɨthɨvanɨga'. 
PHP.4.22	Gotɨyare tewaanya pwara “Neya'mweihi!” yɨhɨthɨvanɨga'. Sahwarajɨyara yunebanne maremwaalɨkei Sizaare angevɨyara dɨragɨnna yɨhɨthɨvanɨga' “Neya'mweihi!” 
PHP.4.23	Naanga Jizaazai Kɨraazɨtɨyare gaimwangevɨne yange' sarɨmɨre kuryarajɨ yɨhye'mwannamwaalana!
COL.1.1+COL.1.2	Kolozi mwaalyaihi nya'mweihi,
COL.1.1+COL.1.2	Kɨraazɨtɨyarɨ wɨlamwaaihasa'ne sarɨmɨ Gotɨyare tewaanyaihi, neya'mwe Kɨraazɨtɨyarɨna lɨmwaga'manɨgasaihi. Sasareihɨrɨ nɨmɨjɨ neya'mwe Timotilyɨ sainaai yɨhɨthaka! Gotɨyai Nenɨmaangei yanga naange'na yɨhɨgaimwagana! Sarɨmɨre sɨmunyavɨ kave kwaamu'nanya' yɨhwakana! Polɨnyɨ yune gamɨre sɨmunyavɨ yawɨraka Gotɨyai kada' Kɨraazɨtɨyai Jizaazai Apozelɨyainyɨ nyɨdahɨlakakeinyɨ. Sareinyɨ pɨkarya da' yɨhyasɨvanaabɨheinyɨ.
COL.1.3	Sarɨmɨnyɨna Gotɨyarɨ yɨdaangada' yuyagaa' naarɨmɨ “Su! Su!” wɨdadasainaalyɨ. Sahwai nemɨre Naangei Jizaazai Kɨraazɨtɨyarɨ Ganɨmaangelyɨ. 
COL.1.4	Naarɨmɨ sarɨmɨnyɨna kadɨka mena dara wɨ'nɨwa'dolya'nanyɨ. Kolozi mwaalya sara Kɨraazɨtɨyai Jizaazarɨ dɨragɨnna lɨmwadɨvɨ' Gotɨyare tewaanya yuyaraavɨna tewaanya wɨvu'naderera. Sare'na suya wɨdadasainaalyɨ. 
COL.1.5	Sasareihɨrɨna Gotɨyai mena yovɨrawakake Sɨgunyavɨya yɨhyemwaalɨkennanyɨ. Sɨnnawɨ yagaala tewaanyavɨya nebulya' sarɨmɨnyɨ kihima'na' sarɨmɨ kadɨka mena wɨ'ne'. Yɨ sagaa' nayaa yemwaalya' kadɨka mena wɨ'nesasɨ. 
COL.1.6	Yagaala tewaanya daza' Kwaaka yuyavakɨ yuneba naanga yɨma'nadevaaibɨ' sarɨmɨnyɨ yɨma'nakesɨ. Daza' a'mwera lɨmwagaresa'na tewaanya nawɨ'nyabwi marima'naabada a'mwe kwalaalyarajɨ kwalaalya pwarajɨ daza' lɨmwaga'manɨgasa' sarɨmɨnyɨ yɨhivanɨkebaaibɨsasɨ. Sa' aayagaa'daasɨ yɨhyamaaraka sarɨmɨnyɨ aayagaa' yagaala tewaanya savɨ kadɨka wɨ'neva Gotɨyare yanga gaimwangebwi nayaa nebulya'na yawɨranganna yeva sara yɨhivanɨkesɨ. 
COL.1.7	Yagaala tewaanya daza' Epapɨraazai yɨhɨzɨwaakakabaaibɨ' yɨ nebulya'na yawɨranganesasɨ. Sarɨna naarɨmɨnyɨ nehɨvu'nadelyɨ. Sahwai Kɨraazɨtɨyarɨ naarɨmɨjɨ ye'mwannewɨdaayadelyɨ. Sarei sarɨmɨnyɨ gaimwange'na Kɨraazɨtɨyarɨ dɨragɨnna lɨmwaga'dei kuna nayaa wɨdaayadelyɨ. 
COL.1.8	Nabaai sai nehɨthɨwakelyɨ “Kurya Tewaanyai Kolozi mwaalyaraavɨna sara wɨjaavade'na Gotɨyareraavɨna tewaanya wɨvu'naderera.” Yuya sare'na Gotɨyarɨ “Su! Su!” wɨdadasainaalyɨ.
COL.1.9	Sarevɨ aayagaa' naarɨmɨ kwainaai yagaala sa' kadɨka wɨ'nɨwa'dola yɨrɨka dazarɨkɨdaasɨ sarɨmɨnyɨ gaimwange'na Gotɨyarɨ wɨdɨna. Naarɨmɨ yɨdaangayɨdaanganya yada' yagalya'mata myadasainaalyɨ sarɨmɨnyɨna. “Sahwara gɨmɨre sɨmunya' nebulya'na yawɨrangabɨka! Yɨ kumɨ sara yune sɨdu'nakera yɨma'nɨpɨka! Yɨ Kurya Tewaanyai yawɨta nawɨ'nya pɨnɨjɨ sɨmunya yawɨramarakya'nejɨ wɨjaavana! Dazabwi kumɨnyɨ yunebanna nebulya'na wɨlamɨlelɨmwagarana!” dola sara wɨdadasainaalyɨ. 
COL.1.10	Naangere a'mwe nebulyara nayaa yɨnɨga wi'na yamaripɨnebaaibɨ' sarɨmɨ sara yamarya'na wɨdadasainaalyɨ. Sara yɨpɨjavɨ Naangerɨ yɨlaaya wigalade'nanyɨ. Sarevɨ sarɨmɨ tewaanya gazangɨzangɨ yadɨvɨ' yɨsɨla yɨ'nadevaaibɨ' tewaanya nawɨ'nyabwi marima'naabathe'nanyɨ. Nabaai sarɨmɨ Gotɨyarɨ nebulya'na yawɨrangadɨvɨ' yawɨta daza' naanga yɨhima'nade'nanyɨ. 
COL.1.11	Gotɨyarɨ byaanna nawɨ'nyavɨna Gotɨyai dɨragɨnya yuya wɨjaavada dɨragɨnna yɨhivaimwagathe'nanyɨ. Sarɨmɨ yɨnɨga dɨragɨnna maredaa'dɨvɨ' taanginya yuyangɨ maredaapɨneihi sarɨmɨre sɨmunya' yɨwa'nadɨkaata yade' mɨ'. Sarevɨ sarɨmɨ yɨlaaya jide'nanyɨ. 
COL.1.12	Nɨmwarɨ “Su! Su!” duzide'nanyɨ. Sai sarɨmɨnyɨne yɨhɨthahɨlakaka gamɨre sa sarɨmɨnyɨne kuryaraavɨne sa maarya'na yɨnɨga wi'na yɨhɨmwaaihadelyɨ. Sarevɨ Baaka naangevɨ mwaalya'nera Gotɨyare tewaanyarajɨ je'mwannamaaryideihɨlyɨ.
COL.1.13	Gotɨyai Saataanɨmɨre jɨhɨnyavɨya dɨragɨnyavɨ ayɨna nemaaraka gamɨre Gawaalɨvaangerɨne maremwaaidevɨ yɨsava'naavɨ nemwaaihakelyɨ. Gawaalɨvaanga dazai gamɨnyɨ tewaanna mena wima'nakelyɨ. 
COL.1.14	Sahwai nemɨnyɨne'na yakevɨ Gotɨyai mena neyatavamaarakeinera. Nemɨre kayaa'nanya mena nemarasɨ'nakeinera. Yɨ sare' Gawaalɨvaangerɨnyɨ. (Gawaalɨvaangerɨna Gotɨyai ayɨna nemubya'nebwi kɨnɨnnakeinera. Gotɨyai nemɨre kayaa'nanya nemarasɨ'nya'nebwi kɨnɨnnakeinera. Yɨ sare' Gawaalɨvaangei yakevɨnyɨra.) 
COL.1.15	Gotɨyare Gawaalɨvaangei Gotɨya nemɨ tɨnna mwanganyadaanya saibɨsai avaainanyalyɨ. Sahwarɨ tɨnna wangadaa yɨ dazagaasagaa' Gotɨyarɨ wangadaanyɨ. Yuya wakyaaka gazasavɨ sahwai munyaba mwaalɨkelyɨ. Yɨ sangɨne aaya kaavɨlyalyɨ. Sɨnnawɨ mwalɨbainyaakelyɨ. 
COL.1.16	Sare' dare'nanyɨ. Gotɨyai sara kyawɨryaa' Gawaalɨvaangei sɨgunyavɨjɨ Kwaakevakɨjɨ yuya sa wakyaakengɨ. Nemɨ tɨnna wangadaanyajɨ tɨnna mwanganyadaanyajɨ yuya sa wakyaakengɨ. Mwanganyadaanyaraavɨdaa'nyara ejelɨyara maremwaaidɨvɨsara dɨngaka? Dɨragɨnnakera dɨngaka? Ejelɨya naangera dɨngaka? Ai yuyaraavɨ wakyaakere. Yɨ Gotɨyai sara kyawɨryaa' gamɨre yuya dazahɨnɨ wakaka gamɨnyɨ yɨlaaya yɨgalya'ne wakyaakengɨ. 
COL.1.17	Nabaai sɨnnawɨ gamɨ salyɨ. Dɨvidaa'nyɨ yuya dazahɨnɨngɨra. Sahwarɨ yuya yɨnya'ne warɨkengɨ. Yuya sa lɨmwadaa'nyɨ kumɨ sa kumɨreba warɨkengɨ. Sarenna yuyangɨ munyaba mwaalɨkelyɨ. 
COL.1.18	Gamɨ sai gamɨre kɨlaakejɨkɨ Mɨnyagɨnyalyɨ. Gamɨre kɨlaakejɨ' gamɨre kusɨlaanyavɨyajɨkɨra. Yɨ sahwareraavɨna aaya kaavɨlyalyɨ. Sai aaya mudɨ'nanyai bainɨkeraayawɨ ayɨna yɨdɨkaavakelyɨ. “Sahwai yuyaraavɨ yuna wavɨlavana! Yuyaraavɨne sɨnnawɨnyai yuna yɨma'nana!” daka ayɨna yɨdɨkaavakelyɨ. Sarevɨ yuyangɨ munyaba mwaalɨkelyɨ. 
COL.1.19	Gotɨyai dara wigalake' “Nɨmɨ yuneinyɨ Nyɨbwaalɨvaanga dazarɨ kuna wɨmwaalɨma!” Daka sahwarɨ yunebanna wɨmwaalakelyɨ. Sare'na sahwai Gotɨyare kɨma'bwa'nya ke'ba'nanyalyɨ. 
COL.1.20	Yunebanna wɨmwaalaka sahwarɨ Kwaakevakɨya sajɨ Sɨgunyavɨya kɨnɨjɨ yuya sangɨna yune avaaimunyɨ'na wie'mwannakelyɨ. Gamɨre Gawaalɨvaangere tawe' yɨsavɨri walaabakevɨ Ganɨmaangei yuya sangɨna narya wakakelyɨ. Sarevɨ Gotɨyai ayɨna nemaaraka gamɨre Gawaalɨvaangerɨne maremwaaidevɨ yɨsava'naavɨ nemwaaihakelyɨ.
COL.1.21	Nabaai sarɨmɨ sɨnnawɨ kɨgaakuna Gotɨyarɨ menyaba kengirɨ' mwaalesaihɨlyɨ. Sarɨmɨre sɨmunyabwi yada gɨrɨkita'nanyabwi yesavɨdaa'nyɨ sarɨmɨre sɨmunyangɨ sahwarɨ yɨkamaangeihi mwaalesaihɨlyɨ. 
COL.1.22	Sasareihi kɨrɨ' dahaa' Gawaalɨvaangei kɨlaa'nakei yɨsavɨri mena balakevɨ avaaizɨmunyabwina yɨhɨmwaaiha'. Sai sasara yaka sa' gamɨnyawɨnna makabya yɨhya'negaa' sarɨmɨ nawɨ'nya tewaanyaihi gɨrɨkita maayaihi gamɨnyaba yɨwetawakya maayaihi saihi mwaalya'neihɨrɨ avaaizɨmunyabwina yɨhɨmwaaiha'. 
COL.1.23	Yɨ dɨragɨnna lɨmwangebwi nayaa kuna pada'galalɨmwaga'na yɨpɨjaihi nawɨ'nya tewaanyaihi dɨmwaalyide'nanyɨ. Nabaai sɨmunya kuna dɨragɨnna yawɨ'dɨvɨ' dɨragɨnna nebwina dɨthaayɨla! Kwaasɨya pɨnɨ nayɨhɨmwagi'nadɨka! Sarevɨ sarɨmɨ yagaala tewaanya savɨne yemwaalya'nebwi nyagalya'mapɨka! Yagaala tewaanya sa' sarɨmɨ kadɨka wɨ'nesasɨ. Nabaai a'mwe yuyara Kwaakevakɨ yuneba mwaaihasaraavɨ Kɨraazɨtɨyarera wɨjɨwakamarivanɨgasasɨ. Yɨ nabaai nɨmɨ Polɨnyɨ yagaala tewaanya dazavɨna wɨdaayadɨnya tewaanyainyɨ yɨma'nageinyɨra.
COL.1.24	Dahaa' nɨmɨ yɨlaaya yɨvanɨge. Sarɨmɨnyɨ wɨgaimwange'na daangebwi maa'dɨnya'na yɨlaaya yɨvanɨge. Nabaai Kɨraazɨtɨyare kusɨlaanyaraavɨ gaimwanga ya'neinyɨ. Sahwara gamɨre kɨlaakejɨkɨra. Kusɨlaanyara sahwaraavɨ gaimwagya'neinyɨna daanga pɨnɨ kuna warɨ'. “Kɨraazɨtɨyarɨ wɨdaayadɨnya'na daanga dazabwi yunebanna yɨ'mwannɨma!” dadɨ daanga yune nɨmɨre kɨlaakejɨkɨ kuna maa'manɨge. 
COL.1.25	Nɨmɨ sahwainyɨ Naangere kusɨlaanyaraavɨ wɨdaaya'neinyɨ yɨma'neinyɨ. Sare' darevɨnanyɨ. Gotɨyai sarɨmɨnyɨne maremwaaidɨnyainyɨ nyɨdahɨlakakeinyɨ. Gotɨyarɨne yagaalya' sarɨmɨnyɨ yune'na yɨhibwarɨdaakwia'neinyɨ yuna wɨdaayadɨnyainyɨ yɨma'neinyɨ. 
COL.1.26	Gotɨyarɨ yagaala sa' nebulya' yoimavajalɨkurakyasɨ. Yuya sɨnnawɨ kɨgaasɨ a'mwe yuyaraavɨ mwalɨbainyaasaraavɨ nebula sa' lɨka yulyarakesɨ. Kɨrɨ' dahaa' ku'maayaba Gotɨyare tewaanyaraavɨ mena wɨjɨwaaina'. 
COL.1.27	Gotɨyai dara yawɨrakesɨ. Sahwaraavɨ nebulya' yoimavajalɨkurakya savɨne sɨdusabwi wɨjaavɨma! Nebula daza' daresɨ. Ajɨmya yuyangɨya a'mweraavɨ wana nawɨ'nyaanga yanga yɨnɨga yadesɨ. Yɨ Kɨraazɨtɨyai sarɨmɨnyɨnyɨra. Sare'na Gotɨyaryaba byaanna nawɨ'nya kɨnɨnnakeihi je'mwannamwalaawide'na sarɨmɨ dɨragɨnna yemwaaimanɨga'. 
COL.1.28	Kɨraazɨtɨya sahwarɨna wɨjɨwakamaryadaanyaine. A'mwe yuya kwaraavɨ “Mala nayaa jɨwannyɨla!” dadaa pada'galemwaihadaanyɨ. Nabaai nemɨ yawɨta dala pɨnɨnna pɨnɨnnanyanna yawɨ'daa a'mwe yuya kwaraavɨ wɨjɨwɨryadaanyaine. “Gotɨyaryawɨnna a'mwe yuya kwaraavɨ makabya yaadehaa' sahwara Kɨraazɨtɨyarɨ wɨlamwaaihasara gamɨre a'mwe yune nebulya'nanyara yuna mwaaibɨka!” dona sara wɨjɨwakamaryadaanyaine. 
COL.1.29	Sara yɨma'nya'neinyɨ nabaai yagɨyagɨ naanga yadɨnyainyɨ. Kɨraazɨtɨyai gamɨre dɨragɨnya naangevɨ nyɨdɨkaa'bwa'devɨ dɨragɨnya daza' kɨnɨnnakeinyɨ dɨragɨnna yawɨ'dɨ yagɨyagɨ naanga yadɨnyainyɨ.
COL.2.1	Sare' dare'nesɨ. Nɨmɨ sarɨmɨnyɨna “Dara yawɨpɨka!” nyɨvu'nɨvanɨkeinyɨ. Sarɨmɨnyɨ wɨgaimwange'najɨ a'mwe anga Layothɨzɨya mwaalyaraavɨjɨ nɨmɨnyɨna wɨ'nesara nɨmɨre sɨnnyɨkɨ manyanganyadɨvɨta a'mwe yuyaraavɨjɨ saihɨrɨna nyɨdɨkaa'bwa'deinyɨ dɨragɨnna yawɨ'dɨ yagɨyagɨ naanga yadɨnyainyɨ. 
COL.2.2	Sareihɨrɨna “Sahwara kale yaburɨ ye'mwannamwaaibɨ'devɨ kumɨre sɨmunyangɨ Gotɨyai dɨragɨnya yɨvaimwagana!” dena yɨhɨthɨvanɨge. Nabaai nebulya' yoimavajalɨkurakyavɨne tewaanya nawɨ'nyaanga yuyangɨna aaya kaavɨlyavɨna sarɨmɨre sɨmunyangɨ jawɨramarakɨnyide'nanyɨ. Yɨ Gotɨyare nebulya' yoimavajalɨkurakyavɨ yune'na jawɨranganyideihɨlyɨ. Kɨraazɨtɨyai gamɨ sai nebulya' yoimavajalɨkurakya savɨna aaya kaavɨlyalyɨ. 
COL.2.3	Sahwarɨ yunebanna yawɨta dala yuya pɨnɨnnanyajɨ sɨmunya kɨma'nyawɨ wa'dejɨ yuya sa wɨwarɨkelyɨ. Nɨgwia wakadɨvɨta bengɨyavɨ nɨgwia yunebanna wa'devaaibɨ' wɨwarɨkelyɨ yuya sa. 
COL.2.4	Sare' “A'mwe aane pwara kwara sarɨmɨnyɨ kwaasɨ wabwiwayagaalyabwina wɨja'na kwaasɨyavɨ namarulawakɨpɨdɨka!” dena yɨhɨthɨvanɨge. 
COL.2.5	Sare' dare'nesɨ. Nɨmɨre kɨlaakejɨkɨ sarɨmɨjɨ mihye'mwannamwaalyɨge. Aawa. Nɨmɨre kuryai sarɨmɨjɨ yɨhye'mwannamwaalɨka. Sareinyɨ yɨlaaya yadɨ dara wangamanɨge' “Ai, avaaizɨmunya ye'mwannamwaaidɨvɨ' Kɨraazɨtɨyarɨ dɨragɨnna kuna lɨmwaga'manɨgasaihi daaka!” Sara dadɨ dɨragɨnna yawɨ'dɨ sarɨmɨnyɨna yagɨyagɨ naanga yadɨnyainyɨ.
COL.2.6	Sarevɨdaa'nyɨ Kɨraazɨtɨyai Jizaazai Naangerɨ mena maaretabaai sahwarɨ nayaa kuna jamarila! 
COL.2.7	Yɨ yɨsai kwaakevakɨ dɨragɨnna yɨnɨgɨdavadaa'devaai sahwarɨ nayaa dɨragɨnna kuna dɨthaayɨla! Yɨ ange' kutayɨta dɨragɨnyaraavɨ a'ba dɨragɨnna maredaa'devaai sahwarɨ naanga jɨvaimwannyɨla! Yɨ sɨnnawɨ Epapɨraazai yagaala yuya' yɨhɨzɨwaakakabaaibɨ' yagaala daza' dɨragɨnna kuna dana jawɨrila! “Naanga nebulyasɨ.” Gotɨyarɨ yuyagaa' “Su! Su!” kuna dɨragɨnna wɨdɨ wɨja jɨla!
COL.2.8	Mala nayaa jɨwannyɨla! A'mwe aane pwai kwai gamɨnyɨ mɨdɨnya'neihɨrɨ wɨla nyɨhiramwaaihadɨka! Sarɨmɨnyɨ yɨhusɨnna yagaala yawɨsabwi yɨhɨzɨwaakade' kwaasɨ nayɨhɨthathɨka! Yawɨta sabwi kunebulyɨ. Kwaasɨyabulyɨ. Kune sare' darevɨnyɨ. Aanga'mwe gaveraavɨrebulyɨ. Kwaakevakɨya dala pɨbwina pɨbwinanyajɨ kɨmaakɨyaburajɨ sabwi wɨjɨwaakyabulyɨ. Kwaasɨya sare' darevɨnyɨ. Kɨraazɨtɨyarɨne majadɨvɨsabulyɨ. 
COL.2.9	Kɨraazɨtɨyarɨ Gotɨyai yunebanna wɨmwaalake'na kwaasɨya sa wɨla nayɨhiramwaaihadɨka! 
COL.2.10	Sahwarɨ wɨlamwaaihasa'na sarɨmɨre sɨmunyavɨ yunebanna yɨhɨmwaalɨke'nanyɨ. Kɨraazɨtɨyai maremwaaidɨvɨta yuyarajɨ dɨragɨnya yuyarajɨ saraavɨ munyaba mwaalɨkelyɨ. 
COL.2.11	Sahwarɨ wɨlamwaaihasavɨ sarɨmɨre kɨlaaka gurya da'nɨkerabɨsaihi yɨma'ne'. Sa aagɨlaakajɨkɨne mɨka! Asasɨ gurya yɨhɨthavetaihi mɨka! Aawa. Kɨraazɨtɨyai sarɨmɨre kɨlaakejɨkɨya yawɨta yuyabwi sɨmunya yawakevɨne sabwi mena yuna dawasɨ'nakelyɨ. Yɨ sɨmunya dazabwi kuna mihɨmaremwaalyɨkeihɨlyɨ. Yɨ daza' kɨlaaka gurya daya nebulyabulyɨ. 
COL.2.12	Sarɨmɨre bavɨtaazɨyavɨ Kɨraazɨtɨyalyɨ ye'mwannabaleva sahwalyɨ ye'mwannayɨhilɨkyɨrakaka sahwalyɨ ye'mwannayɨdɨkavɨmwaaihya yɨhyakeihɨlyɨ. Gotɨyai dɨragɨnna yake' lɨmwagaresavɨ sara yɨhya'. Yɨ sahwai Kɨraazɨtɨyarɨ bainɨkeraayawɨ ayɨna yɨdɨkaavake' lɨmwagaresavɨnyɨ. 
COL.2.13	Sarɨmɨ sɨnnawɨ yɨwetawakya yesavɨjɨ sarɨmɨre kɨlaaka gurya da'nɨkeihi mamwaalyadɨvɨ' sarɨmɨre kɨlaakejɨkɨya yawɨsabwi yɨhɨmaremwaalakevɨjɨ sarɨmɨre kuryara bainɨkeihɨlyɨ. Sare' kɨrɨ' Gotɨyai Kɨraazɨtɨyalyɨ gaala ye'mwannamwaalya'neihɨrɨ yɨhɨmwaaihakeihɨlyɨ. Yɨ Gotɨyai nemɨre yɨwetawakya yuya nemarasɨ'nadelyɨ. 
COL.2.14	Kɨwɨnya yuya dɨnɨkengɨya nemɨnyɨ “Walamarakɨma!” dada pɨkarɨyɨkwia nemɨnyɨne tɨvɨkɨsa' kotɨyavɨ wɨlagalapwelɨmwagata sa' neduimwagasɨ'nakesɨ. Pɨkarɨyɨkwia sa' nemɨnyɨjɨ gamɨnyɨjɨ tɨnnyaba wa'dɨsɨya' makwokesɨ. Sahɨrɨ' yɨsavɨri maratamarɨmwia neyakesɨ. Kɨraazɨtɨyai yɨsavɨ balakevɨ yunebanna yɨ'mwannakesɨ. 
COL.2.15	Dɨragɨnya maremwaaidɨvɨta kayaa'nanyaraavɨrejɨ ejelɨya naangera kayaa'nanyaraavɨrejɨ marasɨ'nakelyɨ. Nabaai yɨta yovihɨrarannɨkevɨ Kɨraazɨtɨyai sahwaraavɨ wavɨlavaka yuyaraayaba maalɨkeraavɨ wɨmwaaihakere.
COL.2.16	Sarevɨdaa'nyɨ a'mwe pwai kwai yaasɨwa'na kuna yɨhɨzɨdavaja' sahwarɨ kadɨka mu'nɨpɨna! Kɨwɨnya dɨnɨka wapaaya tɨka nyabwinajɨ aalya pɨnɨjɨ nyabwinajɨ kwarame munnegaa'najɨ lawe mudɨkikɨnajɨ kwazaakegaa'najɨ dɨhɨnyɨrayɨla! 
COL.2.17	Yuya daza Kɨraazɨtɨyarɨne dɨviya'ne nawɨ'nya yɨma'nya'nenna a'mabaalyangɨ. A'mwere kɨlaakejɨ' widavadaa'nyɨ gamɨre a'mabaala saamɨnya' sɨnnawɨ waamanɨke'bɨsasɨ. Yɨ Kɨraazɨtɨyai kɨlaakejɨkɨra. Sahwai nawɨ'nya nebulya'nanya aaya kaavɨlyalyɨ. 
COL.2.18	Nabaai pwai kwai yaasɨwa'na kuna yɨhɨzɨdavaja' dɨhɨnyɨrayɨla! Gamɨre sɨmunyavɨ yawɨ'da sarɨmɨnyɨ marulawakya'na “Ejelɨyaraavɨ yɨlaaya jɨla!” yɨhɨthazarɨ dɨhɨnyɨrayɨla! Sare sai wajavɨ tɨnna bangana'de pɨnɨnna dazavɨjɨ gamɨre kɨlaakejɨkɨya sɨmunya yawakeburɨ sara yawɨ'de'na yaasɨwa'na pihadɨka yajavɨjɨ sahwarɨ dɨhɨnyɨrayɨla! 
COL.2.19	Sahwai sara yada Kɨraazɨtɨyai nemɨre Mɨnyagɨnya nebulyarɨ dɨragɨnna lɨmwaga'derɨ yagalya'mavakelyɨ. Mɨnyagɨnya kumɨre kɨlaaka yuyajɨkaavɨna wɨgaimwada dahaalyajɨ wɨrɨlyajɨ kɨlaakejɨkaavɨya yunebanna yɨ'nɨkengɨ yunebanna nayaa yadevaaibɨ' Gotɨyare sɨmunyavɨ nemɨre Mɨnyagɨnyai gamɨre kɨlaakejɨ'na gamɨnyɨ kusɨlaanyainaavɨ kuryara naanga yɨma'nɨpɨ'de'na sara nemwaaihadelyɨ. Kɨrɨ' Mɨnyagɨnya sarɨ yagalya'mavakelyɨ.
COL.2.20	Sarɨmɨ Kɨraazɨtɨyalyɨ mena ye'mwannabalesavɨdaa'nyɨ Kwaaka davakɨya kɨmaakɨyabwi mɨdɨnya'neihi mamwaalyɨgasaihɨlyɨ. A'mwe bainɨkei gamɨre tɨvɨkɨta yuyanna yagalya'mavakabaaibɨ' mamwaalyɨgasaihɨlyɨ. Sarevɨdaa'nyɨ a'mwe Kwaaka davakɨyara mwaaihatabaaibɨ' mamwaaibɨnera! Kɨwɨnya sasara dɨnɨkengɨ dalaangewɨ dula'naride' be'nanaka! 
COL.2.21	Pwai dara kwaasɨ yɨhɨthɨvanɨ' “Sare malɨmwadɨnna! Sare aalya' sare tɨka wapaaya managaangadɨnna! Asi mime'nɨnna!” Sasara yɨhɨthɨvanɨka kɨmaakɨya ya'neihi mamwaaibɨnera! 
COL.2.22	Yuya daza nemɨ nadaawori mena yɨmaanyɨna yadengɨra. Sɨwalɨkevɨnengɨ. Kuryaraavɨne mɨka! Yuya kɨwɨnya dɨnɨka daza yune a'mwerana yadɨvɨ' yune a'mweraavɨre wɨjɨwaakyangɨra. Gotɨyare mɨka! 
COL.2.23	“Kɨwɨnya sasara dɨnɨka sa wawɨnya dɨragɨnna yade, yɨ yune a'mweraavɨre sɨmunyaburɨ lotuyavɨna nemɨnyɨ yɨdɨkavɨmwaaihya'najɨ yɨ nemɨ saina kwaakewɨ mwaalya'najɨ yɨ nemɨnyɨ marulawakya'neina nemɨre kɨlaakejɨ' mala tannya'najɨ sare'na a'mwera ‘Sabwi sɨmunya tewaanya kɨnɨnnakesɨ,’ ” yawɨpɨkajɨnyɨra. Sare' kɨrɨ' sɨmunya yawakeburɨya saburɨ walamarakya'na sabwi nemɨnyɨ yɨnɨga wi'na negaimwagathevwi mɨ'. Aawa. Sabwi kɨlaakejɨkɨya sɨmunya yawakeburɨ yɨdɨkavɨmwaaida pihadɨkebwi yɨma'naabadevulyɨ. Sare'na kadɨka mu'nɨpɨnera!
COL.3.1	Sarevɨdaa'nyɨ Gotɨyai Kɨraazɨtɨyarɨjɨ mena kihye'mwannayɨdɨkaava' sarɨmɨ gaala mwaaihasavɨ munya ke'banyanna dɨvɨrila! Munya dazaba Kɨraazɨtɨyai mwaalɨkelyɨ. Yɨ Gotɨyare aangasɨryaba nawɨ'nyaba dɨragɨnnakeba mwaalɨkelyɨ. 
COL.3.2	Yuyagaa' munya ke'banyanna kuna jawɨrila! Kwaaka davakɨya gavengɨna sɨmunya kuna myawɨpɨna! 
COL.3.3	Sare' darevɨnyɨ. Sarɨmɨ mena bainɨkeihi, yawakebwi yagalya'mavesaihɨlyɨ. Sarɨmɨre gaalyabwi Kɨraazɨtɨyalyɨ Gotɨyaryaba kɨma'nyawɨ ye'mwannarɨkesɨ. 
COL.3.4	Kɨraazɨtɨyai sarɨmɨre gaalyabwina aaya kaavɨlyalyɨ. Dɨvi sagaa' ku'maayaba yɨma'naabathehaa' sarɨmɨ sahwalyɨ Gotɨyare byaanna naangevɨna je'mwannayɨma'naabyideihɨlyɨ.
COL.3.5	Sarevɨdaa'nyɨ sarɨmɨre kɨlaakejɨkɨya sɨmunyavɨ Kwaaka davakɨyaburɨne yuya yɨhwarɨka sabwi yɨnahu dɨramakyɨla! Nɨmɨ dare sabwina dɨvanɨge. Kayaa'nanya gɨrɨkita'nanya yabulyɨ, jɨlɨkera yabulyɨ, sɨmunya' dɨkaa'da kayaa'nanyannebulyɨ, kayaa'nanyangɨna wɨvu'nya'nebulyɨ gɨlyɨvɨsajɨ nɨgwiajɨ sangɨ tɨganaarya dɨragɨnna yabulyɨ, sarengɨra. Tɨganaarya dɨragɨnya sa' kwaasɨgotɨyaraavɨ yɨlaaya maryabulyɨ. 
COL.3.6	Yuya sarenna yadɨvɨsaraavɨna Gotɨyai gamɨre sɨnna tɨkebwi tɨvɨkɨsa'ne daanga wɨjaavadelyɨ. Sarevɨ sasare sabwi mipɨna! 
COL.3.7	Nabaai sɨnnawɨ kɨgaa' sarɨmɨ kwaihi a'mwe sasare dazarajɨ ye'mwannamwaaidɨvɨsagaa' sasare saburɨ yamaryesaihɨlyɨ. 
COL.3.8	Kɨrɨ' dahaa' sarɨmɨ yuya darebwi nayaa dɨmarakyɨla! Sɨnna tɨkebulyɨ mayagaala yarai javulyɨ sɨmunya' kayaa'na yabulyɨ bɨraiyagaala javulyɨ sarɨmɨre maangevɨ maa'maayagaala javulyɨ. 
COL.3.9	Sarɨmɨre sɨrya'mweraavɨ kwaasɨ yagaala mudɨpɨnera! A'mwe yawakeburɨyaihɨre yawɨsabulyɨ nabaai sasare yabulyɨ 
COL.3.10	mena yɨraipurakeva a'mwe mudɨkeburɨyaihɨre yawɨsabwi mena baazɨ'ma'nesavɨ yuya sabwi mipɨnera! Gotɨyai a'mwe mudɨka dazarɨ wɨmwaaidelyɨ. Sahware sɨmunya mudɨke' wakada mudɨkerɨ kuna wɨmwaaidelyɨ. Gotɨyarɨ nebulya'na yawɨranganya'nerɨ Gotɨyare kɨma'bwa'nya ke'ba'nanyaibɨ' avaaina wɨmwaaihadelyɨ. 
COL.3.11	Sareyaba yuyara mudɨkera yɨma'nyɨna. Gɨrikɨyai (Anga Pimagɨnyai) dɨngaka? Juyai dɨngaka? Yɨ kɨlaaka gurya da'nyabulyɨyai dɨngaka? Kɨlaaka gurya mada'nyabulyɨyai dɨngaka? Yɨ sɨkulɨya miwɨrinyakei dɨngaka? Yaalasabwi yadei dɨngaka? Yɨ yaasɨwa'wawɨnya yadei dɨngaka? A'mwe tewaanna mwaaidei dɨngaka? Yuya sare saraavɨ Gotɨyai maa'derera. Naange'na daaka! Aawa. Kɨraazɨtɨyai yuya maremwaaida yuyaraavɨna sabwi avaainanyabwi wiakelyɨ. Sarevɨne'na a'mwe dala nabinya yuya sareraavɨ wɨlamwaalɨkelyɨ Kɨraazɨtɨyai.
COL.3.12	Sarevɨdaa'nyɨ Gotɨyai sarɨmɨnyɨ mena yɨhɨthahɨlakakeihi, gamɨnne tewaanyaihi sarɨmɨnyɨna tewaanya wɨvu'nɨvanɨkevɨ darebura dɨvaazɨ'ma'nyɨla! Sarɨmɨnyɨdaa'nya pwaraavɨna kale nayaa yɨhyana! Nayaa bwiwanna jɨla! Sarɨmɨre sɨmunyabwi kwaakeba walamarakɨna jɨla! Kave yadɨvɨ' sarɨnnya yaya mamakinyɨ jɨla! Sarɨmɨjɨya pwaraavɨ kwaamu'nanyabwi jɨla! 
COL.3.13	Kumɨre yagaala nayaa wɨ'nadɨvɨ' kave jɨla! Sarɨmɨnyɨdaa'nya pwai kwai gannya gya'mwerɨ kayaa'nanya yaja pɨrɨ'na yagaala kɨnɨnnakei yɨwetawakya daza' wɨmarasɨ'nana! Yuyaihi sara jɨla! Naangei Kɨraazɨtɨyai sarɨmɨre yɨwetawakya mena yɨhɨmarasɨ'nakabaaibɨ' sarɨmɨ kwaihi nayaa sara jɨla! 
COL.3.14	Yuya saburaavɨ wɨvu'nya'nebwi wavɨla'devulyɨ. Wɨvu'nya'ne sabwi sarɨmɨnyɨ yɨhɨvaazɨ'makwana! Sara yɨhyade'na nawɨ'nya sabwi yuneba yɨ'mwannada avaaizɨmunya yuyaihɨrɨ goya marirakurakya yɨhyathesɨ.
COL.3.15	Kɨraazɨtɨyai sarɨmɨnyɨna narya wakakevɨ kwaamu'nanyabwi sarɨmɨre sɨmunyangɨ nayaa nebwina mareyɨhɨmwaalana! Sarɨmɨ Kɨraazɨtɨyare kusɨlaanyaihi kɨlaaka avaala pɨjɨ'na yɨma'nya'neihɨrɨ Gotɨyai kwaamu'nanyabwi maarya'neihɨrɨ jaka yɨhɨzɨvwaramaarake'nanyɨ. Sare'na yuyagaa' Gotɨyarɨ “Su! Su!” duzideihɨlyɨ. 
COL.3.16	Kɨraazɨtɨyare yagaalya' sarɨmɨnyɨ nayaa nebwina yuna wɨlayɨhwarana! Sarɨmɨ yawɨta pɨnɨnna pɨnɨnnanya tewaanya yawɨ'dɨvɨ' sarɨnnya sɨrya'mweraavɨ nayaa wɨjɨwaakadɨvɨsavɨjɨ “Nayaa kave jɨla!” javada'gaidɨvɨsavɨjɨ yuna wɨlayɨhwarana! Sarɨmɨre sɨmunyangɨ daata Gotɨyarɨ “Su! Su!” yange'na nayaa wɨdadɨvɨ' daata Saamɨjɨ yɨledaasajɨ kuryaraavɨ dɨragɨnya yɨvaimwagya'ne daasajɨ sajɨ dɨzavada'galyɨla!
COL.3.17	Gazasa' daazajɨ gazasa' yaajajɨ sa Naanga Jizaazarɨnevɨ nayaa jɨla! Gamɨnyɨ, Gotɨyai Nenɨmaangerɨ “Su! Su!” nayaa wɨdadɨvɨ' sara nayaa jɨla!
COL.3.18	Balaangengihi, sarɨmɨ Naangerɨ wɨlamwaaihasavɨ Gotɨyare yɨda'maraangebwi yɨpɨnevɨ sarɨnnya a'mweraayawɨ dalaangewɨ nayaa dula'narila! 
COL.3.19	Kwalaangeihi, sarɨnnya a'mwengɨna kale yɨhyana! Yɨ sahɨnɨngɨ kayaa'na yadɨvɨ' kumɨre sɨmunyangɨ kayaa'na nyuigaibɨthɨka!
COL.3.20	Kaimɨraayamɨlɨki, sɨrɨnɨmaanga sɨrɨnaangengɨre yagaalyangɨ yuya sangɨna nayaa dɨmɨdɨnyɨla! Sare' darevɨnyɨ. Sarɨmɨ Naangerɨ wɨlamwaaihasavɨ sare' Gotɨyarɨ wigaidevɨnyɨ. 
COL.3.21	Kuvɨnɨmaangeihi, maiyagaala mudɨpɨna! Sara kyapɨjɨ nayaa mamɨdɨnyɨ nyɨpɨka! Nyagalya'mapɨdɨka!
COL.3.22	Yaasɨwa'wawɨnyaihi wawɨnya wɨdaayadɨvɨsaihi, sarɨmɨre kɨlaakejɨkɨya maremwaalyaraavɨre yagaalya yuya sangɨna nayaa dɨmɨdɨnyɨla! “Wawɨnya nawɨ'nya yɨvanɨkelyɨra,” yawɨranganya'nenna kumɨre tɨnnyarɨna kwaasɨkuna nyɨpɨka! Aawa. Naangerɨna lɨka nayaa yadɨvɨsavɨ sarɨmɨre sɨmunyabwi wawɨnya'na nayaa yɨda'na warana! Sareihi nayaa dɨmɨdɨnyɨla! 
COL.3.23	Wawɨnya gazasa' yaaja sahɨnɨ wawɨnya ya'na sarɨmɨre kuryarajɨ dɨragɨnna jɨla! A'mweraavɨ wɨdaaya'nebaaibɨ'na mɨ'. Aawa. Sarɨmɨ Naangerɨ wɨdaaya'neihi jɨla! 
COL.3.24	Sarɨmɨ yawɨ'manɨga' “Dɨvi sagaa' Naangei nemɨnyɨ tɨvɨkɨta nejaavadelyɨ.” Tɨvɨkɨta sarɨmɨ maarya'ne daza' Gotɨyai mena dahɨlakakesɨ. Sare' darevɨnyɨ. Kɨraazɨtɨyai, sarɨmɨre Naangerɨ wɨdaayadɨvɨsaihɨlyɨ. 
COL.3.25	Sare' darevɨnyɨ. Wɨdaayadei yɨwetawakya yadei, sai gamɨre kayaa'nanya yade dazabwine tɨvɨkɨta maaradelyɨ. A'mwe sara yadɨvɨta sabwina avaaina maryawɨbwa'delyɨ. Pwaraavɨ gevwi maryawɨbwa'dei mɨ'.
COL.4.1	Maremwaalyaihi, wawɨnya yɨhɨthaayadɨvɨta yaasɨwa'wawɨnyaraavɨ tewaanya nayaa yɨda'maraangebwinajɨ tɨvɨkɨta avaainanyajɨ jɨla! Dara jawɨrila! “Nabaai nemɨ Naangerɨ kwaakewɨ mwaidaa sahwaraavɨ nayaa maremwalaana! Nemɨnyɨjɨ Naangei nemɨre marenemwaaidei Sɨgunyavɨ mwaalɨka!” Sarevɨ nayaa sara jɨla!
COL.4.2	Sarɨmɨ Gotɨyarɨ wɨjavurɨ nayaa dɨragɨnna dɨlɨmwagarila! Naangerɨ yɨdaanganyavɨ nayaa pada'galayawɨ'dɨvɨ' Gotɨyarɨ “Su! Su!” duzɨla! 
COL.4.3	Nabaai Gotɨyarɨ wɨjahaa' nemɨ sainaavɨ dara negaimwagathe'na jɨthaanganyɨla! “Gotɨyare yagaalya' Apozelɨyara wɨjɨwaakya'neraavɨne kaadihɨsa' wɨbaasana! Kɨraazɨtɨyarɨne nebulya' yoimavajalɨkurakya' wɨdɨpɨka!” dapɨjɨ sara jɨthaanganyɨla! Nebula daza' wɨdevɨna kalavuzavɨ wɨla nyɨrakesavɨ sara duzɨla! 
COL.4.4	Nebula daza' wɨdɨwɨjavaaibɨ' nɨmɨ ku'maayaba nayaa jalɨkurakɨdeinyɨna Gotɨyarɨ jɨthaanganyɨla!
COL.4.5	Sarɨmɨ sɨmunya nayaa yawɨ'dɨvɨ' a'mwe mwasɨlaanyaraavɨ Naangerɨ malɨmwagarigasaraayaba kaanya nayaa jamarila! Yuyagaa' sara jɨla! Yɨrɨkerɨka yaasɨwa'na nabothɨka! 
COL.4.6	Sarɨmɨre yagaalya yuyagaa' yanga'ne tewaanaange wɨdadaapi saaiyɨkunaabwia'bɨ' waburya kuna wima'nana! Sarevɨdaa'nyɨ gɨmɨre lɨmwangebwina a'mwe gazarɨzarɨ yagaalya ayɨna ja'nawɨja' sarɨmɨ kuna yɨnɨga wi'na yɨpɨneihɨlyɨ.
COL.4.7	Nɨmɨnyɨna nyɨma'naabade yuya sanna Tɨkikaazai sarɨmɨnyɨna bayɨhɨzɨwaakadelyɨ. Sahwarɨna tewaanya nyɨvu'nadelyɨ. Sai nemɨnyɨne negaimwadevwi dɨragɨnna lɨmwaga'delyɨ. Sarei nemɨjɨ Naangerɨ ye'mwannawɨdaayadelyɨ. 
COL.4.8	Sarɨmɨnyawɨnna nɨmɨ maryasɨvanaabɨhe yune dathahɨrɨwaai ya'nei. Yɨ “Apozelɨyara gatha'dara dahamwaaihava!” dapɨjɨ dɨneyawɨranganyide'na. Yɨ sahwai sarɨmɨre sɨmunyangɨ dɨragɨnya yɨvaimwanga yɨhyade'nanyɨ. 
COL.4.9	Sahwarɨjɨ Wonɨzɨmaazarɨ maryasɨvanaabɨhelyɨ. Sahwai neya'mwe nebulyalyɨ. Sarɨna nevu'nadelyɨ. Sahwai sarɨmɨnyawɨdaa'nyalyɨ. Sahwaraai adava yɨma'nɨwaka yuya sanna sarɨmɨnyɨ yɨhɨzɨkaderaalyɨ.
COL.4.10	Aarɨzɨtaakazai nɨmɨjɨ kalavuzavɨ nye'mwannamwaalɨkei sarɨmɨnyɨ “Nya'mweihi!” yɨhɨthɨvanɨ'. Nabaai Maakɨyai Baanavaazare gahimɨlaangei “Nya'mweihi!” yɨhɨthɨvanɨ'. Sahwarɨna yagaala yɨhɨthasaabevɨ, sarɨmɨnyawɨnna bi'mavajarɨ nayaa dɨmaaryidelyɨ. 
COL.4.11	Jizaazai, Jaazɨtazai wo'nɨkei kwalyɨ “Nya'mweihi!” yɨhɨthɨvanɨ'. Juyaraavɨre yɨsavaakɨdaa'nyɨ dazahwarana nɨmɨjɨ Gotɨyare maremwaaide' naanga gɨriwange'na ye'mwannayadaanyarera. Sara nyadɨvɨ' nyɨvaimwadɨvɨsainyɨ. 
COL.4.12	Epapɨraazai sarɨmɨnyawɨdaa'nyai Kɨraazɨtɨyai Jizaazarɨne yaasɨwa'wawɨnyai “Nya'mweihi!” yɨhɨthɨvanɨ'. Yuyagaa' sarɨmɨnyɨ gaimwange'na Naangerɨ yɨdaanganya'na yagɨyagɨ naanga yadelyɨ. Sai Gotɨyarɨ “Sahwara a'mwe nebulyara dɨragɨnna daaya'na wɨmwaaihana! Sarevɨ kumɨre sɨmunyabwi yuya Gotɨyare yawɨta sangɨ nayaa nebwina yawɨranganya'na wɨmwaaihana!” dada yɨdaangadelyɨra. 
COL.4.13	Sahwarɨ mena wangadɨnyainyɨ dara jalɨkurakɨvanɨge. Sai sarɨmɨnyɨne'najɨ Layothɨzɨya mwaalyaraavɨnajɨ Yɨyaraapolɨzɨ mwaalyaraavɨnajɨ yuna dɨragɨnna yawɨ'da yagɨyagɨ yadelyɨ. 
COL.4.14	Lukɨyai, dotarɨna tewaanya nyɨvu'nadelyɨ Dimaazalyɨ saraai “Nehɨrya'mweihi!” yɨhɨthɨvanɨgi.
COL.4.15	Nɨmɨnyɨna neya'mweraavɨ Layothɨzɨya mwaalyaraavɨ “Nya'mweihi!” duthaawila! Nabaai Nibaavɨjɨ gamɨre angevɨ Naangere kusɨlaanyavɨyaraavɨjɨ “Nya'mweihi!” nɨmɨnyɨna duthaawila! 
COL.4.16	Nabaai pɨkarɨyɨkwia daza' sarɨmɨnyaba mena danganapɨjɨ Layothɨzɨya mwaalyara Naangere kusɨlaanyavɨyaraavɨna sara kwarajɨ dangabɨ'de'na jaasidesɨ. Nabaai pɨkarɨyɨkwia Layothɨzɨyaraavɨne' yaasɨvanɨge' sarɨmɨ kwaihɨlyɨ nayaa dɨthanganyɨla! 
COL.4.17	Nabaai Aakipaazarɨ dara duzɨla! “Naangerɨ wɨlamwaaihɨnyavɨ wawɨnya' maaragɨnya' nayaa javada'gainana! ‘Yune'na nayaa nebwina yɨma!’ da'gɨzɨ sara ja!”
COL.4.18	Polɨnyɨ nɨmɨ sainyɨ “Nya'mweihi!” yɨda'manɨgesɨ. “Pɨkarɨyɨkwia daza' Polɨ neyasɨwaabɨka!” yawɨsa'na nɨmɨre asasɨ yɨda'manɨge. Kalavuzangevɨ kuna mwaaiheinyɨna nayaa yawɨ'dɨvɨ' Gotɨyarɨ duzɨla! Naangere yanga gaimwangebwi sarɨmɨjɨ yɨhye'mwannarana!
1TH.1.1	Polɨnyɨ Saailaazalyɨ Timotilyɨ pɨkarɨyɨkwia da' yavɨkariwa. Kɨraazɨtɨyarɨ lɨmwange'neihi kusɨlaanyavɨyaihɨrɨna yavɨkariwa. Gotɨyai Nɨmwarɨ wɨlamwaaidɨvɨ' Naanga Jizaazai Kɨraazɨtɨyarɨ wɨlamwaaidɨvɨsaihɨrɨna yavɨkariwesɨ.
1TH.1.1	Gotɨyai yange'na tewaanna yɨhɨgaimwagana! Gotɨyare kwaamu'nanyabwi yɨhwarana!
1TH.1.2	Yuyagaa' Gotɨyarɨ wɨdadaanyagaa' “Su! Tezalonaaika mwaalyara gɨmɨreraavɨna yɨlaaya gɨmarivanɨgo,” wɨdadaanyɨ. Nabaai, yuyagaa' sarɨmɨnyɨna Gotɨyarɨ wɨdadaanyɨ. 
1TH.1.3	Sareina nemɨre Gotɨyai Nɨmwarɨ wɨdadaa “Kɨraazɨtɨyarɨ sara lɨmwadɨvɨsa'na tewaanyabwi sara yɨvanɨgava. Gɨmɨnyɨ yɨlaaya yadaapɨjɨ a'mweraavɨna kale wiadaa'nyɨya'na tewaanya mɨraagɨkɨ'manɨgava. ‘Naangei Jizaazai Kɨraazɨtɨyai walaabathelyɨ,’ dadɨvɨ' yemwaaidɨvɨ' dɨragɨnna daa'manɨgava. Su! Su!” Gotɨyarɨ sara wɨdadaanyɨ. 
1TH.1.4	Sare' neya'mweihi nayaa dara yawɨ'mwo. “Gotɨyarɨ Tezalonaaika mwaalyaraavɨna kale wiadelyɨ. Nabaai sahwaraavɨna ‘Nɨnnyarera,’ dahɨlakɨwakelyɨ,” sara yawɨ'mwo.
1TH.1.5	Sare'na Gotɨyare yagaala tewaanya' yɨhɨthonegaa' yaasɨwa' yagaalya'na mɨ'. Aawa. Kurya Tewaanyai dɨragɨnaangei dɨragɨnyainaavɨ kanemwaaiha' dɨragɨnna kyɨhɨtho “Yagaala nebulya yɨhɨthɨvanɨgo,” sarɨmɨ Kɨraazɨtɨyarɨ lɨmwage'. Sagaa' sarɨmɨ dara yawɨre', “Wɨdasaabadera nemɨjɨ mwaaleva tewaanna negaimwamanɨga'. Sarera nemɨnyɨna neyɨvanɨgasare.” 
1TH.1.6	Sareina yadaawojɨ sarɨmɨ avaaina yage'. Nabaai, Naangei yakabaaibɨ' sarɨmɨ avaaina yage'. Sarɨmɨ Gotɨyare yagaalya' maaresa'na kayaa'nanaanga yɨhye'. Sare' kɨrɨ' sarɨnnya munyɨkaavɨ Kurya Tewaanyai wɨlayɨhɨmwaaidɨsɨ gamɨnyɨna yɨlaaya yadɨvɨ' yagaala sa' maaresaihɨlyɨ. 
1TH.1.7	Sarevɨdaa'nyɨ tewaanna yadɨvɨ' Kwaaka Maazathonɨya mwaalyarajɨ Kwaaka Gɨriza mwaalyarajɨ Kɨraazɨtɨyareraavɨ sarɨmɨ tewaanna dara wɨjɨwaainesa' “O, Kɨraazɨtɨyareina sana sana yaanneina daaka!” 
1TH.1.8	Sare' dare'nesɨ. Naangere yagaala wɨdadaapɨjɨ sarɨmɨreba Maazathonɨya yagaala sa' dɨwɨna yaka Kwaaka Gɨriza dɨwɨna. Gavebanyaaina dɨwɨya'ne'na mɨ'. Aawa. Sarɨmɨnyɨna a'mwera kadɨka wɨ'neta yuyaba dara wɨ'nesasɨ. “Tezalonaaika mwaalyara Kɨraazɨtɨyarɨ dɨragɨnna lɨmwamanɨgasare.” Sara deva savɨna nemɨ yagaala pɨnɨ wɨja'ne wawɨnya' mwari'. 
1TH.1.9	Sare' dare'nesɨ. Kumɨ sara nemɨnyɨ nedɨvanɨga' “Sarɨmɨ Tezalonaaika mwaalyaraavɨ angyɨrɨ'maata kye' tewaanna yɨhɨma'mwa'daa'. Yɨhɨma'mwa'daasara kumɨre kulaka ge gengɨjɨ kwaasɨgotɨyaraavɨjɨ yagalya'maveva Gotɨyarɨ mɨdɨmwa'daa'. ‘Gotɨya Nebulyarɨ wɨdayaadelyɨ yuyagaa' gaala mwaaidei. 
1TH.1.10	Sɨgunyavɨdaasɨ Gotɨyare Gawaalɨ' walaabathe'na yemwalaana!’ sara dadɨvɨ' Gotɨyarɨ mɨdɨmwa'daa'. Gotɨyare Gawaalɨ' Jizaazalyɨ. Sai kabala' Gotɨyai yɨdɨkaava'. Yɨdɨkaavakei ‘Dɨvi Gotɨyai sahwaraavɨna sɨmɨlɨka nuladɨka!’ daka padaihasamaara'.” Yuyara sara nedɨvanɨga'.
1TH.2.1	Sare' dare'nesɨ. Neya'mweihi, sahwaihi dara yawɨ'mwaa' “Nemɨnyawɨnna Wɨdasaabadera Apozelɨyara angyɨrɨ'maata beva yagaala dɨragɨnya kanede' dɨnona ‘Yagaala kune' mɨ'. Nemɨ mɨdɨnaana!’ ” 
1TH.2.2	Nabaai dara yawɨ'mwaa' “Anga Pilipaai a'mwera Apozelɨyaraavɨ kayaa'na yeva bɨrala wiesarera.” Sagaa' daanga kanevɨna' kɨrɨ' sarɨmɨnyawɨnna bona nemɨre Gotɨyai dɨragɨnya nemwaaihakeina lɨka myɨ yona Gotɨyare yagaala tewaanya' yɨhɨtho. Pwara nede' “Sabwi mujɨwaakɨpɨna! Mala nayɨhɨramaadɨka!” Sa'na yawɨrona kɨrɨ' lɨka myona dɨragɨnna yɨhɨtho. 
1TH.2.3	Sare' dare'nesɨ. Sareina yawɨta kayaa'nanya' malɨmwagyadaa gɨrɨkita'nanyabwi myadaa kwaasɨ myɨhɨzadaa Gotɨyarɨna yɨhɨzɨwaako. 
1TH.2.4	Nemɨ kayaa'na myo. Aawa. Gotɨyai dɨna “Sahwaraavɨ yaamɨjɨ mi'na a'mwe sara nɨmɨre wawɨnya' tewaanna yɨpɨ'de'nanyɨ,” dakabaaibɨ' gamɨre yagaalya' damaarya'neina nemwaaiha'. Sare'na damaryadaa myawɨri “A'mweraavɨ yɨlaaya wigalaana!” Aawa. “Gotɨyai nemɨre sɨmunya wangaderɨ yɨlaaya wigalaana!” dadaa wɨjɨwakadaanyaine. 
1TH.2.5	Sare' dare'nesɨ. Sarɨmɨnyawɨnna wabwiwayagaalyasɨ mabyo. Yuyagaa' wabwiwayagaala myɨhɨzo. Sara yawɨ'mwaava. Sarɨmɨre gɨlyɨvɨsa maarya'na kwaasɨ yɨhɨthoina mɨ'. Wabarɨnnya' lɨka yulyarya'na yɨhɨthoina mɨ'. Sare' Gotɨyai jalɨkurakɨvanɨkelyɨ. 
1TH.2.6	Nabaai, majɨna “Tezalonaaika mwaalyara yawɨpɨka! ‘Wɨdasaabadera byaannakera.’ A'mwe pwarajɨ sara yawɨpɨka!” sara majɨ yona yɨhɨtho. Nemɨ Kɨraazɨtɨyare Nedasaabadeinaavɨna “A'mwe naangere,” wɨja' tewaanyasɨ Naangereinaavɨne'na. 
1TH.2.7	Sara mwaaihoina kɨrɨ' sarɨmɨnyawɨ mwaalona nayaa kave yɨhyo. Kuvɨnaange' gannya kaimɨraayangɨ maremwaaidevaaibɨ' nayaa kave yɨhyo. 
1TH.2.8	Sarɨmɨnyɨna yɨlaaya sara nevu'nade'na Gotɨyare yagaala tewaanya' yɨhɨtho. Sare' gave'na mɨ'. Aawa. Sarɨmɨnyɨna tewaanya nevu'nade'na dara do. Tezalonaaika mwaalyaraavɨ wɨgaimwagaaza'na balaade'nanyɨ. 
1TH.2.9	Sare' dare'nesɨ. Neya'mweihi, nemɨ yawɨ'na “Tezalonaaika mwaalyaraavɨre wapaaya saza nagainadɨka! Aane pwai kwarɨ taanga nujavaadɨka! Nemɨnyɨne wapaaya sazanne nɨgwianna wawɨnya yaana!” Sara yawɨ'na yona Gotɨyare yagaala tewaanya' yɨhɨthadaawojɨ tɨnna dara wanganesa' “O, Wɨdasaabadera, Apozelɨyara wawɨnya naanga mɨraagɨkɨ'manɨgasara daaka! Sawɨsagaa' yɨrɨkegaa' yɨvanɨgasara daaka!”
1TH.2.10	Sarɨmɨ tɨnna nengadɨvɨ' Gotɨyalyɨ dara jalɨkurake' “Nemɨnyɨna Wɨdasaabadera tewaanyabwi yadɨvɨ' yɨda'maraangebwi nayaa yadɨvɨ' yɨwetawakyabwi myɨvanɨgasarera.” 
1TH.2.11	Sareina kyo yɨ, ganɨmaanga pwai gannya kaimɨraayangɨ nayaa yadevaaibɨ' nemɨ sarɨmɨjɨya gazarɨzarɨ nayaa yɨhyo'na yawɨ'mwaa'. Sarɨmɨre sɨmunya tewaanna yɨhivaimwagona sarɨmɨre kuryara dɨragɨnna mwaalya'na yɨhɨthadaa dɨragɨnna dara yɨhɨzalɨkurako. 
1TH.2.12	Gotɨyai yawɨ'na “Sahwaraavɨ maremwaalɨdeinyɨ,” yawɨ'na yaka sarɨmɨnyɨ yɨhɨzɨvwaramaarakelyɨ. “Nɨnnya byaannyavɨjɨ nawɨ'nyaba maremwaaidɨnyavɨjɨ wɨmwaaihɨma!” Gotɨyai sara yɨhɨthahɨlakakerɨna sarɨmɨ nayaa jamarila! Dɨragɨnna sara yɨhɨtho.
1TH.2.13	Sare' darevɨnyɨ. Sɨnnawɨ sagaa' Gotɨyare yagaala kyɨhɨtho newɨ'neva myawɨrina “Yagaala a'mweraavɨnesɨ.” Aawa. Yagaala sa' sarɨmɨ maarɨna yeva yawɨ'na “Gotɨyare yagaala nebulyasɨ.” Sara deva Gotɨyare yagaala nebulya' warɨke'na sarɨmɨre sɨmunyangɨ Gotɨyai dɨragɨnna yɨhɨzɨwaakɨvanɨ' Kɨraazɨtɨyarɨ lɨmwadɨvɨsaihi. Sara yesa'na yɨlaaya yona yuyagaa' Gotɨyarɨ wɨdadaanyɨ. Su! Su! 
1TH.2.14	Sare' dare'nesɨ. Neya'mweihi, Kwaaka Juthɨya mwaalyara Gotɨyare kusɨlaanyangɨyaraavɨne mɨdɨdɨvɨsaihi yɨma'ne'. Yɨ sahwaraavɨ kayaa'na yetabaaibɨ' pwara kayaa'na sara yɨhyesaihɨlyɨ. Juyara kumɨreba Kɨraazɨtɨya Jizaazareraavɨ kayaa'na yetabaaibɨ' sarɨmɨre kwaakevɨ mwaaidɨvɨsara kayaa'na yɨhyesaihɨlyɨ. 
1TH.2.15	Juya sahwara Gotɨyarɨ wɨ'nawɨjɨwakyaasara pɨropetɨyaraavɨ tamakeva Naanga Jizaazarɨ tamakeva nabaai nemɨnyɨ neramaase'. Sare'na kumɨrebwi Gotɨyai tɨnna wanganaka yɨlaaya mya'. Yɨ a'mwe yuyaraavɨne yɨkamaangere. 
1TH.2.16	Sahwara yawɨ'na “Ajɨmya yuyangɨyaraavɨ Apozelɨyara nudɨpɨdɨka! Gotɨyai Maaveraavɨ navadaihasamaaradɨka!” deva nede' “Dɨragɨnna yɨhɨthɨwo ‘Yagaala sa' mujɨ jideihɨlyɨ. Nayɨhɨramaadɨka!’ ” Sara yadɨvɨ' a'mwe yuyaraavɨna yɨkamaangera yɨma'nesare. Sarera kunnya kayaa'nanya yune'na yesarera. Kɨrɨ' sareraavɨna Gotɨyarɨ yune'na sɨnna tɨka wɨda'mwakerera.
1TH.2.17	Neya'mweihi, nemɨ yɨhyagalya'mavona maalɨkegaa' sarɨmɨjɨ mamwaalyo'na sɨgɨraayarabɨsaina yɨma'noinera. Nemɨ maavewɨ mwaidaa kɨrɨ' nemɨre sɨmunya sarɨmɨnyaba yuyagaa' warɨ'. “Sahwaraavɨ tɨnna wanganaana!” dona savɨna nevu'nada dɨragɨnna yaamɨjɨ yaamɨjɨ yo. Maavewɨ mwaaihasa'na kale neyada 
1TH.2.18	sarɨmɨnyɨna byɨrɨ'maasa'na dɨragɨnna yaamɨjɨ yaamɨjɨ yoine. Nabaai, sarevɨna Polɨnyɨ gazagaasagaa' “Tezalonaaikana wɨma!” dena yaamɨjɨ kyo Saataanɨ kaanya nerihɨ'daa'nyɨ sarɨmɨnyɨ myɨhwanganyɨwo. 
1TH.2.19	Sare' dare'nesɨ. Dɨvi Naanga Jizaazai walaabathehaa' gamɨnyawɨ daavɨna yadaa nemɨ yɨlaaya berɨ'na yaadevaka? Be yagaalya' wɨdaathevaka? Naangerɨ yemwaaimanɨgohaa' yɨlaaya aaihwaravaavɨne'na yɨvanɨgona? Sarɨmɨnyɨnanyɨra. 
1TH.2.20	Yo, sare' dare'nesɨ. Gamɨnyawɨ sarɨmɨ daavɨna yadaapɨjɨ nemɨ yɨlaaya yaade'nanyɨ. Nabaai, “Nemɨ sara kyo dahaa' dava mwaaiha',” yawɨrawaajɨ byaannakeina yɨma'naadeihɨlyɨ.
1TH.3.1	Sarevɨdaa'nyɨ sarɨmɨnyɨna yawɨ'daa dɨna “Pɨzɨ'gwa mamwalaanna!” dɨna yona naarɨmɨ yɨlaaya'na dɨna “Anga Aathenɨzɨ gaveinaai mwaalaka!” 
1TH.3.2	Dɨna yola sarɨmɨnyawɨnna Timotirɨ wɨdasaabɨna. Sahwai Kɨraazɨtɨyarei neya'mwei mwaalaka Gotɨyarɨ wɨdaayadei Kɨraazɨtɨyare yagaala tewaanyavɨne avaaiwawɨnyalyɨ. “Tezalonaaika mwaalyara Kɨraazɨtɨyarɨ lɨmwadɨvɨ' kumɨre kuryara nayaa mwaaibɨ'de'najɨ jɨvaimwade'najɨ duzɨwaakya!” wɨdasaabɨna yoi. 
1TH.3.3	“ ‘A'mwera kayaa'na kyɨhyapɨjɨ nyagalya'mapɨdɨka! Gotɨyare dɨragɨnya' nayaa dɨlɨmwagyɨla!’ duzɨwaakya!” wɨdasaabɨna yolyainaalyɨ. Sare' dare'nesɨ. Sarɨmɨ dara yawɨ'mwaasa' “Kayaa'na kaneyapɨjɨ nemɨ ‘Wikɨra,’ daaza'na Gotɨyai nedahɨlakakei daaka!” 
1TH.3.4	Sare' dare'nesɨ. Sɨnnawɨ sarɨmɨnyawɨ mwaalonegaa' dara yɨhɨtho, “Naangerɨna pwara kayaa'na neyɨpɨ'de'nanyɨ.” Sara kyɨhɨtho sara kayaa'na yɨhyɨwaasa' sarɨmɨ yawɨ'mwaa'. 
1TH.3.5	Kayaa'na yɨhyɨwaasavɨ nɨmɨ dɨna “Pɨzɨ'gwa sara mamwaaimuna!” dɨna yena Timotirɨ wɨdasaabɨna. “Tezalonaaika mwaalyara Gotɨyare yagaalya' nayaa dalɨmwamanɨgava?” dɨna. “Yaamɨjɨ yadei Saataanɨ sahwaraavɨ yaamɨjɨ yada kwaasɨ kudɨwa' kayaa'na yɨpɨja'na daaka? Nemɨre wawɨnya yaasɨwa'wawɨnya nyɨma'nadɨka!” dena wɨdasɨwaabe.
1TH.3.6	Dahaasagaa' sarɨmɨnyawɨdaa'nyɨ Timoti nemɨnyawɨnna baka sarɨmɨnyɨna yagaala tewaanya' makabɨna. “Sahwara Naangerɨ nayaa lɨmwadɨvɨ' pwaraavɨna kale wiadere,” makabɨna yɨwa'. Nabaai nedɨwa' “Nemɨ byɨrɨ'maaro'na yawɨ'dɨvɨ' nemɨnyɨna yɨlaaya kuna yɨvanɨga'. Nemɨ dɨragɨnna yawɨ'na ‘Tezalonaaika mwaalyaraavɨ tɨnna wanganaana!’ dɨragɨnna yawɨ'manɨgovaaibɨ' sahwara dɨragɨnna yawɨ'manɨga' ‘Apozelɨyaraavɨ tɨnna wanganaana!’ ” Sara nedɨwa'. 
1TH.3.7	Sare' darevɨnyɨ. Dava a'mwera kayaa'na kaneye' taanga neyɨvanɨkesɨ. Taanga neyadaasɨ kɨrɨ' neya'mweihi, sarɨmɨ Naangerɨ nayaa lɨmwamanɨgasa'na yɨvaimwannadaa mwaaiho. 
1TH.3.8	Naangerɨ sarɨmɨ dɨragɨnna wɨlamwaaibɨza'na nemɨ dɨragɨnna mwaaiho'nanyɨ. 
1TH.3.9	Sare' dare'nesɨ. Sarɨmɨnyɨna kadɨka sara wɨ'nona nemɨre Gotɨyarɨ yɨlaaya naanga yɨvanɨgo. Sarɨmɨnyɨna yɨlaaya naanga yɨvanɨgo'na “Su! Su! Yɨlaaya naanga naanga gɨmarivanɨgo,” Gotɨyarɨ dɨragɨnna wɨdadaanyaine. 
1TH.3.10	Sawɨsavɨ yɨrɨkevɨ dɨragɨnna wɨdadaa “Tewaanyaraavɨ tɨnna wanganya'na sawɨnna dɨnemakwona! Nemɨ tɨnna dara wanganaade' ‘O, Naangerɨ lɨmwadɨvɨsabwi maalɨ'na yɨvanɨgasabwi daaka!’ Sara dawaajɨ yavada'galya'na dɨnemakwona!” Sara wɨdadaanyainera.
1TH.3.11	Gotɨyai Nenɨmaangei gamɨ salyɨ nemɨre Naanga Jizaazalyɨ sarɨmɨnyawɨnna kaanya basamakwika! Sarɨmɨnyawɨnna nemakwika! 
1TH.3.12	Naangei dɨragɨnna yɨhɨgaimwagozɨ sarɨmɨre sɨmunyangɨ yunebanna kale'ne sabwi dɨragɨnna wakana! Sara kyojɨ sarɨmɨnyɨna nemɨnyɨ kale naanga neyɨvanɨkabaaibɨ' sarɨmɨnyɨ Kɨraazɨtɨyare pwaraavɨnajɨ a'mwe pwaraavɨnajɨ kale naanga yɨhyana! Nabaai, naangave'na kale kuna yɨhyana! 
1TH.3.13	Sara yojɨ sarɨmɨre sɨmunya dɨragɨnna wakɨna kyojɨ dɨvi Naangei Jizaazai gannya tewaanyarajɨ walaabathehaa' Gotɨyai Nenɨmaangeryaba sarɨmɨ nayaa daavɨna jideihɨlyɨ. Sara kyojɨ yɨwetawakya maayaihi tewaanaangeihi nayaa daavɨna jideihɨlyɨ.
1TH.4.1	Neya'mweihi, sarevɨdaa'nyɨ yagaala pɨnɨ dɨragɨnna yɨhɨthaana! Nemɨ Naanga Jizaazarɨ wɨlamwaalona kɨwɨnya dɨragɨnna yɨhɨthɨvanɨgo. Sɨnnawɨ sagaa' dara yɨhɨzɨwaako. Sara mwaalapɨjɨ sana yadɨvɨ' Gotɨyarɨ yɨlaaya wigaibɨ'delyɨ. Sara yɨhɨzɨwaakobaaibɨ' sara yɨvanɨga'. Sara yɨvanɨgasaihi naanga sana sana jɨla! 
1TH.4.2	Sare' dare'nesɨ. Naanga Jizaazai kanejɨwaaka' yɨhɨthonna sarɨmɨ yawɨ'mwaa'. 
1TH.4.3	Sare' dare'nesɨ. Gotɨyare sɨmunyabwi dara yawɨ'manɨ' “Gɨmɨ nɨmɨreigɨ tewaanyaigɨ dɨmwaala! Ata lɨmwangebwi minna!” 
1TH.4.4	Sara yawɨrapɨjɨ gazaigɨzaigɨ gɨnnya balaangevɨ tewaanna dɨmaaka! Yawɨta tewaanyajɨyaigɨ kwala dɨmaaka! “Nɨmɨre a'mwe kwala maake mwaalɨka nawɨ'nya' gave dasɨ mwaalɨma!” da'gɨzɨ dɨmaaka! 
1TH.4.5	Ajɨmya yuyangɨyara Gotɨyarɨ myawɨryara dɨka widadaa'nyɨyara yaalɨvɨna maa'dɨvɨtabaaibɨ' kwala mamaa'dɨnna! 
1TH.4.6	Tewaanyabwi mamarasɨ'nɨnna! Ja'mwerevɨ kuka mamaa'dɨnna! Sabwina sɨnnawɨ jalɨkurakya' naanga yɨhɨtho. Sabura pwara kyapɨjɨ Naangei wɨrɨvɨkɨradelyɨ. 
1TH.4.7	Sare' dare'nesɨ. Gotɨyai myawɨri “Sahwara ata lɨmwangebwi yɨpɨka!” myawɨrya'. Aawa. “Sahwara nɨmɨrera tewaanyara nayaa mwaaibɨka!” yawɨraka nejɨvwaramaarakelyɨ. 
1TH.4.8	Sasarevɨdaa'nyɨ pwai yagaala da' marasɨ'najai a'mweraavɨre yagaalya' mamarasɨ'nyɨvanɨ'. Aawa. Gotɨyare yagaalya' marasɨ'nɨvanɨ'. Gotɨyai sahwai gannya Tewaanyai Kuryarɨ yanga nejaavanɨkerevɨ yagaalya' marasɨ'nɨvanɨkelyɨ.
1TH.4.9	Kale wia'nebwina Gotɨyai sahwaihɨrɨ yɨhɨzɨwaaka' “Saigɨ ja'mwerɨna kale gyana!” Sara kyɨhɨzɨwaaka' sare'na nɨmɨ myavɨkariwɨna! 
1TH.4.10	Sare' dare'nesɨ. Sarɨmɨreba Kwaaka Maazathonɨya yuneba sɨrya'mweraavɨ yuyaraavɨna kale yɨhyɨvanɨ'. Sareihɨrɨ dɨragɨnna yɨhɨthɨvanɨgo. Gazaigɨzaigɨ kale naanga naanga gyana! 
1TH.4.11	Dɨragɨnna dara jawɨka! “Nɨmɨ kave mwaalɨma! Nɨmɨre wawɨnya' kuna maremwaalɨma! Pwaraavɨre wawɨnya kuna mamaremwaaimuna! Wɨdaasadera dɨragɨnna nyɨdetabaaibɨ' nɨnnya asasɨ aawawɨnya yɨma!” 
1TH.4.12	“Pwara Kɨraazɨtɨyarɨne mwasawɨnyaraavɨna wɨjɨwaainya'na kaanya nayaa yamarima! Nabaai aane pɨrɨ' kɨrɨvɨna nanyɨgainadɨka!” da'gɨzɨ gɨnnya asasɨ ja! Sara jawɨ'deigɨnyɨ.
1TH.4.13	Neya'mweihi, nemɨ sɨmunyavɨ yawɨ'na “Kɨraazɨtɨyarera sɨdu'maayara namwaaibɨthɨka! Kɨraazɨtɨyare pwara baimwa'daasaraavɨna wɨjɨwakaana! Naangerɨ mu'nyadɨvɨsara dɨvi Naangei baryaraavɨ yɨdɨkaasa'na myemwaalyadɨvɨsaraavɨ kunnya baryaraavɨna kale wiadevaaibɨ' Kɨraazɨtɨyareraavɨ kale nyadɨka!” Yawɨ'na yona sare' yavɨkarivanɨgo. 
1TH.4.14	Sare' dare'nesɨ. Nemɨ dara lɨmwadaanyɨ. Jizaazai balaka ayɨna dɨkaavakelyɨra. “Nebulyasɨ,” dovɨdaa'nyɨ dara dɨna “A'mwera Jizaazarɨ lɨmwadɨvɨ' bainɨkeraavɨjɨ Jizaazarɨjɨ Gotɨyai makwalaabathere!” 
1TH.4.15	Sare' dare'nesɨ. Naangei kanejɨwaaka' yagaala sa' dɨragɨnna dara yɨhɨthɨvanɨgo. Naangei walaabathehaa' nemɨ kwaihwaainakeina mwalaajaina baryara wa'dapɨri myagalya'mayɨ yawaajɨ sɨnnawɨ myɨlaawi yaadeine. Arɨkawɨ. Baryara dɨkaavapɨjɨ sɨnnawɨ yɨlaawɨpɨ'derera. 
1TH.4.16	Sare'na Naanga sahwai Sɨgunyavɨdaa'nyɨ waidaavada jaka naanga danganadelyɨ “Jɨkabyɨla!” Sagaa' ejelɨya naangei jaka kudozɨ Gotɨyare gware' makuradesɨra. Naangei jaka naanga kadanganojɨ sɨnnawɨ Kɨraazɨtɨyarera baryara dɨkaapɨ'dere. 
1TH.4.17	Nabaai, nemɨ kwaihwaainakeina mwalaadeinajɨ sahwarajɨ sainaavɨ yarai nemakɨlaawadeinera. Sɨgunyavɨ nemɨ Naangerɨ wɨjɨmaata'na yɨraayangɨ nemakɨlaawadeinera. Sara kyojɨ yuyagaa' Naangeryaba mwalaade'nanyɨ. 
1TH.4.18	Sare'na pwaihɨlyɨyarɨ gamɨre baryarɨna kale wiadaa'nyɨ wɨgaimwange'na yagaala da' kave duzɨla!
1TH.5.1	Neya'mweihi, sarɨmɨnyɨ myavɨkaryaanna! “Sagaa' yɨma'nadehaakɨ. Sana yɨma'nadengɨ.” Sara yawɨsaburɨna mihihainyɨwa'. 
1TH.5.2	Sare' dare'nesɨ. Sahwaihi mena dara yawɨ'mwaa' “Sawɨsavɨ kukeibɨsai Naangei yarai walaabathehaa' yɨma'nadehaakɨ.” 
1TH.5.3	Pwara yawɨ'na “Dahaa' naryagaa' kwaamu'nanyagaa' tewaanyagaakɨra.” Yawɨ'na yapɨjɨ navɨka mwaalapɨjɨyagaa' kayaaka yarai wigaladerera. Yarai wigalade'na a'mwe sara lɨkaanya mwɨyɨ yɨpɨ'derera. Arɨkawɨ. Mudangegaa' a'mwe' daanga yarai wɨvɨdevaaibɨ' a'mwe saraavɨ kayaaka yarai wigaladerera. 
1TH.5.4	Sa'na kɨrɨ' neya'mweihi, sagaa' yɨma'nadehaa' sarɨmɨ maryaanga myɨpɨneihɨlyɨ. Jɨhɨnyawɨ mamwaalyɨgasa'na sɨdu'nakeihi maryaanga myɨ jideihɨlyɨ. Kukei bada a'mweraavɨ maryaanga bivalakadevaaibɨ' sagaa' sɨdu'nakeihɨrɨ maryaanga myɨhyanneihɨlyɨ. 
1TH.5.5	Sare' dare'nesɨ. Sarɨmɨ Baakeihi Yɨrɨkevɨyaihɨlyɨ. Sarɨmɨ Naangeregaasaihɨlyɨ. Nemɨ jɨhɨnyavɨyaina mɨ'. Nemɨ sawɨsavɨyaina mɨ'. 
1TH.5.6	Sarevɨdaa'nyɨ pwarabɨ' se wakatabaaibɨ' naraadɨka! Aawa. Tɨnna nayaa baihanaraana! Sɨmunya nayaa yawɨraana! 
1TH.5.7	Sare' dare'nesɨ. A'mwera se wa'dɨvɨsara sawɨsagaa' se wakasare. A'mwera biyaaya nadɨvɨ' yɨmaka widɨvɨsara sawɨsavɨ yɨmaka widɨvɨsagaakɨ. 
1TH.5.8	Sare' nemɨ Naangeregaasaina mwaaihovɨna sɨmunya nayaa yawɨraana! Sareina Romɨyara aawɨlasara saabya yɨvidɨvɨ' mwaaihɨ'nya dɨragɨnya mwaaihɨ'nadɨvɨ' malyagaa' tewaanna mwaaidɨvɨsarabɨsaina mwalaadeinera. Nemɨre saabya' Gotɨyarɨ lɨmwadaanyabulyɨ. Nabaai, a'mweraavɨna kale wiadevulyɨ. Sahɨrɨsɨra. Nemɨre mwaaihɨ'nya dɨragɨnya' nemɨ dɨragɨnna yawɨ'na “Gotɨyai nevadaihasamaaradelyɨ,” yawɨ'na yadaa yemwaaiho. 
1TH.5.9	Gotɨyai majɨ “Saraavɨ maanga wɨdɨma! Mala wɨramɨma!” majɨ yaka newakakelyɨ. Aawa. Gotɨyai dɨna “Sahwaraavɨre Naanga Jizaazai Kɨraazɨtɨyai padaihasamaaraderera,” dɨna yaka sabwi nejaavake'nanyɨ. 
1TH.5.10	Kɨraazɨtɨya sahwai nemɨnyɨna balakelyɨ. Gotɨyai nemɨnyɨna yawɨ'na “Sagaa' walaabathehaa' Kɨraazɨtɨyare pwara baihana'dɨvɨsarajɨ kwaihwaainakerajɨ Kɨraazɨtɨyare pwara se baidɨvɨsarajɨ Kɨraazɨtɨyalyɨ mwaaibɨka!” kada' bala'. 
1TH.5.11	Sarevɨna gazaigɨzaigɨ yawɨta nawɨ'nya sa ja'mwerɨ dɨragɨnna jɨvaimwana! Kɨraazɨtɨyarerɨ dɨragɨnyarɨ dɨvada'galayɨvaimwana! Dahaa' yɨvanɨgɨnyabaaibɨ' sara kuna ja!
1TH.5.12	Neya'mweihi, kɨwɨnya dɨragɨnna yɨhithanganaana! Naangei sarɨmɨjɨyaraavɨ dahɨlaka' “Nɨmɨreraavɨ nayaa dɨmaremwaala!” Sara kadahɨlaka' sahwara yɨhɨzɨwaakadɨvɨ' sarɨmɨre sɨmunya yavada'gaidɨvɨsare. Sahwara sarɨmɨnyawɨ Naangere wawɨnya yadɨvɨsa'na nayaa dara jawɨka! “A'mwe naangere. Nemɨ nayaa wɨdaana!” 
1TH.5.13	Wawɨnya yadɨvɨsa' yawɨra'gɨzɨ kumɨnyɨna yɨlaaya yadɨ dɨmaryawɨka! “Sahwara nemaremwaaidɨvɨsa' tewaanyasɨ.” Sareigɨ Naangereraavɨna avaaizɨmunya'na dɨmwaala!
1TH.5.14	Neya'mweihi, kɨwɨnya naanga yɨhɨthaana! Sarɨmɨjɨyara wawɨnya myadɨvɨsaraavɨ duzɨwaakya! “Yaasɨwa'na namwaaidɨka! Wawɨnya ja!” Pwaraavɨre kuryara dɨragɨnya maayara lɨka yadɨvɨsaraavɨre kurya dɨragɨnyara dumwaaihya! Pwara sɨmunya dɨragɨnna myawɨryadɨvɨsaraavɨ wɨgaimwange'na nayaa dɨmaremwaala! Yuyaraavɨ kave ja! Nayaa duthana! 
1TH.5.15	Da' jawɨka! Pwai sarɨmɨjɨyarɨ kayaa'na kyojɨ mɨnya mamaaranna! Mɨnya mamaa'dɨnna! Aawa. Sa' dɨragɨnna jawɨka! Tewaanyaburɨ dɨmɨdɨna! Kɨraazɨtɨyareraavɨ tewaanna ja! Yuyaraavɨ tewaanna ja!
1TH.5.16	Gazagaasagaa' yɨlaaya ja! 
1TH.5.17	Yuyagaa' Gotɨyarɨ duthana! 
1TH.5.18	Pwara kayaa'na gyɨpɨjahaa' pwara tewaanna gyɨpɨjahaa' yɨ yuyangɨ “Su! Su!” Gotɨyarɨ duthana! Sare' dare'nesɨ. Sasareigɨnyɨ Kɨraazɨtɨyai Jizaazai gannya dɨragɨnya' kagɨzaavojɨ Gotɨyai sɨmunya sara gyawɨ'daa'nyɨ “Nɨmɨrera nayaa yɨpɨka!” gɨmɨ sana sana ja!
1TH.5.19	Kurya Tewaanyarɨ myɨgaa'mwadɨnna! 
1TH.5.20	Sare' Kuryai kudozɨ a'mwera Gotɨyare yagaala kagɨzɨwaakapɨjɨ yaasɨwa'na “Waryaanyasɨ,” madɨnna! 
1TH.5.21	Aawa. Yuyangɨ kadɨka wɨ'na'gɨzɨ nayaa dɨmaryawɨbwaka! “Tewaanyasɨ,” da'gɨzɨ dɨlɨmwagaka! 
1TH.5.22	“Kayaa'nanya gazasa',” da'gɨzɨ dasɨ'nana!
1TH.5.23	Gotɨyai gamɨ sai kwaamu'nanyabwi kɨnɨnnakei gamɨreihi tewaanyaihɨrɨ yuneba yɨhɨmwaaihana! Sarɨmɨre kuryaraavɨ sarɨmɨre sɨmunyangɨ sarɨmɨre kɨlaakejɨkaavɨ nayaa maremwaalana! Yuyagaa' sara maremwaaida nemɨre Naangei Jizaazai Kɨraazɨtɨyai walaabathehaa' dara wanganade “Ya, nawɨ'nyarera. Yɨwetawakya maayarera.” 
1TH.5.24	Sare' Gotɨyai yɨhɨthahɨlakɨvanɨkei gazagaasagaa' tewaanyabwi yadei sana yɨhɨmwaaihadelyɨ.
1TH.5.25	Neya'mweihi, nemɨnyɨna Gotɨyarɨ duzɨla!
1TH.5.26	Kɨraazɨtɨyarera neya'mwera yuyaraavɨ yɨlaaya yadɨvɨ' nemɨnyɨne'na maangwɨdaayɨlaaya jɨnyɨla!
1TH.5.27	Naangere dɨragɨnya'na naanna yɨhɨthɨma! Pɨkarɨyɨkwia da' neya'mwera yuyaraavɨ duzɨla!
1TH.5.28	Yuyagaa' nemɨre Naanga Jizaazai Kɨraazɨtɨyai yange'na tewaanna yɨhɨgaimwagana! Gannya dɨragɨnya' yanga yɨhɨzaavana!
2TH.1.1	Polɨnyɨ, Saailaazai, Timoti saina sarɨmɨnyɨ pɨkarɨyɨkwia da' yavɨkariwo. Kɨraazɨtɨyare kusɨlaanyavɨyaihɨrɨna yavɨkariwo. Gotɨyai nemɨre Nɨmwarɨ wɨlamwaaidɨvɨ' Naanga Jizaazai Kɨraazɨtɨyarɨ wɨlamwaaidɨvɨsaihɨrɨna yavɨkariwo.
2TH.1.2	Gotɨyai Nɨmwalyɨ Naanga Jizaazai Kɨraazɨtɨyalyɨ sarɨmɨnyɨ yange'na yɨhɨgaimwagika! Gotɨyare kwaamu'nanyabwi yɨhwakika!
2TH.1.3	Neya'mweihi, Gotɨyarɨ wɨdaaza' “Yuyagaa' Tezalonaaika mwaalyara Kɨraazɨtɨyareraavɨna ‘Su! Su!’ gɨthaana!” Nemɨre wɨdaazabwi sabwi tewaanyabulyɨ. Sarɨmɨ Naangerɨ yawɨralɨmwangebwi naanna kuna yadɨvɨsa'najɨ gazaigɨzaigɨ sarɨmɨnyɨdaa'nyarɨ kale naanga kuna gyade'najɨ nemɨre wɨdaazabwi tewaanyabulyɨ. 
2TH.1.4	Sareihɨrɨna nemɨ yɨlaaya yadaa Gotɨyare kusɨlaanya anga geva gevanyaraavɨ yarai wɨdɨna “Pwara kayaa'na yadaapɨjɨ Tezalonaaika mwaalyara Naangerɨna dɨragɨnna mwaaihasare. Sahwaraavɨ taanga wiadaa'nyɨ Naangerɨ nayaa lɨmwamanɨgasare.” Sara wɨdadaa yɨlaaya yɨvanɨgoihɨlyɨ.
2TH.1.5	Sarɨmɨjɨ nayaa dara dɨmanɨgo. Ya, Gotɨyai nemɨnyɨna yɨda'maraangebwina tewaanna yadelyɨ. Sarɨmɨ yawɨ'na “Gotɨyai nayaa nemaremwaalana!” yawɨ'na yadɨvɨ' pwara kayaa'na yɨhyɨvanɨgasaihɨlyɨ. Sare'na Gotɨyai yawɨ'na “Ya, nebulyasɨ. Sahwara nɨmɨre maremwaaidɨnyaba maapɨnera tewaanyaraavɨ wɨmwaaihere.” 
2TH.1.6	Pwara kayaa'na yɨhyɨvanɨgasara sahwaraavɨ Gotɨyai mɨnya maa'da kayaa'na wiadelyɨ. Sara yade'na sahwai yawɨ'na “Yɨda'nanyasɨ.” 
2TH.1.7	Gotɨyai mɨnya maaradehaa' nemɨnyɨjɨ kayaa'na yɨhyɨvanɨgasaihɨrɨjɨ gannya kwazaakevɨ nemwaaihadelyɨ. Sɨgunyavɨdaa'nyɨ Naanga Jizaazai gannya ejelɨya dɨragɨnyarajɨ yɨma'naabɨna yadehaa' gannya kwazaakevɨ nemwaaihadelyɨ. Yɨma'naabɨna yadehaa' dɨtaalɨta naangengɨ walaabɨna yojɨ 
2TH.1.8	pwara Gotɨyarɨna “Naangelyɨ,” majaraavɨ nabaai, nemɨre Naanga Jizaazare yagaala tewaanya' malɨmwagaryaraavɨ yuna mɨnya maa'da kayaa'na wiadelyɨ. 
2TH.1.9	Sahwaraavɨ yuyagaa'na Gotɨyai marajawɨbwa'na kyojɨ sahwara tɨvɨkɨta maa'dɨvɨ' Naangeryaba mamwaalyɨ yɨpɨ'dere. Naangei dɨragɨnna mwaaladevɨ byaannyavɨ tɨnna mwanganyɨ yɨpɨ'dere. (Yuyagaa' maavewɨ mwaaidɨvɨ' daanga naangevɨ mwaaibɨ'dere.) 
2TH.1.10	Yɨrɨka savɨ walaabathehaa' gannya tewaanyara yɨlaaya'na wɨdɨna “Naangeigɨnyɨra. Byaannakeigɨnyɨ.” Sagaa' gamɨre dɨragɨnya' tɨnna wanganapɨjɨ gamɨre yagaala tewaanya' lɨmwaga'dɨvɨsara atɨka maru'napɨ'dere. Sahwara yɨlaaya yadaapɨjɨ nabaai sarɨmɨ yɨlaaya jideihɨlyɨ. Nemɨre jalɨkurakya' Kɨraazɨtɨyarɨna lɨmwagesa'na saba yɨlaaya jideihɨlyɨ.
2TH.1.11	Sare' yawɨ'daa yuyagaa' sarɨmɨnyɨna Gotɨyarɨ wɨdadaanya'nesɨ. Nemɨre Gotɨyai sarɨmɨnyɨna dara yawɨrana! “Sahwara nɨmɨre wɨjɨvwaramaarya'ne tewaanyara mwaaibɨka! Nabaai tewaanyabwi yɨlaaya nyɨgaide gazabwizabulyɨ Kɨraazɨtɨyarɨ lɨmwagasaburɨne wawɨnya gazasasɨ nɨmɨre dɨragɨnyavɨ yune'na yɨpɨka!” da'mujɨ sareraavɨ wɨmwaaihɨma! “Sara yawɨrana!” dona wɨdadaanyɨ. Sara wɨdadaanyasɨ sarɨmɨnyɨna. 
2TH.1.12	Gamɨre dɨragɨnyasɨ sarɨmɨ nayaa yapɨjɨya'na pwara dara wangabɨ'de' “O, Jizaazai Naangei daaka! Byaannakei daaka! Gannyara naangera daaka! Byaannakera daaka!” Nemɨre Gotɨyalyɨ Naanga Jizaazai Kɨraazɨtɨyalyɨ yange'na yɨhɨgaimwadi' tewaanna yɨhyadisa'na sara yawɨpɨ'devɨnyɨra.
2TH.2.1	Neya'mweihi, nemɨre Naanga Jizaazai Kɨraazɨtɨyai walaabazagaa' Naangelyɨ yuyaina yɨ'bwa'nawaajɨ yɨrakuraade'na nayaa yɨhɨthaana! 
2TH.2.2	Pwai kwaasɨ yɨhɨthɨvanɨ' “Naangere yɨrɨke' marajawɨbwarya'ne' mena yɨma'nɨwakegaakɨ.” Sara kwaasɨ yɨhɨthɨvanɨkere yagaalya'na sarɨmɨ yarai lɨka myɨpɨna! Sɨmunya kwalaalya yarai myawɨpɨna! Sai wɨdɨna “Kuryai sara kanyɨdɨwakɨra,” yɨhɨthɨvanɨka. Sai yawɨraka yɨhɨthɨvanɨka. Sai wɨdɨna “Pɨkarɨyɨkwiavɨ Polɨ sara kanedɨwakɨra,” yɨhɨthɨvanɨka yuya sa kadɨka mwɨ'nɨpɨna! 
2TH.2.3	Sasarebwi kwaasɨyabwi myɨhɨzɨwaakanna! Arɨkewɨ. Naangei walaabya'negaa' yarai yɨma'nadehaa' mɨ'. Aawa. Sɨnnawɨ sagaa' a'mwera Gotɨyarɨna maa'na wiada Gotɨyare yawɨsabwi marasɨ'nɨpɨ'dehaa'na yɨma'nadesɨ. Nabaai, kayaa'nanaangei a'mweraayaba yɨma'naabɨna yadesɨ. Dɨvidaa'nyɨ Naangei walaabyahaakɨ. Kayaa'nanaangei kɨwɨnya kayaaka yɨgaidelyɨ. Dɨvi sai Dɨkevɨ Kayaa'nanyaba yuyagaa' mwaaladelyɨ. 
2TH.2.4	Sai dozɨ “Gaveinyɨ naangeinyɨ,” dozɨ dɨna “Nyɨlyarɨ yɨsaraavɨ sɨlyaraavɨ yɨlaaya yadɨvɨsabwi kayaaka yɨgalɨma! Marasɨ'nɨdevulyɨ. Kwaiyɨma'nyajɨ sɨvuyajɨ kula'gɨlyajɨ saza marasɨ'nɨdengɨra. A'mwera naangeinyɨ yɨlaaya nyɨpɨka!” Dɨna yojɨ sara yojɨ nabaai Gotɨyare Angevɨ wɨlɨna yojɨ wɨlamwaaina yojɨ “Nɨmɨ Gotɨyainyɨ,” wɨdathelyɨ. 
2TH.2.5	Sarɨmɨnyaba kuna mwaaidɨ sare' wɨdɨwɨja yɨhye'na myawɨrijɨwaava! 
2TH.2.6	Kayaa'nanaangerɨ timwaaimanɨke' yawɨ'manɨgasaihɨlyɨ. Dahaa' nyɨma'naabathɨka! Gotɨyai yawɨ'na “Sagaa' yɨma'naabathehaakɨ,” kyawɨrojɨ sagaa' yɨma'naabathelyɨ. 
2TH.2.7	Sare' dare'nesɨ. Dahaasagaa' kayaa'nanaangebwi kave lɨka yulyasa'na yɨvanɨkebulyɨ. Pwai timwaaimanɨkei dɨvi kaanna kwawojɨ 
2TH.2.8	kayaa'nanaangei a'mweraayaba yɨma'naabathelyɨ. Sai mwaaidozɨ Naanga Jizaazai kayaa'nanaangerɨ maamudɨnya' tamakadelyɨ. Naangei dɨragɨnna kyɨma'naabozɨ kayaa'nanaangei dara wanganaja' “Aka, dɨragɨnaangei daaka!” Sara kadozɨ Naangei kayaaka yuna yɨgaladelyɨra. 
2TH.2.9	Kayaa'nanaangei gaai yɨma'naabyahaa' sai Saataanɨmɨre dɨragɨnya' maaradei kwaasɨ dɨragɨnya yuya yadengɨra. A'mwera sɨmunya yawɨsa'ne yadengɨra. A'mwera atɨka maru'narya'ne kwaasɨ kyojɨ a'mwera “Naangelyɨ,” yawɨpɨ'dengɨra. 
2TH.2.10	Sarei “Nɨmɨ kayaa'na yɨma!” dozɨ kwaasɨ yagaala naanga naanga kudozɨ a'mweraavɨ kayaaka yɨgalade sahwara “Nebulyasɨ,” dɨbɨ'de'nanyɨ. Sahwara “Gotɨyare nebulya' nemɨre sɨmunyangɨ mwarannera! Gotɨyai baa'na nevadaihasamaaradeinaavaka!” yawɨpɨ'derera. 
2TH.2.11	Sahwara kayaa'na yawɨrapɨjɨyavɨna Gotɨyai yawɨ'na “Nɨmɨnyɨna a'mwe sara ‘Aala,’ dɨdɨvɨ' kwaasɨyabwi dɨragɨnyabwi lɨmwabɨka!” kyawɨrojɨ kayaa'nanaangere kwaasɨ yagaala wɨ'nɨpɨ'desɨ. 
2TH.2.12	Sara yɨna yapɨjɨ Gotɨyai “Sahwaraavɨ kotɨya' maryawɨbwarɨma!” dozɨ “Kwaasɨyabwi lɨmwabɨka!” yawɨradere. Yɨ sahwara nebulyabwina malɨmwagaryadɨvɨsare. Aawa. Yɨda'maraanga maayabwi yɨlaaya yadɨvɨsare.
2TH.2.13	Neya'mweihi, yuyagaa' sarɨmɨnyɨna Gotɨyarɨ yɨlaaya yɨvanɨgoihɨlyɨ. Tewaanyasɨ. Naangerɨ sarɨmɨnyɨna kale wiadeihɨlyɨ. Aayawɨdaa'nyɨ Gotɨyai dahɨlakyaa' “Tezalonaaika mwaalya sahwaraavɨ yɨsɨla mudɨ'nanyaraavɨ padaihasamaarɨdeinyɨ. Kuryai nɨmɨrera tewaanyaraavɨ wɨmwaaihade'nanyɨ. Sahwara nɨmɨre nebulya' lɨmwagapɨjɨ tewaanna mwaaibɨ'de'nanyɨ.” Sara dahɨlakyaake'na yɨlaaya yɨvanɨgoinera. “Su! Su!” wɨdɨvanɨgo. 
2TH.2.14	Nemɨ yagaala tewaanya' kyɨhɨtho Gotɨyai yɨhɨvadaihasamaarya'nei jaka yɨhɨzɨvwaramaara'. Nemɨre Naanga Jizaazai Kɨraazɨtɨyare byaannya' dɨragɨnya' yɨhɨzaavade'na jaka yɨhɨzɨvwaramaarakelyɨ. 
2TH.2.15	Neya'mweihi, sarevɨdaa'nyɨ dɨragɨnna dɨthaayɨla! Dɨragɨnna mwaaidɨvɨ' nemɨre yagaala yuya nayaa dɨlɨmwagyɨla! Yagaala sa pɨnɨ yɨhɨzɨwaako, pɨnɨ pɨkarɨyɨkwiavɨ yɨhɨzɨwaakɨwa'do nayaa dɨlɨmwagyɨla!
2TH.2.16	Nenɨmaanga Gotɨyarɨ nemɨnyɨna kale wiada yange'na tewaanna neyake'nanyɨ. Sarei yuyagaa' yuyagaa'ne dɨragɨnyainaavɨ nemwaaihada yanga negaimwada sara yake'na nemɨ dara yemwaaimanɨgo' “O, Gotɨyai tewaanaanga nejaavadeina daaka!” Gotɨya sarelyɨ nemɨre Naanga Jizaazai Kɨraazɨtɨyai sahwalyɨ 
2TH.2.17	sarɨmɨre sɨmunya dɨragɨnya wakyɨka! Yuyagaa' wawɨnya tewaanya gazaza jide'najɨ yagaala tewaanya gazaza duzide'najɨ dɨragɨnyaihɨrɨ yɨhɨmwaaihyɨka!
2TH.3.1	Neya'mweihi, yagaala pɨnɨ yavɨkaryaana! Nemɨnyɨna Gotɨyarɨ duzɨla! “Apozelɨyaraavɨ wɨgaimwagana! Tezalonaaika nemɨnyaba Naangere yagaalya' kanede' ‘Nebulyasɨ. Byaannakesɨ,’ dɨnona yarai maarobaaibɨ' gazabazaba pwara yarai lɨmwabɨka!” dapɨjɨ duzɨla! 
2TH.3.2	Nabaai “A'mwe kayaa'nanyara, a'mwe sɨmɨlɨkasɨyara Apozelɨyaraavɨ kayaa'na nyɨpɨdɨka! Apozelɨyaraavɨ padaihasamaarana!” dapɨjɨ sara duzɨla! Sare' dare'nesɨ. A'mwe yuyara Naangerɨ malɨmwagyɨvanɨgasare.
2TH.3.3	Pwara Naangerɨ malɨmwagyɨvanɨgata kɨrɨ' Naangei dɨna “Sasara yɨdeinyɨ,” dada sasara yadelyɨra. Lɨmwannɨkelyɨ. Sarei “Kayaa'nanyai (Saataanɨ) Tezalonaaika mwaalyaraavɨ kayaaka nyadɨka!” dozɨ dɨragɨnyaihɨrɨ yɨhɨmwaaihade', dame mareyɨhɨdaavadeihɨlyɨ. 
2TH.3.4	Sarɨmɨnyɨna Naangerɨ wɨlamwaaiho'na nemɨ dɨragɨnna yawɨ'manɨgo. Ya, Tezalonaaika mwaalyara nemɨre yagaalya' mɨdɨmwaasarera. Nemɨ wɨdaaza' mɨdɨbɨ'derera.
2TH.3.5	Naangei sarɨmɨre sɨmunya kyɨhɨbwarɨdaakwojɨ sarɨmɨ dara jawɨryide “Ya, Gotɨyarɨ nemɨnyɨna kale wiadelyɨ. Sare'na Kɨraazɨtɨyai dɨragɨnna mwaalakabaaibɨ' nemɨ dɨragɨnna mwalaadeinera.” Naangei sara yɨhibwarɨdaakwana!
2TH.3.6	Neya'mweihi, Naanga Jizaazai Kɨraazɨtɨyai gannya dɨragɨnya' mi'na kanejaava' gamɨre yayavɨ dɨragɨnna yɨhɨthaana! Ja'mwei Kɨraazɨtɨyarei nemɨre kɨwɨnya wɨdo' mamɨdɨnyɨvanɨkeryawɨ mye'mwannamwaaidɨnna! Sai wawɨnya myai yaasɨwa'na mwaalɨkeryawɨnna mwɨnnera! 
2TH.3.7	Sare' dare'nesɨ. Sarɨmɨnyaba nemɨ yobaaibɨ' sahwaihi yɨpɨja'na nayaa yawɨ'mwaa'. Nemɨ yaasɨwa'na mwaalya myo. 
2TH.3.8	Aane pwai kwai wɨgaimwange'na wapaaya saza yanga nejaavake tɨka manyo. Yaasɨwa'maarya myo. Aawa. “Pwara nemɨnyɨne'na bɨrɨrya nyɨda'gwaihɨnapɨdɨka!” dona nɨgwia wɨjaavo. Sareina wawɨnya naanga yona. Yɨrɨkevɨ yɨna, sawɨsavɨ yɨna. 
2TH.3.9	Nemɨ “Tezalonaaika mwaalyara negaimwabɨka!” yawɨraajɨ kwajɨ Naangei sare'na “Wikɨra,” kadathɨka. Kɨrɨ' nemɨ yawɨ'na “Tezalonaaika mwaalyara nemɨ yɨvanɨgovaaibɨ' mɨdɨbɨka!” dona sara yoinera. 
2TH.3.10	Sare' dare'nesɨ. Sarɨmɨnyaba mwaalonegaa' kɨwɨnya da' yɨhɨzɨwaako. Pwai dɨna “Wawɨnya myɨwɨneinyɨ. Aala,” dɨna yaja' wapaaya mujaavɨnnera! 
2TH.3.11	Sare' dare'nesɨ. Sarɨmɨnyɨna kadɨka dara wɨ'nɨwo' “O, Tezalonaaika mwaalyara pwara wawɨnya myadɨvɨ' yaasɨwa'na mwaaihasara daa'! ‘Pwaraavɨre wawɨnya maremwaalɨma!’ dadɨvɨ' kumɨre wawɨnya myɨvanɨgasara daaka!” Sara dona yɨhɨthɨwo. 
2TH.3.12	Sareraavɨ dɨragɨnna wɨdaana! Naanga Jizaazai Kɨraazɨtɨyai gannya dɨragɨnya' kanejaava' kɨwɨnya wɨjɨwakaana! “Sahwara kunnya wawɨnya' kave yɨpɨka! Kunnya wapaaya saza maranɨpɨka!” dona wawɨnya'na gɨthɨvanɨgoigɨnyɨ. 
2TH.3.13	Neya'mweihi, tewaanya ya'nebwina maa'na myɨhyɨnanna! 
2TH.3.14	Nemɨ pɨkarɨyɨkwia davɨ yavɨkaryɨwo'na pwai kwai yawɨ'na “Sabwi myɨwɨnera!” yawɨ'na yojɨ sare' myɨ kyojɨ nayaa tɨnna wanganapɨjɨ gamɨnyaba mamwaaibɨnera! “Sahwai wagɨla maarana!” dapɨjɨ mamwaaibɨna! 
2TH.3.15	Sareihi dara myawɨri jɨla! “Ai, sahwai yɨkamaangelyɨ.” Aawa, dara jawɨrila! “Sahwai nya'mwei mwaalɨke'na kave yavada'galɨdeinyɨ.”
2TH.3.16	Naangei gamɨ sai kwaamu'nanyaburɨne aaya kaavɨlyai yuyagaa' yuyabwina sarɨmɨnyɨ gamɨre kwaamu'nanyabwi yɨhɨzaavana! Naangei sarɨmɨjɨ kuna mwaalana! 
2TH.3.17	Polɨnyɨ nɨnnya asɨlyɨ pɨkarya yɨda'manɨgesɨ “Neya'mweihi! Neya'mwengihi!” Pɨkarɨyɨkwia' yavɨkaryadɨ yuyagaa' yagaala aaya gave' nɨnnya asɨlyɨ yavɨkaryadɨnyainyɨ. Sareinyɨre pɨkarya tɨnna wanganapɨjɨ dara jawɨryide “Ya, Polɨmɨre paazɨyasɨra.” 
2TH.3.18	Nemɨre Naanga Jizaazai Kɨraazɨtɨyai sarɨmɨnyɨ yange'na tewaanna yɨhɨgaimwagana!
1TI.1.1	Polɨnyɨ pɨkarya yɨda'manɨgeinyɨ. Kɨraazɨtɨyai Jizaazai nyɨdaasadeinyɨ. Gotɨyai nevadaihasamaa'delyɨ Jizaazai Kɨraazɨtɨyarɨ yemwaidaanyalyɨ dɨragɨnna nyɨdahɨla “Apozelɨyaigɨnyɨ gɨthaasakadeigɨnyɨ,” nyɨdahɨlakagɨlyainyɨ. 
1TI.1.2	Sareinyɨ Timotigɨnyɨ pɨkarya datha' githawasɨwaabe. Kagɨthe Naangereigɨ yɨma'nagɨna gamɨre yagaalya' mɨdɨdɨnya'na nɨnnya kaimɨraaya nawɨ'nyaigɨ mwaaihɨ. Sareigɨnyɨ Gotɨyai Nɨmwalyɨ Kɨraazɨtɨyai Jizaazai nemɨre Naangelyɨ yange'na tewaanya gɨhaimwagika! Kale'na gɨhaimwagika! Kɨrɨmɨre kwaamu'nanyabwi gɨzaayɨka!
1TI.1.3	Kɨgaa' “Maazathonɨyana wɨma!” dena mena gɨthe sasarevɨ nabaai dahaakɨgaa' ayahi dɨragɨnna gɨthɨvanɨge. Anga Epazaazɨ kuna mwaala'gɨzɨ a'mwe pwaraavɨ dɨragɨnna dara duthatheigɨnyɨra “Kwaasɨya ge sabwina nujɨwaakɨpɨka!” 
1TI.1.4	Sahwara wajɨngyagaala yaasɨwa'na wɨjɨwaakɨna. Kumɨrebwine yaya sabwi yuyabwi wɨjɨwaakɨna. A'mwe gazaizai mɨjɨma'nɨgaveta saraavɨne yayanna wɨjɨwaakɨna. Wɨjɨwaakɨna yɨvanɨgata kɨrɨ' yaasɨwa'nanyangɨna yawɨta kwalaalya yɨvanɨga'. Gengɨra. Sasareraavɨ dɨragɨnna duthatheigɨnyɨ “Sabwina mujɨwaakɨpɨna!” Gotɨyarɨna dɨragɨnna lɨmwanga saburɨ wɨgaimwade mɨ'. 
1TI.1.5	Sare' a'mwe pɨmɨlɨkaavɨ wɨgaimwabɨ'de'najɨ kumɨre kale wiadevwi dɨragɨnya yune'na yɨma'nade'najɨ sara dɨragɨnna duthathe'nanyɨ. Kale wia'ne sa' sɨmunya tewaanyavɨdaa'nyasɨ. Nabaai sɨmunyai padaihɨrakya nawɨ'nyarɨdaa'nyasɨ. Nabaai Gotɨyarɨ wɨ'nalɨmwanga nebulyavɨdaa'nyasɨ. Yagaala dɨragɨnya saburɨ yɨdɨkavɨmwaaihya yadesɨ. 
1TI.1.6	A'mwe sahwara sasare sabwi yagalya'ma'na yadɨvɨ' yaasɨwa' yagaalyanna yɨraataate yamaryadɨvɨsare. 
1TI.1.7	“Gotɨyare Kɨwɨnya dɨnɨkengɨ naangeina mwalaana!” yawɨ'dɨvɨ' dɨragɨnna dara dadɨvɨsare “Nemɨre yagaalya' nebulyasɨ.” Kɨrɨ' kɨwɨnya yagaala sa' myawɨranganyara, aaya kaavɨlya' myawɨranganyara.
1TI.1.8	Nemɨ mi'na yawɨ'manɨgo. Gotɨyare Kɨwɨnya' tewaanna marayaaja' nawɨ'nyasɨ. Kɨrɨ' a'mwe sahwara kayaa'na dakadɨvɨsasɨ. 
1TI.1.9	Kɨwɨnyangɨne' yawɨraana! Gotɨyai kɨwɨnya dɨnɨke a'mwe yɨda'maraangerɨnanne'na mɨ'. Aawa. A'mwe kɨwɨnya galazekɨvaidɨvɨ' Gotɨyarɨ yagaala mamɨdɨnyadɨvɨsaraavɨnesɨ. Gotɨyarɨ bule'na wɨjaavadɨvɨ' kayaa'nanyabwi yadɨvɨsaraavɨnesɨ. Gotɨyarebwina “Aala!” dadɨvɨ' Kwaakevakɨyabwi mɨdɨdɨvɨsaraavɨnesɨ. Ganɨmaangerɨ tamakadɨvɨsaraavɨne', ganaangevɨ tamakadɨvɨsaraavɨne', a'mwe pwaraavɨ tamakadɨvɨsaraavɨnesɨ. 
1TI.1.10	A'mwengɨ ata lɨmwadɨvɨsaraavɨne', a'mweraavɨ ata lɨmwadɨvɨsaraavɨnesɨ. A'mwera a'mweraavɨjɨ a'mwengɨjɨ kuka maa'dɨvɨsaraavɨnesɨ. Kwaasɨ yagaala dadɨvɨsaraavɨne', kwaasɨ yagaala jalɨkurakadɨvɨsaraavɨnesɨ. Yɨ dazabulyɨ pɨbulyɨ yadɨvɨ' wɨjɨwaakya maamɨdaryavɨ yɨkamaangebwina yadɨvɨsaraavɨnesɨ. Sasareraavɨna kɨwɨnya dɨnɨke'nanyɨ. 
1TI.1.11	Wɨjɨwaakya tewaanya daza' yagaala tewaanyavɨ warɨkesɨ. Yagaala tewaanya sa' Gotɨyai kanyɨjaava' wɨjɨwaakadɨnyasɨ. Gotɨyai byaanna dɨragɨnya kɨnɨnnakei yɨlaaya yada tewaanaanga yɨnɨkei yagaala tewaanya' nyɨjaavakeinyɨ.
1TI.1.12	“Su! Su!” yawɨ'dɨ wawɨnya sa' yadɨnyainyɨ. Kɨraazɨtɨyai Jizaazai nemɨre Naangei nɨmɨnyɨna dɨragɨnya kanyɨjaava' yadɨnyainyɨ. Sai nɨmɨnyɨna yawɨ'na “Nɨmɨre wawɨnya' kuna lɨmwadelyɨra,” sara yawɨ'na yaka wawɨnya wɨdaaya dazavɨ nyɨmwaaihakeinyɨ. Sare'na “Su! Su!” wɨdadɨ yadɨnyainyɨ. 
1TI.1.13	Sɨnnawɨ kɨgaa' Kɨraazɨtɨyarɨna kayaa'nanyanna wɨdadɨ gamɨnyɨ lɨmwadɨvɨsaraavɨ kayaaka yɨgaidɨ bɨraiyagaala wɨdeinyɨ. Sareinyɨ kɨrɨ' Naangei nɨmɨnyɨna kale'na nyɨgaimwagakelyɨ. Nɨmɨ nayaa myawɨryainyɨ, gamɨnyɨna malɨmwagyadɨ sara ye'na kale'na nyɨgaimwaga'. 
1TI.1.14	Nemɨre Naangei nɨmɨnyɨ yanga naange'na yunebanna nyɨgaimwagaka Kɨraazɨtɨyai Jizaazarɨ lɨmwangebulyɨ yɨlaaya wɨvu'nyabulyɨ yanga nyɨjaavakelyɨ.
1TI.1.15	Yagaala gɨthɨde datha' naanga nebulyasɨ. A'mwe yuya kwara kadɨka wɨ'napɨjɨ dɨragɨnna lɨmwabɨ'de'na tewaanyasɨ. Da'dare'. Kwaakevakɨna Kɨraazɨtɨyai Jizaazai walaabakelyɨ a'mwe kayaa'nanyabwi yadaanyainaavɨ nevadaihasamaarya'nei. Kayaa'nanyabwina aaya mudɨ'nanyainyɨ nɨmɨ sahwainyɨ. 
1TI.1.16	Sareinyɨ kɨrɨ' Naangei nɨmɨnyɨna kale'na nyɨgaimwadei nayaa nyakelyɨ. Sare'na Jizaazai Kɨraazɨtɨyai “Nɨmɨnyɨ dɨragɨnna nyɨlɨmwagapɨ'dera yuyagaa' yuyagaa'ne gaalyabwina maapɨ'deraavɨne ke'ba'nanyai Polɨ yɨma'nana! Sarevɨ sɨnnawɨ Polɨmɨna sɨnna tɨka yarai manyɨdayadevwi sahwaraavɨ wɨjɨwaainɨma!” daka gamɨre kale wɨgaimwangebwi nyɨjaava'. 
1TI.1.17	Gotɨyai kayaa'nanyaraavɨ padaihasamaa'derɨ maryasaabake'na sahwarɨ yɨlaaya wiaana! Kingɨyai yuyagasa maremwaaidelyɨ. Sahwai yuyagaa'nei mabalyadelyɨ. Sahwarɨ tɨnna mwanganyadaanyalyɨ. Sahwai gave pwainanyai Gotɨyalyɨ. Sahwarɨ yuyagaa' yuyagaa' gamɨre yaya' makɨlaana! Sahwarɨ yuyagaa' yuyagaa' “Byaannakeigɨ!” wɨdaana! Naanga nebulyasɨ.
1TI.1.18	“Dɨragɨnna duthatheigɨnyɨra,” gɨthena wawɨnya sa' gɨzaawa nɨmɨre kaimɨraayaigɨ Timotigɨ. Kɨgaa' Gotɨyai Kɨraazɨtɨyareraavɨ dara kujɨwaaka' “Dɨvi Timoti Gotɨyare wawɨnya' tewaanna yadelyɨ.” Gɨmɨnyɨna “Sahwai aawɨlasai yɨkamaangeraavɨ malya' dɨragɨnna bwa'devaaibɨ' mala dɨragɨnna bwarana!” dena wawɨnya sa' gɨzaawa. 
1TI.1.19	Gotɨyare mala tewaanya' bwa'dɨ Naangerɨ kuna lɨmwadɨ sɨmunyai tewaanyai kuna gɨvadaihɨrakana! Pwara “Nɨmɨre sɨmunyai tewaanyai nanyɨvadaihɨrakadɨka! Waramaryana!” yawɨreva sarevɨdaa'nyɨ kumɨre lɨmwangebwi sɨpɨya' sɨlyavɨ kayaaka mɨlɨki'devaaibɨ' kayaaka yakebulyɨ. 
1TI.1.20	Sasarerajɨyaraai Aaimenaayazalyɨ Alekɨzaadelyɨ saraai sara yagɨlyaraalyɨ. “Saataanɨ yɨhɨmaremwaalanneraaihɨlyɨ,” kude Saataanɨ taanga wɨjaavanɨ'. “Taanga kujaavojɨ saraai Gotɨyarɨna kayaa'nanya majɨ yɨka!” dena saraarɨna sara wɨde.
1TI.2.1	Sɨnnawɨnya' dahaa' yagaala mudɨ'nanya' gɨthɨde' daresɨ. Gotɨyarɨ wɨdaana! “Pwaraavɨ wɨgainɨvanɨka,” dawaajɨ yɨdanganaana! Yuyaraavɨna wɨdaana! “Gotɨyai wɨgaimwagana!” dawaajɨ marewɨdaana! Yuyaraavɨna “Su!” wɨdaana! 
1TI.2.2	Sara yadaa yɨ Kingɨyara maremwaaidɨvɨsaraavɨnajɨ a'mwe naangeraavɨnajɨ ke'munyaraavɨnajɨ wɨdaana! “Nemɨ kwaamu'na mwaidaa kave mwaidaa Gotɨyare yɨda'maraangebwi mɨdɨnaana! Yaasɨwa'na namwalaadɨka!” dawaajɨ sahwaraavɨna wɨdaana! 
1TI.2.3	Pwaraavɨna Gotɨyarɨ wɨja'nebwi tewaanaangebulyɨ. Nabaai Gotɨyai nevadaihasamaa'dei tɨnna yawɨrangadelyɨ “Tewaanyabulyɨ. Sabwi yɨlaaya nyɨgaidevulyɨ.” 
1TI.2.4	Sarei “A'mwe yuyaraavɨ wɨvadaihasamaarɨma! Sahwara yagaala nebulya' yuna yawɨrangadɨvɨ' nyɨlɨmwabɨ'dere,” yawɨ'delyɨ. Sara yawɨ'da sarevɨ wɨvu'najanna. 
1TI.2.5	Sare' dare'nesɨ. Yagaala nebula sa' dara dɨnɨkesɨ. Yuyainaavɨne Gotɨyai gave pwainanyai mwaalɨke'nanyɨ. Nabaai yuyainaavɨne tɨnnabanya gave pwainanyai Gotɨyarɨ a'mweinaavɨ nemariraku'manɨkei mwaalɨke'nanyɨ. Dazahwai Kɨraazɨtɨyai Jizaazai a'mwelyɨra. 
1TI.2.6	Dazahwai yawɨ'na “Kayaa'nanyabwina yuyara nabaibɨthɨka! Nɨmɨ balɨdeinyɨ.” Sarei gamɨre tawe yuyaraavɨna mubakelyɨ. Gotɨyai dahɨlakakegaa' sara balakevɨdaa'nyɨ jalɨkurakɨnɨkesɨ. Gotɨyai “Yuyaraavɨ wɨvadaihasamaarɨma!” wɨvu'najanna! 
1TI.2.7	Sare'na Gotɨyai gamɨre wɨja'neinyɨ Nyɨdaasadeinyɨ nyakakeinyɨ. Nebulya'na dɨvanɨge. Kwaasɨ majɨvanɨge. Nyakakeinyɨ ajɨmya yuyangɨyara Naangerɨ lɨmwabɨ'de'najɨ yagaala nebulya' yawɨrangabɨ'de'najɨ wɨjɨwaakadɨnyainyɨ.
1TI.2.8	Sarevɨdaa'nyɨ dara nyɨvu'najainyɨ. Gotɨyarɨ yɨlaaya ya'negaa' a'mwera yuya angebanyara Naangerɨ wɨdɨpɨka! Kunnya asɨra Gotɨyarɨ makibɨza asɨrajɨ kayaa'nanyanna myadɨvɨsara wɨdɨpɨka! Sahwara sɨnna tɨka mudayara, Gotɨyarɨ sɨmunyangɨ nayaa lɨmwadɨvɨsara Gotɨyarɨ wɨdɨpɨka! 
1TI.2.9	Nabaai sareinyɨ dara nyɨvu'najainyɨ. Sabaaibɨ' a'mwe kannya tewaanya' kunnya yunebaainanya yɨra'nɨpɨka! Baazɨ'ma'nya mubya naangejɨ mabaazɨ'ma'nɨpɨnera! “A'mwera nyawɨrangabɨka!” dapi mɨjasangɨ yɨwaala miwannɨpɨnera! Kɨlaakejɨkaavɨ nɨgwɨlalaaka dala pɨnɨnna pɨnɨnnanyajɨ paida paide yɨ'dejɨ miwannɨpɨnera! 
1TI.2.10	Aawa. Kumɨre nɨgwɨlalaaka da'daresɨ. Wɨgaimwange'na nawɨ'nya dala pɨnɨnna pɨnɨnnanya nayaa yɨpɨnengɨra. A'mwe “Gotɨyarɨ lɨmwadaanyannera,” yawɨ'dɨvɨtabaaibɨ' sara yɨpɨnengɨra. Tewaanyasɨ. Dazabwi kumɨre yɨwaala nawɨ'nyabulyɨ. 
1TI.2.11	A'mwe' kave mwaalɨna yada Gotɨyare yagaala kadɨka nayaa wɨ'nadesɨ. Yagaala madanna! “Kwaakewɨ mwaalɨma! Nayaa yɨwɨrinɨma!” dada nayaa wɨ'nadesɨ. 
1TI.2.12	Davwi gɨthɨde' manyɨvu'nyajavulyɨ. A'mwe' a'mweraavɨ wɨjɨwaakajavwi. A'mwe' a'mweraavɨ maremwaalajavwi. Sabwi aawano! A'mwe' maanga bɨpaina yada kadɨka wɨ'nyɨna yannesɨ. 
1TI.2.13	Sare' dare'nesɨ. Aayagaa' Gotɨyai Ataamɨmɨ yavɨkarina yɨna yaka, dɨvidaa'nyɨ Yɨvavɨ yavɨkarina. Sarevɨdaa'nyɨ a'mwe a'mweraavɨ kwaakewɨ mwaaihasangɨra. Sarevɨdaa'nyɨ maanga bɨpaina yɨpɨka! 
1TI.2.14	Pɨrɨ' darevɨdaa'nyasɨ. Ataamɨ Saataanɨmɨre kwaasɨ yagaalya' “Yayo,” wɨjaakei mɨ'. A'mwe' kwaasɨ yagaalya' “Yayo,” wɨdake'na Gotɨyai wɨjaakevɨne yɨwetawakyaakesɨ. Sarevɨdaa'nyɨ maanga bɨpaina yɨpɨka! 
1TI.2.15	A'mwe sare' kɨrɨ' a'mwe kaimɨraaya maapɨ'devɨ Gotɨyare wawɨnya' nayaa yɨpɨ'dengɨ. Sahwai nayaa wɨvadaihasamaaradelyɨ. Gotɨyarɨ kuna lɨmwadɨvɨ' kale wiade Gotɨyare kaimɨraaya tewaanna mwaaidɨvɨ' “Maalɨkennera,” yawɨpɨja Gotɨyare wawɨnya kumɨnyɨne' yɨpɨ'dengɨra.
1TI.3.1	Yagaala datha' lɨmwagaathe' gɨthɨde' nebulyasɨ. A'mwe pwai kwai “Naangereraavɨ maremwaaidɨnyainyɨ mwaalɨma!” yawɨrajai wawɨnya nawɨ'nya'na wɨvu'nadelyɨ. 
1TI.3.2	Wawɨnya nawɨ'nya' warɨkevɨdaa'nyɨ a'mwe naangeraavɨna dara yawɨ'na. Naangereraavɨ maremwaaidei nawɨ'nyabwi yadelyɨra. Nayaa yɨda'na mwaaiderɨ a'mwera gamɨre yɨwetawakya pɨnɨngɨ mwanganyadɨvɨ' bɨrala wɨdɨpɨ'dei mɨka. Sai a'mwe gave pɨrɨvɨna mwaaidelyɨ. Sɨmunya nayaa yavada'galayawɨ'delyɨ. Sai sɨmunya nawɨ'nyabwi mɨdɨdelyɨ. A'mwera dara wangadɨvɨsalyɨ “Sahwai tewaanyalyɨ.” Pɨwɨdaa'nyaraavɨ wapaaya wɨmaarina, se warya'nebajɨ wɨjaavɨna yadelyɨ. Nayaa wɨjɨwaakadelyɨ. 
1TI.3.3	Biyaaya nada yɨmaka mulannelyɨ. Sai sɨmɨlɨka yarai mudayada mala yaasɨwa' maramamaryadelyɨ. Aawa. Sai a'mweraavɨ kave yadelyɨ. Kumɨre munyɨkaavɨ yɨrɨla wɨdɨwadelyɨ. Sai nɨgwianna sɨmunya kwalaalya myawɨryadelyɨ. 
1TI.3.4	Sai gannya jɨlɨkaimɨraayamɨlɨkaavɨ nayaa maremwaaidelyɨ. Kaimɨraayamɨlɨka gamɨre yagaalya' mɨdɨbɨ'delyɨ. Gamɨnyɨna “Nɨmwai naangelyɨ,” yawɨpɨnelyɨ. 
1TI.3.5	A'mwei gannya jɨlɨkaimɨraayamɨlɨkaavɨ nayaa mamaremwaalyɨ yadei daaka! Sai sara yaja'na Gotɨyare kusɨlaanyavɨyaraavɨna gara yojɨ maremwaalannelaka! 
1TI.3.6	Gotɨyarɨ gaai lɨmwade mudɨkei maremwaalyarɨ namwaaihɨpɨka! Mudɨkei a'mwe naangei mwaalajai “Pwara nɨmɨbɨtara mɨka!” yawɨrajai Gotɨyarɨna yagaainakei nyɨma'nadɨka! Kamaalyai sara yawɨryaakei Gotɨyarɨna yagaainakei yɨma'nakabaai nyɨma'nadɨka! 
1TI.3.7	Maremwaalajarɨna Gotɨyarɨ malɨmwagyadɨvɨsara mwasɨlaanyara “Sarei a'mwe tewaanyalyɨra,” jalɨkurakɨpɨnelyɨ. Nayaa yɨda'na mamwaalyajarɨ yɨwetawakya pɨnɨngɨ wanganapɨjɨ bɨrala nyɨpɨdɨka!
1TI.3.7	Sara yajai Kamaalyare naanyavɨ nalɨvavwaradɨka! Sara yajai maremwaalyai mima'nannelyɨ.
1TI.3.8	Sasarebaaibɨ', Naangereraavɨ wɨgaimwadɨvɨsara nayaa yɨda'na mwaaidɨvɨsarera. Yagaala pɨrɨwaai gɨra'mwagadadɨvɨsara mamwaaibɨna! Waainɨya yɨmakaalya kwalaalya manyadɨvɨsare. “A'mweraavɨre nɨgwia gɨlyɨvɨsa sazangɨ maa'muneinyɨ,” majadɨvɨsare. 
1TI.3.9	Sɨmunyai tewaanyai wɨvadaihɨrakadelyɨyara sahwara Gotɨyai nebulya' yoimavajalɨkurakya' lɨmwadɨvɨsara wɨgaimwangera yɨma'nɨpɨ'derera. 
1TI.3.10	Aayagaa' “Gamɨrebwi tewaanyabwi daaka? Nayaa yadei daaka?” yɨbwakɨnapɨjɨ “Yo, sarei tewaanyalyɨ. Yuyara sara yawɨrangadɨvɨsalyɨ,” dɨnɨpɨjaraavɨ wɨgaimwangeraavɨ wɨmwaaihɨpɨ'dere. 
1TI.3.11	Sasarebaaibɨ' kumɨre a'mwe nayaa yɨda'na mwaaidɨvɨsangɨra. Bulayagaala madɨpɨnengɨ. Aawa, sahɨnɨ sɨmunya nayaa yawɨpɨnengɨra. Yuyagaa' kumɨre wawɨnyanna tewaanna lɨmwabɨnengɨra. 
1TI.3.12	Naangereraavɨne wɨgaimwangera a'mwe gave pɨrɨvɨnannera mwaaidɨvɨsare. Kunnya jɨlɨkaimɨraayamɨlɨkaavɨjɨ kumɨre angengɨ mwaaihasamɨlɨkaavɨjɨ nayaa maremwaaidɨvɨsare. 
1TI.3.13	Sare' dare'nesɨ. Wɨgaimwangera nayaa wɨdaayɨpɨjaraavɨ a'mwera tɨnna wanganapɨjɨ “Sai a'mwe naangelyɨ. Tewaanyalyɨ,” dɨnɨpɨ'de'nanyɨ. Wɨgaimwangera nayaa yadɨvɨta sarera lɨka myadɨvɨ' lɨmwangebwina Kɨraazɨtɨyai Jizaazarɨ lɨmwangebwina dɨragɨnna kujɨwaakapɨjɨ nayaa wɨ'nɨpɨ'de'nanyɨ.
1TI.3.14	“Maalɨkegaa' gɨmɨnyawɨnna wɨdeinyɨ,” dɨwe kɨrɨ' yagaala daza' pɨkarya githawasɨvanaabɨhe. 
1TI.3.15	Gɨmɨnyawɨnna yarai mabi'mayɨ yɨwɨjahaa' “Gotɨyarera gamɨre angevɨyaraavɨne yabwina yawɨranganɨma!” da'gɨzɨ yagaala daza' dangade'nanyɨ. Gamɨre angevɨyara Gotɨyai yuyagaa' mwaaidere kusɨlaanyarera. Kusɨlaanya' Gotɨyare angevaakɨra. Nabaai sɨmyai ange' yɨlarya'nei dɨragɨnna wɨdaakunɨkabaaibɨ' “Gotɨyare yagaalya' nebulyasɨ,” dɨragɨnna wɨdadɨvɨsavaakɨra. Nebulyavɨ pesavaakɨra. 
1TI.3.16	Nebula sa' Gotɨyare sabwina yagaala aaya kaavɨlya' naangaangesɨ. Nebula sa' Gotɨyai yoimavajalɨkurakyasɨ. Naangerɨna aaya kaavɨlyarɨna yoimavajalɨkurakya'na naangaangesɨ. Sa' daresɨ.
1TI.3.16	Sai a'mwei kɨlaa'nakei yɨma'naabɨwakerɨnera.
1TI.3.16	Kurya Tewaanyai neyɨbwarɨdaakuwakerɨnera
1TI.3.16	“Sahwai tewaanyalyɨ. Yɨda'maraangelyɨ.”
1TI.3.16	Sarɨ ejelɨyara tɨnna yawɨrangamwaasarɨnera.
1TI.3.16	Ajɨmya yuyangɨyaraayawɨnna sarɨna dɨwɨwaasalyɨ.
1TI.3.16	A'mwe Kwaakevakɨyara dɨragɨnna lɨmwamwaasalyɨ.
1TI.3.16	Gotɨyai byaanna dɨragɨnyavɨ makimwaawɨkerɨnera.
1TI.4.1	Kurya Tewaanyai dara jalɨkurakɨvanɨ' “Dɨvi sagaa' aayagasana pwara dɨragɨnna lɨmwangeburɨne yagaala yagalya'mapɨ'derera. Sahwara aa'neraavɨ kwaasɨyaraavɨ wɨ'nɨpɨ'dere. Yɨmakera wɨjɨwaakadɨvɨsaraavɨre yagaalya mɨdɨbɨ'dere.” 
1TI.4.2	Kwaasɨ yagaala sa a'mwe kwaasɨ yadɨvɨsara maarapɨjɨ sahwaraavɨ wɨjɨwaakɨpɨ'dera. Dɨke' kɨlaakejɨkɨ kayaaka wigaidevaaibɨ' a'mwe kwaasɨ wɨjɨwaakya'neraavɨre sɨmunya tewaanyai padaihɨrakyai kayaaka yɨgainɨkere. Wagɨlyabwina yɨbwakɨdɨvɨtara mɨ'. 
1TI.4.3	A'mwe dazara kwala maaryabwina kɨmaakɨya dakadɨvɨ' a'mweraavɨne tɨka wapaayangɨna kɨmaakɨya dakɨpɨ'derera. Kɨrɨ' Gotɨyai wakaka daza a'mweina dɨragɨnna lɨmwadaa nebulya'na yawɨrangadaanyaina Gotɨyarɨ “Su! Su!” wɨdadaa sa dapaade'nanyɨ. 
1TI.4.4	Gotɨyai yuya wakyaake tewaanyannanyangɨ. Sarevɨdaa'nyɨ yuya maraadengɨra. Sangɨna dɨmaaryidehaa' Gotɨyarɨ “Su!” wɨdɨpɨja aane pɨrɨ' kɨrɨ' nalɨvarabɨthɨka! 
1TI.4.5	Sare' dare'nesɨ. Gotɨyai yagaala “Nawɨ'nyasɨ,” dɨnɨke'najɨ “Da' Gotɨyai nemɨnyɨna wɨjaavɨnɨkesɨ. Tewaanyasɨ,” yawɨ'dɨvɨ' Gotɨyarɨ “Su!” duzide'najɨ nawɨ'nyaange' dɨmaaryidesɨra.
1TI.4.6	Yagaala daza' nehɨrya'mwera Kɨraazɨtɨyareraavɨ duzɨwaakya! Sara wɨjɨwaakɨjaigɨ Kɨraazɨtɨyai Jizaazare wɨdaayadɨnya tewaanyaigɨ dɨmwaaideigɨnyɨ. A'mwei wapaaya nada gamɨre kɨlaakejɨ' dɨragɨnyajɨ' wa'devaaibɨ' yagaala Naangerɨ lɨmwangebulyɨyangɨjɨ wɨjɨwaakya tewaanyabwi mɨdɨmanɨgɨnyavɨjɨ yawɨrangadɨ gɨmɨre kuryai dɨragɨnyai gɨmwaaladeigɨnyɨ. Sareigɨ duzɨwaakya! 
1TI.4.7	Wajɨngyagaala navɨ'navɨkyagaala myawɨ'dɨnna! Yagaala sa Gotɨyarɨna yawɨramaarya'ne mɨka. Aawa. Gotɨyare saburɨ nayaa kuna yawɨramaa'dɨ Gotɨyarɨ dɨragɨnna dɨmɨdɨdeigɨnyɨ. 
1TI.4.8	Sare' dare'nesɨ. A'mwei Kwaaka davakɨ mwaaidehaa' wawɨnya yade'na yagɨnya kɨlaaka dɨragɨnya yɨma'nadevwi tewaanyabulyɨ. Gotɨyarɨna yawɨramaa'de'na kuryai dɨragɨnya yɨma'nadevwi tewaanaangebulyɨ. Kwaakevakɨ mwaaiho dahaa' Gotɨyarebwi negaimwagathevulyɨ. Nabaai Gotɨyaryaba kuna mwalaaja dɨvi kɨgaa' sahɨbwi kuna negaimwagathevulyɨ. Sahɨburɨdaa'nyɨ tewaanaangebulyɨ. 
1TI.4.9	Yagaala daza' naanga nebulyasɨ. Daza' a'mwe yuyara yɨnɨga wɨ'napɨjɨ yunebanna dɨragɨnna lɨmwabɨ'de'nesɨ. 
1TI.4.10	Sare' dare'nesɨ. Gotɨyare wawɨnya yagɨyagɨ mɨraagɨkɨ'manɨgo'nanyɨ. “Gotɨyai nemɨre kayaa'nanyabwi marasɨ'naka nayaa nemaremwaalɨkelyɨ,” yawɨ'daa sahwarɨ yemwaidaa mɨraagɨkɨ'manɨgo'nanyɨ. Gotɨyai sahwai yuyagaa' mwaaidelyɨ. A'mwe yuyaraavɨ padaihasamaa'delyɨ. Yɨ nabaai Naangerɨ lɨmwagaanneinaavɨ nebulya'na nevadaihasamaa'mwakelyɨ. 
1TI.4.11	Yagaala daza' a'mweraavɨ dɨragɨnna duthana! Nayaa mɨdɨbɨ'de'na duzɨwaakya!
1TI.4.12	Aane pwai kwai gɨmɨnyɨ tɨnna wanganna gyada mɨgɨnyaigɨnyɨ kɨrɨ' “Maalɨkelyɨ,” nyawɨradɨka! Aawa. Tewaanyabwi nayaa yɨnnebaaibɨ' Naangerɨna lɨmwadɨvɨsara gwanganapɨjɨ sara yɨpɨneigɨ dɨmwaaideigɨnyɨ. Yagaala nawɨ'nya dɨnneigɨnyɨ. Nawɨ'nyanna yɨnneigɨnyɨ. Kale gyada nayaa wɨgaimwadɨnneigɨnyɨ. Naangerɨna dɨragɨnna lɨmwadɨnneigɨnyɨ. Yɨda'maraangebwina yawɨ'dɨ yɨnneigɨnyɨ. Sara ya'gɨzɨ gɨmɨnyɨna “Maalɨkelyɨ,” myawɨri yɨpɨ'de'nanyɨ. 
1TI.4.13	Dazagaa' kuna nyemwaaidɨ a'mweraayaba Gotɨyai dɨnɨke' nayaa wangadɨ duthatheigɨnyɨ. Kumɨre yɨpɨjavwi dɨhaa'bwata jɨtheigɨnyɨ. Nayaa duzɨwaakɨdeigɨnyɨ. 
1TI.4.14	Sare' Gotɨyare dɨragɨnya' sɨhumalevɨna navɨka nagyathɨka! Kɨgaa' Gotɨyai kuda' pwara gɨmɨnyɨna “Gotɨyare wawɨnya yannelyɨra,” wɨdesagaa' Naangereraavɨ maremwaaidɨvɨsara asa yɨlagwakadaapi Gotɨyai gannya wawɨnya'ne dɨragɨnya' gɨzaava'. Dɨragɨnya' gɨzaavake' ayɨna yawɨralɨmwadɨ dɨragɨnyasɨ kuna jɨtheigɨnyɨ. 
1TI.4.15	Sana dɨragɨnna yɨya yadɨ yuya dazangɨ nayaa dɨmaremwaaideigɨnyɨ. “A'mwe yuyara nɨmɨnyɨna ‘O, yuyagaa' gamɨ naangei, tewaanyai kuna yɨma'naabɨvanɨkei daaka!’ yawɨpɨka!” da'gɨzɨ nayaa sara jɨtheigɨnyɨ.
1TI.4.16	Nabaai mwaaimanɨgɨnya saburɨjɨ a'mweraavɨ wɨjɨwaakɨvanɨgɨnya saburɨjɨ nayaa dɨmaremwaala! Yuyagaa' dazahɨrɨvɨna kuna dɨragɨnna jɨtheigɨnyɨ. Sare' dare'nesɨ. Sara yɨja' nayaa yavada'gaina gyathesɨ. Nabaai a'mwe kadɨka gu'nɨpɨjaraavɨjɨ yava'da'gaina wiadesɨ. Sagaa' tewaanyaihi dɨmwaalyideihɨlyɨra. Dɨvadaihasamaa'nyideihɨlyɨ.
1TI.5.1	A'mwe nera kayaa'na yɨpɨjaraavɨ mayagaala mudɨnna! Aawa. Gɨnnya gɨmaamaangerɨ yavada'gaidɨnyabaaibɨ' dɨhaa'bwasa'na kave duthana! Nabaai gɨnnya ja'mweraavɨ yavada'gaidɨnyabaaibɨ' mɨgɨnyaraavɨ kumɨre yɨpɨjavwi kave duthana! 
1TI.5.2	Nabaai nemɨlɨkaavɨ gwaange'bɨsamɨlɨkaavɨ yavada'gaina ja! Yɨ mɨgɨnyangɨ gɨnnya ja'mwebɨsangɨna yɨda'maraangebwina yawɨ'dɨ kave yavada'gaina ja!
1TI.5.3	Yaanyɨwaaka nemɨlɨ' mwaalɨke'na “A'mwe naangesɨ,” dɨnneigɨ nayaa dɨmaremwaala! Nayaa duhaimwana!
1TI.5.4	Yaanyɨwaaka pɨrɨ' gannya kaimɨraayajɨ gyakaangejɨ gyakwalaangerajɨ kɨnɨnnake' mwaalajavɨna sahɨnɨ nayaa dara yawɨpɨka! “Nemɨre neyorɨ wɨmaremwalaana! Kɨgaa' maalɨkennaavɨ wapaaya saza yanga nejaavagɨlyayolyɨ. Sare'na wɨrɨvɨkɨraana!” Sara yawɨrapɨjɨ sara yadɨvɨ' kumɨre jɨlɨkaimɨraayamɨlɨkaavɨna Gotɨyarebwi yawɨramaapɨ'de'nanyɨ. Sare' dare'nesɨ. Sara yɨpɨ'de sabwina Gotɨyai yawɨrangamanɨ' “Tewaanyasɨ.” 
1TI.5.5	Nabaai yaanyɨwaaka nemɨlɨ' kaimɨraavɨmaaya' gyakaangejɨ gyakwalaangerajɨ sa maaya' yuna gave' mwaalaka yɨ a'mwe daza' dara yɨvanɨkesɨ. Gotɨyarɨna dɨragɨnna lɨmwada sahwarɨ nayaa yemwaaida yuyagaa' yɨrɨkevɨjɨ sawɨsavɨjɨ Gotɨyarɨ wɨgainya'ne kuna yɨdaangada kuna wɨdɨvanɨkesɨ. 
1TI.5.6	Sare' kɨrɨ' yaanyɨwaaka pɨrɨ' wabahɨlaaka sabwi mɨdɨda mena bainɨkesɨ. Kuna mwaalɨka kɨrɨ' Gotɨyarɨna gannya kuryai mena bainɨkesɨ. 
1TI.5.7	Yagaala daza' mɨdɨnya'na a'mwemɨlɨkaavɨ dɨthɨhaa'bwaka! “Nayaa yɨda'na kamwaalapɨjɨ pwara tɨnna wangadɨvɨ' ‘Samɨlɨka kayaa'na yadɨvɨsamɨlɨke.’ nadɨpɨdɨka!” da'gɨzɨ dɨthɨhaa'bwaka! 
1TI.5.8	A'mwe pwai kwai Naangerei gannyamɨlɨkaavɨ nayaa mamaremwaalyɨ yajai, yɨ nabaai gɨthɨdei gannya jɨlɨkaimɨraayamɨlɨkaavɨ nayaa mamaremwaalyɨ yajai Naangerɨ lɨmwangebwina gɨnyɨra'mwakelyɨ. A'mwe malɨmwagyadei gannya neyorɨ wɨgaimwagaza' yɨ sasarebwi Naangerɨ lɨmwadei sara mugaimwagyɨvanɨka kayaa'nanyai malɨmwagyaderɨ wavɨlavɨkelyɨ.
1TI.5.9	Bukuyavɨ yaanyɨwaaka nemɨlɨkaavɨna Naangerera wɨgaimwange'na nɨgwia wɨjaaya'nemɨlɨkaavɨre yaya pɨkarya yɨda'na ja! Yaanyɨwaaka da'daremɨlɨkaavɨre yaya yɨda'na ja! Yaanyɨwaakemɨlɨkɨ kwarame 60 (a'mwe daraai dalyaraavɨre sɨvɨlatɨraalya) mena wavɨla'nɨke', a'mwe gave pware' mwaainɨkesɨ. 
1TI.5.10	A'mwemɨlɨka samɨlɨkɨna jalɨkurakadɨvɨ' “Tewaanya yadesɨ,” yɨ gannya kaimɨraayangɨ tewaanya maremwaalakesɨ. Yɨ anga pɨbadaa'nyaraavɨna tɨka wapaaya yanga wɨjaavakesɨ. Wɨdaaya'ne' Naangerɨ lɨmwadɨvɨta tewaanyaraavɨre sɨvɨla aalya yaka dazabwina yakesɨ. Yɨ a'mwemɨlɨkaavɨ taanga wiadaa'nyɨ nawɨ'nya wɨgaimwagakesɨ. Sasare' yuya tewaanya saza yakevɨre yaya' yɨda'na ja!
1TI.5.11	Yaanyɨwaaka a'mwe mɨgɨnyangɨna yaya' mida'dɨnnera! Sare' dare'nesɨ. Kumɨre munyɨ' kwala maa'nya'na ayɨna kwima'nojɨ Kɨraazɨtɨyarɨ gɨnyɨrapɨ'dengɨra. 
1TI.5.12	Sahɨnɨ sɨnnawɨ Kɨraazɨtɨyarɨ dɨragɨnna wɨdesa' yesɨmapɨ'de'na yɨwetawakya kɨnɨnnakengɨra. 
1TI.5.13	Nabaai sasare pɨbulyɨ yadɨvɨsangɨ. Sahɨnɨngɨ maa'na widaasɨ anga yuyangɨ yamaryadɨvɨsa'na aangaa'na yɨbainyɨna yadɨvɨsangɨ. Nabaai a'mwe maa'na widengɨna mɨ'. Aawa. Pwaraavɨre yagaalya kadɨka wɨ'nadɨvɨ' yaasɨwa' wɨdamarya yadɨvɨ' pwaraavɨre wawɨnyanna yaasɨwa'na jɨwɨryadɨvɨ' yagaala madɨpɨne wɨdadɨvɨsangɨ. 
1TI.5.14	Sarevɨdaa'nyɨ gɨthɨwɨja' nayaa kadɨka dɨnyu'nana! A'mwe mɨgɨnya kwala ayahi maa'napi kaimɨraaya maa'dɨvɨ' kunnya angengɨ mwaaidɨvɨsamɨlɨkaavɨ nayaa maremwaaibɨ'dengɨra. Nabaai sara kyapɨjɨ yɨkamaanga kwai tɨnna nenganojɨ nemɨre kayaa'nanyabwina bɨraiyagaala mujɨ neyade'nanyɨ. 
1TI.5.15	Sare' dare'nesɨ. Yaanyɨwaaka pɨnɨ Kɨraazɨtɨyarɨ mena mamɨdɨnyeva Saataanɨmɨ mɨdɨdɨvɨsa'na sara gɨthɨwe'nanyɨ.
1TI.5.16	Nabaai a'mwe Naangerɨ lɨmwade pɨrɨ' kɨrɨvɨre angevɨ mwaaidɨvɨta yaanyɨwaakengɨ gamɨre jɨlɨkaimɨraayajɨ kwalaangere jɨlɨkaimɨraayajɨ sangɨ wɨgaimwagana! “Naangere kusɨlaanyavɨyara yaanyɨwaaka yune gave mwaaibɨza samɨlɨkaavɨ yɨnɨga wi'na maremwaaibɨka!” dozɨ maremwaaladesɨ. Yɨ kusɨlaanyavɨyara yaasɨwa'na namaremwaaibɨthɨka!
1TI.5.17	Naangereraavɨne a'mwe naangera wawɨnya nawɨ'nya'na maremwaaidapiyaraavɨre yaya makidɨvɨ' nɨgwia tewaanya'na duzaayɨla! Sahwara maarya'nera Gotɨyare yagaalya' yagɨyagɨ nayaa wɨdadɨvɨ' yagɨyagɨ nayaa wɨjɨwaakadɨvɨsaraavɨna naanga duzaayɨla!
1TI.5.18	Sare' dare'nesɨ. Gotɨyare bukuya' dara dɨnɨ' “Bulɨmakaawoyai witɨya lɨlɨvainadaaya'nerɨ maangevɨ majɨbwɨyɨnnera! (Sai nana!)” Nabaai dara dɨnɨ' “Gɨmɨre aawawɨnya yakei gannya nɨgwia wɨrɨvɨkɨrya'nei yɨnɨga wi'na maarana!” (Sara dɨnɨke'na sabaaibɨ' a'mwe naangeraavɨre yaya makidaapɨjɨ nɨgwia maapɨka!)
1TI.5.19	Nabaai a'mwe gave pwai wɨdɨna “Nɨmɨre naanga dazai kayaa'na yɨwakelyɨ.” Gavei wɨdɨna yajare yagaala daza' mu'nɨnnera! Pwaraai daraai dala kwara kagɨzalɨkurakapɨjɨ yagaala daza' kadɨka du'nadeigɨnyɨra. 
1TI.5.20	A'mwe naanga pwara kayaa'nanyabwi kuna kyapɨjɨ yuyaraayaba maanga duthatheigɨnyɨ. “A'mwe naanga pwarajɨ kayaa'nanyabwina lɨka yɨpɨka!” da'gɨzɨ ku'maaya maanga sara duthatheigɨnyɨ. 
1TI.5.21	Gotɨyalyɨ Kɨraazɨtɨyai Jizaazalyɨ Gotɨyare mamaayara ejelɨyaraavɨ dahɨlakɨnɨkerajɨ saraayaba dɨragɨnna gɨthɨma! Yagaala dazangɨ nayaa pada'galamaremwaala jɨtheigɨnyɨ. “Sɨmunyavɨ a'mwe naangerɨna yarai madɨwɨna! ‘Nebulyasɨ. Sai kayaa'nanya' yɨwakelyɨ.’ Nabaai yarai madɨwɨna! ‘Aawa, sai kayaa'nanya' mi yaja'na,’ ” da'gɨzɨ pada'galamaremwaaina ja! Aaya kaavɨlya' bɨramaa'na ya'gɨzɨ nayaa jawɨbwaka! Aane pwai kwarɨ maanga yarai wɨdadɨ aane pwai kwarɨ wabwiwayagaala yarai wɨdadɨnyabwina minna! Yuyaraavɨ nayaa avaaina jawɨbwaka!
1TI.5.22	A'mwe pwai kwarɨ maara'gɨzɨ “Naangereraavɨna maremwaaladela!” da'gɨzɨ yarai madahɨlakɨnna! Yɨme'nya'bɨ' ata madathɨwadɨnna! Sara yɨjaigɨ sahwai kayaa'nanyabwi kyojɨ taanga naginaradɨka! Pwarebwina nayaa yɨwa'dɨnneigɨ ata dakɨdeigɨnyɨ. Sara yadɨ yɨda'maraangeigɨ kuna dɨmwaaideigɨnyɨ. 
1TI.5.23	Gɨmɨre munyɨkɨ daanga gɨvɨmanɨke' ayabaaibɨ' aalya gavesɨ manɨnna! Aawa. Waainɨya maalɨkemɨlɨsɨ dɨnana! Sara kya'gɨzɨ gaimwanga gyathe' nalaaya yuyagaa' gima'nade gɨmarasɨ'nadesɨ. 
1TI.5.24	A'mwe naangeraavɨ wɨmwaaihya'ne yagaala gɨthɨwe'na gɨthɨma! A'mwe pwaraavɨre kayaa'nanya ku'maayaba wa'dengɨ. Sara kayaa'na yadɨvɨ' yɨme'nya'bɨ' maryawɨbwa'daanyangɨ. Pwara kumɨre kayaa'nanya lɨka yulya'dengɨ. Sareraavɨre kayaa'nanya dɨvidaa'nyɨ ku'maayaba yɨma'naabathengɨ. Sare'na nayaa jɨwa'deigɨnyɨ. 
1TI.5.25	Kayaa'nanya sara yɨvanɨgatabaaibɨ' pwara tewaanya yɨvanɨgasare. Pwaraavɨre tewaanya ku'maayaba wa'dengɨ. Tewaanna sara yadɨvɨ' yɨme'nya'bɨ' yawɨrangadaanyangɨ. Pwara kumɨre tewaanya lɨka yulya'dengɨ. Sareraavɨre tewaanya dɨvidaa'nyɨ ku'maayaba yɨma'naabathengɨ.
1TI.6.1	Yaasɨwa'wawɨnya yadɨvɨsara nɨgwia mamaarya'nera pwaraavɨre wawɨnya yaasɨwa'na yadɨvɨsaraavɨna. Sahwara Naangerɨ lɨmwadɨvɨta yuyara dara yawɨpɨka! “Nɨmɨre maremwaalyai sai a'mwe naangelyɨ. Sare'na gamɨnne yaya' makɨlɨma!” Sara myawɨri yɨpɨjaraavɨ pwara tɨnna wanganna yadɨvɨ' dara nyawɨpɨdɨka! “Gotɨyarɨ lɨmwadɨvɨsabwi ‘Yaasɨwa'wawɨnyara sana sana yɨpɨka!’ maja'na daaka! Kumɨre Gotɨyai kayaa'nanyalyɨ. Gotɨyarebwina yaasɨwa'wawɨnyara yabwi wɨjɨwaakɨvanɨke' daaka!” Sara nyawɨpɨdɨka! 
1TI.6.2	Yaasɨwa'wawɨnya pwara kumɨre maremwaalyara Naangerɨ lɨmwadɨvɨsara mwaaihasa'na yaasɨwa'wawɨnyara dara nyawɨpɨdɨka! “Sai neya'mwelyɨra. Sarevɨdaa'nyɨ sahwarɨ galazekɨvalɨdeinyɨ. Malɨmwagyaderɨ mɨdɨmujavaaibɨ' sara mi yɨdeinyɨ.” Sara nyawɨpɨka! Aawa. Sahwara nayaa dara yawɨpɨka! “Nyɨmaremwaaidei Naangerɨ lɨmwadelyɨ. Sarerɨna tewaanya nyɨma'nɨvanɨka. Nabaai sahwarɨna wɨdaayɨvanɨge'na gɨlyɨvɨta tewaanya maarade'nanyɨ. Sa' tewaanyasɨ.” Sɨmunya sasarebwi nayaa yawɨrapɨjɨ wawɨnya nebulyabwi yɨpɨka!
1TI.6.2	Pwaraavɨnejɨ pɨmɨlɨkaavɨnejɨ yuyangɨnebwi yɨpɨ'de'na yuyagaa' a'mweraavɨ duzɨwaakya! Yɨ nabaai sara yɨpɨ'de'na dɨhaa'bwata jɨtheigɨnyɨ.
1TI.6.3	Kwaasɨya ge sabwina wɨjɨwaakajai pwai kwai sɨdu'maayalyɨ. Sasarei nemɨre Naangei Jizaazai Kɨraazɨtɨyare yagaala maamɨdarya nemwaaihannejɨ Gotɨyare sabwine wɨjɨwaakya tewaanyasɨ daza mujɨwaakyadelyɨ. 
1TI.6.4	Sahwai “A'mwe tewaanyainyɨ nɨmɨnyɨra,” dadei gannya yaya' makinadelyɨ. Gotɨyarebwina waryaabaasalyɨ. Sabwine aane pɨrɨ' kɨrɨ' sɨdu'maayalyɨ. Aawa. Sɨmunyavɨ nabalɨnakelyɨ. Sai yagaala ge ge yaasɨwa'na maanga wɨdada maihurɨ'nyɨyagaala javwinajɨ nawɨ'nyɨna wɨvu'nadelyɨ. Sare'na sɨmunyavɨ nabalɨnakelyɨ. Yagaala sasarebwi da'darebwi yɨma'nadengɨ. Tɨganaarya yɨna, pwaraavɨna munyɨ' kayaa'na yɨna, maanga dɨnyɨna, bɨraiyagaala dɨna, kwaasɨ yawɨ'na “Sai kayaa'na yɨwakelyɨ,” 
1TI.6.5	yuyagaa' yaasɨwa' maiyagaala bathɨwɨna. Sasarebwi yɨma'nadengɨ. Kwaasɨya wɨjɨwaakadɨvɨta sahwaraavɨre sɨmunya kayaa'nanya yɨma'nakera yagaala nebulya' lɨmwagesa' yɨpalamaa'nɨkere. Sahwara kwaasɨ yawɨ'na “Gotɨyare sabwi mɨdɨnaajaina gɨlyɨvɨta maarya'nebulyɨ.”
1TI.6.6	Nebulyasɨ. A'mwei Gotɨyare sabwi mɨdɨnajai tewaanaanga kɨnɨnnakelyɨ. Gotɨyarebwi kɨnɨnnakelyɨ. Gannya kuryai yawɨ'na “Naangerɨna yuya maa'mweinyɨ. Nɨmɨ yɨnɨga wikɨra.” 
1TI.6.7	Sare' dare'nesɨ. Nenaange kanemaa'nɨ' sagaa' gɨlyɨvɨta aane pɨrɨ' kɨrɨ' mamakabyo. Nabaai dɨvi Kwaakevakɨ yagalya'mavawaajɨ dazagaa' gɨlyɨvɨta aane pɨrɨ' kɨrɨ' makwawaadeina mɨ'. Sarevɨdaa'nyɨ gɨlyɨvɨsanna yawɨrɨbainyɨna myaannera! 
1TI.6.8	Aawa. Nemɨ wapaayajɨ baazɨ'ma'nyajɨ kɨnɨnnakeina dara daana! Sa nɨmɨnyɨ yɨnɨga nyadengɨra. 
1TI.6.9	Pwara gɨlyɨvɨta kwalaalya maarya'na yawɨ'dɨvɨsare. Sahwara yɨkurɨyaawia wapetɨrɨnya' mwagi'namaa'da naanyavɨ lɨvapadevaaibɨ' gɨlyɨvɨsa maarya'nebwi mwagi'namaa'da kayaa'nanya kwalaalya navɨ'navɨka galawiada kayaa'nanyabwi munyɨkɨdaa'nyɨ yɨdɨkaavaderera. Aalya' mihaasadevaaibɨ' sasarebwi sahwaraavɨ kayaaka kigalojɨ yuna yɨwɨpɨ'derera. 
1TI.6.10	Sare' dare'nesɨ. Nɨgwianna tewaanya wɨvu'nya sabwi yuya kayaa'nanya saburɨne kaavɨlyavɨnyɨra. Pwara nɨgwianna tewaanna wɨvu'nadera sasare sabwi wɨmwagi'nadaa'nyɨ Naangerɨ lɨmwangebwi yagalya'ma'dɨvɨ' kumɨre sɨmunyangɨ yuneba daanga naanga yɨbwakɨdɨvɨsare.
1TI.6.11	Kɨrɨ' gɨmɨ Gotɨyare a'mweigɨ yuya dazangɨna bule'na wɨjaava'gɨzɨ lɨkaanya jenada'makwona! Sara ya'gɨzɨ yɨda'maraangebwina mɨjamakuna ja! Nabaai Gotɨyare sabulyɨ Naangerɨ lɨmwangebulyɨ kale yabulyɨ taanginya gyadaa'nyɨ dɨragɨnna kuna daayabulyɨ kwaamu'nanyabulyɨ sabwina mɨjamakuna ja! 
1TI.6.12	Naangerɨ lɨmwangebwine mala tewaanya' dɨragɨnna tamarɨvaatawakɨna ja! Yuyagaa' yuyagaa'ne gaalyabwi maarya'neigɨnyɨ Gotɨyai jaka gɨzɨvwaramaarakebulyɨ. Sɨnnawɨ a'mwe kwalaalya yawɨranganyaraayaba “Naangerɨ lɨmwamweinyɨ. Gamɨre yuyagaa' yuyagaa'ne gaalyabwi maa'mweinyɨ,” nayaa jalɨkurakagɨnyabulyɨ. Sarevɨdaa'nyɨ sasarebwi kuna nayaa dɨlɨmwagaka!
1TI.6.13	Dɨragɨnna gɨthɨma! Gotɨyai yuyangɨne gaalyaburɨ aaya kaavɨlyaryabajɨ Kɨraazɨtɨyai Jizaazai kotɨyagaa' Podɨyaazai Paailatɨmyaba gamɨnyɨna tewaanna jalɨkurakɨnakeryabajɨ dɨragɨnna gɨthɨma! 
1TI.6.14	Gotɨyare yagaalyavɨ yunebanna nayaa maremwaaidɨ daza' nayaa dɨmɨdɨna! Galazekɨvaidɨzaigɨ gɨrɨkita'nanyaigɨ nyɨma'nɨdɨka! Nayaa yɨja' a'mwera yagaala savɨna kayaakyagaala dɨpɨ'dera mɨka. Nayaa dara maremwaaida'gɨzɨ yunegaa' ku'maayaba nemɨre Naangei Jizaazai Kɨraazɨtɨyai yɨma'naabathehaa'nanyɨ. 
1TI.6.15	Sagaa'ne Gotɨyai mena dahɨlakake dazahɨgaa' Kɨraazɨtɨyarɨ ku'maayaba marima'naabathelyɨ. Gotɨyai sahwai yɨlaaya ya'ne aaya kaavɨlyalyɨ. Yuya dɨragɨnya kɨnɨnnakei gave sahwalyɨ. Kingɨyaraavɨne Kingɨyalyɨ. Naangeraavɨne Naangelyɨ. 
1TI.6.16	Mabalyɨ ya'ne aaya kaavɨlyai gavelyɨ. Sahwai baaka naangeba mwaalɨ'. Baaka sayaba nemɨ aya kɨba mwɨyɨ yaannesɨ. Sahwarɨ wangadei a'mwe aane pwai kwai mɨ'. Sahwarɨ wanganadei a'mwe aane pwai kwai mɨ'. Sahwarɨna yɨlaaya wiaana! Gamɨre yaya' munyaba makɨlaana! “Yuyagaa' yuyagaa'ne dɨragɨnya' kɨnɨnnakelyɨ,” wɨdaana! Naanga nebulyasɨ.
1TI.6.17	Kwaaka davakɨya gɨlyɨvɨta naangejɨyaraavɨ dɨragɨnna dara duthana! “ ‘Nɨmɨ naangeinyɨra. Sɨdu'nakeinyɨra,’ nyawɨ'dɨka! Pihadɨka nyɨdɨka! Gɨlyɨvɨta kayaaka yɨme'nya'bɨ' yɨma'nade yuya sanna gɨmɨre sɨmunyavɨ dɨragɨnna nyawɨra'nɨdɨka! Aawa. Gotɨyarɨna nayaa dɨragɨnna dɨlɨmwana! Gamɨ sai gɨlyɨvɨta kwalaalya nawɨ'nya nemɨnyɨne wabahɨlaaka'na naanga nejaavadelyɨ. 
1TI.6.18	Nabaai tewaanna ja! Yuya tewaanya yɨnne naanga kɨnɨnnakeigɨ dɨmwaala! Yanga yarai duzaama! Gɨlyɨvɨsa wapaaya jaapaidɨ duhaimwana!” Sara duthana! 
1TI.6.19	Nabaai sara yɨpɨja', Gotɨyarɨna gɨlyɨvɨta kwalaalya mari'bwarakɨpɨ'dere. Sa aaya kaavɨlya' wɨgaimwagathesɨ. “Gaala nebulyabwi yɨnɨga ma'daa nawɨ'nyaba tewaanya mwalaana!” dapɨjɨ sarenna mari'bwarakɨpɨ'dera.
1TI.6.20	Timotigɨ Gotɨyare yagaalya' maremwaaidɨnnevɨna dameigɨ dɨthaaka! Yagaala yaasɨwakengɨ bule'na duzaama! Yagaala sa Gotɨyarebwine mɨ'. Nabaai yagaalya kwaasɨ dara dadɨvɨkɨ “Sɨmunya yawɨsa'nesɨ.” Sasare yagaala daza Gotɨyare yagaalyavɨne'na yɨkamaangengɨ. 
1TI.6.21	A'mwe pwara yagaala yaasɨwakengɨna kwaasɨ dɨna “Nemɨ sɨdu'nakeinera.” Sara yadɨvɨ' Naangerɨ lɨmwanga nebulyavɨna menyaba sɨkwa yɨ'mwamwaasarera. Naangerɨ lɨmwangebwi yagalya'ma'mwaasarera.
1TI.6.21	Gotɨyare yanga naange' wɨgaimwangebwi sarɨmɨjɨ yɨhye'mwannamwaalana!
2TI.1.1	Timoti,
2TI.1.1	Polɨnyɨ pɨkarya da' yɨda'manɨgeinyɨ. Gotɨyai gannya sɨmunyavɨ Kɨraazɨtɨyai Jizaazare Nyɨdaasadeinyɨ yɨma'nya'neinyɨna yawɨraka nyɨdahɨlakakeinyɨ. Nabaai Gotɨyai yune naanga nebulya'na wɨdake'na a'mwera Kɨraazɨtɨyai Jizaazarɨ wɨlamwaaibɨza' yune gaalyabwi wɨjaaya'nei Apozelɨyainyɨ nyɨdahɨlakakeinyɨ. 
2TI.1.2	Yɨ sareinyɨ Timotigɨnyɨ gɨmɨnyɨna nyɨvu'nadeigɨ nɨmɨre kaimɨraayaigɨnyɨ githawasɨwaabeigɨnyɨ. Gotɨyai Nenɨmaangelyɨ Kɨraazɨtɨyai Jizaazai nemɨre Naangelyɨ yanga gaimwange'na gika! Kale'na gaimwange'na gika! Kwaamu'nanyabwi tewaanya gwakika!
2TI.1.3	Gɨmɨ Kɨraazɨtɨyai Jizaazarɨ nayaa nebulya'na lɨmwaga'dɨnyavɨna nɨmɨ Gotɨyarɨ “Su! Su!” wɨdadɨnyainyɨ. Sahwarɨ nɨmɨre Ne sɨnnawɨnyara yɨlaaya yamaryaatabaaibɨ' nɨmɨ kwainyɨ yɨlaaya yamaryadɨnyainyɨ. Nɨmɨre sɨmunyai padaihɨrakyarɨ yɨbwakɨmanɨge. Nɨmɨ Gotɨyarɨna yɨvanɨge dazabwi nebwina yɨda'maraangebwi midaaka! Nabaai nɨmɨre Naangerɨ yɨdaangadɨnyagaa' sawɨsavɨjɨ yɨrɨkegaasɨ yuyagaa' gɨmɨnyɨna yawɨ'dɨ Gotɨyarɨ “Su!” wɨdadɨnyainyɨ. 
2TI.1.4	Nɨmɨ gɨmɨnyɨ yagalya'mavegaa' gɨmɨre tɨnnyarɨ kɨdalaalyai gwalaabake'na yawɨ'dɨnyavɨna “Nɨmɨ yɨlaaya yune nebwina yɨma!” dadɨ gɨmɨnyɨ tɨnna wanganya'na tewaanya nyɨvu'nadeinyɨ. 
2TI.1.5	Nɨmɨ ayɨna gyawɨ'manɨge. Gɨmɨre dɨragɨnna lɨmwagasa' nebwina lɨmwaga'dɨnyɨ. Dɨragɨnna lɨmwagata sasare sabwi aayagaa' gɨmɨre Ne jakaanga Loyɨzɨyavɨ gɨmɨre gwaanga Yunɨzɨya' kɨrɨvɨjɨ warakabaaibɨsasɨ. Nabaai nɨmɨ nebwina yawɨ'manɨge. Dɨragɨnna lɨmwagata dazabwi gɨmɨ kwaigɨnyɨ gwarɨkesɨ.
2TI.1.6	Sare'na nɨmɨ “Gɨmɨre sɨmunya' dɨhaa'bwarɨma!” dadɨ yɨvanɨge. Yɨ Gotɨyare yanga daza' sɨhumale' gwarɨke'na jawɨ'de'nanyɨ. Kɨgaa' nɨmɨ gɨmɨre mɨnyagɨnyavɨ asɨraai kilagwake Gotɨyarɨ yanga daza' maaragɨnyaigɨnyɨ. Dahaa' gɨmɨ a'mwei dɨke' pwa'nyɨ ya'daa'nyɨ naanga yɨdamakidevaaibɨ' Gotɨyare wawɨnya ya'neigɨ gɨnnya yanga daza' naanga gɨrya'ne' yawɨradɨkaa'na ja! 
2TI.1.7	Sare' darevɨnyɨ. Gotɨyai gamɨre Kurya Tewaanyarɨ yanga nejaavakelyɨ. Kurya sai nemɨnyɨ lɨka ya'neinaavɨ nemwaaihadei mɨ'. Aawa. Sai dɨragɨnya mwaalya'neinaavɨ, nevu'nya'neinaavɨ, sɨmunya nayaa pada'galayawɨ'daa maremwaainya'neinaavɨ nemwaaihadelyɨ.
2TI.1.8	Sarevɨdaa'nyɨ nemɨre Naangerɨna jalɨkurakya'na gɨmɨ wagɨla magɨvwa'nannera! Nabaai nɨmɨnyɨnajɨ sahwarɨna kalavuzangevɨ nyɨrakesainyɨna wagɨla magɨvwa'nannera! Aawa. Gɨmɨ Gotɨyare dɨragɨnya' maara'gɨzɨya'na yagaala tewaanya' wɨgaimwagya'neigɨ nɨmɨjɨ taanga dɨnye'mwannamaaka! 
2TI.1.9	Gotɨyai sai mena nevadaihasamaarakei nemɨ tewaanyaina yɨma'nya'neinaavɨ jaka mena nejɨvwaramaarakelyɨ. Yɨ nemɨ tewaanya yagongɨna myawɨryada jaka sara nejɨvwaramaarakenna mɨ'. Aawa. Yune gamɨre yawɨsavɨdaa'nyɨ nemɨnyɨ yanga gaimwange'na neyada nemɨnyɨ jaka sara nejɨvwaramaarakelyɨ. Sɨnnawɨ kɨgaakuna, Gotɨyai Kwaakeva' mwakyaakegaa' Kɨraazɨtɨyai Jizaazarɨna yanga gaimwanga daza' nemɨnyɨna nejaaya'neinaavɨ nedahɨlakyaakelyɨ. 
2TI.1.10	Dazagaa' dahɨlakake' kɨrɨ' dathahaasagaa' nemɨre nevadaihasamaa'dei Kɨraazɨtɨyai Jizaazai walaabakevɨ yanga daza' ku'maayaba mena yɨma'nɨwaabɨ'. Yɨ sarevɨna pɨrɨ' daresɨ. Kɨraazɨtɨyai Jizaazai balya'ne dɨragɨnya' wavɨla'nɨkelyɨ. Yɨ pɨrɨ' daresɨ. Yagaala tewaanyavɨ gaalyabwi kayaaka minyɨ ya'ne' marima'naabakelyɨ. Yɨ Kɨraazɨtɨyai Jizaazai sara yoimavakesɨ. 
2TI.1.11	Yagaala tewaanya dazavɨne wawɨnyavɨ nɨmɨ wɨjɨwakamarya'neinyɨ mwaaidɨ Apozelɨyainyɨ wɨjɨwɨryainyɨ nyɨdaasa'neinyɨ nyakakeinyɨ. 
2TI.1.12	Sare'na nabaai taanginya daza' a'mwera nyɨjaavadɨvɨsainyɨ. Kɨrɨ' nɨmɨ dazavɨna wagɨla nyɨvwa'nadeinyɨ mɨ'. Sare' darevɨnyɨ. Nɨmɨ dɨragɨnna lɨmwaga'dɨnya dazarɨna mena yawɨ'dɨnyainyɨ. Nabaai yagaala tewaanya nɨmɨre asɨrɨ nyakaka dazavɨ sai dame yɨnɨga wi'na daavannei midaaka! Yɨ nebwina sara yawɨ'dɨnyainyɨ. Yɨ nabaai daza' yuyagaa' nayaa warɨbainada yune Yɨrɨka naanga yɨma'naabathe sagaa'na. Warɨbainadesɨ.
2TI.1.13	Timoti, yagaala tewaanya maamɨdarya' nɨmɨre maangikɨ kadɨka nyu'nagɨnya yɨ sa a'mweraavɨ avaaina wɨjɨwaakya'ne kuna dɨlɨmwagaka! Yɨ gɨmɨ Kɨraazɨtɨyai Jizaazarɨ nayaa dɨragɨnna lɨmwadɨ Gotɨyarɨnajɨ a'mweraavɨnajɨ gɨvu'nada nabaai sasare sabwi yagaala sangɨ dɨragɨnna dɨlɨmwagaka! 
2TI.1.14	Gotɨyai yagaala daza' gɨmɨre asɨrɨ gwakake' dameigɨ nayaa dɨthaaka! Nabaai Kurya Tewaanyai nemɨnyɨ wɨlanemwaalɨkei wawɨnya dazavɨna yɨnɨga wi'na gɨhaimwagathelyɨ.
2TI.1.15	Dare' mena yawɨ'manɨgɨ. A'mwe lɨmwadɨvɨta yuya Pɨrovijɨ Ezɨya mwaalyara sahwarajɨya Pɨzelaazalyɨ Emozenɨzalyɨ saraai kwaraalyɨ kalavuzainyɨna mena nyagalya'mavesainyɨ. 
2TI.1.16	Kɨrɨ' pɨgasa Wonezɨporaazai nɨmɨre kuryarɨ nyɨvaimwadelyɨ. Nabaai sai nɨmɨre kalavuzangevɨ mwaaidɨnya sa'na wagɨla wɨvwa'nadei mɨ'. Yɨ sare'na Naangei Wonezɨporaazarɨjɨ gamɨre angevɨyaraavɨjɨ kale'na gaimwanga wiana! A'mwe sahwai nɨmɨnyɨna wagɨla wɨvwa'nadei mɨ'. 
2TI.1.17	Aawa. Sai Anga Romɨ davanna bi'ma'na yaka bɨramaasa'na yagɨyagɨ bɨ'da dɨvidaa'nyɨna nyɨbɨramaarakelyɨ. 
2TI.1.18	Yɨrɨka naangegaa'na sahwai Naangerɨ kale'na gaimwange' bɨramaarana! Nabaai Anga Epazaazɨ sahwai kwalaalyanna nyɨdaayada nyɨgaimwagake daza' gɨmɨ saigɨ nayaa mena yawɨ'manɨgɨnyarɨnera.
2TI.2.1	Sarevɨdaa'nyɨ, nɨmɨre kaimɨraayaigɨ, gɨmɨ saigɨnyɨ Kɨraazɨtɨyai Jizaazai yanga gaimwanga gyakevɨ Gotɨyai dɨragɨnya givaimwagatheigɨnyɨ. Dɨragɨnya sa' dɨmaaka! 
2TI.2.2	Nabaai yagaala gɨmɨ kadɨka wɨ'nadɨnya sa a'mwe jalɨkurakya'ne kwalaalyaraayaba nɨmɨ wɨjɨwakadaari yɨ daza a'mwe pwara nayaa maremwaaibɨ'deraavɨ nayaa jawɨrawɨjaama! Yɨ sahwara dɨragɨnna lɨmwaga'dɨvɨsara dɨvi a'mwe pwaraavɨjɨ nayaa wɨjɨwɨripɨnerera.
2TI.2.3	Kɨraazɨtɨyai Jizaazare aawɨlata tewaanyaigɨ kwaamu' mwaala'gɨzɨ taanginya nemɨ aawɨlata pwainaavɨ ma'daanyabaaibɨ' wawɨnya yɨja dazavɨna taanginya dɨnye'mwannamaaka! 
2TI.2.4	Sare' daresɨ. Aawɨlata aane pwai kwai wawɨnya dala nabinabinya pɨnɨjɨ lɨmwagathei mɨ'. Sai “Aawɨlasaraavɨ maremwaalyarɨ nɨmɨnyɨ nyɨdahɨlakakerɨ nɨmɨre wawɨnya yɨwɨjanna tewaanya wigalɨma!” dozɨ yune aawɨlasaraavɨre tewaanya sabwina lɨmwagaradelyɨ. 
2TI.2.5	Nabaai ke'ba'nanya pɨrɨ' daresɨ. A'mwei gavamarasɨ'nyɨya yada dazabwina kɨwɨnya dɨnɨke' mamɨdɨnyɨ yaja' yɨ sai gamɨdaasɨ wavɨlavajare' mamaari yadelyɨ. Aawa. Kɨwɨnya dɨnɨke' nayaa mɨdɨnajai yɨ sai maaradelyɨ. 
2TI.2.6	Nabaai ke'ba'nanya aaya' daresɨ. A'mwei wawɨnya yagɨyagɨ yada wia burɨdehaa' maremwaalajai wawɨnya yaja sangɨ aayagaa' gamɨdaasɨ tɨka munne yabwaryagaa' sɨnnawɨ maarana! 
2TI.2.7	Nɨmɨ yagaala dɨwe dazavɨna gɨmɨ sɨmunya' nayaa jawɨka! Sare' darevɨnyɨ. Naangei gɨmɨre yawɨsavɨ giwɨryadelyɨra. Sarevɨ nabaai gɨmɨ yagaala yuyangɨya aaya kaavɨlya' jawɨrangadeigɨnyɨra.
2TI.2.8	Jizaazai Kɨraazɨtɨyarɨna sɨmunya nayaa jawɨka! Sai balakerɨ yɨdɨkaavakerɨna, sare sai Kingɨya Devitɨmɨre yɨsavaakɨdaasarɨna nɨmɨ yagaala tewaanya' dadɨnyarɨnera. Nayaa yawɨ'dɨ dɨragɨnna kuna dɨthaaka! 
2TI.2.9	Nɨmɨ yagaala tewaanya daza' wɨjɨwaake'na yune dazahɨrɨvɨna a'mwera kayaa'nanyabwi yaderɨna taanginya wɨjaavadɨvɨtabaaibɨ' taanginya dala pɨnɨnna pɨnɨnnanya nyɨjaavadɨvɨsare. Yo, kalavuza kɨrɨvɨjɨ wɨla nyɨrakesare. Kɨrɨ' Gotɨyare yagaalya' kalavuza yɨ'narade' mɨka! Sa' yuneba kaanya kuna yamaryadesɨ. 
2TI.2.10	Sarevɨdaa'nyɨ nɨmɨre sɨmunyabwi dɨragɨnya yɨvaimwannadɨ taanginya yuya daza maa'manɨgeinyɨ. “Gotɨyai yune gamɨnne dahɨlakɨnɨkeraavɨna gaimwagɨma!” dadɨ yɨvanɨge. Nɨmɨ yawɨ'dɨ “Kɨraazɨtɨyai Jizaazai yuna wɨvadaihasamaata sa' gannya gaalyabwi sahwara kwarajɨ maapɨka! Sara yɨpɨjara yuyagaa' yuyagaa'ne byaanna dɨragɨnyavɨ nawɨ'nyavɨ mwaaibɨka!” yawɨ'dɨ dɨragɨnna daa'manɨge. 
2TI.2.11	Nabaai dɨragɨnna dɨthaaka! Sare' darevɨnyɨ. Yagaala datha' dɨragɨnna nebwina lɨmwaga'daanya'nanyɨ. Yɨ dara dɨnɨ'
2TI.2.11	“Nemɨ gamɨjɨ ye'mwannabaloina mwalaaja'
2TI.2.11	Nabaai sahwalyɨ gaala ye'mwannamwalaadeinera.
2TI.2.12	Taanginya yuya sabwi maarya'na
2TI.2.12	Nemɨ dɨragɨnna mwaaihoina mwalaaja'
2TI.2.12	Nabaai sahwalyɨ kingɨya ye'mwannemwalaadeinera.
2TI.2.12	Kɨrɨ' ‘Gamɨreina mɨ',’ daatheina mwalaaja'
2TI.2.12	Nabaai nemɨnyɨna ‘Nɨmɨrera mɨ',’ dathelyɨra.
2TI.2.13	Gamɨnyɨ dɨragɨnna kuna malɨmwagaryaaja'
2TI.2.13	Sahwai gannya yagaalya lɨmwaga'dei mwaaladelyɨ.
2TI.2.13	Darevɨnyɨ. Gamɨ sarɨne ayɨna yawɨradannei mɨ'.”
2TI.2.14	Yuyagaa' gɨmɨre a'mweraavɨre sɨmunyangɨna yagaala dazangɨ yɨdɨkavɨmwaaihya ja! Gotɨyare tɨnnyarɨ yagaala dala pɨnɨnna pɨnɨnnanyanna mala jɨhurayɨ'nya nyɨpɨdɨ'de'na yagaala dɨragɨnna dɨzalɨkurakɨdeigɨnyɨ. Sasare sabwi a'mwe aane pwai kwarɨ yɨnɨga wi'na gaimwagathe' mɨ'. A'mwera yagaala sasarengɨ kadɨka wɨ'nɨpɨjaraavɨ sɨmunyangɨ yuna kayaaka yɨgalakɨna yadesɨ. 
2TI.2.15	“Wawɨnya wɨdaayadɨnya nebulyainyɨ Gotɨyarɨna wɨjaavɨnɨma!” yawɨ'dɨ dɨragɨnna nayaa ja! Sara kya'gɨzɨ Gotɨyai gɨmɨre wawɨnya yɨjaigɨnyɨna tewaanya wɨvu'nadelyɨ. Sarevɨ yagaala nebulya'na nayaa yɨda'nanya'na duzɨwaakya! Sarevɨdaa'nyɨ “Gotɨyaryaba wagɨla mamaari yɨvanɨgeinyɨra. Sabwina yɨlaaya nyadelyɨra,” jawɨ'deigɨnyɨ.
2TI.2.16	Yagaala waramarina yanne dala pɨnɨnnanyajɨ madɨnna! Gotɨyarebwi maayanna madɨnna! Sare' darevɨnyɨ. Yagaala sasare sa Gotɨyarɨ bule'na wɨjaaya'ne tuta sarɨkɨ a'mwera sara dadɨvɨsaraavɨ kuna makwodengɨ. 
2TI.2.17	Sarevɨ nabaai kumɨre yagaalya wa'waaya bwia bu'de tɨka da'de kɨlaakejɨ' kayaaka yɨgaide sabɨsangɨ. Sara yada naanga yɨma'nadengɨ. Sara kayaa'na dadɨvɨta yɨta savaakɨdaasaraai yɨ Aaimenaayazalyɨ Paailitazalyɨ saraalyɨra. 
2TI.2.18	Sahwaraai sɨkwa yɨrawakɨwaai. Yagaala nebulyavɨ yɨwetawakya yɨwaalyaraalyɨ. Saraai kwaasɨ dara dadisaraalyɨ “Gotɨyai bainɨkeinaavɨ kuryaraavɨ mena neyɨdɨkaa'mwakesɨ. Dɨvi kɨlaaka mudɨkejɨsɨ madɨkaayɨ yaadeinera.” Yagaala sasare dazavɨ a'mwe pwaraavɨre yawɨta Kɨraazɨtɨyarɨnevɨ kayaaka yɨgaimanɨgɨlyaraalyɨ. 
2TI.2.19	Sare' kɨrɨ' Gotɨyai sɨmya dɨragɨnya naangerɨ mena wɨdaakwakabaaibɨ' gamɨre a'mweraavɨ wivaimwadelyɨ. Sara wɨdaakwakei dɨragɨnna daavɨ'. Sɨmya dazarɨ yavɨkwajɨke'bɨ' pɨkarya' dara dɨnɨkesɨ. Naangei gannya yune a'mweraavɨ nayaa yawɨrangamanɨkelyɨ. Nabaai pɨkarya pɨrɨ' daresɨ. A'mwe yuya gazarazara “Naangerɨneinyɨ,” dadɨvɨsara kayaa'nanyabwi yɨda'maraanga mya sabwina bule'na wɨjaavɨpɨka!
2TI.2.20	Anga naangevɨ maa'gula pɨnɨ golɨyajɨ sɨlɨvaayajɨ wana nawɨ'nya yavɨkarinɨke kɨnɨnnake gave daaka! Aawa. Pɨnɨ yɨsangɨ yavɨkaryadɨvɨsajɨ pɨnɨ kwaakengɨ yavɨkaryadɨvɨsajɨ warɨkengɨ. Yɨ pɨnɨ wawɨnya nawɨ'nya ya'ne, pɨnɨ wawɨnya waryaanya dala nabinabinya ya'ne. 
2TI.2.21	Sarevɨdaa'nyɨ a'mwe pwai gamɨ sarɨ sasare kayaa'nanya sabwi duimwagasɨ'nɨnojɨ nawɨ'nya gɨrɨ'maayai mwaalajai wawɨnya nawɨ'nya ya'nei mwaaladelyɨ. Nabaai sai gamɨre Naangerɨ yɨnɨga wi'na gaimwagannelyɨ. Yuya wawɨnya tewaanya sanna yavutavemwaala yannelyɨ. 
2TI.2.22	Sare'na gɨmɨ yuya kayaa'nanya yawɨta sabwi mɨgɨnyaraavɨre sɨmunyangɨ yɨma'nade dɨragɨnya sabwina lɨkaanya jenadakwona! Sara yadɨ yɨda'maraangebulyɨ dɨragɨnna lɨmwangebulyɨ pwaraavɨna gɨvu'nyabulyɨ kwaamu'nanyabulyɨ dɨmɨjamakwona! A'mwera sɨmunya yɨda'maraangebwi kɨnɨnnakera Naangerɨ jaka wɨdadɨvɨsarajɨ sabwi dɨmɨjamakwona!
2TI.2.23	Yaasɨwaka yagaala dala pɨnɨnna pɨnɨnnanya a'mwe navɨ'navɨka sɨmunya muwarikerajɨ gavamarasɨ'nyɨyagaalyangɨna “Aala!” dɨthana! Gɨmɨ mena yawɨ'manɨgɨ. Sasare yagaala sa' malyabwi marima'naabadesɨ. 
2TI.2.24	Kɨrɨ' Naangere yaasɨwa'wawɨnyai mala tamamarya'nei mɨ'. Aawa. Sai a'mwe yuyaraavɨ bwiwanna mwaalana! Sai wɨjɨwaakya'nei nawɨ'nyai mwaalana! Sɨnna tɨka daya sabwi myada a'mwera gamɨnyɨ kayaa'na wigaidaapi baihana'na wiana! 
2TI.2.25	Yɨ sai kwaamu'nanyabwi nayaa yada a'mwe yagaala galazekɨvaidɨvɨsaraavɨre sɨmunyangɨ yavada'galana! Sai sasara yaja' Gotɨyai sahwaraavɨ sɨmunya mudɨkebwi yawɨramaasabwi wɨjaavadera dɨngaka? Yɨ sara yapɨjɨ yagaala nebulya' nayaa yawɨrangabɨ'derera. 
2TI.2.26	Sɨnnawɨ Kayaa'nanyare naanyavɨ gamɨre yagaalya' mɨdɨnya'neraavɨ wɨla yɨrakakere. Nabaai gɨmɨ kave wɨjɨwaakya'ne sahwara yagaala nebulya' yawɨrangabɨza' naanyavɨ yagalya'mapɨ'devaaibɨ' kumɨre sɨmunyai ayɨna nayaa yawɨpɨ'dere.
2TI.3.1	Kɨrɨ' gɨmɨ nayaa dara jawɨka! Yɨrɨka aaya'nerɨkaavɨ taanginya kwalaalya kayaa'nanya yɨma'nadengɨ. 
2TI.3.2	Sare' darevɨnyɨ. Sagaa' a'mwera yune kumɨ saraavɨna wɨvu'nadere. Nɨgwianna tewaanya wɨvu'nadere. Yune kumɨnyɨne yayanna makidɨvɨsare. Pihadɨka yadɨvɨsara yaasɨwa' yamarina, Gotɨyarɨnajɨ bɨraiyagaala wɨdɨna. Kuvɨnɨmaangeyuraavɨre yagaalya galazekɨvaina. “Su! Su!” mujadɨvɨsara. Yuya tewaanya nawɨ'nyabwi maayara. 
2TI.3.3	Kumɨre avaaitaweraavɨna nayaa muvu'nyadera. Mayagaala javwi makwasakɨpɨ'dera mɨ'. Pwaraavɨ kwaasɨ dɨragɨnna jɨda'dɨvɨtara. Kwaamu'nanyabwi maayara sɨmunyabwi nayaa mamaremwaainyadɨvɨtara. A'mweraavɨ yaasɨwa' kayaaka yɨgalamarina. Tewaanya yuya saburɨna sɨmɨlɨka wimwaaidera. 
2TI.3.4	Kumɨre kwɨya'mwera yɨkamaangeraavɨre asɨrɨ marɨmwangɨna. Kumɨre sɨmunya yuya kayaa'nanya sabwi yɨme'nya'bɨ' mɨdɨnna. Pihadɨkebwi yadɨvɨ' “Nemɨ a'mwe naangeine,” yawɨ'na. Gotɨyarɨna “Aala!’ dadɨvɨ' muvu'nyaderera. Aawa. Wabahɨlaakeburɨna wɨvu'nadera. 
2TI.3.5	Gotɨyarɨ kwaasɨ yune kɨlaakejɨkɨna mɨdɨdɨvɨ' kɨrɨ' Gotɨyare saburɨya dɨragɨnya sabwina bule'na wɨjaavadɨvɨ'. A'mwe sasare saraavɨ yagalya'ma'na ja! 
2TI.3.6	Sare' darevɨnyɨ. A'mwe sasare saraavɨdaa'nya pwara “A'mwe sangɨ kwaasɨ kave wabwiwayagaala wɨdaana!” dadɨvɨ' sɨmunya nawɨ'nya myawɨryadɨvɨta sangɨre angengɨ kave widɨvɨ' kumɨre sɨmunya wɨla galyɨrakɨdɨvɨsangɨ. A'mwe sasare kayaa'nanya yɨngakɨnɨke kɨnɨnnake kumɨre sɨmunyavɨ taanginya wa'demɨlɨke. Kayaa'nanya dala pɨnɨnnanyanna mwagi'namarya'na kumɨre sɨmunya' dɨkaa'demɨlɨke. 
2TI.3.7	A'mwe daza yuyagaa' yagaalya maa'dɨvɨta kɨnɨ kɨrɨ' yagaala nebulya' yawɨrangadɨvɨta mɨka. Yɨ sahɨnɨngɨre angengɨ bwidɨvɨ' kayaa'na wɨjɨwaakadɨvɨsare. 
2TI.3.8	Kɨgaa' Jaanɨzalyɨ Jaabɨrɨzalyɨ saraai Ne Mozɨzarɨna yɨkamaanga yɨma'nagɨla yelyabaaibɨ' a'mwe dazara kwaasɨ dɨvanɨgasara yagaala nebulyavɨ yɨkamaange' yɨvanɨga'. Kumɨre sɨmunyabwi Saataanɨ sɨmunya kayaa'nanyarɨ mena wakakera kayaa'na yawɨ'dɨvɨsara. Sarevɨ sahwaraavɨna Kɨraazɨtɨyarɨ lɨmwangebwi kwaasɨyabwi yɨma'nakesɨ. Gotɨyai sahwaraavɨna yaamɨjɨ yɨdakwasanganaka gamɨre bule'na wɨjaavɨna. “Aala!” dɨna. 
2TI.3.9	Kɨrɨ' kumɨre dazabwi naanga yɨma'nadevwi mɨ'. Sare' darevɨnyɨ. Sɨnnawɨ kɨgaa' a'mwera Jaanɨzalyɨ Jaabɨrɨzalyɨ saraare navɨ'navɨkebwi tɨnna wanganyaatabaaibɨ' a'mwe yuyara kumɨre navɨ'navɨka sabwi tɨnna nayaa wangabɨ'dere.
2TI.3.10	Kɨrɨ' gɨmɨ saigɨ nɨmɨjɨ nye'mwannayamaryadɨ gɨmɨ nɨmɨrebwi mena yawɨrangadɨnyaigɨnyɨ. Yɨ nɨmɨre wɨjɨwɨryabulyɨ, nɨmɨre mwaalyabulyɨ, nɨmɨre yuya saburɨ aaya kaavɨlyajɨ, Gotɨyarɨ dɨragɨnna lɨmwagasabulyɨ, kwaamu'nanyabulyɨ, a'mweraavɨna wɨvu'nyabulyɨ, taanginya maa'dɨ dɨragɨnna mwaalyabulyɨ. Yuya sa nyawɨrangadɨnyaigɨnyɨ. 
2TI.3.11	Kayaa'nanya yuya sa a'mwera nyadaapi nabaai yuya daanga sa maa'dɨnyainyɨ Anga Aadɨyokɨjɨ Anga Aaikonɨyamɨjɨ Anga Lɨzɨtɨraajɨ mena nyawɨranganagɨnyaigɨnyɨ. Yɨ kayaa'nanyajɨ daangejɨ sa nyɨjavadaapi dɨragɨnna daa'dɨ maa'dɨnyainyɨ. Nabaai sara kayaa'na nyadaapi Naangei taanginya yuya dazangɨ nyɨvadaihasamaarakeinyɨ. 
2TI.3.12	Yo, a'mwe yuyara Kɨraazɨtɨyai Jizaazarɨ wɨlamwaaidɨvɨsa'na “Gotɨyarebwi mɨdɨnaana!” dapi yɨpɨjaraavɨ yɨkamaangera kayaa'na wigaibɨ'dere. 
2TI.3.13	A'mwe kayaa'nanyarajɨ kwaasɨyarajɨ kumɨrebwi kayaa'nanya naanga yɨma'nadesɨ. A'mweraavɨ kwaasɨyabwina kwaasɨ wɨjɨwaakɨpɨ'dere. Nabaai sahwaraavɨ kumɨ kwaraavɨ Saataanɨ Kayaa'nanyai kwaasɨyabwina wɨjɨwaakadelyɨ. 
2TI.3.14	Kɨrɨ' gɨmɨ saigɨ maaragɨnya yagaala dazasɨ mena lɨmwagahɨnya dazasɨ nayaa kuna dɨlɨmwagaka! Nemɨ a'mwe yagaala dazavɨna gɨzɨwakadaanyainaavɨna nemɨre tewaanyabulyɨyainaavɨna nayaa neyawɨrangadɨnya'na dɨragɨnna kuna dɨlɨmwagaka! 
2TI.3.15	Nabaai datha' kɨrɨsɨ yawɨrangadɨnyaigɨnyɨ. Sɨnnawɨ gɨmɨ kaimɨraaya maalɨkeigɨ kuna mwaalagɨna Bukuya Tewaanyavɨ sɨmunya gaai yawɨramaaragɨnyaigɨnyɨ. Bukuya dazi sɨmunya tewaanya' yɨnɨga wi'na gɨzaavannilyɨ. Sara kagyozɨ Gotɨyai gɨvadaihasamaarya'neigɨ Kɨraazɨtɨyai Jizaazarɨ lɨmwadɨnneigɨnyɨ. 
2TI.3.16	Gotɨyare Kuryai Bukuyavɨya yagaala yuya marima'naabakelyɨ. Nabaai yagaala daza' nemɨnyɨ sɨmunya wɨjaaya'ne tewaanaangesɨ. Sara yada nemɨre kayaa'nanya yadaanya sabwina neyɨbwarɨdaakwada maanga nedade'nanyɨ. Nabaai nemɨre mwaalyaburɨ neyavada'gaide'nanyɨ. Sara neyada yɨda'maraangebwina neyɨwɨryade'nanyɨ. 
2TI.3.17	Sarevɨdaa'nyɨ a'mwe Gotɨyarerɨ wɨmwaaihada dɨragɨnya yunebanna yɨnɨga wi'nanyarɨ. Sare'na wawɨnya yuya tewaanya sa ya'na yemwaala yɨvanɨkelyɨra.
2TI.4.1	Kɨraazɨtɨyai Jizaazai a'mwe yuyaraavɨ, gaala mwaaihasaraavɨjɨ bainɨkeraavɨjɨ maryawɨbwaradelyɨ. Yɨ sahwalyɨ Gotɨyalyɨ saraaryaba yagaala dɨragɨnna dara gɨzalɨkurakɨvanɨge. Kɨraazɨtɨyai Jizaazai a'mwe yuyaraavɨre tɨnnyarɨ yɨma'naabozɨ Kingɨya yuyagaa' yuyagaa' maremwaaladelyɨ. 
2TI.4.2	Sarevɨdaa'nyɨ gɨmɨ dazahɨrɨ'na yawɨ'dɨ gamɨre yagaalya' duzɨwaakya! A'mwera yagaalya' kadɨka wɨ'nya'na yɨlaaya yɨpɨjahaasɨ yɨlaaya mipɨjahaasɨ yuyagaa' yawɨralɨmwagarya'neigɨ dɨragɨnna ja! Kumɨre yɨwetawakya'na maanga duthana! Kumɨre sɨmunyarɨ wɨdɨhaa'bwata ja! Gotɨyarebwi mɨdɨbɨ'de'na kumɨre sɨmunyavɨ yɨvaimwagawɨmwaaihɨna ja! Sare'na ya'ne yuyagaa' gɨmɨ kwaamu'na yadɨ sahwaraavɨ nayaa jɨwɨrideigɨnyɨ. 
2TI.4.3	Sare' darevɨnyɨ. Dɨvi sagaa' a'mwera yagaala maamɨdarya mamaari yɨpɨ'dere. Aawa. Yune kumɨre yawɨta kayaa'nanya saburɨna mɨdɨdɨvɨ' kumɨre wɨjɨwɨrya ya'ne kwalaalyaraavɨ maramadakɨpɨ'dere. Sarevɨ wɨjɨwaakyara kumɨre kadɨkikaavɨ sɨka mwagi'nadɨvɨ' yagaala pɨnɨ kumɨnyɨ tewaanya wɨvu'najanna maapɨ'dere. 
2TI.4.4	Yɨ sare' pɨrɨ' daresɨ. Yagaala nebulya' kadɨka wɨ'nya'nevɨna gɨnyɨra'na yɨpɨ'desɨ. Pɨrɨ' daresɨ. Yagaala yaasɨwaka genna wajɨngyagaala dala pɨnɨnna kadɨki' wakamaremwaaibɨ'dere. 
2TI.4.5	Kɨrɨ' gɨmɨ saigɨ yuyagaa' yuyangɨ sɨmunya nayaa pada'gaina jawɨka! Naangerɨna taanginya dɨmaaka! A'mweraavɨ yagaala tewaanya' wɨjɨwaakya'ne wawɨnya nayaa ja! A'mweraavɨ wɨdaaya'na, gaimwange'na wawɨnya' kɨnɨnnake'neigɨnyɨ. Wawɨnya daza' gɨmɨ nayaa yunebanna pada'gala ya ja! 
2TI.4.6	Sare' darevɨnyɨ. A'mwera kwaraanyaba Gotɨyarɨne waainɨya dɨngadɨvɨtabaaibɨ' tamakya'neinyɨ nɨmɨre tawe' mena dɨma'nade'nanyɨ. Nɨmɨregaa' mena kɨbawa yɨwawode'na yɨwakegaakɨ. 
2TI.4.7	Mala nawɨ'nyavɨ Naangerɨna gaidaa'mweinyɨ. Naangerɨne wawɨnya'na gavamarasɨ'nyɨkaanya kaanyave'na mena nayaa wɨweinyɨ. Dahaa' aayawɨnyavɨna mena yɨ'maveneinyɨ. Dɨragɨnna lɨmwagasabwi mena dɨragɨnna lɨmwamweinyɨ. 
2TI.4.8	Nabaai dahaa' a'mwe gavamarasɨ'nyɨkaanya' wavɨla'dɨvɨsaraavɨne tɨvɨkɨsa' yemwaala nyɨ' nɨmɨnyɨna. Tɨvɨkɨta daza' dare'na. Yɨrɨka Naanga dazarɨkɨ Naangei nɨmɨnyɨ “Yɨda'maraangebwi yadɨnyaigɨnyɨra,” nyɨdathesɨ. Naangei sahwai yawɨbwata'ne yɨda'maraangelyɨ. Yɨ naangegaa' tɨvɨkɨta daza' nyɨjaavadelyɨ. Nabaai kɨrɨ' nɨmɨnyɨna gaveinyɨna nyɨjaavadeinyɨ mɨ'. Aawa. A'mwe gamɨnyɨ ku'maayabanna kima'naabozɨ tɨnna wanganya'na mena wɨvu'naderaavɨ yuya sahwaraavɨ wɨjaavadelyɨ.
2TI.4.9	Gɨmɨ yɨme'nya'bɨ' ya'gɨzɨ maalɨkegaa' nɨmɨnyawɨnna yarai dɨvadeigɨnyɨ. 
2TI.4.10	Sare' darevɨnyɨ. Dimaazai dahaasa sabwina tewaanya wɨvu'nade', nɨmɨnyɨ mena nyagalya'mavaka Anga Tezalonaaikana wɨwakerɨna. Nabaai Kɨrezanɨ Pɨrovijɨ Galezɨyana wɨwa'. Taaitazai Pɨrovijɨ Dalɨmezɨyana wɨwa'. 
2TI.4.11	Lukɨyai gave sahwainanyai nɨmɨjɨ nye'mwannamwaalɨ'. Gɨmɨ Maakɨyarɨ maara'gɨzɨ dɨmakadelyɨra. Sare' dare'nesɨ. Sai nɨmɨre wawɨnyavɨ gaimwange'na tewaanya nyadelyɨ. Sare'na dɨmakadelyɨ. 
2TI.4.12	Nabaai Tɨkikaazarɨ Anga Epazaazɨna mena maryaasɨwa. Sarenna yarai dɨvadeigɨnyɨ. 
2TI.4.13	Gɨmɨ “Wɨma!” da'gɨzɨyagaa' nɨmɨre yɨvɨta yɨrɨlyagaa'ne saamɨnya daza' dɨnyɨmaa'deigɨnyɨ. Yɨvɨta sa' anga Tɨrawaazɨ A'mwe Kaapazare angevɨ wakesɨ. Nabaai bukuya kɨnɨjɨ maara'gɨzɨ nabaai navɨka nyɨwɨdɨ'de'na sipɨzipɨyangɨre kɨlaakengɨ yavɨkarinɨkejɨ dɨnyɨmaa'deigɨnyɨ.
2TI.4.14	Alekɨzaadai, kwaari'mata bɨraazɨya yavɨkaryadei, sai nɨmɨnyɨ wana kayaa'na nyɨgalakelyɨ. Sara nyake sarɨ dɨvi yɨnɨga gamɨ yake sabwina Naangei kayaa'nanya wɨrɨvɨkɨradelyɨ. 
2TI.4.15	Nabaai gɨmɨ kwaigɨ a'mwe dazarɨna nayaa mala jɨwannadeigɨnyɨ. Sare' darevɨnyɨ. Dazahwai nemɨre yagaalya marulawakya neyɨbainadelyɨ.
2TI.4.16	Aaya mudɨ'nanyagaa' kotɨyavɨ yagaalya wɨdadaari nɨmɨjɨ nyɨgaidaavaka nyɨgaimwagakei a'mwe pwai kwai mɨ'. Aawa. A'mwe yuyara yagalya'makuna nyesare. Sare'na nabaai nɨmɨ Gotɨyarɨ yɨdaangadɨnyainyɨ “Kumɨre kayaa'nanya yɨvanɨgata sanna myawɨ'dɨnnera!” 
2TI.4.17	Sare' kɨrɨ' Naangei nɨmɨnyɨ yuyagaa' nyangada gamɨre dɨragɨnya' nyɨjaavakelyɨ. Sarevɨ “Nɨmɨ yagaala tewaanya' yɨnɨga wi'nanya' wɨjɨwaakɨma! Sara wɨjɨwakadaa'muri ajɨmya yuyangɨyara yagaala sa' kadɨka wɨ'nɨpɨka!” dena sara wɨde. Nabaai Gotɨyai kavɨjɨlɨkere (laayonɨyare) maangevɨ nyurakasamaarakelyɨ. 
2TI.4.18	Yuya kayaa'nanya sabura nɨmɨnyɨna “Kayaaka yaana!” dadɨvɨ' nyadaapi Naangei nayaa nyurakasamaaradelyɨ. Sare'na nabaai gamɨre maremwaaide naangevɨ Sɨgunyavɨna nyɨmakwia'neinyɨ nyɨvadaihasamaaradelyɨ. Sahwarɨna “Byaannakelyɨ,” dadaa gamɨnne yaya' yuyagaa' yuyagaa' nemɨ munya ke'ba makɨlaana! Naanga nebulyasɨ.
2TI.4.19	Nɨmɨnyɨna Pɨrɨzɨlavɨjɨ Aakwilaamɨjɨ Wonezɨporaazare angevɨyaraavɨjɨ duthana! “Polɨ yɨhɨthɨvanɨ' ‘Nya'mweihi!’ ” 
2TI.4.20	Anga Koridɨ Erazɨtaazai kuna mwaalɨ'. Nabaai Tɨropimaazai nalaavɨnakei mwaalakevɨ anga Maalitaazɨ saba kuna mwaalya'nerɨ wɨmwaaihena yagalya'mave. 
2TI.4.21	Gɨmɨ yɨme'nya'bɨ' ya'gɨzɨ dɨvadeigɨnyɨ. Yɨhuta kayaa'nanya pɨgaa'na nyemwaaidɨka! Yuvyulaazalyɨ Pyuthenɨzalyɨ Laainazalyɨ Kɨlothɨyaasɨ neya'mwe yuya pwarajɨ gɨmɨnyɨna “Neya'mweigɨ!” gyasɨwaabaa'. 
2TI.4.22	Naangei gɨmɨre kuryalyɨ gye'mwannemwaalana! Gamɨre yanga gaimwange' sarɨmɨjɨ yɨhye'mwannarana!
TIT.1.1	Taaitazai,
TIT.1.1	Polɨnyɨ pɨkarya da' yɨda'manɨgeinyɨ. Gotɨyare yaasɨwa'wawɨnyainyɨ, Jizaazai Kɨraazɨtɨyai Nyɨdaasadeinyɨ Apozelɨyainyɨ mwaaihe. Gotɨyai yune gamɨnne dahɨlakake a'mwera kwalaalyara Kɨraazɨtɨyarɨ lɨmwagya'neraavɨna nyɨmaryaasadeinyɨ. Nabaai Gotɨyarebwi mɨdɨbɨ'devɨna yagaala nebulya' yawɨramaarya'nevɨnajɨ gaimwanga ya'neinyɨ nyɨmaryaasadeinyɨ. 
TIT.1.2	Yuyagaa' yuyagaa'ne gaalyabwina sahwara yɨlaaya yadɨvɨ' yemwaaibɨ'de'na wɨgaimwadɨnyainyɨ. Sɨnnawɨ kɨgaakuna Gotɨyai Kwaakeva' mwakyaakegaa' gaala daza' nemɨnyɨ wɨjaaya'na yune naanga nebulya'na mena wɨjaakelyɨ. Sai kwaasɨya dadei mɨ'. Sa' yanga nejaavadelyɨ. 
TIT.1.3	Nabaai dɨvi, dazagaa' gamɨ sai dahɨlakajahaa' gaala dazavɨne yagaalya' ku'maayaba yɨma'naabakesɨ. Yɨ yagaala sa' a'mwera wɨjɨwaakya'neraavɨ wɨdakesɨ. Sahwai nemɨnyɨne padaihasamaasai Gotɨyai kɨwɨnya dakaka yagaala sa' lɨmwagarawɨjɨwaakya'neinyɨna nyɨjaavadelyɨ. 
TIT.1.4	Taaitazaigɨ, gɨmɨnyɨ kagɨzɨwaake nɨmɨ Naangerɨ lɨmwagarebaaibɨ' gɨmɨ lɨmwagaragɨ. Sare' nɨmɨre kaimɨraaya tewaanyaigɨ yɨma'nagɨ. Yɨ sasareigɨnyɨ Gotɨyai Nenɨmaangelyɨ Kɨraazɨtɨyai Jizaazai nemɨre nevadaihasamaa'delyɨ yanga gaimwange'na gyakɨlyɨ gɨmɨnyɨ kwaamu'nanyabwi tewaanya gwakika!
TIT.1.5	Ahu'manna Kɨritɨ kuna mwaaidɨnyaigɨnyɨ gyahalya'maveigɨnyɨ “Wawɨnya pɨnɨ nɨmɨ myengɨ ja! Nabaai anga gazabazaba Naangerɨ lɨmwadɨvɨsaraavɨ maremwaala'ne a'mwe naanga pwaraavɨ dakya!” dena sɨnnawɨ gɨthevaaibɨ' jɨtheigɨnyɨ. 
TIT.1.6	Dara gɨthe. A'mwe pwai a'mweraavɨre tɨnnyarɨ yɨwetawakya pɨnɨ myaderɨ wangana'gɨzɨ sai a'mwe yune gave pɨrɨ'nanyarɨ nabaai gamɨre kaimɨraaya kɨmɨlɨkajɨ Kɨraazɨtɨyarɨ lɨmwaga'dɨvɨsamɨlɨkaavɨ, kayaa'nanya sabwi ya'na yagaala pɨnɨ maayamɨlɨkaavɨ, kuvɨnɨmaangeyuraavɨ galazekɨvala myadɨvɨsamɨlɨkaavɨ, yɨ a'mwe sasare dazarɨ maremwaala'nerɨ dɨthahɨlakɨdeigɨnyɨ. 
TIT.1.7	Sare' darevɨnyɨ. Gotɨyare wawɨnyavɨ maremwaala ya'ne mwaalɨkabaaibɨ' Naangereraavɨ maremwaaidei nayaa yɨda'na yamaryadelyɨ. Sara yadaawori a'mwera yɨwetawakya pɨrɨ' kɨrɨvɨ mabɨramaari yɨpɨ'delyɨ. Sarei mwaalana! Sai pihadɨka mi yadelyɨ. Sai sɨnna tɨka yarai mudayɨ yadelyɨ. Sai biyaaya nada yɨmaka widei mɨ'. Sarei mwaalana! Sai a'mweraavɨ mala yaasɨwa'na maramamaryadelyɨ. Sai nɨgwia gɨlyɨvɨta kwalaalyanna tɨganaarya myadelyɨ. 
TIT.1.8	Aawa. Sai a'mwe anga pɨbadaa'nyɨ angyɨrɨ'maakaanya bɨpɨjaraavɨ maa'da nayaa maremwaaidelyɨ. Sai yuya tewaanya nawɨ'nya sabwina yada sɨmunya yune nawɨ'nyaburɨna mɨdɨnadelyɨ. Sai nayaa yɨda'na nebwina mwaaida Gotɨyare yuya sabwi mɨdɨnadelyɨ. Gɨrɨka maayalyɨ. Sai nabaai gannya sabwina nayaa maremwaainadelyɨ. 
TIT.1.9	Sai yagaala nebula tewaanya' gamɨnyɨ wɨjɨwaakɨnɨke' nayaa dɨragɨnna lɨmwaga'delyɨ. Gotɨyai “Sai a'mweraavɨ wɨjɨwaakya yagaala maamɨdaryavɨna yɨvaimwagannei mwaalana! Sara yada a'mwe yagaalya galazekɨvaidɨvɨsaraavɨ dɨragɨnna yɨnɨga wɨdannei mwaalana!” kada' yagaala sa' lɨmwaga'delyɨ.
TIT.1.10	Sare' darevɨnyɨ. A'mwe kwalaalyara yagaala tewaamaraange galazekɨvaidɨvɨsara mwaaiha'. Sahwara yagaala yaasɨwa'na dadɨvɨ' a'mweraavɨre sɨmunyangɨna kwaasɨ wɨdadɨvɨsare. A'mwe kwalaalya sasarera “Kɨlaaka gurya dɨtha'nyɨla!” dadɨvɨsare Juyara. 
TIT.1.11	A'mwe sasarera “A'mweraavɨre nɨgwia mwagi'nya'neina sasarebura wɨjɨwɨryaana!” yawɨ'dɨvɨsara nemɨ myaanne sabwina nɨgwia wagɨla wɨjaaya'nenna wɨjɨwɨryadɨvɨsare. Sasare sabwi pwaraavɨre sɨmunyangɨ mwagi'nadaapi jɨlɨkaimɨraaya yuyangɨre kwaamu'nanyabwi yɨwɨna yɨvanɨkere. A'mwe sasare saraavɨre maangengɨ bɨpaibɨka! 
TIT.1.12	Ahu'manna Kɨritɨ mwaaida'gɨzɨyaba mwaalyai dazahɨbadaa'nyai sɨdu'naka akwai sɨnnawɨ kɨgaa' gamɨreraavɨna dara dɨna “A'mwe Ahu'manna Kɨritɨ mwaalyara yuyagaa' kwaasɨyabwina dadɨvɨsarera. Malakayaawarya kayaa'nanyare. Sahwara tɨka kwalaalya nadɨvɨ' wana maa'na widere.” 
TIT.1.13	Jalɨkurakya daza' nebulyasɨ. Sarevɨdaa'nyɨ “Kumɨre dɨragɨnna lɨmwangeburɨ maamɨdaryara mwaaibɨka!” da'gɨzɨ sahwaraavɨ maanga dɨragɨnna duthana! 
TIT.1.14	Nabaai sahwara Juyaraavɨre wajɨngyagaalyajɨ a'mwe yagaala nebulya' bule'na wɨjaavadɨvɨsaraavɨre yagaaikɨwɨnya dala pɨnɨnna pɨnɨnnanyajɨ kadɨki' wakamaremwaala nyɨpɨka! 
TIT.1.15	A'mwe Gotɨyai sɨmunyavɨ nawɨ'nyabwi yavada'galawakakera nawɨ'nyabwi kɨnɨnnakeraavɨna yuya sa tewaanya gɨrɨka maayangɨ. Kɨrɨ' nabaai a'mweraavɨre sɨmunyangɨ sɨmunya gɨrɨkita'nanyabwi kɨnɨnnakera “Kɨraazɨtɨyai yuya sa kɨmaakɨya dakɨnɨkebwi wasɨ'nakebulyɨ,” myawɨralɨmwagyadɨvɨsaraavɨna tewaanya aane pɨnɨ kɨnɨ mi. Aawa. Kumɨre sɨmunyasɨ sɨmunya padaihɨrakyalyɨ yuyawaai yuna gɨrɨkita'nanyawaalyɨ. 
TIT.1.16	Kumɨre maangengɨdaa'nyɨ ku'maayaba dara dadɨvɨsare “Nɨmɨ Gotɨyarɨna yawɨ'dɨnyainyɨra.” Kɨrɨ' kumɨre yamaryabwina Gotɨyarɨna bule'na wɨjaavadɨvɨsare. Sare sabwina Gotɨyarɨ yuna maa'na wima'nadelyɨ. A'mwe yagaala nawɨ'nya' galazekɨvaidɨvɨsare. Nabaai wawɨnya tewaanya ya yuya ya'nera yɨnɨga wi'na yɨpɨnera mɨ'. Gotɨyai sahwaraavɨ yawɨramaaradera mɨ'.
TIT.2.1	Kɨrɨ' gɨmɨ saigɨ gɨmɨre wɨjɨwaakya maamɨdarya sasɨ yɨnɨga wi'na yadevwina a'mweraavɨ nayaa duthana! 
TIT.2.2	Yɨ neraavɨ nayaa dara duthana! “A'mwe neihi waainɨya nadɨvɨ' yɨmaka muibɨnera!” Sahwara tewaanya yɨda'maraangebwina sɨmunya nayaa yawɨ'dɨvɨ' kumɨre sɨmunya nayaa maremwaaibɨka! Kɨraazɨtɨyarɨ dɨragɨnna lɨmwangeburɨ maamɨdaryara pada'galemwaaibɨka! Pwaraavɨna tewaanya wɨvu'nyaburɨjɨ taanginya yuyangɨne'na dɨragɨnna daayaburɨjɨ tewaanya pada'galemwaaibɨka! 
TIT.2.3	Sabaaibɨ' a'mwe ne kɨmɨlɨkajɨ tewaanna nawɨ'nya pada'gainyɨna yamaripɨka! Bulayagaalyajɨ nadɨpɨdɨka! Kumɨre sɨmunyangɨ aalya waainɨya dɨragɨnya' numaremwaaladɨka! Tewaanyabura wɨjɨwɨripɨka! 
TIT.2.4	“A'mwe mɨgɨnyɨkɨbawemɨlɨkaavɨ tewaanyabwina yɨbwarɨdaakupɨka!” dena gɨthɨwa. Dare yabwina nayaa wɨjɨwɨripɨ'demɨlɨke. Kunnya a'mweraavɨna kunnya kaimɨraaya kɨnɨngɨnajɨ tewaanya wɨvu'nyɨna wiade'na. 
TIT.2.5	Nabaai kunnya sɨmunyarɨjɨ nayaa maremwaainyɨna yadɨvɨ' gɨrɨka maaya nebwina mwaaibɨ'demɨlɨke. Sara yadɨvɨ' nabaai kunnya angengɨjɨ tewaanna maremwaaina yɨpɨ'demɨlɨke. Sara yapi a'mweraavɨjɨ kunnya kaimɨraayangɨjɨ nayaa pada'galagaimwanna yɨpɨ'demɨlɨke. Saremɨlɨka kunnya a'mweraavɨ dalaangewɨ mwaaibɨ'demɨlɨke. “Nemɨrebwina a'mwera Gotɨyare yagaalya'na bɨraiyagaala nadɨpɨdɨka!” dadɨvɨ' a'mwe tewaanyamɨlɨka sara mwaaibɨ'demɨlɨke.
TIT.2.6	Sasare'bɨ' a'mwe mɨgɨnyɨkɨbaweraavɨ dɨhaa'bwata jɨtheigɨnyɨ. Nabaai sare kwarajɨ kumɨre sɨmunya nayaa maremwaainɨpɨ'dere. 
TIT.2.7	Gɨmɨ tewaanya yɨja yuya sabwi gɨmɨ saigɨ ke'ba'nanyaigɨ dɨmwaaideigɨnyɨ. A'mwera gɨmɨ tewaanya yɨjaigɨnyɨ gɨmɨdɨdɨvɨ' dala pɨbwinanya tewaanyabwina yɨpɨ'dere. A'mweraavɨ wɨjɨwɨrya sabwina nɨgwia mwagi'nya'na myawɨ'dɨnna! Nawɨ'nyabwi yawɨ'dɨ nayaa ja! Yuyagaa' nayaa pada'galayawɨ'dɨ nebulyabwina jɨwɨrya! 
TIT.2.8	Yagaala maamɨdarya yavada'galya'ne' a'mwera yɨwetawakya majɨdaya'ne' nayaa duthatheigɨnyɨ. “Nemɨre yɨkamaangera nemɨnyɨ kayaakyagaala aane pɨrɨ' kɨrɨ' nedɨpɨnevɨna ‘O, yɨwetawakya aane pɨrɨ' kɨrɨ' mwari'. We'! Sɨmunya' neyekɨ'mwaka!’ yawɨpɨka!” dadɨ sara duthatheigɨnyɨ.
TIT.2.9	Kɨraazɨtɨyarera yaasɨwa'wawɨnyaraavɨ wɨdaayadɨvɨsaraavɨ gɨmɨ nayaa dara duthana! Yuyangɨne'na kunnya maremwaalyaraavɨ dalaangewɨ mwaaibɨka! Sahwara kunnya maremwaalyaraavɨna tewaanya wɨvu'nɨvanɨke wawɨnya dala pɨnɨnnanya tewaanya nayaa yɨpɨka! Yagaala kayaa'nanya kunnya maremwaalyaraavɨ ayɨna naja'nawɨdɨpɨka! 
TIT.2.10	Sahwaraavɨre gɨlyɨvɨta pɨmɨlɨ' kɨmɨlɨ' yuina numaapɨka! Aawa. Kumɨre yagaalya lɨmwaga'dɨvɨ' kunnya yɨda'nanyabwi wibwarɨdaakupɨka! “A'mwera yɨwaala yɨwannadɨvɨtabaaibɨ' nemɨre wawɨnyavɨna Gotɨyai nevadaihasamaa'derɨne yagaala wɨjɨwɨrinɨke' savɨne yaya naange' a'mwera munyaba makibɨka!” dapɨri nayaa sara yɨpɨka!
TIT.2.11	Sare' dare'nesɨ. Gotɨyare yanga gaimwange' a'mwe yuyaraavɨ yɨnɨga wi'na padaihasamaaranne' ku'maayabanna mena neyɨma'naabakesɨ. Yɨ Kɨraazɨtɨyai baka nawɨ'nyɨna yakesɨ. 
TIT.2.12	Gotɨyare yanga daza' Gotɨyarɨna bule'na wɨjaaya saburɨjɨ Kwaakevakɨya yuya sɨmunya kayaa'nanya saburɨjɨ makwasakaade'na wɨjɨwɨrya neyɨvanɨ'. “Dahaasavɨ nemɨ sɨmunya nayaa yawɨ'na yadaa yɨda'maraangeburɨ nayaa yamaryadaa Gotɨyarɨna nayaa yavada'galayawɨ'na yadaa mwalaana!” dawaajɨ wɨjɨwɨrya sa' mɨdɨnaade'nanyɨ. 
TIT.2.13	Nemɨ sara mwaidaa yɨlaaya yadaa tewaanaanga yɨnɨke' dɨragɨnna lɨmwadaa yemwaaimanɨgo. Yɨ, Gotɨya Naangei nemɨre nevadaihasamaa'dei Kɨraazɨtɨyai Jizaazarɨna yemwaidaa “Sahwai Sɨgunyavɨya byaanna dɨragɨnyasɨ ku'maayabanna yɨma'naabathelyɨ,” yawɨ'daa yemwaaiholyɨra. 
TIT.2.14	Sahwai nemɨnyɨ gamɨre gaalyabwi yagalya'mavakelyɨ. Nemɨnyɨna “Ayahi mubya yamaarya'neinyɨ kɨwɨnya dɨnɨka galazekɨvala yuya sangɨna wɨvadaihasamaarɨma! Aalya ya'mujɨ gɨrɨka duimwagasɨ'na'mujɨ nɨmɨnyɨne'na nɨmɨre tewaanyara wɨmwaaihɨwɨjara nɨmɨre yunera mwaaibɨka!” daka gamɨre gaalyabwi yagalya'ma'na. Sare' wawɨnya dɨragɨnna yadɨvɨ' yuya tewaanyabwina yɨpɨka!
TIT.2.15	Yuyagaa' yagaala daza a'mweraavɨ duzɨwaakya! Yagaala daza mɨdɨbɨ'de'na gɨmɨ dɨhaa'bwata ja! Sara yadɨ gɨmɨ maanga dɨragɨnna wɨdadɨ Naangere dɨragɨnya' maara'gɨzɨ mamɨdɨnyadɨvɨsaraavɨrebwi dɨrɨvɨpalasɨka! A'mwe aane pwai kwai gɨmɨnyɨna “A'mwe yaasɨwakelyɨra,” nagyawɨradɨka! Aawa. Naangere dɨragɨnyavɨ kuna ja!
TIT.3.1	Gɨmɨ a'mweraavɨre sɨmunyai kuna dɨha'bwarɨmwaaihya jɨtheigɨnyɨ. Yɨ ga'maanɨyarajɨ a'mwe maremwaaidɨvɨsarajɨ saraavɨ dalaangewɨ mwaaibɨka! Sahwaraavɨre yagaalya nayaa mɨdɨbɨ'derera. Wawɨnya yuya sa tewaanya ya'na tavaravana mwaaibɨ'derera. 
TIT.3.2	A'mwe aane pwai kwarɨ bɨraiyagaala nudɨpɨdɨka! Mala narannɨpɨka! Pwara kumɨnyɨ kayaa'na kyapɨjɨ bwiwanga yabwi yɨpɨ'dere. Yuyaraavɨ kwaamu'nanya yuyabwi wipɨka! 
TIT.3.3	Sare' yuyainaavɨne darevɨnyɨ. Sɨnnawɨ nabaai nemɨ kwainajɨ sɨmunya nawɨ'nya kɨnɨnnaka maayaine. Nemɨ yagaalya galazekɨvaina yadaanyaina, Saataanɨ Kayaa'nanyai kwaasɨyabwina nedadaa'nyɨ yɨraataate yamaryagoine. Nemɨ yaasɨwa'wawɨnya yadaa munyɨ' dɨkaata ya'ne dala pɨnɨnnanyangɨjɨ wabahɨlaaka ya'ne dala pɨnɨnnanyangɨjɨ mwaaloine. Kayaa'nanyaburɨjɨ tɨganaaryaburɨjɨ yamaryoina. A'mwera nemɨnyɨna sɨmɨlɨka wimwaalakeina, nabaai nemɨ kwainaavɨnajɨ sɨmɨlɨka wimwaalakeine. 
TIT.3.4	Kɨrɨ' Gotɨyai nemɨre nevadaihasamaa'dei a'mweinaavɨ tewaanya nayaa bwiwanna neyaka yanga naange'na neyɨvanɨkelyɨ. Sahwarɨ a'mweinaavɨna tewaanya wɨvu'nadelyɨ. Yɨ sasare sabwi ku'maayabanna yɨma'naabakebulyɨ. 
TIT.3.5	Sahwai nevadaihasamaarakelyɨ. Dare'na mɨ'. Nemɨ yuna yɨda'maraanga yadaanya sabwina yawɨ'dana mɨ'. Aawa. Gamɨre nemɨnyɨna kale gaimwange'na sa'na nevadaihasamaarakelyɨ. Kurya Tewaanyai nemɨnyɨ aalya neyakeine. Yɨ aalya ya sabwi neyake' nawɨ'nya mudɨkeinaavɨ nemwaaihada nemɨre sɨmunyavɨjɨ kuryarɨjɨ mudɨkewaarɨ wɨmwaaihakelyɨ. Kurya Tewaanyai gaala mudɨkebwi nejaavakelyɨ. Sarevɨ Gotɨyai nevadaihasamaarakelyɨ. 
TIT.3.6	Jizaazai Kɨraazɨtɨyai nemɨre nevadaihasamaa'dei yakevɨ Gotɨyai Kurya Tewaanyarɨ yanga naange'na naanna newakakelyɨ. 
TIT.3.7	Sai gamɨre yanga gaimwangevɨna nemɨnyɨna “A'mwe yɨda'maraangere. Nɨmɨrerera,” nedakevɨ “Gaala yuyagaa' yuyagaa' mwaalya'ne daza' yemwaaibɨ'dera Kuvɨnɨmaangeinyɨre yuya'na maarya'nera yɨma'nɨpɨka!” daka sara nemwaaihakelyɨ. Sare'na naanna nejaavakelyɨ. 
TIT.3.8	Yagaala daza' lɨmwagasa'ne' naanga nebulyasɨ.
TIT.3.8	Nɨmɨre sɨmunyavɨ gɨmɨnyɨna dara yawɨ'manɨge. Dazahɨnɨngɨna gɨmɨ dɨragɨnna duthana! Sarevɨ nabaai a'mwe Gotɨyarɨ mena wɨ'nalɨmwagesaraavɨna “Kumɨre sɨmunyangɨ wawɨnya tewaanya dɨragɨnna ya'nengɨ wakɨnɨpɨka! Tewaanya saburɨna dɨragɨnna daapɨka!” da'gɨzɨ sara duthana! Dazahɨnɨ nawɨ'nya yaka a'mweraavɨ gaimwadengɨ. 
TIT.3.9	Kɨrɨ' dala pɨnɨnnanya yagaala sɨmumaaya pinabɨsa yaasɨwa' yɨdaanganyajɨ Ne sɨnnawɨnyaraavɨne yayajɨ maanga dɨnyajɨ Mozɨzare Kɨwɨnya dɨnɨkenna maihurɨ'nyɨyagaala bathɨwiajɨ sasare dazangɨ davɨla'deigɨnyɨra. Sare' darevɨnyɨ. Daza waryaanyangɨra. Daza kune nemɨnyɨ yɨnɨga wi'na negaimwagathe mɨ'. 
TIT.3.10	Gotɨyare yɨ'bwa'nawɨ'nadɨvɨsaraavɨ jaapalawɨmwaaihya'nere sɨmunyai nayaa javada'gala! Gave pɨgaa'na “Gɨmɨrebwina mala nayaa jɨwanna!” wɨda'gɨzɨ ayɨna sara yaja' pɨgasaai “Mala nayaa jɨwanna!” duthatheigɨnyɨra. Nabaai sai kadɨka mu'nyɨ kyojɨ sarɨna bule'na duzaadelyɨ. 
TIT.3.11	Gɨmɨ dara jawɨka! A'mwe sasarei tuta nawɨ'nya' mena yagalya'mavaka gannya kayaa'nanya yadevwi gamɨ sarɨ jɨda'nya'nelyɨ.
TIT.3.12	Dɨvi nabaai nɨmɨ Aatemazai pwarɨ Tɨkikaazai kwarɨ gɨmɨnyawɨnna kadamaryaasa'mujɨ gɨmɨ Nikopolɨzɨna nɨmɨnyawɨnna yɨme'nya'bɨ' dɨvadeigɨnyɨ. Sare' darevɨnyɨ. Nɨmɨ mena dɨweinyɨ. Aalyavɨ yɨhuta naangegaa'na anga Nikopolɨzɨ mwaalɨdeinyɨra. 
TIT.3.13	Sinaazai kɨwɨnyangɨna sɨdu'nakelyɨ Aapolɨzalyɨ saraarɨ tusavɨne gaimwange'na yɨme'nya'bɨ'na nayaa dumakwodeigɨnyɨ. “Yɨ saraarɨ gɨlyɨvɨta kaanya yamarikade aane pɨrɨ' kɨrɨ' numudaasadɨka!” da'gɨzɨ dɨhaimwadeigɨnyɨ. 
TIT.3.14	Nabaai nemɨre a'mwera dɨragɨnna daaya'na a'mwe gɨlyɨvɨsanna dɨragɨnna wɨmudaasɨvanɨkeraavɨ tewaanya gaimwange'na sɨmunya nayaa yawɨramaapɨka! “Sahwara yaasɨwa'na mwaaibɨza' Gotɨyare saburɨne nawɨ'nya mima'naabi naneyadɨka!” dapɨjɨ sara yawɨramaapɨka!
TIT.3.15	Nɨmɨjɨ nye'mwannemwaaihata a'mwe yuyara gɨmɨnyɨna “Neya'mweigɨ!” gɨthasɨwaabaa'. Kɨraazɨtɨyarɨ lɨmwangeburɨ nemɨnyɨna tewaanya wɨvu'naderaavɨ “Neya'mweihi!” duthana!
TIT.3.15	Yanga gaimwange' sarɨmɨ yuyaihɨrɨjɨ kuna yɨhye'mwannamwaalana!
PHM.1.1+PHM.1.2	Paailimonɨ, neya'mweigɨ,
PHM.1.1+PHM.1.2	Kwaamu'nanyabwi gwarana! Gɨmɨnyɨna tewaanya nevu'nadeigɨnyɨ. Nemɨjɨ avaaiwawɨnyaigɨnyɨ. A'mwe Aapɨya', gɨmɨre balaangevɨ wɨdɨma! Neya'mwe'gɨ kwaamu'nanyabwi gwarana! Nabaai “Aakipaazaigɨ kwaamu'nanyabwi gwarana! Gɨmɨjɨ Kɨraazɨtɨyare aawɨlasainera.” Nabaai “Paailimonɨgɨre angevɨ Kɨraazɨtɨyare kusɨlaanyavɨyaihi kwaamu'nanyabwi yɨhwarana!”
PHM.1.1+PHM.1.2	Nɨmɨ Polɨnyɨ Kɨraazɨtɨyai Jizaazare yagaalya wɨde'na kalavuzangevɨ mwaalena pɨkarya githawasɨwaabe. Neya'mwei Timoti nɨmɨjɨ mwaalɨkelyɨ. 
PHM.1.3	Naarɨmɨre yawɨta “Gotɨyai Nenɨmaangelyɨ Naanga Kɨraazɨtɨyai Jizaazai kwalyɨ yange'na pada'galagaimwanna yɨhika! Yɨ nabaai sarɨmɨre sɨmunyavɨ kwaamu'nanyabwi yɨhwarana!”
PHM.1.4+PHM.1.5	Nɨmɨ kadɨka dara wɨ'nadɨnyɨ. Paailimonɨ sai Naanga Jizaazarɨ dɨragɨnna lɨmwaga'manɨkei daaka! Paailimonɨmɨ Gotɨyare tewaanyaraavɨna kale naanga wivanɨkei daaka! Sara wɨ'nena saburɨdaasɨ Gotɨyarɨ wɨdadɨnyagaa' dara wɨdɨna “Paailimonɨ tewaanna yɨvanɨke'na yuyagaa' ‘Su! Su!’ gɨthadɨ nɨnnya Gotɨyaigɨ tewaanna wɨgaimwamanɨgɨnyaigɨnyɨ. 
PHM.1.6	Kɨraazɨtɨyarɨne yuya nawɨ'nya naanga kɨnɨnnakeina nawɨ'nya sa kuna yawɨramaraana! Nabaai Paailimonɨ yuya sa yawɨramaa'da Kɨraazɨtɨyarɨ kuna lɨmwaga'devɨ pwaraavɨ sara wɨdada sahwara nawɨ'nya sa wanganapɨjɨ gamɨjɨ Kɨraazɨtɨyarɨna je'mwannemwaaibɨka!” 
PHM.1.7	Wɨdadɨnya' dare'nesɨ. Nya'mweigɨ, Gotɨyare tewaanyaraavɨre sɨmunyangɨ munyɨkaavɨ gaala pada'galawɨmwaaihadɨnya'na gɨmɨre wɨvu'nyaburɨna wɨ'nadɨ yɨlaaya naanga yɨwa. Sarevɨ nɨmɨre sɨmunyavɨ nyɨvaimwamwaanyaigɨnyɨ.
PHM.1.8	Sarevɨ Kɨraazɨtɨyarɨ dɨragɨnnakeinyɨ yɨnɨga wi'na dɨragɨnna gɨthɨwɨja' yɨ nabaai nayaa jɨthe'na kɨrɨ' 
PHM.1.9	yagaala dɨragɨnya sara majɨwa. Aawa. Tewaanya wɨvu'nya sabwi savɨna nɨmɨ kave yagaala githaangamanɨge gɨmɨnyɨ. Yɨ dareinyɨ, nɨmɨ a'mwe neinyɨ, yɨ nabaai Kɨraazɨtɨyai Jizaazarɨne kalavuza sahwainyɨ. 
PHM.1.10	Sareinyɨ nɨmɨre kaimɨraayarɨna nayaa kave githaangamanɨge. Kalavuzanga davɨ kuna mwaalena sahwarɨ Kɨraazɨtɨyarɨna kujɨwaake lɨmwagaka nɨmɨre kaimɨraayaibɨ' yɨma'nakelyɨ. Yɨ sahwai Wonɨzɨmaazai. 
PHM.1.11	Kɨgaa' sahwai gɨmɨnyɨne waryaanyalyɨ. Gɨmɨnyɨ gaimwanga ya'ne wawɨnya tewaanya yaakai mɨ'. Sarevɨ dahaa' sai wawɨnya tewaanya mi'na yannelyɨ gɨmɨnyɨjɨ nɨmɨnyɨjɨ sainaarɨ gaimwange'na. 
PHM.1.12	Sahwarɨ gɨmɨnyawɨnna ayɨna maragyasɨwaabe. Sahwarɨna tewaanya naanga nyɨvu'nɨvanɨke'na gyasaabena kale naanga nyɨvanɨkeinyɨ. 
PHM.1.13	Sareinyɨ nɨmɨ sainyɨ “Yagaala tewaanya' wɨjɨwakadaari yɨ kumɨ nɨmɨnyɨ kalavuzangevɨ marakɨna. Sarevɨ Paailimonɨmɨneba Wonɨzɨmaazai nyɨdaaya'nei nɨmɨjɨ ye'mwannamwaalakerɨ dalɨmwaga'na kyɨwɨdɨkeinyɨ.” 
PHM.1.14	Kɨrɨ' gɨmɨ davɨna “Ya,” nyɨdɨza' kadɨka mu'nyena nabaai dalɨmwaga'manɨgei mɨ'. “Gɨnnya tewaanya dazaburɨna mɨdɨnya'neigɨnyɨ nɨmɨ dɨragɨnna yɨma!” dena kɨrɨ' myɨwa. Aawa. Gɨmɨ sɨmunyavɨ sara yawɨra'gɨzɨ sara jɨthe' nawɨ'nyabulyɨ.
PHM.1.15	Sare' dare'ne' dɨngaka? Sahwarɨ Gotɨyai yaka “Paailimonɨ yuyagaa' yuyagaa'na ayɨna maarana!” kada' gɨmɨnyɨ kɨbawegaa' gyahalya'mavake'nanyɨ. 
PHM.1.16	Yaasɨwa'wawɨnya yadei gɨmɨjɨ kuna mwaaladevaaibɨsai mɨka! Aawa. Sai dazasare sabwi mi'na wavɨla'mwakelyɨ. Dahaa' Kɨraazɨtɨyarɨne neya'mwei gamɨ sarɨna nevu'nɨvanɨkelyɨ. Yɨ nɨmɨ sainyɨ dɨragɨnna sara yawɨ'dɨnyalyɨ. Sareinyɨ kɨrɨ' dazasare saburɨna gɨmɨ naanga nyavɨla'dɨnneigɨnyɨ. Yɨ gɨmɨre kɨlaakejɨkɨna sai nayaa gɨthaayadelyɨ. Kɨlaakejɨkɨna gavevɨne'na mɨ'. Yɨ nabaai Naangerɨna sai ja'mwei gye'mwannamwaaladelyɨ. Dazasarerɨna tewaanya naanga gɨvu'nadeigɨnyɨ. 
PHM.1.17	Sarevɨdaa'nyɨ “Kɨraazɨtɨyarɨna Polɨ nyɨnyakwalaangelyɨ,” yawɨ'dɨza' gɨmɨ nɨmɨnyɨ nyɨmaa'dɨnnebaaibɨ' Wonɨzɨmaazarɨ nayaa dɨmaaka! 
PHM.1.18	Nabaai “Sahwai nɨmɨnyɨna yɨwetawakya dahawarɨka! Nabaai nɨmɨnyɨ nyɨrɨvɨkɨradei dɨngaka!” yawɨ'dɨza' yɨ gamɨnne yaya' maravɨla'nya ya'gɨzɨ sarɨne' yɨ nɨmɨnne' yaya' sahɨrɨ' dakɨ! 
PHM.1.19	Nɨmɨ Polɨnyɨ yɨda'mwesɨ. Yagaala da' nɨmɨre ata dathasɨ dara yɨda'mwesɨ. Nɨmɨ sainyɨ tɨvɨkɨta daza' yɨdesɨ. “ ‘Nabaai gɨmɨ saigɨ dɨnyɨrɨvɨkɨ'de. Yagaala tewaanya' kagɨzɨwaake gaala mwaalyabwi yanga maaragɨnya'nanyɨ,’ nagɨthɨwɨdɨka!” dena tɨvɨkɨta sa' yɨdesɨ. 
PHM.1.20	Yo, nya'mweigɨ, sareinyɨ Naangerɨna yɨlaaya dara dɨnyɨgala! Wonɨzɨmaazarɨ nayaa dɨmaaka! Kɨraazɨtɨyarɨ nɨmɨre sɨmunyasɨ munyɨsɨ gaala dɨnyɨvada'galamwaaihya!
PHM.1.21	Nɨmɨ dɨragɨnna dara yawɨralɨmwagena “Sarevɨ Kɨraazɨtɨyare sabwi mɨdɨnadelyɨ,” pɨkarya githawasɨwaabesɨ. Nabaai tɨvi'na dara yawɨ'manɨge. Gɨthɨwebwi sara jɨtheigɨnyɨ. Sare' gave' mɨ'. Sabwi wavɨlavɨkebwi tewaanaanga jɨtheigɨnyɨ. 
PHM.1.22	Sasareigɨ nabaai avaalyagaa' ku'dɨka pɨrɨ' nayaa kyovɨrawaka'gɨzɨ gɨmɨjɨ ye'mwannamwaalɨde'nanyɨ. Yɨ sare' dare'nesɨ. Nɨmɨ yawɨ'dɨ dara yemwaaiheinyɨ “Gotɨyai sarɨmɨre yɨdaanganyangɨ yɨhu'naka kalavuzangevɨ nyɨmaaraka nɨmɨnyɨ yanga ayahi yɨhɨzaavadeinyɨ.”
PHM.1.23	Epapɨraazai gɨmɨnyɨ gɨthɨvanɨ' “Nya'mweigɨ!” Sai Kɨraazɨtɨyai Jizaazare yagaala wɨjɨwakamaryake'na kalavuzangevɨ nɨmɨjɨ ye'mwannamwaaidasalyɨ. 
PHM.1.24	Nabaai nɨmɨre avaaiwawɨnyara anga dava nɨmɨjɨ mwaaihasara Maakɨyalyɨ Aarɨzɨtaakazalyɨ Dimaazalyɨ Lukɨyalyɨ sara kwarajɨ avaaina gɨthɨvanɨga' “Neya'mweigɨ!”
PHM.1.25	Naanga Jizaazai Kɨraazɨtɨyare yanga wɨgaimwangebwi sarɨmɨre kuryarajɨ yɨhye'mwannamwaalana!
HEB.1.1	Kɨgaakuna kwala naangegaa' Gotɨyai gamɨnyɨ wɨ'nawɨjɨwaakyaraavɨ sɨmunya pɨnɨnna pɨrɨ' wɨdɨna, pɨnɨnna pɨrɨ' wɨdɨna. Yɨ sara kujaa' sahwara nemɨre Ne sɨnnawɨnyaraavɨ sɨmunya nabinabinya pɨbura wɨjaasara kwalaalyare. 
HEB.1.2	Kɨrɨ' nabaai dahaa' aayagasa Gotɨyai yagaala nedake' gamɨre Gawaalɨvaangei nedakesɨ. Sahwarɨ Ganɨmaangere yuya maarya'nerɨ Gotɨyai mena dahɨlakakelyɨ. Nabaai Gawaalɨvaanga sahwarɨ Kwaaka dasɨ sɨgunya kɨrɨsɨ Gotɨyai yavɨkaryaakengɨ. 
HEB.1.3	Gawaalɨvaangei sahwai Gotɨyare byaanna dɨragɨnya' lɨvamwaja naangelyɨ. Yɨ nemɨnyɨ Baaka naanga nemwadadelyɨ. Sahwai Gotɨyarɨ avaaina nebulya'nanyalyɨ. Gamɨre yagaala dɨragɨnya kɨnɨnnake' dada yuyangɨ dɨragɨnya yɨvaimwada yuya sarengɨ lɨmwaga'delyɨ. Kayaa'nanyangɨne tɨvɨkɨsa duimwagasɨta ya'ne' sahwai wawɨnya yunebanna yɨ'mwannaka Kingɨya Naangei munya ke'beva mwaalɨkere aangasɨmagɨ dɨragɨnnakeba mwaala'.
HEB.1.4	Gawaalɨvaangei Ganɨmaangerɨ yaya tewaanya nawɨ'nyaange' mena maarake' yɨ mamaayaraavɨre yayavɨ wavɨlavakabaaibɨ' yɨ sasare sahɨrɨvɨ gamɨ sai mamaayaraavɨna naanga nebulya'na yɨma'nakelyɨ. Yɨ sahwara sarɨ kwaakewɨ wɨla'nakasalyɨ. 
HEB.1.5	Sare' darevɨnyɨ. Sɨnnawɨ sagaa' Gotɨyai mamaayarajɨya aane pwai kwarɨ dara muja'
HEB.1.5	“Gɨmɨ nɨmɨnyɨ nyɨbwaalɨvaangeigɨnyɨra.
HEB.1.5	Dahaa' gɨmaamaangeinyɨ gɨmwaaihɨweigɨnyɨ.”
HEB.1.5	Kɨrɨ' Gawaalɨvaangerɨ sara wɨda'. Yɨ sahwai mamaayarɨna ayahi muja'
HEB.1.5	“Gamɨnyɨ ganɨmaangeinyɨ yɨma'nɨdeinyɨ.
HEB.1.5	Nɨmɨnyɨ nyɨbwaalɨvaangei yɨma'nadelyɨ.”
HEB.1.6	Kɨrɨ' Kwaakevakɨ mwaalyaraayawɨnna sahwai gamɨre aaya mudɨkaimɨraayarɨ makwalaabakegaa' sarei da' “Mamaaya yuya Gotɨyainyɨrera sahwarɨ yɨlaaya nayaa maripɨka!” 
HEB.1.7	Nabaai sahwai mamaayaraavɨna dara wɨda'
HEB.1.7	“Gamɨre mamaayaraavɨ yɨhusa'bɨsaraavɨ wɨmwaaihadere.
HEB.1.7	Gamɨre wɨdaayadɨvɨsaraavɨ dɨtaalɨsa'bɨsaraavɨ wɨmwaaihadere.”
HEB.1.8	Kɨrɨ' Gawaalɨvaangerɨna dara wɨda'
HEB.1.8	“Gotɨyaigɨ, yuyagaa' yuyagaa'ne kingɨnamwaalyɨsavɨ dɨmaremwaaideigɨnyɨ.
HEB.1.8	Gɨmɨre a'mweraavɨ kingɨyɨsarɨsɨ yɨda'nanyabwina yawɨbwaramaremwaaidɨnyaigɨnyɨ.
HEB.1.9	Gɨmɨnyɨ yɨda'maraanga sabwina tewaanya gɨvu'nadeigɨnyɨ.
HEB.1.9	Kɨwɨnyangɨ galazekɨvalyabwina sɨmɨlɨka gwimwaalɨkeigɨnyɨ.
HEB.1.9	Mɨdɨnagɨnyavɨdaa'nyɨ Gotɨyainyɨ gɨmɨre Gotɨyainyɨ yɨlewelivananya' gɨthɨngeigɨnyɨ.
HEB.1.9	Yɨ welivananya daza' gɨmɨnyɨ yɨlaaya gihalakeigɨnyɨ.
HEB.1.9	Ja'mwera yɨvanɨgɨnyabaaibɨ' yɨlaaya yɨvanɨgatara mɨ'.”
HEB.1.10	Nabaai Gawaalɨvaangerɨna dara wɨda'
HEB.1.10	“Naangeigɨ sɨnnawɨ Kwaaka datha' wakyeigɨnyɨ.
HEB.1.10	Nabaai sɨgunya' gɨnnya asɨraalyɨ yavɨkaryeigɨnyɨ.
HEB.1.11	Yuyawaai yɨnahu kayaaka yɨnyɨna yadewaalyɨ.
HEB.1.11	Kɨrɨ' gɨmɨ aawa. Yuyagaa' mwaaidɨnyaigɨnyɨ.
HEB.1.11	Yuyawaalyɨ yuya pɨnɨjɨ aya yɨma'nadengɨ.
HEB.1.11	Baazɨ'ma'nya pɨrɨ' aya yɨma'nadevaaibɨsangɨ.
HEB.1.12	Yɨ yɨvɨta aya' gɨ'mwagakɨna yadevaaibɨ'
HEB.1.12	Gɨmɨ yuya sangɨ dɨhɨ'mwagakɨdeigɨnyɨ.
HEB.1.12	A'mwei baazɨ'ma'nya yadaihamaa'na yadevaaibɨ'
HEB.1.12	Gɨmɨ yuya sangɨ yadaihamaata jɨthengɨ.
HEB.1.12	Kɨrɨ' gɨmɨ yuna sana dɨmwaaideigɨnyɨ.
HEB.1.12	Gɨmɨre kwaramegasa mi'na yɨwawade mɨ'.”
HEB.1.13	Pɨgaa' kɨgaa' Gotɨyai mamaaya darajɨya bewarɨ wɨdakelaka! Aawa. Gawaalɨvaangerɨna dara dɨnɨ'
HEB.1.13	“Gɨmɨ nɨmɨre aangasɨrɨ dɨragɨnyaba dɨmwaala!
HEB.1.13	Gɨmɨnyɨ dalaangewɨ wɨla'narya'negaa'na yɨkamaangeraavɨ gwakɨdehaa'nanyɨ.”
HEB.1.14	Aawa. Mamaayara yɨ sahwara kuryarera. Yɨ kurya sahwara Gotɨyarɨ wɨdaayadɨvɨsare. Gotɨyai a'mwera gamɨre yuna padaihasamaarya'neraavɨna gaimwagya'ne mamaayaraavɨ maryaasadere.
HEB.2.1	Sarevɨdaa'nyɨ yagaala nemɨ mena wɨ'no' nemɨ nayaa kuna lɨmwagaraana! Nemɨre sɨmunyangɨ dɨragɨnna yawɨ'daa mɨdɨnaana! Yagaala daza'na dɨragɨnna mi nyaadɨka! Yɨ sara yawaajɨ yɨnahu nyagalya'mavaadɨka! 
HEB.2.2	Sare' darevɨnyɨ. Sɨnnawɨ Gotɨyai mamaayaraavɨre maangikɨdaa'nyɨ Juyainaavɨre Ne sɨnnawɨnyaraavɨne kɨwɨnya' jaakelyɨ. Yɨ yagaala daza' nebulya'nanya' dɨragɨnna daavɨkesɨ. Yɨ yagaala savɨne yɨwetawakya gazasavɨnajɨ yagaala savɨ galazekɨvala gazasavɨnajɨ tɨvɨkɨta kayaa'nanya' maryaasa'nanyɨ. Kumɨre kayaa'nanya yadɨvɨta sabwina yɨnɨgeva tɨvɨkɨta yɨda'maraange' warɨ'. Yɨ mamaayaraavɨre maangikɨdaa'nyanna tɨvɨkɨta sara maryaasa'na 
HEB.2.3	dahaa' nevadaihasamaata naanga nebulya'nanyavɨne' navɨka mwalaaja' yɨ nemɨ lɨkaanya wawaajɨ kayaa'nanaangevɨ gatha'dara wavɨlavaadevaka! Yuna wana aawa nebulya'na. Sɨnnawɨnyaraavɨne tɨvɨkɨta sa' maalɨkesɨ. Dahaa' nemɨnyɨne' tɨvɨkɨta naangesɨ. Yɨ mamaayara nedetara mɨ'. Sɨnnawɨ Naangei gamɨ sai yagaala daza' mena wɨdakesɨ. Nabaai a'mwera gamɨnyɨ kadɨka wɨ'neva sahwara nemɨnyɨ dara nejɨwaake' “Yagaala daza' yuna wana naanga nebulya'nanyasɨ.” 
HEB.2.4	Sara nedadaapi Gotɨyai sahwarajɨ ye'mwannajalɨkuraka'. Yɨ sahwai yɨjɨwaainyajɨ atɨka maru'nasajɨ dɨragɨnya dala pɨnɨnna pɨnɨnnanyajɨ yada ye'mwannajalɨkurakɨna. Nabaai sahwai gannya sɨmunyavɨ nayaa yawɨ'da Kurya Tewaanyare sɨhumale a'mweraavɨna yanga wɨjaavada ye'mwannajalɨkurakɨna. Yɨ sarengɨ ye'mwannajalɨkurakakelyɨ.
HEB.2.5	Sare' darevɨnyɨ. Dɨvi yɨma'nade pɨbwina dɨvanɨgo'nanyɨ. Gawaalɨvaangei maremwaaidelyɨ. Gotɨyai mamaayaraavɨ dazahɨrɨvɨ maremwaalya'neraavɨ dahɨlakakera mɨ'. 
HEB.2.6	Aawa. Gotɨyare bukuyavɨ pɨkarya pɨrɨvɨ a'mwe pwai nayaa dara jalɨkurakɨnɨ'
HEB.2.6	“A'mwe kwara bewaraavaka!
HEB.2.6	Gotɨyaigɨ sahwaraavɨna yawɨ'dɨnyaigɨ daa!
HEB.2.6	A'mweraavɨne kaimɨraayai bewalaka!
HEB.2.6	Yɨ gɨmɨ nayaa be'na maremwaaidɨnyaigɨnaka!
HEB.2.7	Yune tusagaa'nana gɨmɨ wakagɨnyalyɨ.
HEB.2.7	Sahwai mamaayaraavɨ dalaangewɨ wɨla'narɨ'.
HEB.2.7	Byaannyavɨ sahwarɨne yaya' munyaba makɨlagɨ.
HEB.2.7	Yɨ sahwarɨ yaya naange' wɨjaavagɨnyalyɨ.
HEB.2.8	Sahware sɨvɨlyɨraarɨ kwaaka dalaangewɨ yuya wakagɨ.
HEB.2.8	Sahwai yuya sa dɨragɨnna maremwaalɨkelyɨ.”
HEB.2.8	Sara dɨnɨke' Gotɨyai yuya a'mwe kwaraavɨ kwaaka dalaangewɨ wakakengɨ. Yɨ sarevɨdaa'nyɨ aane pɨrɨ' kɨrɨ' kumɨnyɨ dalaangewɨ mula'narya'. Kɨrɨ' dahaa' kumɨnyɨ dalaangewɨ yuya warɨke nemɨ mwanganyɨnanyɨ. 
HEB.2.9	Kɨrɨ' nemɨ a'mwe pwai Jizaazarɨ yawɨrangamanɨgolyɨ. Kɨgaa' maalɨkegaa' a'mwe sahwarɨ mamaayaraavɨna maalɨkɨbawei wɨmwaaihakelyɨ. Yɨ a'mweraavɨna gaimwagya'nei balya'ne'na Gotɨyare yanga gaimwange' marima'naaba'. Sahwai daanga dazahɨrɨ' maa'da yɨ bala'. Sarevɨdaa'nyɨ yɨ Gotɨyai sahwarɨne yaya' munyaba makida byaanna dɨragɨnya' wɨjaavakelyɨ.
HEB.2.10	Sare' darevɨnyɨ. Yuya Gotɨyarɨnengɨra. Sarei yuya yavɨkaryaka yuyangɨna dɨragɨnya kuna wɨjaavadelyɨ. Yɨ sahwai yawɨraka “A'mwera nɨmɨre kaimɨraayara yɨma'nɨpɨka!” gannya kaimɨraaya kwalaalyaraavɨna byaanna dɨragɨnyavɨ makwia'nerɨ Jizaazarɨ daange' wɨjaava'. Yɨ daanga dazavɨ Jizaazai sahwaraavɨ yɨnɨga wi'na padaihasamaarya'nei sahwai a'mwe naanga yune nebulya'nanyai yɨma'na'. Daanga wɨjaaya sasare sabwi Gotɨyai yake' yɨ sa' yɨda'nanyasɨ. 
HEB.2.11	Sare' darevɨnyɨ. A'mwe dazai a'mwe yuyara Gotɨyarera tewaanya nawɨ'nya yɨma'nya'neraavɨna ya'nelyɨ yɨ a'mwe dazarajɨ yuyaraavɨ kuvɨnɨmaangei yune gave pwainanyɨ. Sarevɨdaa'nyɨ Gawaalɨvaangei sahwaraavɨna dara wɨdɨvanɨ' “Nya'mweihɨlyɨra.” Saraavɨna sasara ja'na gamɨnyɨ wagɨla muvwa'nyakelyɨ. 
HEB.2.12	Sai Gotɨyarɨ wɨda'. Dara dɨnɨ'
HEB.2.12	“Gɨmɨnyɨna nya'mweraavɨ ‘Sasarelyɨra. Nawɨ'nyaangelyɨra,’ wɨdɨdeinyɨ.
HEB.2.12	Gɨmɨnne yaya' makɨlya'ne' kusɨlaanyavɨyaraayaba daata dɨdeinyɨ.”
HEB.2.13	Nabaai ayahi dara dɨnɨkesɨ.
HEB.2.13	Nɨmɨ sarajɨ sahwarɨ dɨragɨnna lɨmwagarɨdelyɨ.
HEB.2.13	Nabaai dara dɨnɨkesɨ.
HEB.2.13	Yɨthaa, nɨmɨjɨ kaimɨraaya Gotɨyai nyɨjaavakera nye'mwannemwaaihasare.
HEB.2.14	Kaimɨraaya dazara a'mwera mwaaiha'. Yɨ tawanakera yaka mɨwɨ'nakere. Sarevɨ yɨ Jizaazai kwalyɨ sahwarabɨ' avaaina a'mwei yɨma'nakelyɨ. Yɨ sarei balakelyɨ. Nabaai “Balya dazavɨ balyaburɨne dɨragɨnya' kɨnɨnnakerɨ kayaa'nanyarɨ kayaaka yɨgalakɨma!” daka a'mwei yɨma'nakelyɨ. Yɨ balyaburɨne dɨragɨnya' kɨnɨnnakei yɨ sai Yuyaraavɨ Kotɨya Maryadei, Saataanɨ. 
HEB.2.15	Nabaai dare'nesɨ. A'mwerajɨ a'mwejɨ balya'na lɨka yadɨvɨsarera. Nabaai yuyagaa' Kwaakevakɨ sahwara mwaaidapiyaraavɨ lɨka daza' yaasɨwa'wawɨnyavɨ galyɨralɨmwaga'desɨ. Sahwai balaka daza' yɨ sahwaraavɨ kalavuza sahɨrɨvɨ wo'dalamarasɨta ya'nelyɨ. 
HEB.2.16	Naanga nebulya'nanyasɨ. Sahwai mamaayaraavɨ gaimwanga ya'nei sara myakelyɨ. Aawa. Sahwai yaka sa' yɨ Evɨraamɨmɨre yɨsavaakɨyaraavɨ gaimwagya'ne' yakelyɨ. 
HEB.2.17	Sarevɨdaa'nyɨ yuyangɨ gamɨre gya'mwerabɨ' sai nayaa avaaina nebulya'na yɨma'nya'ne' tɨvɨkɨta warakesɨ. Yɨ daresɨ. “Yɨ a'mweraavɨ Gotɨyareraavɨ kale gaimwanga wia'neinyɨ yɨma'nɨma! Yɨ Gotɨyarɨnengɨ gamɨre wawɨnya' nayaa lɨmwaga'dɨ Gotɨyarɨna Mubɨthɨka Yɨra'de Naangeinyɨ yɨnɨga wi'na mwaalɨma! Sareinyɨ a'mweraavɨ wagɨlyangɨ marasɨta'neinyɨ sɨnna tɨka wɨdayabwina mubɨnɨma!” daka gya'mwerabɨ' nayaa avaaina nebulya'na yɨma'nakelyɨ. Gotɨyarɨ wɨjaavɨnya' yɨnɨga wi'na yannelyɨ. 
HEB.2.18	Sare' darevɨnyɨ. Sarei taange' yuya taanga gamɨnyɨ yɨma'naka sangɨ maarakelyɨ. Nabaai Kamaalyai yɨjɨwaala yaamɨjɨ wiaka kɨrɨ' dɨragɨnna daavakelyɨ. Yɨ sarei a'mweraavɨ yɨma'nakengɨna sara yɨbwakɨnakevɨdaa'nyɨ sahwaraavɨ taanginyabwi kima'nojɨ sahwaraavɨ gaimwange' yɨ yuyagaa' sarei yɨnɨga wi'na yadelyɨ.
HEB.3.1	Nya'mweihi Gotɨyare tewaanyaihi Gotɨyai Sɨgunyavɨ mwaalɨkei kwaihɨrɨjɨ jaka yɨhɨzɨvwaramaarakeihi, sarevɨdaa'nyɨ Jizaazarɨna sɨmunya nayaa dara dɨvada'galayawɨrila! Sahwai nemɨnyɨna Gotɨyai Wɨdasaabakelyɨ (Apozelɨyalyɨ). Nabaai sahwai Gotɨyarɨna Mubɨthɨka Yɨra'de Naangerɨ nemɨ dɨragɨnna lɨmwamanɨgolyɨ. Yɨ gamɨnne yaya' jalɨkurakɨvanɨgolyɨ. 
HEB.3.2	Sahwarɨ wawɨnya dazavɨna Gotɨyai dahɨlakakei yɨ sarei Gotɨyarɨ naanga nebulya'na lɨmwaga'delyɨ. Sɨnnawɨ Ne Mozɨzai Gotɨyare a'mweraavɨ (Gotɨyare angevɨyaraavɨ) yaakevɨna Gotɨyarɨ lɨmwagyaakabaaibɨ' sara yakelyɨ. 
HEB.3.3	Sarerɨna da'darevɨnyɨ. Jizaazarɨna Gotɨyai yawɨ'daasɨ sai angevɨ madei mwaalɨ'. Ne Mozɨzai angevɨyai mwaala'. A'mwei ange' madɨna yaderɨne yaya naange' sa' yune angevɨne yaya naangevɨ wavɨla'devaaibɨ' Jizaazare yaya byaannaka naange' yɨnɨga wi'na maarakere yaya sa' Mozɨzare yaya naangevɨ angevɨyarɨnevɨ wavɨla'delyɨ. 
HEB.3.4	Sare' darevɨnyɨ. Anga gazasa' yune a'mwerana madɨvɨsasɨ. Kɨrɨ' yuyangɨjɨ yuyaraavɨjɨ yavɨkaryaakei sai Gotɨyalyɨ. Sai Mozɨzarɨjɨ Gotɨyare pwaraavɨjɨ wɨmwaaihadelyɨ. 
HEB.3.5	Mozɨzarɨne' daresɨ. Sahwai Gotɨyare yuyaraavɨ (Gotɨyare angevɨyaraavɨ) wɨgaimwagya'nei Gotɨyarɨ wɨdayaakei dɨragɨnna lɨmwagyaakelyɨ. Sara yada Gotɨyai dɨvi Gawaalɨvaangerɨna neja'ne' jalɨkurakyaake'nanyɨ. 
HEB.3.6	Kɨrɨ' Kɨraazɨtɨyarɨne' daresɨ. Sahwai Gotɨyare Gawaalɨvaangei mwaaida Gotɨyare a'mweraavɨ (Gotɨyare angevɨyaraavɨ) munyaba mwaalya'nei sahwaraavɨ maremwaalɨkelyɨ. Yɨ nabaai yuyagaa' nemɨ Kɨraazɨtɨyarɨ kuna dɨragɨnna lɨmwagaaza' yɨ nemɨ yɨlaayasɨ yadaa Naangerɨna kuna dɨragɨnna yemwalaaja' nemɨ kwainajɨ Gotɨyareina (Gotɨyare anga savɨyaina) mwaaihoina.
HEB.3.7	Sarevɨdaa'nyɨ Kurya Tewaanyai dake' dara dɨnɨkabaaibɨsasɨ.
HEB.3.7	Dahaa' Gotɨyare maangwɨraayavɨ kadɨka wɨ'nɨpɨja'
HEB.3.8	Sarɨmɨre sɨmunya' kaanya wana dɨragɨnna marihɨremwaaibɨna!
HEB.3.8	Ne sɨnnawɨnyara galazekɨvala nyaatabaaibɨ' mipɨnera!
HEB.3.8	Sahwara kayaa'na yaasagaa' a'mwamaayɨmagɨ mwaaleva
HEB.3.8	Gotɨyainyɨ yaamɨjɨ dɨragɨnna yɨjɨwaala nyadɨvɨ'
HEB.3.8	“Navɨka mwaaladei dɨngaka!” deva nyaasare.
HEB.3.9	Sarɨmɨre sɨryakwalaangera nyawɨranganya'nera yɨjɨwaala nyaasare.
HEB.3.9	Kwarame potiyangɨ nɨmɨ yaangɨ wanganyaata kɨrɨ'
HEB.3.9	Nɨmɨnyɨ kayaa'na yaamɨjɨ yɨjɨwaala nyaasare.
HEB.3.10	Sarevɨdaa'nyi davaakɨna sɨmɨlɨke' nyulyaake'na
HEB.3.10	Yɨ nɨmɨ dɨragɨnna dara jaainyɨ
HEB.3.10	“Yuyagaa' kumɨre sɨmunyavɨ nyagalya'ma'dɨvɨsare.
HEB.3.10	Nɨmɨre saburɨ kaanya myamarya'nera manyawɨryadɨvɨsare.”
HEB.3.11	Sare'na nɨmɨnyɨ sɨmɨlɨka nyuidaa'nyɨyavɨ
HEB.3.11	Yagaala dɨragɨnya' dara jalɨkurakyaa
HEB.3.11	“Kwaaka kave kwaamu' kujaavɨwɨdɨkeba
HEB.3.11	Sahwara kusawɨ bwibɨ'dera mɨka!”
HEB.3.11	“Sa' wana naanga nebulya'nanyasɨ.”
HEB.3.12	Nya'mweihi, sarevɨdaa'nyɨ mala nayaa jɨwannyɨla! Sarɨmɨnyɨdaa'nya pwai kwai Gotɨya gaalyaburɨ aaya kaavɨlyarɨ yagalya'masa'na gamɨre sɨmunyavɨ Kɨraazɨtɨyarɨ dɨragɨnna malɨmwagarya kayaa'nanyabwi nularadɨka! 
HEB.3.13	Aawa. Yɨrɨka gazagaasagaa', Gotɨyai kuna dɨvanɨkegaa' “Dahaaka!” sa' kuna warɨkegaa' sarɨmɨ sɨrya'mweraavɨre sɨmunyangɨ dɨhaa'bwata jɨla! Yɨ kwaasɨya wagɨlyabwi sarɨmɨnyɨdaa'nya pwarɨ kwarɨ kwaasɨ nudathɨka! Yojɨ gamɨre sɨmunyavɨ dɨragɨnna narihɨremwaaihadɨka! 
HEB.3.14	Sare' darevɨnyɨ. Sɨnnawɨ nemɨ Kɨraazɨtɨyarɨ dɨragɨnna lɨmwadaa dɨragɨnyaina daavɨna yadaa yune nemɨ balaajahaa'na kuna dɨragɨnna lɨmwagaragwawaaja' yɨ nemɨ Kɨraazɨtɨyalyɨ ye'mwannamwaaihoina yɨma'naadeinera. 
HEB.3.15	Dɨragɨnna lɨmwagaragwokwia'neina Gotɨyare yagaala dɨnɨka sa' yawɨramaraade'nanyɨ. Yɨ dara dɨnɨ'
HEB.3.15	“Dahaa' Gotɨyare maangwɨraaya' kadɨka wɨ'nɨpɨja'
HEB.3.15	Sarɨmɨre sɨmunya' kaanya wana dɨragɨnna marihɨremwaaibɨna!
HEB.3.15	Ne sɨnnawɨnyara galazekɨvala nyaatabaaibɨ' mipɨnera!
HEB.3.15	‘Navɨka mwaaladei dɨngaka!’ deva nyaasare.”
HEB.3.16	Sare' darevɨnyɨ. Sɨnnawɨ Gotɨyare maangikɨ kadɨka wɨ'nyaata kwara kɨrɨ' sahwara kayaa'na yɨna yadɨvɨ' gamɨre yagaalya' galazekɨvaina yaasara aaihwaravaavaka? Ne Mozɨzai makwiaakera Yɨzɨrelɨyara Yɨzɨpɨ saba yagalya'mayaata yuyara sasare dazabwi yaasara daaka! 
HEB.3.17	Kwarame potiyangɨ (40) Gotɨyai sɨmɨlɨke' aaihwaravaavɨna wɨlyaakalaka? A'mwe kayaa'nanyabwi yadɨvɨsa'na sahwara baidɨvɨ' kumɨre kɨlaakejɨ' a'mwamaayɨmagɨ bwalaraawɨna yaakera daaka! Gotɨyai sahwaraavɨna sɨnna tɨke' wɨlyaakere. 
HEB.3.18	Gotɨyai yagaala dɨragɨnya' naanga nebulya'na dara jalɨkurakyaa' “Kwaaka nɨmɨ kwaamu' kujaavɨwɨdɨkeba sahwara kusawɨ bwibɨ'dera mɨka!” Wana naanga nebulya'nanya' sara dakyaake' aaihwaravaavɨna jaakava'? Da a'mwe dazara gamɨre yagaalya' galazekɨvalyaasara daaka! 
HEB.3.19	Sarevɨdaa'nyɨ nemɨ dara yawɨrangamanɨgo. Kumɨ dɨragɨnna malɨmwagaryadɨvɨsa'nanyɨ. “Aala!” dadɨvɨsa'nanyɨ. Yɨ dazahɨrɨsavɨna sahwara Gotɨyare kwaamusabanna bwɨlyaatara mɨ'.
HEB.4.1	Sarevɨdaa'nyɨ nayaa jawɨrila! Gotɨyare yune naanga nebulya'na yagaala dakɨnɨke' nemɨnyɨne' kuna warɨ'. Yɨ sai dara dɨvanɨ' “Sarɨmɨnɨku' nɨmɨre kwaamusaba wibɨneihɨlyɨ.” Sare' kɨrɨ' nemɨ lɨka dara yaana! O, Gotɨyai tɨnna nengada nemɨnyɨdaa'nya kwai pwarɨna dara najɨdavadɨka! “Sahwai menyawɨ yalawakada dazavɨ yɨ yɨwɨna yɨvanɨkelyɨ.” 
HEB.4.2	Sare' darevɨnyɨ. Sɨnnawɨ a'mwamaayaba mwalyaasara Gotɨyare yagaala kwaamusa'ne' wɨ'nyaatabaaibɨ' nemɨ yagaala tewaanya sa' kadɨka wɨ'noinera. Kɨrɨ' nabaai sahwara kadɨka yaasɨwa' wɨ'nyɨna yeva dɨragɨnna malɨmwagi yaa'. Yagaala daza' wɨ'neva dɨragɨnna mye'mwannalɨmwagaryaasare. Sarevɨ yagaala daza' sahwara kadɨka wɨ'nesa', sa' yɨ sahwaraavɨ gaimwanga mwiaa'. 
HEB.4.3	Sare' darevɨnyɨ. Nemɨ dɨragɨnna lɨmwaga'manɨgoina kave kwaamu' mwaalya'ne dazaba wɨlaadeine. Yɨ sɨnnawɨ Gotɨyai malɨmwagyadɨvɨsaraavɨna dara dɨnɨkesɨ.
HEB.4.3	Sare'na nɨmɨnyɨ sɨmɨlɨka nyuidaa'nyɨyavɨ
HEB.4.3	Yagaala dɨragɨnya' dara jalɨkurakyaa
HEB.4.3	“Kwaaka kave kwaamu' kujaavɨwɨdɨkeba
HEB.4.3	Sahwara kusawɨ bwibɨ'dera mika!”
HEB.4.3	“Sa' wana naanga nebulya'nanyasɨ.”
HEB.4.3	Sahwai sara daka kɨrɨ' nabaai sɨnnawɨ Gotɨyai Kwaake' mena wakyaakegaa' kwaamusabwine' mena dakɨnɨkesɨ. Sagaa' kwaamusavɨ mwaaida nemɨnyɨna yemwaaidelyɨ. 
HEB.4.4	Sare' darevɨnyɨ. Gotɨyare Bukuyavɨ yɨrɨka asi ata purɨdaa'nyɨ daryaalyarɨkɨna dara dɨnɨ' “Gotɨyai gamɨre wawɨnya yuya sa mena yaka yɨrɨka asi ata purɨdaa'nyɨ daryaalyarɨkɨ kave kwaamu' mwaala'.” 
HEB.4.5	Sɨnnawɨ mi'na yɨhɨthɨwevɨ (3:11,4:3) Gotɨyai Yɨzɨrelɨyaraavɨna dara wɨda'
HEB.4.5	“Kwaaka kave kwaamu' kujaavɨwɨdɨkeba
HEB.4.5	Sahwara kusawɨ bwibɨ'dera mɨka!”
HEB.4.6	Yagaala daza' “Pwara gamɨre kave kwaamu' mwaalyaba wibɨ'dere,” kuna warɨ'. Nabaai sɨnnawɨ yagaala tewaanya' kwaamusaburɨne' wɨ'neta sahwara yagaala sa' galazekɨvala yesa'na kusawɨ wɨletagaa' mɨ'. 
HEB.4.7	Sarevɨdaa'nyɨ yɨ Gotɨyai yɨrɨka pɨrɨ' ayahi dahɨlaka'. Sahwai yaya da' yɨrɨka dazarɨ'na “Dahaaka.” Sɨnnawɨnyara galazekɨvala kye' kwarame kwalaalya mena kabwawa' Gotɨyai Devitɨmɨre maangikɨ yagaalya' da'. Mi'na yɨhɨthɨwe' dara dɨnɨ'
HEB.4.7	“Dahaa' Gotɨyare maangwɨraaya' kadɨka wɨ'nɨpɨja'
HEB.4.7	Sarɨmɨre sɨmunya' kaanya wana dɨragɨnna marihɨremwaaibɨna!”
HEB.4.8	Sare' darevɨnyɨ. Sɨnnawɨ Jozuwaa' saraavɨ kwaamu' mwaalyabwi wɨjaavajɨ kwajɨ sagaa'daa'nyɨ yɨrɨka pɨrɨ'na Gotɨyai mujɨ kyadɨka!
HEB.4.9	Sarevɨdaa'nyɨ dara yawɨ'manɨgo. Sɨnnawɨ Gotɨyai yuya wakaka yɨrɨka ata purɨdaa'nyɨ daryaalyarɨkɨ kwaamu' mwalyaakabaaibɨ' Gotɨyare a'mweraavɨne kave kwaamu' mwaalya' kuna warɨ'. 
HEB.4.10	Sare' darevɨnyɨ. A'mwei Gotɨyare kave kwaamu' mwaalyaburɨ wɨlajai sai gannya wawɨnya' mena yɨ'mwannojɨ kwaamu' mwaaladelyɨ. Sɨnnawɨ Gotɨyai yune gannya wawɨnya' mena yɨ'mwannaka kave kwaamu' mwalyaakabaaibɨ' a'mwe sai kwaamu' mwaaladelyɨ.
HEB.4.11	Sarevɨdaa'nyɨ kwaamu' mwaalya dazaba kusawɨ wɨlya'nevɨ nemɨ nayaa dɨragɨnna yuyanna yawɨrayaana! Yɨ kɨgaa' sahwara ke'ba'nanya'na yetabaaibɨ' a'mwe pwai kwai galazekɨvala ya'ne sabwi mɨdɨda yɨ sai kayaa'nanyaburɨ walaraawojɨ yɨ yɨwɨna nyadɨka! 
HEB.4.12	Sare' darevɨnyɨ. Gotɨyare yagaalya' nemɨrebwina bɨranemaaranne'nanyɨ. Yagaala sa' gaalyabwi kɨnɨnnakesɨ. Yɨ sa' wawɨnya dɨragɨnya yɨnɨga wi'na yadesɨ. Sa' gurɨmaanga dɨ'bwa'nɨke' yɨ kwaari'masɨramɨnya gurɨmaanga pimagɨnyaala gazavɨzavɨ wavɨlavɨkesɨ. Yɨ sa' a'mweraavɨ dabɨra'nɨgwida yune kuta ke'mwewɨ nebulya'na widesɨ. Sa' tɨnnyawɨ wɨlyɨ'ma'da gaalyavɨjɨ kuryarɨjɨ yɨ sawaarɨ mɨdaaihɨ'desɨ. Yɨ sa' dahaalyangɨjɨ yagɨdɨlyangɨjɨ tɨnnyaba wɨlyɨ'ma'da yuya sangɨ dabɨra'desɨ. Yɨ sa' yuya sɨmunya sangɨjɨ nemɨ ya'nengɨjɨ yune'na maryawɨbwa'desɨ. 
HEB.4.13	Gotɨyai wakyaaka aane pɨmɨlɨ' kɨmɨlɨ' gamɨre sɨnnyɨkɨ lɨka yɨnɨga wi'na yulyaranne' mɨ'. Aawa. Yuya kaanya yuya basɨnadaa'na yaka yɨ Gotɨyarɨ tɨnnyarɨ wana ku'maayaba warɨkengɨ. Yɨ Gotɨyai yune sahwaina nemɨ yadaanya sabwi maryawɨbwaradengɨra. Nemɨnyɨ Gotɨyai yagaainakelyɨra.
HEB.4.14	Sarevɨdaa'nyɨ dara yaana! Nemɨre Gotɨyarɨna Mubɨthɨka Yɨra'de Naangaangei Sɨgunyavɨ ke'mwewɨnyavɨ Gotɨyaryabanna yɨlayɨ'mavakei sai Jizaazai Gotɨyare Gawaalɨvaangei kɨnɨnnakeina mwaaihovɨ yɨ nemɨ sahwarɨne jalɨkurakyabwi nayaa dɨragɨnna lɨmwagaraana! 
HEB.4.15	Sare' darevɨnyɨ. Nemɨ saina wagɨlyavɨ walamarakya'neina dɨragɨnya maayaine. Nemɨre wɨrɨsangɨna Gotɨyarɨna Yɨra'de Naangei yawɨ'daa'nyɨ nemɨnyɨna kale mwi yannei mɨ'. Aawa. Yuya yɨjɨwaala sa nemɨnyɨ neyɨma'nadevaaibɨ' yuya daza gamɨ kwarɨ yɨjɨwaala ya'ne mena yɨma'nakengɨ. Sare kɨrɨ' sahwai wagɨlya myakelyɨ. Sarei nemɨnyɨna yɨbwakɨdevɨna neyɨvaimwagannelyɨ. 
HEB.4.16	Sarevɨdaa'nyɨ nemɨ lɨka myadaa Gotɨyaryawɨ gamɨre kingɨnamwaalyɨsavɨna gaimakunna wɨlaana! Sahwai yɨ yanga gaimwangebwi kɨnɨnnakelyɨ. Nemɨ gamɨre kale gaimwangebwi maarya'neina nabaai taanginya neyɨma'nadaaworiyagaa' gamɨre yanga gaimwangebwi nemɨnyɨ neya'neina sahwaryawɨnna wawaana!
HEB.5.1	Gotɨyarɨna Yɨra'de Naanga gazarɨzarɨ dahɨlakyabwi sa' daresɨ. Gotɨyai a'mweraayawɨdaa'nyɨ a'mwe pwarɨ dahɨlakada Gotɨyare wawɨnyangɨnei wɨmwaaihadelyɨ. Gotɨyareraavɨ gaimwagya'nei Gotɨyaryaba sahwaraavɨna marewɨdadelyɨ. Yɨ sahwai Gotɨyarɨ yanga dala pɨnɨnna pɨnɨnna wɨjaaya'nejɨ wagɨla marasɨ'nya'ne'na Gotɨyarɨne tamiravawɨjaaya'nejɨ wawɨnya kɨnɨnnakelyɨ. 
HEB.5.2	Gamɨ sai pɨburaavɨna dɨragɨnya maayai mwaaidevɨna a'mwe sɨmunya maayara Gotɨyare tusavɨ yagalya'ma'dɨvɨsaraavɨna yɨbwakɨda kave yɨnɨga wi'na bwiwanna wɨdannelyɨ. 
HEB.5.3	Sahwai yune dɨragɨnyai mamwaalyadevɨ a'mweraavɨre wagɨlya marasɨ'nya'nei Gotɨyarɨ tamiravawɨjaavadevaaibɨ' gamɨ kwarɨnajɨ tamiravawɨjaaya'ne tɨvɨkɨta warɨ'. 
HEB.5.4	Mubɨthɨka Yɨra'de Naangere wawɨnya daza' yaya naange' kɨnɨnnakesɨ. A'mwe aane pwai kwai yune gamɨre saburɨdaasɨ wawɨnya daza' maa'dei mɨ'. Aawa. Gotɨyai Ne Eronɨmɨ Yɨra'de Naanga sɨnnawɨnyarɨ jaka wɨjaakabaaibɨ' a'mwe sarɨ jaka wɨdadaasɨyagaa' sahwai wawɨnya daza' lɨmwadelyɨ. 
HEB.5.5	Sarebaaibɨ' Kɨraazɨtɨyai kwalyɨ sarelyɨ. Sahwai byaannyavɨ yune gamɨnne yaya'na munyaba mamakɨlyada Yɨra'de Naangei yɨma'nakai mɨ'. Aawa. Gotɨyai gamɨ sai sahwarɨ wawɨnya daza' ya'nerɨ dahɨlakakelyɨ. Sarevɨna sahwarɨ dara wɨda'
HEB.5.5	“Gɨmɨ nɨmɨnyɨ Nyɨbwaalɨvaangeigɨnyɨra.
HEB.5.5	Dahaa' Gɨmaamaangeinyɨ gɨmwaaihɨweigɨnyɨ.”
HEB.5.6	Nabaai sabaaibɨ' pimagɨnyavɨ dara da'
HEB.5.6	“Yɨra'dɨnya yuyagaa' yuyagaa'neigɨnyɨ.
HEB.5.6	Melɨkɨzathekɨmɨvaavɨrebwina avaainanyaigɨnyɨ gɨmwaaihɨweigɨnyɨ.”
HEB.5.7	Kɨgaa' Jizaazai Kwaakevakɨna kɨlaa'nakei mwaalakegaa' sahwai Gotɨyarɨ wɨdada yɨdaanganakelyɨ. Yɨ sahwai jaka naangesɨ kɨdaraalyajɨ Gotɨyai balyavɨ yɨnɨga wi'na maarannerɨ wɨdakelyɨ. Sahwai gannyabwi kwaakewɨ marulawakada yɨ Gotɨyarɨ dalaangewɨ wɨla'na'da sarevɨ yɨ Gotɨyai gamɨre yagaala wɨdakevɨ kadɨka wɨ'nakelyɨ. 
HEB.5.8	Sahwai Gotɨyare Gawaalɨvaangei kwai kɨrɨ' sahwai daange' maarakevɨ Gotɨyarɨ mɨdɨnya'na sasare sabwina gamɨre sɨmunyavɨ nebulya'na yɨwɨryakelyɨ. 
HEB.5.9	Daza' yɨ Gotɨyarɨne yune nebulya'nanyarɨ marima'na'. Sarevɨ sahwai a'mwe yuyara gamɨnyɨ mɨdɨdɨvɨsaraavɨ yuyagaa'na wɨvadaihasamaarannelyɨ. 
HEB.5.10	Yɨ Gotɨyai sahwarɨ dahɨlakaka dɨragɨnna wɨda' “ ‘Gɨmɨ Mubɨthɨka Yɨra'dɨnya Naangeigɨ,’ gɨthɨwa! Melɨkɨzathekɨmɨvaavɨ avaainanyaigɨnyɨra.”
HEB.5.11	Melɨkɨzathekɨ ke'ba'nanyarɨne yagaala kwalaalya warɨ'. Yɨ nemɨ sanna yɨhɨthaathe'nanyɨ. Kɨrɨ' dahaa' sarɨmɨre sɨmunya kaanya tihɨ'nɨka yɨ sɨmunya yɨme'nya'bɨ' yawɨrarɨlaaya myaihɨlyɨ. Sarevɨ sarɨmɨnyɨ yɨbwarɨdaakwia'ne yagaala dazavɨre aaya kaavɨlyavɨ yɨ nemɨ yagɨyagɨ wawɨnya' kɨnɨnnakeine. 
HEB.5.12	Sare' daresɨ. Kɨgaakuna Kɨraazɨtɨyarɨ lɨmwagesaihɨlyɨ. Yɨrɨkerɨ' sarɨmɨ wɨjɨwaakyaihi mwaalya'na yɨnɨga wi'na yɨwaa'. Kɨrɨ' aawa. Yɨ a'mwei pwai sarɨmɨnyɨ mudɨ'nanya aaya kaavɨla Gotɨyare yagaalya' ayahi nayaa yɨhɨzɨwaakya'nerɨna sarɨmɨnyɨ sɨmunya'na tuta yɨhɨmudaasɨvanɨ'. Yɨ bwaranyai yune aamunya' maarya'nerɨ wɨmudaasadevaaibɨ' mudɨ'nanyanna yɨhɨmudaasɨvanɨ'. A'mwera wapaaya dɨragɨnya nya'neraavɨ wɨmudaasadevaaibɨ' sarɨmɨ yagaala naangenna yɨnɨga wi'na wɨ'namaapɨneihi mɨ'. 
HEB.5.13	Sare' darevɨnyɨ. Gazaizai mudɨ'nanyanna kuna yaamɨjɨ yawɨ'dei sɨmunya yɨda'maraangebwina nayaa yawɨ'dei mɨ'. Yɨ bwaranyai yune aamunya' nadevaaibɨsa'nanyɨ. 
HEB.5.14	Nabaai kɨrɨ' wapaaya dɨragɨnya a'mwe naangera nadɨvɨtabaaibɨ' Gotɨyarɨne aayanna a'mwe sɨdu'nakeraavɨnengɨra. Sahwara nawɨ'nyanna yadɨvɨsare. A'mwe sasarera yɨ kwalaalyagaa' kunnya sɨmunyangɨ yɨwɨrinya yadɨvɨsare. Yɨ sahwara nawɨ'nyabulyɨ kayaa'nanyabulyɨ mena wi'na maryawɨbwarya'nera kuna nayaa yadɨvɨ' yɨwɨrinya yadɨvɨsare. Kɨrɨ' sarɨmɨ aawa.
HEB.6.1	Kaimɨraayarabɨsaihi kuna namwaaibɨthɨka! Sarevɨdaa'nyɨ nemɨ Kɨraazɨtɨyarɨne yune yagaala mudɨ'nanya sasare savɨna mamwalaanna! Aawa. Nemɨ kuna wawaajɨ a'mwe naanga mena yɨnɨkerabɨ' yagaala naangebwina daana! Yɨ kwalaalyagaa' nemɨ angevɨne lɨkɨla ayɨna, ayɨna yadaanyabaaibɨ' yagaala yune mudɨ'nanyanna madaanna! Mudɨ'nanya darengɨ. A'mwera kayaa'nanyabwi balya'bɨsabwina yagalya'maya'nera sɨmunya mudɨka nayaa yawɨramaapɨka! Yɨ sara yapɨjɨ Gotɨyarɨ nayaa lɨmwabɨka! 
HEB.6.2	Nabaai pwara sahwaraavɨ dara wiwɨripɨka! Yɨ aalya yɨnya'ne dala pɨnɨnna pɨnɨnnanya nayaa yawɨbwapɨ'de'nanyɨ. Yɨ Kɨraazɨtɨyare kusɨlaanyavɨ wɨlya'nesɨ Kurya Tewaanyarɨ maarya'nesɨ sahwaraavɨ ata dathɨwabɨ'de'nanyɨ. Yɨ Gotɨyai a'mwe yuya bainɨkeraavɨ ayɨna yɨdɨkaavade'nanyɨ. Yɨ Gotɨyai a'mweraavɨ maryawɨbwarojɨ yuyagaa' yuyagaa'ne tɨvɨkɨsabwi wɨjaavade'nanyɨ. Sara wiwɨripɨ'desɨ. 
HEB.6.3	Nabaai Gotɨyai “Ya!” daza' yɨ nemɨ mudɨ'nanya sasarenna mujɨ yawaajɨ naangenna yɨhɨthaana!
HEB.6.4	Sare' darevɨnyɨ. Jizaazarɨna nayaa jawɨranganyɨla! A'mwera Kɨraazɨtɨyarɨne bule'na wɨjaavɨpɨja' sahwara sɨmunya mudɨke' maarya'neraavɨ yɨnɨga wi'na ayɨna gara wɨmwaihaanneraavaka! Sahwara pɨgaa' Gotɨyare baake' kumɨre sɨmunyavɨ mena wannakera. Yɨ sahwara Sɨgunyavɨdaa'nyɨ walaabake yange' mena nagaanganesare. Yɨ Kurya Tewaanyarɨ sahwara ye'mwannamaaresara. 
HEB.6.5	Yɨ Gotɨyare yagaalya' yaamɨjɨ yadɨvɨ' dara yawɨresare “Yɨ sa' tewaanya nawɨ'nyaange'.” Yɨ Gotɨyare dɨragɨnya nawɨ'nya dɨvi yɨma'nya'ne'na mena yɨbwakɨnesara. 
HEB.6.6	Yɨ sarera sara mwaaibɨza' kɨrɨ' wala'daawadɨvɨ' Kɨraazɨtɨyarɨ bule'na wɨjaavɨpɨja' kumɨre tusa' sɨmunya mudɨkebwi ayɨna yawɨramaarya'ne' yɨ aawa. Yɨ sasare dazabwi kumɨ kwara Gotɨyare Gawaalɨvaangerɨ yɨsavɨri ayɨna tamarɨmupɨ'devaaibɨsasɨ. Sahwara tamarɨmupɨjarɨ ku'maayaba a'mwera bɨrala dangabɨ'delyɨra. Sare'na mala nayaa jɨwannyɨla!
HEB.6.7	Sare' darevɨnyɨ. A'mwera darerera. Kwaaka kwalaalyagaa' burɨke' waidaavadevɨ tɨka munne maranya'ne nawɨ'nya yɨrɨ'devakɨ Gotɨyai tewaanya naanga yanga yadevakɨra. Yɨ a'mwe Gotɨyai nawɨ'nyangɨ wɨjaavadera nawɨ'nyabura nayaa yadɨvɨsaraavɨ sahwai tewaanya naanga yanga yaderera. 
HEB.6.8	Kɨrɨ', nabaai pwara nawɨ'nya myadɨvɨsara darerera. Kwaaka yune wɨla langa kɨnɨnnaka dala pɨnɨnna pɨnɨnnanyajɨ kurɨvaarɨya dala pɨnɨnna pɨnɨnnanyajɨ yɨrɨ'deva' kayaa'nanyavakɨ. Sava' Gotɨyai kayaaka yadevɨna yɨ nebawa mɨ'. Dɨvidaa'nyɨ yɨ dɨke' nakadevakɨra.
HEB.6.9	Sarɨmɨnyɨna nyɨvu'nadeihi, dahaa' nemɨ yagaala taanginya daza' dɨwo. Kɨrɨ' nemɨ sarɨmɨnyɨna nebulya' yawɨramaa'manɨgo. Yɨ sarɨmɨ sasare sabwi wavɨla'dɨvɨ' kayaaka sasara jideihi mɨ'. Aawa. “Gotɨyai padaihasamaarakeina mwalaaja' nemɨ sareina nawɨ'nyabwina yaadeinera,” dɨthɨnyideihɨlyɨ. 
HEB.6.10	Sare' darevɨnyɨ. Gotɨyai yɨda'na myadei midaa'! Sahwai wawɨnya yuya sarɨmɨ yeta sanna sɨmunya navɨka yadei midaa'! Sarɨmɨnyɨ Gotɨyarɨna yɨhɨvu'nadaa'nyɨ gamɨre a'mwe tewaanyaraavɨ gaimwange'na wɨdaayesaihɨlyɨ. Yɨ sasare sara kuna yadɨvɨsaihɨlyɨ. Yɨ daza' sarɨmɨnyɨ Gotɨyarɨna yɨhɨvu'nadevwi wibwarɨdaakwadesɨ. Sare' sahwai yɨda'nanyai sarɨmɨnyɨna navɨka yadei mɨ'.
HEB.6.11	Yɨ nemɨnyɨ tewaanya dara nevu'nɨvanɨ'. Sarɨmɨnyɨdaa'nya gazaizai Kɨraazɨtɨyarɨ dɨragɨnna lɨmwadevwi avaainanya' kuna wibwarɨdaakwana! Yɨ pada'galalɨmwanga yadɨvɨ' Gotɨyai nedakenna kwaamu' jemwaalyɨla! Kuna yɨwawagopɨjaihi yune yɨwɨya yaja sarɨmɨregaa'na sasara yune dɨragɨnna jɨla! 
HEB.6.12	Sarɨmɨ maa'na nayɨhinadɨka! Aawa. A'mwera nebulya'na dɨragɨnna lɨmwaga'dɨvɨsara maa'na yarai mwinyakera mwaaidɨvɨ' dɨragɨnna daa'dɨvɨ' sɨnnawɨ Gotɨyai yune naanga nebulya'na dake gamɨreraavɨ wɨjaaya'na yuya kuna maa'dɨvɨsaraavɨrebwi sarɨmɨ nayaa pada'galamɨdɨnya jɨla! 
HEB.6.13	Sare' darevɨnyɨ. Sɨnnawɨ Gotɨyai Evɨraamɨmɨ yune naanga nebulya'na wɨja' yagaala dɨragɨnya' wɨjaa'. A'mwei naangei yaka Gotɨyarɨ wavɨlavɨkei aawa. Yɨ a'mwei pwai mɨ'. Pwarɨne yayavɨ Gotɨyai yagaala dɨragɨnya' wɨja'nei mamwaalyɨ'. Aawa. Sarevɨdaa'nyɨ yɨ Gotɨyai yagaala dɨragɨnya' gamɨnne yayavɨna wɨjaakelyɨ. 
HEB.6.14	Sahwai dara wɨjaa' “Nɨmɨ yagaala nebulyava'na dɨwa. Yɨ nɨmɨ gɨmɨnyɨ tewaanya naanga yanga yune'na gideinyɨ. Yɨ nɨmɨ gɨmɨre dɨviya jakwalaangeraavɨ kwalaalya kwalaalyaraavɨ gimavɨgɨmwaaihidere.” 
HEB.6.15	Sarevɨdaa'nyɨ Evɨraamɨ dɨragɨnna lɨmwaga'da maa'na winyaakei mamwaalyada yemwaaina yaakevɨ dɨvidaa'nyɨ “Sara gideinyɨ,” wɨjaakabaaibɨ' sahwai sara maryaakebulyɨ. 
HEB.6.16	Sare' darevɨnyɨ. Yagaala dɨragɨnya' nebulya'na javwi yɨ sa' daresɨ. A'mwera yagaala dɨragɨnya' ja'negaa' sahwaraavɨne wavɨla'dere yayavɨ nebulya'na dadɨvɨsare. Nabaai yagaala dɨragɨnya sa' yuya yagaainakeburaavɨna yɨ a'mwe pwaraavɨre maangengɨ kaanya tihɨralɨmwagata ya'nesɨra. Yɨ dazasa' yagaala sangɨ aaya kaavɨlya' tɨvi'nanyasɨ. 
HEB.6.17	Sarevɨ Gotɨyai gamɨre kaimɨraayainaavɨ gaimwange'na “Nɨmɨre yagaala dazavɨ maravɨla'nya ya'neinyɨ mɨ'. Sahɨrɨ' wana ku'maayaba yɨbwarɨdaakuma!” dakelyɨ. Sara dada yɨ sahwai yune gannya yagaalyavɨ dɨragɨnya yɨwagya'ne'na yagaala dɨragɨnya' nebulya'na dakelyɨ. 
HEB.6.18	Nabaai sawaai yune naanga nebulya'na wɨjasɨ yagaala dɨragɨnyasɨ sawaai maravɨla'nya mi ya'newaai kɨnɨnnakeine. Yɨ pɨrɨwaala daza'na Gotɨyai kwaasɨ dannei mɨ'. Arɨkewɨ. Yɨ dazawaai nebulya'na dɨragɨnya yɨvaimwanga neyadewaalyɨ. Nemɨ a'mweinaavɨre sɨmunyangɨ lɨkaanya wodaa Gotɨyarɨ gidɨkusaba lɨka yulya'daanyainaavɨ. Gotɨyai nemɨnyɨna yune naanga nebulya'na dake'na nemɨ Gotɨyarɨ nayaa pada'galalɨmwagata yadaa nemɨ sahɨrɨ' kuna yemwaalyabwina maarya'neina sahwaryawɨ lɨka yulya'daanyaine. 
HEB.6.19	Sɨpɨya' wɨla naangevasɨ yɨ'dɨvaidevaaibɨ' nemɨre Jizaazarɨ yemwaalyabwi sahwarɨ nevwɨyadevaaibɨ' sahwarɨ dɨragɨnaanga lɨmwaga'daanyaine. Gotɨyarɨna Mubɨthɨka Yɨra'dɨvɨta Naangera Gotɨyare angevɨ kusawɨnya jannevɨ wɨlaaweva kusawɨ yunewɨnna widɨvɨtabaaibɨ' Jizaazai Sɨgunyavɨyavɨ wɨla'. Nabaai Jizaazarɨ yemwaalyabwi Gotɨyaryabanna nemɨre sɨmunyavɨ marima'naabadesɨ. 
HEB.6.20	Yɨ sahɨbanna Sɨgunyavɨ ku'dɨka yarinɨka dazavɨ sɨnnawɨ Jizaazai gamɨdaasɨ nemɨnyɨ negaimwange'na wɨlakelyɨ. Yɨ sahwai nemɨnyɨne'na Mubɨthɨka Yɨra'de Naangei yuyagaa' yuyagaa'nei Melɨkɨzathekɨmɨvaavɨ avaainanyai yɨma'nakelyɨ.
HEB.7.1	Melɨkɨzathekɨmɨna daresɨ. Sahwai Anga Selemɨ kingɨyai maremwalyaa'. Yɨ sahwai Gotɨya Munya Ke'banya Nebulya'nanyare mubɨthɨka yɨra'delyɨ. Sɨnnawɨ Evɨraamɨmɨva kingɨyaraavɨ mala mena dathɨwanna yaka yɨ angebanna ayɨna yagalaawɨna yadaa'nyɨ yɨ tusavɨ Melɨkɨzathekɨ sai sahwarɨ wɨrata'nyɨna yaka tewaanya naanga yanga wɨdakelyɨ. 
HEB.7.2	Yɨ Evɨraamɨ gɨlyɨvɨta yuya kingɨyaraavɨ maarake jaapalaka ata yuyɨraalya pimagɨnya pɨrɨ' Melɨkɨzathekɨmɨ wɨjaavakelyɨ. Nemɨ Melɨkɨzathekɨma yaya maridaana! Daza' daresɨ. Tewaanya yɨda'maraangeburɨya kingɨyalyɨ. Sai kingɨya Selemɨne kwalyɨ. Selemɨ aaya kaavɨla dazavɨre' daresɨ. Kwaamu'nanyaburɨya kingɨyalyɨ. 
HEB.7.3	Gotɨyare bukuyavɨ ganɨmaangelyɨ ganaangesɨ sayorɨna madɨnyɨkesɨ. Nabaai sahwarɨ gyakwalaangeraavɨna madɨnyɨke'na sahwara kuneibɨsalyɨ. Nabaai avaainanya'na ganaange' maaraka yɨrɨkerɨ' kunelyɨ. Nabaai gamɨ balya'ne yɨrɨkerɨ' kunelyɨ. Sarenna sahwai Gotɨyare Gawaalɨvaangeibɨsalyɨ. Yɨ Gotɨyarɨna yɨra'dei yuyagaa' yuyagaa' kuna mwaalɨ'.
HEB.7.4	Melɨkɨzathekɨ dazarɨna nayaa jawɨrila! Sai yaya naanga nebulya'na yɨma'nakelyɨ. Nemɨre neyakwalaanga aaya mudɨ'nanyai Evɨraamɨ yuya gɨlyɨvɨta malyavɨ maarake yanga muda'. Yɨ sahwai Melɨkɨzathekɨmɨna ata yuyɨraai jaapalaka yɨ atɨraalya pimagɨnya tewaanyanna tewaanyannanya wɨjaava' aaya mudɨ'nanyai. Sarevɨ “Yɨ Melɨkɨzathekɨ a'mwe sai naangaangelyɨreva,” dadaanyɨ. 
HEB.7.5	Nabaai pɨrɨ' daresɨ. Livaayarɨdaa'nya gyakwalaangera mubɨthɨka yɨra'dɨvɨsare. Sahwaraavɨne kɨwɨnya' dɨnɨkesɨ. Yɨ Gotɨyare kɨwɨnyavɨ dara dɨnɨ' “Yɨzɨrelɨyaraavɨre gɨlyɨvɨta mudɨka yuya atɨraalya pimagɨnya' maapɨka!” Yɨzɨrelɨyara sahwaraavɨ kwɨya'mwe nebulya'nanyara yɨ Evɨraamɨmɨre saanyavaakɨdaa'nyara mwaaleta kɨrɨ' Livaayara sahwara kwɨya'mweraavɨre gɨlyɨvɨta atɨraalya pimagɨnya' maa'dɨvɨsare. 
HEB.7.6	Pɨrɨ' daresɨ. Melɨkɨzathekɨ sahwai sahwaraavɨre yɨsavaakɨdaasɨ yɨma'nakai mɨ'. Menyalyɨ. Kɨrɨ' sai Evɨraamɨmɨna gɨlyɨvɨsa atɨraalya pimagɨnya' maarakelyɨ. Nabaai Evɨraamɨ Gotɨyare yune naanga nebulya'na wɨja kɨnɨnnakerɨ Melɨkɨzathekɨ sahwai yagaala tewaanya naanga yanga wɨdakelyɨ. 
HEB.7.7	Nemɨ mena yawɨ'manɨgo. A'mwe yagaala tewaanya naanga yanga yadei sai munyabanyɨ. Yɨ a'mwei sahware yagaala tewaanya naanga yanga wɨdade' maa'dei, yɨ sai kwaakewɨnyɨ. Sareburɨna yagaainake' mwari'. 
HEB.7.8	Nabaai pɨburaai warɨ'. Yɨ pɨrɨ' daresɨ. Livaayara atɨraalya pimagɨnya maa'dɨvɨtara sahwara a'mwe balya'nere. Yɨ pɨrɨ' daresɨ. Melɨkɨzathekɨ atɨraalya pimagɨnya maarakerɨna dara jalɨkurakɨnɨ' “Sai gaala mwaalɨ'.” 
HEB.7.9	Yɨ nemɨ yɨnɨga dara daanneine. Nebulyasɨ. Livaayai sai yɨ a'mwe gɨlyɨvɨta atɨraalya pimagɨnya sa' maa'delyɨ. Kɨrɨ' sɨnnawɨ Melɨkɨzathekɨ atɨraalya pimagɨnya' Evɨraamɨmɨre maara'. Yɨ dazarevɨ sai atɨraalya pimagɨnya' Livaayai kwarejɨ maara'. 
HEB.7.10	Sare' darevɨnyɨ. Melɨkɨzathekɨ Evɨraamɨmɨ tusavɨ wɨrata'nagɨla Livaayai gannya gyakwalaangere saanyavaakɨ kuna yɨ'nadɨ'nyɨ Evɨraamɨ wɨjaavaka kɨrɨ' Livaayai wɨjaava'. Sarevɨ Evɨraamɨmɨjɨ Livaayarevaakɨyaraavɨjɨ wavɨla'delyɨ Melɨkɨzathekɨ.
HEB.7.11	Sare'na dara jawɨrila! Yɨzɨrelɨyaraavɨna Gotɨyai gamɨre kɨwɨnya' wɨjaayaburɨ aaya kaavɨlya' yɨ sa' Livaayara Gotɨyarɨna mubɨthɨka yɨra'dɨvɨsabulyɨ. Kɨrɨ' Livaayaraavɨrebwi sabwi Gotɨyarɨna a'mweraavɨ yɨda'maraangeraavɨ nebulya'na wɨmwaaihajɨ kwajɨ dɨvidaa'nyɨ Mubɨthɨka Yɨra'de Naanga geibɨ' yɨma'nakerɨna a'mweraavɨ be'na wɨmudaasanneraavaka! Gawaalɨvaangei Yɨra'de Naangei sai Melɨkɨzathekɨmɨvaavɨne avaainanyai. Yɨ sai Livaayarevaakɨdaasa Eronɨmɨrevaakɨdaasaraavɨ avaainanyaina mɨ'. 
HEB.7.12	Sare' dara yɨma'nakesɨ. Mubɨthɨka yɨra'dɨvɨsaraavɨre savaa' wavɨla'nya yake'na tɨvɨkɨta dare' warɨ'. Yɨ nabaai kɨwɨnya kɨrɨsɨ nayaa wavɨla'nakesɨ. Yagaala mudɨke' yɨma'naabakesɨ. 
HEB.7.13	Sare' darevɨnyɨ. Gotɨyare bukuyavɨ dɨnɨka dazai Yɨra'de Naanga mudɨkei yɨ sai yɨta pɨvaakɨyalyɨ. Eronɨmɨrevaakɨyai mɨ'. Sɨnnawɨ kwaraanyaba yɨra'dɨvɨsavɨ wɨdaayakei gamɨre yɨta savaakɨ a'mwei aane pwai kwai mɨ'. 
HEB.7.14	Sare' darevɨnyɨ. Nemɨ mena yawɨ'manɨgo. Nemɨre Naangei sai Juthare yɨta savaakɨdaasɨ yɨma'nakelyɨ. Yɨ Mozɨzai yɨta dazavaakɨna yɨra'dɨvɨsaraavɨne yagaala aane pɨmɨlɨ' kɨmɨlɨ' majaa'. 
HEB.7.15	Nabaai tamira'de dazai pwai yɨma'naka yɨ sai Melɨkɨzathekɨmɨvaavɨ avaainanyarɨna nemɨ mena yawɨrangamanɨgo. Yagaala dazavɨre aaya kaavɨlya' wana ku'maayaba warɨ'. 
HEB.7.16	Sahwai Mubɨthɨka Yɨra'dei yɨma'na'. Gamɨre kɨlaakevɨne kɨwɨnya'nanya' mɨ'. Gamɨre yɨsavaakɨre'na mɨ'. Aawa. Gaalya' yuyagaa' yuyagaa'nevɨre dɨragɨnya yune sahɨrɨsa' yakelyɨ. 
HEB.7.17	Sare' darevɨnyɨ. Gotɨyare bukuyavɨ dara jalɨkurakɨnɨkesɨ.
HEB.7.17	Gɨmɨ yuyagaa' yuyagaa'ne Yɨra'dɨnyaigɨ
HEB.7.17	Yɨ Melɨkɨzathekɨmɨvaavɨ avaainanyaigɨ mwaaidɨnyaigɨnyɨra.
HEB.7.18	Sare' darevɨnyɨ. Pɨrɨ' daresɨ. Yɨra'dɨvɨsaraavɨrevaakɨne dakɨnɨke' sɨnnawɨnya' Gotɨyai mena marasɨ'nakesɨ. Yɨ kɨwɨnya daza' dɨragɨnya maaya' nemɨnyɨ yɨnɨga wi'na manegaimwagyade'na marasɨ'nakesɨ. 
HEB.7.19	Sare' darevɨnyɨ. Ne Mozɨzare kɨwɨnya' Gotɨyarɨna yɨda'maraanga aane pwarɨ kɨrɨvɨ yune nebulya'na yɨma'naabaka' mɨ'. Pɨrɨ' daresɨ. Gotɨyai pɨbwi dara yɨma'naabakesɨ. Gotɨyare kɨwɨnyavɨna maalɨke yemwaalya'nengɨ. Gawaalɨvaangei Yɨra'derɨna naangaange yemwaalya'nengɨra. Yɨ sahwarɨna nemɨ Gotɨyaryaba gidɨkusabanna wawaanneinera.
HEB.7.20	Nabaai sahwarɨ Yɨra'derɨ Gotɨyai dahɨlakakegaa' sai yaasɨwa' dahɨlakya mya'. Aawa. Sai yagaala dɨragɨnya' gamɨnne yayavɨna daka yɨ sahwarɨ dahɨlaka'. Sare' darevɨnyɨ. Pɨrɨ' daresɨ. Sɨnnawɨnya yɨra'dɨvɨta sahwara Livaayaraavɨ sara mya'. Yagaalya' yune'na dɨragɨnya' nebulya'na dake'na Livaayara sahwara yɨra'dɨvɨsara yɨma'nya'neraavɨna aane pwai kwarɨ sara madahɨlakya'. 
HEB.7.21	Pɨrɨ' daresɨ. Gotɨyai gamɨ sai Gawaalɨvaangerɨ yɨra'dei yɨma'nya'nerɨ yagaala dɨragɨnya' gamɨnne yayavɨna dakelyɨ. “Daaina! Nyɨgɨvɨna!” wɨdadɨvɨtabaaibɨ' dɨragɨnna sara dakakelyɨ. Sahwarɨ dara wɨdakelyɨ
HEB.7.21	“Naangeinyɨ nɨmɨnne yayavɨna nebulya'na mena dena,
HEB.7.21	Yɨ sahwainyɨ sɨmunya' ayahi maravɨla'nya mye.
HEB.7.21	‘Yɨra'dɨnya yuyagaa' yuyagaa'neigɨ dɨmwaalago'deigɨnyɨ.’ ”
HEB.7.22	Yuya sarevɨdaa'nyɨ yɨ nemɨ yawɨ'manɨgo'nanyɨ. Jizaazarɨna yagaala wɨlɨmwagarɨkebwi yɨ sa' tewaanaangesɨ. Sa' yɨ kɨwɨnya' dakɨnɨka sɨnnawɨnyavɨ wavɨlavɨkesɨ. 
HEB.7.23	Nabaai pɨrɨ' daresɨ. Sɨnnawɨ a'mwe kwalaalyara yɨra'dɨvɨtara mwaalesare. Yɨ yuyara balya ya'nera yuyagaa' mamwaalyɨ yɨpɨnere. Gazaizai wawɨnya sa' maaraka balake'na yagalya'mavakelyɨ. 
HEB.7.24	Pɨrɨ' daresɨ. Jizaazai Yɨra'de yuyagaa' yuyagaa'nei kuna mwaaide'na wawɨnya sa' yagalya'mavadei mɨ'. Yuyagaa' sa' lɨmwagaradelyɨ. Sa' makwasakade' mɨ'. 
HEB.7.25	Sarevɨdaa'nyɨ yɨ sahwai a'mwera gamɨnyɨne'na Gotɨyaryabanna gidɨku' badɨvɨsaraavɨ yɨnɨga wi'na padaihasamaarannelyɨ. Yɨ yuyagaa' yuyagaa' gaalyabulyɨyai mwaaida sahwaraavɨna Gotɨyarɨ marewɨdadevɨ sahwaraavɨ yune'na padaihasamaa'delyɨ.
HEB.7.26	Sare' darevɨnyɨ. Mubɨthɨka Yɨra'de Naanga sasare dazai nemɨnyɨ negaimwagya'nelyɨ. Yunebannanyalyɨ. Sai Gotɨyarɨ yɨlaaya wigaidei gɨrɨ'maayai nawɨ'nyalyɨ. Yɨ dazarɨ kayaa'nanya aane pɨrɨ' kɨrɨ' warɨka' mɨ'. Yunebanna yune nawɨ'nyaangelyɨ. Yɨ yɨwetawakya maayalyɨ. Yɨ kayaa'nanyara yadɨvɨtabaaibɨ' sai yadei mɨ'. Sai nebulya'nanyai nabinyalyɨ. Sarɨ Sɨgunyavɨ munya ke'bevanya'na Gotɨyai makɨlaawakelyɨ. 
HEB.7.27	Sahwai Yɨra'dɨvɨta Naanga pwarabɨsai mɨka! Sai kayaa'nanyabwi myadevɨna gamɨre yɨwetawakya'na marasɨ'nya'nei kwaraanyaba sipɨzipɨyarɨ yɨrasa'na wɨmudaasadei mɨka. Sɨnnawɨnyara yuya yɨrɨkerɨkaavɨ aayagaa' kumɨre wagɨlya marasɨ'nya'na kwaraanyaba sipɨzipɨyarɨ kumɨnnedaasɨ yɨra'na yadɨvɨsare. Yɨ nabaai ayahi dɨvidaa'nyɨ a'mweraavɨre wagɨlyanna avaaina yadɨvɨsare. Sarei mɨka! Sare' darevɨnyɨ. A'mweraavɨre wagɨlyanna sai wɨjaavɨnya'nei gamɨ sarɨ yuyagaa'ne gave pɨgaa'na yakelyɨ. Sahwai gamɨre gaalya' Gotɨyarɨna wɨjaavakelyɨ. 
HEB.7.28	Sare' darevɨnyɨ. Mozɨzare kɨwɨnya' a'mwe yɨra'dɨvɨtara yɨma'nya'nera dɨragɨnya maayara mwaaidɨvɨta kɨrɨ' sahwaraavɨ dahɨlakadesɨ kɨwɨnya'. Kɨrɨ' Gotɨyare yagaalya' gamɨre yayavɨna yagaala dɨragɨnyasɨ kɨwɨnyavɨ dɨvidaa'nyɨ yɨma'nake' yɨ sa' Gawaalɨvaangerɨ dahɨlakakesɨ. Yɨ Gawaalɨvaanga sahwai yuyagaa' yuyagaa'ne yune nebulya'nanyai yune yɨda'maraangei mwaaidelyɨ. Yɨ sahwai nemɨnyɨna yuyagaa' yuyagaa'ne Yɨra'de Naangelyɨ.
HEB.8.1	Yɨ, yagaala dazavɨya mɨnyagɨnya' nemɨ dɨvanɨgo', sa' yɨ daresɨ. Dazai nemɨnyɨne Yɨra'de Naanga sarei kɨnɨnnakeine. Yɨ naangeba namwaalyɨsarɨ aangasɨmagɨ Kingɨya Aaya Mudɨ'nanya Sɨgunyavɨyarevɨ sai mena walamwaalakelyɨ. 
HEB.8.2	Sai Yɨra'de Naangei Gotɨyare anga gɨrɨ'maaya nawɨ'nyavɨ wɨdaayadelyɨ. Yɨ Selɨ anga daza' yɨleanga nebulya'nanyasɨ. Daza' a'mwe kwai marɨdaakwaka' mɨ'. Aawa. Yune Naangei Gotɨyai daakwakesɨ. Yɨ sahɨbanne wɨdaayadelyɨ. 
HEB.8.3	Sare' darevɨnyɨ. Yɨra'de Naanga gazaizai a'mweraavɨna Gotɨyarɨ yanga dala pɨnɨnna pɨnɨnna wɨjaaya'nejɨ yɨwetawakyanna Gotɨyarɨne tamiravawɨjaaya'nejɨ wawɨnya'na dahɨlakɨnɨkelyɨ. Sarevɨdaa'nyɨ nabaai nemɨnyɨnei dazai wɨjaaya'ne' kɨnɨnnakerɨne wawɨnya' warɨkelyɨ. 
HEB.8.4	Sarevɨdaa'nyɨ Kwaaka davakɨ kuna mwaaidori kwajɨ sai yɨra'dei mamwaalyɨ kyadɨka! Yɨ Kɨwɨnyavɨ dɨnɨkabaaibɨ' pwara Gotɨyarɨ yanga dala pɨnɨnna pɨnɨnna wɨjaaya'nera yɨra'dɨvɨsara mwaaihasa'nanyɨ. 
HEB.8.5	Sahwara Kwaakevakɨya Gotɨyare Anga dazavɨ wawɨnya yɨra'dɨvɨsa' lɨmwaga'dɨvɨsare. Anga sa' anga nawɨ'nya nebulya'nanya Sɨgunyavɨ mannɨkevɨ ke'ba'nanya' a'mabaalyɨnanya' warɨkesɨ. Ne Mozɨzai Gotɨyare selɨ ange' marɨdaakwakegaa' Gotɨyai anga savɨna sahwarɨ dɨragɨnna wɨdakebɨsasɨ. Sare' darevɨnyɨ. Sai dara da' “Gɨmɨ mala nayaa jɨwannana! Yɨnɨga nebulya'na avaala daza' nɨmɨ gɨmɨnyɨ mugunyavɨ givwarɨdaakwebaaibɨ' yɨ anga savɨya yuyangɨ sara javɨkarideigɨnyɨra.” Yɨ Sɨgunyavɨ nebulya'nanya daza' warɨkesɨ. 
HEB.8.6	Nabaai dahaa' saba Kɨraazɨtɨyai Yɨra'de Naangere wawɨnya' mena maarakelyɨ. Yɨ wawɨnya daza' Yɨra'dɨvɨta Naanga pwaraavɨrevɨ nebulya'na wavɨlavɨkesɨ. Yɨ sai Gotɨyarɨjɨ a'mweraavɨjɨ mariraku'dere yagaala wɨlɨmwagarɨka sa' yagaala wɨlɨmwagaraka sɨnnawɨnyavɨ wavɨlavɨkabaaibɨ' Yɨra'dɨvɨta Naanga pwaraavɨrevɨ nebulya'na wavɨlavɨkesɨ. Nabaai yagaala wɨlɨmwagarɨkebwi Kɨraazɨtɨyarɨne savɨ Gotɨyai yune naanga nebulya'na wɨja yɨ kɨwɨnyavɨ yune naanga nebulya'na wɨjangɨ wavɨlavɨke nawɨ'nya naanga warɨkesɨ. Yagaala wɨlɨmwagarɨka daza' yune naanga nebulya'na wɨja dazangɨ Gotɨyai yɨma'naabakesɨ.
HEB.8.7	Sare' darevɨnyɨ. Yagaala wɨlɨmwagaraka sɨnnawɨnya' yɨwetawakya yune maaya' warajɨ kwajɨ yɨ Gotɨyai “Yagaala wɨlɨmwagaraka dazavɨneba dɨviya pɨrɨ' wakɨdeinyɨra,” myawɨri kyadɨ'. 
HEB.8.8	Sare' darevɨnyɨ. Yɨzɨrelɨyara gamɨre kɨwɨnyavɨ galazekɨvalesaraavɨre yɨwetawakyanna yawɨraka Gotɨyai gamɨre bukuyavɨ da'. Yɨ dara dɨnɨkesɨ.
HEB.8.8	Naangeinyɨ dɨwa “Yɨthaa! Dɨvi yɨrɨkerɨka yɨma'naabathegaa'
HEB.8.8	Yɨzɨrelɨyaraavɨre yɨsavaasɨ Juthɨyaraavɨre yɨsavaasɨ saraavɨna
HEB.8.8	Yɨ nɨmɨ yagaala wɨlɨmwagarade mudɨke' dakɨdeinyɨ.
HEB.8.9	Mudɨka daza' sɨnnawɨnya' dakage sa'bɨta' mɨ'.
HEB.8.9	Kwɨyakwalaangeraavɨ nɨmɨre asɨlyɨ wibwarɨdaakwia'neinyɨ
HEB.8.9	Yɨzɨpɨ Kwaakevɨ yagalya'mavesaraavɨ makwawegaa'
HEB.8.9	Kwɨyakwalaangeraavɨ yagaala sa' dake sa'bɨta' mɨ'.
HEB.8.9	Nɨmɨre yagaala wɨlɨmwagaraka kuna mamɨdɨnyesa'na
HEB.8.9	Nɨmɨ sahwaraavɨ wanganake,” Naangeinyɨ dɨweinyɨ.
HEB.8.9	Sarevɨdaa'nyɨ yagaala wɨlɨmwagarade mudɨke' yɨdeinyɨ.
HEB.8.10	“Sare' yɨrɨka sarɨka mena kyojɨ
HEB.8.10	Yɨzɨrelɨyaraavɨre yɨsavaasɨ mudɨka daza' ye'mwannayɨdeinyɨ.”
HEB.8.10	Naangeinyɨ dɨwa. Yagaala wɨlɨmwagarade sa' daresɨ.
HEB.8.10	Kumɨre yawɨsavɨna nɨmɨre kɨwɨnyangɨ wɨlakɨdengɨ.
HEB.8.10	Kumɨre sɨmunyavɨna dazangɨ pɨkarya yɨdavɨdengɨ.
HEB.8.10	Nabaai nɨmɨ kumɨnyɨ Gotɨyainyɨ mwaalɨdeinyɨ.
HEB.8.10	Nabaai kumɨ nɨmɨnyɨ a'mwera mwaaibɨ'dere.
HEB.8.11	Sarevɨdaa' nyɨ gazaizai gamɨre angebanyarɨ wɨjɨwaakadei mɨ'.
HEB.8.11	Nabaai gazaizai gathaa'gahwaarɨ wɨjɨwaakya'ne' mwari'.
HEB.8.11	“Naangerɨ nayaa jawɨrangana!” wɨdathei mɨ'.
HEB.8.11	Yɨ dazagaa' nɨmɨre a'mwe yuyara nayaa nyawɨrangabɨ'dere.
HEB.8.11	Maalɨkerajɨ a'mwe naanga kwarajɨ nyawɨrangadaapiya'na
HEB.8.11	Sara wɨjɨwaakya'ne wawɨnya wɨmudaasadera mɨ'.
HEB.8.12	Sahwaraavɨ nɨmɨ kale gaimwanga wide'
HEB.8.12	Kumɨre yɨwetawakyangɨne tɨvɨkɨta marasɨ'nɨde'nanyɨ.
HEB.8.12	Yɨ kumɨre kayaa'nanyabwina sɨduta ayahi yawɨrɨdeinyɨ mɨ'.
HEB.8.12	Sareinyɨ yɨde sare'na yuyara nyawɨrangabɨ'deinyɨ.
HEB.8.12	Gotɨyare bukuyavɨ sara dɨnɨkesɨ. 
HEB.8.13	Dɨnɨkevɨna “Mudɨkeva!” dakevɨ yɨ sɨnnawɨnya' aya mena dakɨnɨkesɨ. “Yarai yɨmaannadesɨ,” yawɨrakesɨ. Yɨ yuya aya yɨma'nɨvanɨke yɨ neibɨsangɨ. Sa yune maalɨkegaa'na waradengɨ. Yɨ yɨnahu yuya yɨwɨna yadengɨ. Sarebaaibɨ' yagaala wɨlɨmwagaraka sɨnnawɨnya' sara yadesɨ.
HEB.9.1	Sarevɨdaa'nyɨ yagaala wɨlɨmwagaraka aaya mudɨ'nanyavɨ Gotɨyai yɨlaaya'na ya'ne kɨwɨnya pɨnɨ dakakesɨ. Nabaai yagaala savɨne ange' Kwaaka dathavakɨya' mannɨkesɨ. 
HEB.9.2	Sare' daresɨ. Anga selɨ anga sa' marɨdaakwesa'. Yɨ aaya ku'dɨka yarinɨka pimagɨnya mudɨ'nanyavɨ laamuyalyɨ yɨ'bɨnya Gotɨyarɨ wɨjaaya'ne gɨrɨkula daza kɨnɨnnakesɨ sawaai warɨ'. Ku'dɨka yarinɨka dazavɨna “Ku'dɨka Tewaanyava. (Gɨrɨkita'nanya maayava),” wo'nɨkesɨ. 
HEB.9.3	Kusawɨnya janne naange' kurɨke'bɨ' tɨmudaakunɨka bulyɨmagɨdaasɨ janne ayahidaasɨ ku'dɨka pɨrɨ' “Ku'dɨka Tewaanya Nebulya'nanyava,” wo'nɨkesɨ. 
HEB.9.4	Jɨta wabatɨrɨnya yɨravayɨhurya'ne' dɨ'bɨnya golɨya yavɨkarinɨke' ku'dɨka dazavɨ sɨmagɨnyavɨ wa'desɨ. Nabaai kusawɨ bukuta yagaala wɨlɨmwagarakebwi kɨrɨ' warɨkesɨ. Yunewɨnna bwakakɨnɨke' bukuta sare yuya sɨmagɨnya yune golɨyasɨna. Bukusavɨ kusawɨ maa'gula golɨyavɨ wapaaya manaaya' wɨla'dɨ'nyɨya' warɨ'. Nabaai bukusavɨ kusawɨ Eronɨmɨre yadisarɨ' yaalɨka mena yɨnɨkerɨ' kɨrɨ' kwaraka yɨrɨvakerɨ' warɨ'. Nabaai sɨla pwaraai sɨnnawɨ Gotɨyai yagaala wɨlɨmwagarakeburɨya sɨlyaraarɨ pɨkarya yɨdavakeraai warɨ'. Yɨ yuya sa bukusavɨ wɨlakakengɨ. 
HEB.9.5	Bukuta savɨ Gotɨyarɨ sɨnna tɨka wɨda'devwi munyaba ejelɨyaraaibɨ' pɨvɨnakeraai byaanna dɨragɨnyasɨyaraai yɨlamwaalɨ'. Yɨ saraare pɨyangɨ kwaakewɨ bukusavɨ bwakakya savɨ Gotɨyarɨ sɨnna tɨka wɨda'devwi marasɨ'nya'ne tawe lɨvirɨkurya'nebe. Kɨrɨ' dahaa' yuya dazangɨre aaya kaavɨlya' nɨmɨ tɨvi'nanya'na marima'naabɨdehaa' mɨ'. Kunegaakɨ.
HEB.9.6	Yuya daza mena kwara' yɨ pɨrɨ' daresɨ. Yuya yɨrɨkerɨkaavɨ ku'dɨka aaya mudɨ'nanyavɨ mubɨthɨka yɨra'dɨvɨsara kunnya wawɨnya Gotɨyarɨne ya'nera widaawadɨvɨsare. 
HEB.9.7	Pɨrɨ' daresɨ. Kwarame gazasavɨ yune gave pɨgaa'na ku'dɨka ayahidaasavɨ Yɨra'de Naangei gave pwainanyai wɨlakelyɨ. Nabaai sai yaasɨwa'wɨlya yakai mɨ'. Aawa. Sai tamira'dɨvɨsavɨ tawe' maa'da wɨlakelyɨ. Yɨ tawe pɨrɨvɨ gamɨnne wagɨlya myawɨryade yake marasɨ'nya'nenna yɨ tawe pɨrɨvɨ wagɨlya a'mwera nayaa myawɨryadɨvɨ' yesa marasɨ'nya'nenna Gotɨyarɨna wɨjaavakelyɨ. 
HEB.9.8	Sasare dazaburɨ Kurya Tewaanyai dara neyɨbwarɨdaakuvanɨ'. Yagaala wɨlɨmwagaraka sɨnnawɨnyavɨya angevɨre wawɨnya kuna warakegaa' janne' kuna tɨmudaakwakegaa' yɨ nemɨre tuta Gotɨyare Ku'dɨka Tewaanya Nebulya'nanyavɨna yɨnɨgulɨke' sa' yɨ ku'maayaba mima'naabyakesɨ. 
HEB.9.9	Yɨ anga sɨnnawɨnya sa' yɨ dathahaa'nabɨ' dahɨlakake' ke'ba'nanyasɨ. Sɨnnawɨ anga dazavɨ a'mwera Gotɨyarɨna yanga dala pɨnɨnna pɨnɨnnanyajɨ yɨra'dɨvɨta sajɨ wɨjaavadɨvɨsare. Kɨrɨ' yuya sa wɨjaavadɨvɨta sa Gotɨyarɨ ya'ne pware sɨmunyai padaihɨrakyarɨ yune nebulya'na yavada'galanne mɨ'. Yɨ sahwai gannya sɨmunyarɨ kuna yawɨ'na “Nɨmɨre yɨwetawakya' kuna warɨ'.” Sareibɨsara Gotɨyare angevɨ wɨlaawetara mɨ'. 
HEB.9.10	Yɨ sasare sabwi dara dɨnɨ' “Wapaaya sa dɨnana! Sa kɨmaakɨya manɨnna! Aalya sa dɨnana! Aalya pɨnɨ kɨmaakɨyangɨ. Aalya yɨnya'nebwina sana sana ja!” Yɨ yuya sa kɨlaaka mwasɨmagɨnyavɨ duimwagasɨ'nya'nebulyɨ. Gotɨyai dakake kɨwɨnya yuya daza yɨ sahwara mɨdɨnya'neraavɨna yune aaya mudɨkebwi sahwai nayaa yɨma'naabazahaa'nanyɨ. Kɨraazɨtɨyarɨna yagaala nelɨmwagarɨka mudɨke' dakajahaa'nanyɨ. 
HEB.9.11	Sare' kɨrɨ' dahaa' Kɨraazɨtɨyai mena yɨma'naaba'. Yɨ sahwai yuya nawɨ'nya yɨma'nakenna nemɨ yɨbwakɨmanɨgongɨne Mubɨthɨka Yɨra'de Naangelyɨ. Sahwai Sɨgunyavɨ Gotɨyaryabanna yɨ selɨ anga naangaange' yɨda'nanya naangevɨ kusawɨ wɨlaawakelyɨ. Selɨ anga daza' Kwaakevakɨya sɨnnawɨnyavɨ wavɨlavɨkesɨ. Daza' a'mwera asɨrajɨ yavɨkarya madeta' mɨ'. Yuya Gotɨyai wakyaakejɨya' sa' mɨ'. 
HEB.9.12	Kɨraazɨtɨyai anga dazavɨ wɨlya'nei yɨra'dɨvɨsara yetabaaibɨ' memeyavɨre tawesɨ bulɨmakaawoya dɨwɨnyaresɨ maaraka' mɨ'. Aawa. Sahwai balakegaa' tamiraya'ne gannya yune tawevɨna yakelyɨ. Yaka sai anga tewaanyavɨ yuyagaa'ne gave pɨgaa'na wɨla'. Yɨ sai yuyagaa' yuyagaa'ne nemɨnyɨ ayahi mubya yanemaarake'nanyɨ. 
HEB.9.13	Sare' darevɨnyɨ. A'mwe pwaraavɨre kɨlaakejɨ' Gotɨyare tɨnnyarɨ gɨrɨkita'nanya yɨma'nadaasɨ yɨ yɨra'dɨvɨsara sahwaraavɨ pɨgaa' memeyavɨre tawesɨ pɨgaa' bulɨmakaawoya kwalyare tawesɨ lɨvirɨkureva nabaai pɨgaa' bulɨmakaawoya balya' yune' dɨka yɨra'dɨvɨ' kwaagɨta yovɨrawakadɨvɨsasɨ aalyasɨ gɨrɨkita'nanyaraavɨ lɨvirɨku'dɨvɨkɨ. Sara yadaapi yɨ kumɨre kɨlaakejɨ' tewaanyajɨ' yɨma'naderera. Sara yanne' waraja' 
HEB.9.14	yɨ Kɨraazɨtɨyare tawe' ya'ne' dazahɨrɨvɨ yune naanga wavɨlavɨkesɨ. Yɨ sahwarɨ yuyagaa' yuyagaa'ne Kurya Tewaanyai wɨgaimwagakei Gotɨyarɨna tamira'dɨvɨsa'bɨsa' gamɨre gaalya' wɨjaavɨnakelyɨ. Yɨ Kɨraazɨtɨyai sarɨ kayaa'nanya aane pɨrɨ' kɨrɨ' wɨwarɨkai mɨ'. Sarei wɨjaavɨnaka sarevɨdaa'nyɨ gamɨre tawe' nemɨnyɨ kɨlaaka gavejɨ'na miwaipɨwagi yannesɨ. Aawa. Sai nemɨre sɨmunyarɨ negaida yɨ dala pɨnɨnnanya balyaburɨ mɨdɨnya'nebwi nemarasɨ'nannesɨ. Gotɨyai gaalyavɨ aaya kaavɨlyarɨ wɨdayaade'na tawe sa' neduimwagasɨ'nannesɨ.
HEB.9.15	Sarevɨdaa'nyɨ Kɨraazɨtɨyai yagaala nelɨmwagarɨka mudɨkevɨ yɨwagya'nei nemɨnyɨjɨ Gotɨyarɨjɨ nemariraku'dei mwaalɨ'. Yɨ sahwai yɨwetawakya a'mwera yeta yagaala wɨlɨmwagaraka mudɨ'nanya' kuna marerakegaa' yuya sa marasɨ'nya'nei sahwaraavɨ ayahi mubya yamaarya'nei gannya tawesɨ mena balakelyɨ. Sarevɨ yɨ a'mwera sɨnnawɨ Gotɨyai gannyanna yuyagaa' yuyagaa'nenna wɨjaaya'ne kaimɨraayaraavɨ jaka wɨjɨvwaramaa'dera yune naanga nebulya'na wɨja' yɨ gaala daza' maapɨ'derera. 
HEB.9.16	Sare' darevɨnyɨ. A'mwera kumɨ balya'negaa' kumɨre gɨlyɨvɨsa maarya'neraavɨna “Yagaalya' yune'na darɨgusakɨma!” dadɨvɨ' pɨkarɨyɨkwirɨ yagaala daza' yɨda'dɨvɨsasɨ. Nabaai kaimɨraayara yagaala dɨragɨnya dazavɨne kuvɨnɨmaangere gɨlyɨvɨsa maarya'negaa' yɨ tɨvɨkɨta daregaakɨ. A'mwera nayaa mena dara kyawɨranganapɨjɨ “Ganɨmaangei pɨkarɨyɨkwirɨ yɨdavakei nebulya'na baimwaka!” sagaa' kuvɨbwaalɨvaangera maa'dɨvɨsagaakɨ. 
HEB.9.17	Sare' darevɨnyɨ. Balya'negaa'ne pɨkarɨyɨkwirɨ yɨdavakei gaala kuna mwaalajai yɨ gamɨre yagaala dɨragɨnya' yaasɨwa' warɨna yadevɨnyɨ. Yɨ sahwai mena kabalojɨ yɨ yagaala savɨre dɨragɨnya' yɨma'nadesɨ. Sara dɨnɨke' sara yɨpɨ'desɨ. 
HEB.9.18	Sarevɨdaa'nyɨ Gotɨyare pɨkarɨyɨkwirɨ yɨdavake' yɨ gamɨre yagaala wɨlɨmwagaraka sɨnnawɨnya' yɨ sa' dɨragɨnya' yɨma'naabya'ne'na arɨnga tameve gamɨre tawe' dɨmave'. Yɨ aane pwai kwai mabalyɨ yajɨ kwajɨ yagaala sa' dɨragɨnnake' myɨma'nyɨ kyadɨ'. 
HEB.9.19	Sare' daresɨ. Aayagaa' Ne Mozɨzai yuya kɨwɨnyavɨya yagaala gazasa' a'mwe yuyaraavɨ wɨjɨwaakakelyɨ. Yɨ dɨvidaa'nyɨ sai tawe bulɨmakaawoya dɨwɨnyaresɨ memeyavɨresɨ maaraka aalyasɨ yegɨrɨlaka sipɨzipɨyavɨre arɨla wayaake' yɨta yɨzopɨyavɨya taanya maalɨkengɨ yewaa'bwaraka yɨ tawe' kɨwɨnyavɨya bukuyavɨ yɨrɨkuraka dɨvidaa'nyɨ a'mwe yuyaraavɨ yɨrɨkurakelyɨ. 
HEB.9.20	Sara yada dara da' “Tawe da' Gotɨyarɨ mɨdɨnya'neihɨrɨ yɨhɨthakɨwake' gamɨre yagaala yɨhɨlɨmwagarɨka dazavɨ dɨragɨnya yɨvaimwanga ya'nesɨ.” 
HEB.9.21	Sarebaaibɨ' selɨ angevɨjɨ yuya dazavɨya wɨdaayadɨvɨta yɨlaaya ya'ne sangɨ tawe' yɨrɨkurakengɨ. 
HEB.9.22	Kɨwɨnyavɨre saburɨne nebawa yuya sa tewaanya nawɨ'nya yɨma'nya'nenna yune tawe savɨna yɨma'nadengɨ. Gɨrɨkita'nanya duimwagasɨ'nadengɨ. Yɨ nabaai tawe' mwalaabi yaja' yɨ Gotɨyai a'mweraavɨre wagɨlya marasɨ'dei mɨ'.
HEB.9.23	Sarevɨdaa'nyɨ pɨrɨ' daresɨ. Yuya dazabura Sɨgunyavɨne warɨkebanya ke'ba'nanya dazangɨ, yɨ Kwaakevakɨ angesɨ angevɨya yuyajɨ sangɨ yɨwaipɨwagasɨ'nya'ne yɨra'dɨvɨta dazanna wawɨnya' warɨ'. Pɨrɨ' daresɨ. Sɨgunya gamɨ savɨya tusavɨ yɨwaipɨwagasɨ'nya'ne yɨra'de tewaanya nebulya'nanya' Kwaakevakɨya dazangɨ wavɨlavɨke' ya'nevɨna tɨvɨkɨta naange' warɨ'. Yɨ Kɨraazɨtɨyai Sɨgunyavɨya tusavɨ duimwagasɨ'nya'nei gamɨre gaalya' wɨjaavɨnake'nanyɨ. 
HEB.9.24	Sare' darevɨnyɨ. Anga tewaanya nebulya'nanya' a'mwera kunnya asɨrajɨ madesavɨ sahwai wɨlakai mɨ'. Yɨ anga sa' Gotɨyare anga nebulya'nanyavɨne yune kwaasɨ kwaasɨ ange'. Yɨ Kwaakevakɨya anga savɨ wɨlakai mɨ'. Aawa. Yune Sɨgunya kɨbeva wɨlakelyɨ. Sahɨbanna dahaa' nemɨnyɨ gaimwagya'nei Gotɨyaryabanna bi'mavamwaalaka nemɨnyɨneba marewɨdadelyɨ. 
HEB.9.25	Yuya kwarame sangɨna Ku'dɨka Tewaanya Nebulya'nanyavɨ Yɨra'de Naanga kwai tawe gamɨre' mwaryade' wɨjaaya'nei wɨlakabaaibɨ' Kɨraazɨtɨyai kwalaalyagaa' gamɨ sarɨ wɨjaavɨnya'nei Gotɨyaryaba widaawadei mɨ'. 
HEB.9.26	Nabaai sai kwalaalyagaa' sara yajɨ kwajɨ aaya Gotɨyai Kwaaka wakyaaka dazagaa'daasɨ yaka yɨ dahaasɨ yɨ sai kwalaalyagaa' daange' kamaaradɨ'. Kɨrɨ' aawa. Yuyagaa'ne gave pɨgaa'na yɨrɨka aaya darɨkaavɨ sahwai wagɨlyangɨ tɨvɨkɨsa' sahwai tɨvi'na mubya'nei gamɨ sarɨ tamira'dɨvɨtabaaibɨ' Gotɨyarɨna wɨjaavɨnya'nei Kwaaka davakɨ ku'maayaba yɨma'naabakelyɨ. 
HEB.9.27	Yɨ a'mweraavɨna gave pɨgaa'na balya'nebwi warɨ'. Nabaai kabalapɨri dɨvidaa'nyɨ Gotɨyai sahwaraavɨ maryawɨbwaradevaaibɨ' 
HEB.9.28	Kɨraazɨtɨyai yune gave pɨgaa'na a'mwe kwalaalyaraavɨre kayaa'nanyanna makwɨya'nei gamɨ sarɨ yɨra'dɨvɨsa'bɨsarɨ Gotɨyarɨna wɨjaavɨnakelyɨ. Nabaai dɨvi pɨgasaai sahwai bwalyɨ'mavadelyɨ. Kɨrɨ' sai sagaa' kayaa'nanya marasɨ'nya'nei ayɨna baladei mɨ'. Aawa. A'mwera “Sahwai walaabana!” dadɨvɨ' yemwaaimanɨgasaraavɨ nebulya'na yune'na padaihasamaarya'nei ku'maayaba yɨma'naabathelyɨ.
HEB.10.1	Sare' darevɨnyɨ. Mozɨzare kɨwɨnya' yuya tewaanya yɨma'nya'nenna a'mabaalyai kɨnɨnnakesɨ. Sa' dazanna ke'ba'nanya nebula' mɨ'. Kɨraazɨtɨyai ke'ba'nanya nebulyalyɨ. Kwarame gazasavɨ kɨwɨnyavɨya a'mabaalyaibɨsa yɨrayɨrata yadɨvɨta avaainanyangɨ aane pɨgaa' kɨgaa' a'mwe yune nebulya'nanyaraavɨ yɨnɨga wi'na yavada'galanne mɨ'. Yɨ yɨra'dɨvɨta avaainanya sangɨna Kɨwɨnya sa' Gotɨyaryawɨnna bɨpɨjaraavɨ tewaanya yune nebulya'nanyaraavɨ wɨmwaaihade' mɨ'. 
HEB.10.2	Sa' sahwaraavɨ yavada'galawɨmwaaihajɨ kwajɨ yɨ yɨra'dɨvɨsangɨ ayahi mujaayɨ kipɨdɨka! Sare' dare'nesɨ. Yɨ a'mwera Gotɨyarɨ yɨlaaya wɨmaryadɨvɨ' gave pɨgaa'na yune yɨrasa'ne pɨrɨvɨna kumɨre kayaa'nanyangɨ tɨvi'na duimwagasɨ'nɨpɨjɨ kwajɨ yɨ sahwara kumɨre sɨmunyangɨ wagɨlya' ayahi pɨrɨsɨ mibwakɨnyɨ kipɨdɨka! Sare' midaaka! 
HEB.10.3	Kɨrɨ' aawa. Kwarame gazasavɨ yɨrata daza' “Yɨ sahwaraavɨ ayahi yawɨpɨka!” dada kumɨre kayaa'nanyanna yadesɨ. 
HEB.10.4	Sare' darevɨnyɨ. Yɨra'dɨvɨta bulɨmakaawoya kwalyaraavɨre tawejɨ memeyangɨrejɨ sa kayaa'nanya yɨnɨga wi'na nebulya'na marasɨ'nanne mɨ'. Aawaawa. Kuna yawɨ'dɨvɨsare.
HEB.10.5	Sarevɨ Kwaakevakɨ Kɨraazɨtɨyai dɨvi yɨsavɨ balya'nei walaabakegaa' aya kɨgaa' sai Gotɨyarɨ dara wɨda'
HEB.10.5	“Bulɨmakaawoyaraavɨ yɨrasa'najɨ wɨjaaya'najɨ gɨmɨ ‘Aala!’ yawɨ'mwaa.
HEB.10.5	Kɨrɨ' gɨmɨre sɨmunyaburɨ mɨdɨnya'neinyɨ kɨlaakejɨ' yovɨrawakɨwaanyaigɨnyɨ.
HEB.10.6	Dɨkevɨ yuya nasɨ'nya'ne yɨra'dɨvɨsajɨ
HEB.10.6	Kayaa'nanya marasɨ'nya'nejɨ yɨlaaya gihaimwakeigɨ mɨ'.
HEB.10.7	Sagaa' dara gɨthɨwa. Yɨthaa! Gotɨyaigɨ,
HEB.10.7	Sɨnnawɨ bukuyavɨ nɨmɨnyɨna yɨda'nɨkabaaibɨ'
HEB.10.7	Gɨmɨrebwi mɨdɨnya'neinyɨ mena bɨwa!”
HEB.10.8	Daza' sɨnnawɨnya' wɨdake' “Gɨmɨnyɨne yɨrasa'nejɨ wɨjaaya'nejɨ sangɨna nebwina gɨvu'nadeigɨ mɨ'. Nabaai dɨka yuya nasɨ'nya'ne yɨra'dɨvɨsajɨ kayaa'nanya marasɨ'nya'ne pɨnɨjɨ yɨlaaya gihaideigɨ mɨ'.” Yɨ yuya dazangɨ kɨwɨnya savɨre saburɨna wɨjaavadɨvɨ' kɨrɨ' sara wɨdakesɨ. 
HEB.10.9	Mena sara wɨdaka sagaa' Gawaalɨvaangei wɨda' “Yɨthaa, gɨmɨre sɨmunyabwi mɨdɨnya'neinyɨ a'mweraavɨre kayaa'nanyanna sahwaraavɨjɨ gɨmɨnyɨjɨ marirakurɨde'na mena bɨwa.” Sarevɨ yɨ sai “Ayawɨdaasa' dazabwi dɨragɨnna marɨdaakwɨma!” daka sɨnnawɨnya sabwi marasɨ'nakelyɨ. 
HEB.10.10	Jizaazai Kɨraazɨtɨyai Gotɨyare sɨmunya dazabwi mɨdɨda yɨ sɨmunya avaalya' kɨnɨnnakei gannya yune kɨlaakejɨ' yɨrasa'nejɨ' wɨjaava' yune gave pɨgaa'na. Wɨjaavakevɨ aalya neyaka Gotɨyarɨ sɨmunya dazavɨna nemɨnyɨ Gotɨyare tewaanyainaavɨ neyavada'galakelyɨ. 
HEB.10.11	Pɨrɨ' daresɨ. Yuya yɨrɨkerɨkaavɨ yɨra'de gazaizai daa'da gannya wawɨnya yadelyɨ. Yɨ kwalaalya naangegaa' yɨrata sasare sa'na yadelyɨ. Kɨrɨ' yɨrata daza kayaa'nanya yɨnɨga wi'na nebulya'na marasɨ'nanne mɨ'. Sɨnnawɨnya yɨra'de gazaizai sara daavɨna yada sara yadelyɨ. 
HEB.10.12	Kɨrɨ', pɨrɨ' daresɨ. Kɨraazɨtɨyai yɨra'de sai yuyagaa'ne yune yɨrata gave pɨrɨ'na kayaa'nanyanna wɨjaavɨnaka yɨ sai Gotɨyare aangasɨrɨ dɨragɨnnakeba walamwaaina yakei mwaalɨ'. 
HEB.10.13	Sai kuna sara mwaalojɨ Gotɨyaregaa' gamɨre sɨvɨlyɨraarɨ dalaangewɨnna gamɨre yɨkamaangeraavɨ wakadehaa' yɨ yɨrɨka sagaa'na yemwaalɨ'. 
HEB.10.14	Sare' darevɨnyɨ. Yune yɨrata gave pwaina wɨjaavɨnakevɨ nemɨnyɨ tewaanyainaavɨ neyɨma'manɨkeinaavɨ Kɨraazɨtɨyarɨ mena lɨmwaga'daanyainaavɨ yuyagaa'ne yune nebulya'nanyainaavɨ yɨnɨga wi'na yavada'galanemwaaihakevɨnyɨra.
HEB.10.15	Kurya Tewaanya kwalyɨ nemɨnyɨ dara nejalɨkurakɨvanɨ'. Yɨ sare' darevɨnyɨ. Sɨnnawɨ dara dɨnɨkesɨ.
HEB.10.16	Kɨwɨnyavɨya yɨrɨka sarɨka mena kwavɨlavojɨ
HEB.10.16	Yagaala wɨlɨmwagarade dare' sahwarajɨ ye'mwannayɨdeinyɨ.
HEB.10.16	Naangeinyɨ dɨwa. Yagaala daza' daresɨ.
HEB.10.16	Kumɨre sɨmunyavɨ nɨmɨre kɨwɨnyangɨ wɨlakɨdengɨ.
HEB.10.16	Kumɨre yawɨsavɨ dazangɨ pɨkarya yɨdavɨdengɨ.
HEB.10.17	Dɨvidaa'nyɨ yagaala jɨvwa'mwange' dara dɨnɨkesɨ.
HEB.10.17	Nabaai kumɨre kayaa'nanyajɨ yɨwetawakyajɨ tɨvɨkɨta
HEB.10.17	Sɨmunya ayahi yawɨrɨdeinyɨ mɨka. Arɨkewɨ.
HEB.10.18	Yɨ Gotɨyai wagɨla daza mena marasɨ'nyabwi warɨkevɨdaa'nyɨ kayaa'nanyanne tɨvɨkɨsa' yɨrasa'ne wawɨnya' ayahi pɨrɨ' mɨ'. Tɨvi'nanyɨ.
HEB.10.19	Yuya sarevɨdaa'nyɨ, nya'mweihi, Jizaazare tawe nemɨnyɨnevɨ Gotɨyaryabanna gamɨre Ku'dɨka Tewaanya Nebulya'nanyavɨ nemɨ dɨragɨnna da'daanyaina yɨnɨga wi'na wɨlaanneine. 
HEB.10.20	Yɨ daresɨ. Nemɨ wɨlaanne dazaryabanne tuta dɨragɨnnaka mudɨke' Jizaazai gamɨ sai baasa'. Yɨ tuta daza' gamɨ sahwai gaalyavɨ aaya kaavɨlyalyɨ. Sahwai nemɨ wɨlya'neinaavɨna janne naange' kaadihɨsa'bɨsa' tɨmunadaa'dɨsɨyavɨ wɨlakelyɨ. Yɨ nabaai janne daza' gamɨre kɨlaakejɨkɨ. A'mwera Ku'dɨka Tewaanya Nebulya'nanyavɨ wɨlya'neraavɨ janne naange' tihɨ'nɨke' baasakabaaibɨ' gamɨre kɨlaakejɨ' mubɨthɨka yɨrasa'nejɨ' kayaaka yɨgaina'. 
HEB.10.21	Nemɨ Gotɨyare angevɨyainaavɨ gamɨreinaavɨ nemaremwaaideina Yɨra'de Naangei munyawɨnyai kɨnɨnnakeine. 
HEB.10.22	Daza nebwina warɨkevɨ nemɨ yuya kwaasɨya marasɨ'nadaa sɨmunya nebulya'nanya' kɨnɨnnakeina yɨ nemɨ Gotɨyarɨ nayaa dɨragɨnna nebulya'na lɨmwaga'daa yɨ sahwaryabanna nayaa gaimakunna wawaana! Jizaazai gamɨre tawejɨ' nemɨre sɨmunyai yuya yɨwetawakya yɨbwakɨnɨkerɨ yɨwaipɨwagasɨ'nya'na yɨrɨkuraka nemɨre kɨlaakejɨ' aalya nawɨ'nyaangesɨ aalya neya'najɨ neyakeina. Yɨ sareina Gotɨyarɨ wɨja'na sara wawaana! 
HEB.10.23	Nemɨ yuya tewaanya yemwaidaanyabwi ku'maayaba jalɨkurakya' dɨragɨnna lɨmwagaraana! Nemɨ lɨka sangina myaanna! Sa' nemɨ nayaa pada'galalɨmwagaraana! Sare' darevɨnyɨ. Yuya yune naanga nebulya'na Gotɨyai mena dɨnɨkengɨ ya'nenna sai yadelyɨ. 
HEB.10.24	Nemɨ nemɨre neya'mwe kwaraavɨnajɨ sɨmunya nayaa yawɨraana! Yɨ sɨmunya yawɨsa'na saraavɨ yɨdɨkaasa' pwaraavɨna wɨvu'nade'najɨ wawɨnya nawɨ'nya wɨgaimwabɨ'de'najɨ sara yaana! 
HEB.10.25	A'mwe pwara yadɨvɨtabaaibɨ' neya'mwerajɨ Gotɨyarɨ yɨlaaya ya'na kwaiyɨ'bwa'nya sabwi myagalya'mavaanna! Aawa. Neya'mwerajɨ sɨmunya yɨwange'na dɨha'bwa'naana! “Yɨrɨka aayarɨ' mena nebawa mɨka!” yawɨranganawaajɨ sarevɨ yɨ nemɨ wawɨnya sa' dɨragɨnna nayaa yaana!
HEB.10.26	Sare' darevɨnyɨ. Nemɨ yagaala nebulya'nanya Naangerevɨ mena yawɨramaarona yɨ dɨvi yune nennya saburɨ nemɨ kayaa'nanyaburɨ yamaryadaanya'na kayaa'nanya daza' marasɨ'nya'ne yɨra'dɨvɨsa' aane pɨrɨ' kuna mwari'. 
HEB.10.27	Aawa. Sara yɨpɨjaraavɨ yune yawɨbwasa' lɨka yɨrɨ'galya'ne' yemwaaibɨ'dera mwaaibɨ'de'nanyɨ. Yɨ wana dɨkange'na na'nade' kayaaka yɨgaidevaaibɨ' yɨ Gotɨyai sahwaraavɨ gamɨre yɨkamaangera sara yɨma'nɨpɨjaraavɨ yɨgalade'nanyɨ. 
HEB.10.28	A'mwe pwai kwai Mozɨzare kɨwɨnya' mɨdɨnya'na “Arɨkewɨ!” yawɨralɨmwanna yajai, yɨ a'mwe pwaraaina a'mwe kwaraai kwainanyara gamɨre yɨwetawakyabwi tɨnna wanganeva sara jalɨkurakɨpɨja'na a'mwe naangera a'mwe dazarɨna kale mwiannera tamakadɨvɨsalyɨ. 
HEB.10.29	Yɨ sarɨmɨ a'mwe Gotɨyare Gawaalɨvaangerɨ bule'na wɨjaavajarɨna gara yawɨ'mwaava? A'mwe dazai yɨ taanga naanga Mozɨzarevɨ pari'mavajare tɨvɨkɨsa wavɨlavɨke maaradei midaaka! Yɨ dazai yagaala dɨragɨnya' Gotɨyai nemɨjɨ nelɨmwagarɨkevɨne tawe' sahwarɨ tewaanyarɨ wɨmwaaihya'ne' kɨrɨ' sahwai “Yaasɨwa'nanyasɨ,” yawɨrakelyɨ. Yɨ sai kale gaimwange'ne Kuryarɨ bɨraizɨke' wana kayaa'nanya nebulya'nanyabwi yakelyɨ. Yɨ sahwarɨna be tɨvɨkɨta' maaradelaka! 
HEB.10.30	Sare' darevɨnyɨ. Nemɨ Gotɨyai dakerɨna mena yawɨ'manɨgo. Dara dɨnɨkesɨ. Kayaa'nanyaburɨ tɨvɨkɨsabwi yɨ sa' wawɨnya' nɨmɨresɨ. Nɨmɨ sainyɨ kayaa'nanya' tɨvɨkɨrɨdeinyɨ. Nabaai sai yagaala pɨrɨ' da' “Yune Naangeinyɨ nɨnnya a'mweraavɨ maryawɨbwarɨderera.” 
HEB.10.31	Nabaai Gotɨyai gaalyavɨ aaya kaavɨlyai nemɨnyɨ kayaa'nanyanna nerɨvɨkɨrya'nevɨ gamɨre asɨrɨ galalɨmwagata neyaja' yɨ sa' wana lɨka neyɨrɨ'galade' naangaangesɨ.
HEB.10.32	Sare kɨrɨ' sarɨmɨnyɨne sɨnnawɨ sagaa'na sɨmunya ayɨna nayaa jawɨrila! Yɨ Gotɨyare baake' sarɨmɨre sɨmunyavɨ yɨhwannakegaa' yɨ dazagaa' Kɨraazɨtɨyarɨ lɨmwagesa'na daanga kwalaalya maareva sahwarɨ myagalya'mayeva kuna dɨragɨnna daaya'neihi yagɨyagɨ wawɨnya naange' yesaihɨlyɨ. 
HEB.10.33	Yɨ pɨrɨ' daresɨ. Pɨgasa a'mwera sarɨmɨnyɨ a'mwe yuyaraavɨre tɨnnyarɨ marayɨhɨdaakwadɨvɨsare. Yɨ sahwara navaruyagaalya yɨhɨthadɨvɨsare. Yɨ taanginya yɨhɨzaavadɨvɨsare. Nabaai pɨrɨ' daresɨ. Pɨgasa sarɨmɨ sɨrya'mwe taanginya sara maa'dɨvɨsarajɨ avaaina ye'mwannamwaala yadɨvɨ' sarɨmɨ gaimwanga yadɨvɨkɨ. 
HEB.10.34	Sare' darevɨnyɨ. Kɨraazɨtɨyarɨ lɨmwagesa'na kalavuzangevɨ mwaaidɨvɨsaraavɨna kale yɨhyadaa'nyɨ gaimwagya'neihi sahwaraavɨre taanginyangɨ sahwarajɨ ye'mwannamwaalesaihɨlyɨ. Nabaai “Nemɨre nebulya'nanya Gotɨyai yune naanga nebulya'na wɨja kuna warɨ'. Nabaai sa yuyagaa' waradengɨ,” mena yawɨreva a'mwera Kɨraazɨtɨyareihɨre gɨlyɨvɨta yɨhipalamaareta kɨrɨ' sarɨmɨ yɨlaaya yɨna yadɨvɨ' yɨ wanganakɨna yesaihɨlyɨ.
HEB.10.35	Sarevɨdaa'nyɨ sarɨmɨre dɨragɨnna lɨmwanga dɨragɨnaanga dazaburɨ kuna daa'dɨvɨ' myagalya'mapɨna! Aawa. Sa' yɨ gannya tɨvɨkɨta naange' kɨnɨnnakesɨ. 
HEB.10.36	Sare' darevɨnyɨ. Gotɨyare sɨmunya' mɨdɨnapɨjɨ sahwai sɨnnawɨ yune naanga nebulya'na yɨhɨthake' maarya'neihi kwaamu'nanyaburɨ dɨragɨnna nayaa dɨthaayidevwina dɨmaaryɨla! 
HEB.10.37	Sare' darevɨnyɨ. Gotɨyare bukuyavɨ dara dɨnɨkesɨ.
HEB.10.37	Maalɨkegaa'na, nebawana mɨ'.
HEB.10.37	Dazai nebwina walaabathelyɨ.
HEB.10.37	Sai yemwaala yadei mɨ'.
HEB.10.38	Nɨmɨre yɨda' maraangei nyɨlɨmwaga'devɨ mwaaladelyɨ.
HEB.10.38	Kɨrɨ' sai lɨka sangina yaja'
HEB.10.38	Sarɨna nɨmɨre Kuryai yɨlaaya nyɨgaladei mɨ'.
HEB.10.39	Kɨrɨ' sarɨmɨjɨ saina a'mwe lɨka sangina myadaa Gotɨyarɨ magɨnyɨrayadaa yɨwɨya yadaanyaina mɨ'. Aawa. Nemɨ a'mwe dɨragɨnna lɨmwadaa gaalyabwi ma'daanyaine nemɨ.
HEB.11.1	Dɨragɨnna lɨmwangebwi yɨ sabwi darebulyɨ. Nemɨre sɨmunyavɨ dɨragɨnna mena lɨmwagaraaja' yɨ sa' yuya nemɨ yemwaaimanɨgonna Gotɨyai nejaaya'nenne aaya kaavɨlyasɨ. Yɨ daza nemɨre tɨnnyai tɨnna mwanganyɨvanɨgo sa yɨ nemɨre sɨmunya' lɨmwangebwi nebulya'na yawɨrangamanɨ'. 
HEB.11.2	Sare' darevɨnyɨ. A'mwe sɨnnawɨnyara sahwara dɨragɨnna kalɨmwage', sare' yɨ Gotɨyai da' “Sahwara yɨ nawɨ'nyarera.” 
HEB.11.3	Nemɨ dɨragɨnna lɨmwadaa sarevɨ yɨ nemɨ mena yawɨramaa'manɨgo. Gotɨyai yagaalya' wɨjaakevɨ sɨgunyasɨ Kwaakesɨ yavɨkaryaa'. Yuya nemɨ tɨnna wangamanɨgo sanna Gotɨyai pɨnɨngɨ tɨnna yɨnɨga wi'na mwanganyɨ yaannengɨ maaraka yuya sa yavɨkaryaakengɨ.
HEB.11.4	Aivelɨ Gotɨyarɨ dɨragɨnna lɨmwaga'delyɨ. Sara yada yɨ sahwarɨna yɨrata tewaanya' wɨjayaa'. Yɨ yɨrata daza' gathaakaangei Kenɨmɨre yɨrasavɨ wavɨlavɨkesɨ. Yɨ tewaanya nebulyasɨ. Yo, Aivelɨ dɨragɨnna lɨmwagaka dazavɨna Gotɨyai “A'mwe yɨda'maraangeigɨnyɨra,” wɨjalɨkurakakelyɨ. Gotɨyarɨna yanga Aivelɨ wɨjayaakenna Gotɨyai nawɨ'nya wɨvu'nakelyɨ. Yɨ Aivelɨ mena kabala' kɨrɨ' gamɨre dɨragɨnna lɨmwanga dazavɨ sa' yagaala kuna dɨvanɨkesɨ.
HEB.11.5	Yɨnokɨ Gotɨyarɨ dɨragɨnna lɨmwaga'delyɨ. Yɨ Gotɨyai sahwarɨna daka “Mabalanna!” sahwarɨ maaraka Sɨgunyavɨna makɨlaawa'. Gotɨyai mena maarake'na a'mwera sahwarɨna bɨramaarya'nera yeva kɨrɨ' mwanganyɨ ye'. Sare' darevɨnyɨ. Yɨ sɨnnawɨ Gotɨyai Yɨnokɨmɨ mamaaryadɨ'nyɨ yɨ dazagaa'na Gotɨyare Bukuyavɨ dara dɨnɨkesɨ. Yɨnokɨ Gotɨyarɨ yɨlaaya naanga wigalakelyɨreva. 
HEB.11.6	A'mwei Gotɨyarɨ malɨmwagya sai Gotɨyarɨ yɨlaaya wigalannei mɨ'. Sare' darevɨnyɨ. A'mwe pwai Gotɨyarɨ yɨlaaya ya'nei sahwaryaba gaimakuwɨlya'nei yɨ sahwai dara yawɨrana! Yɨ Gotɨyai mwaalɨ'. Sahwai a'mwera sahwarɨna bɨ'dɨvɨsaraavɨ tɨvɨkɨta nawɨ'nya' wɨjaavadelyɨ. Sara yawɨrana!
HEB.11.7	Nowaai Gotɨyarɨ dɨragɨnna lɨmwaga'delyɨ. Sara yada yɨ Gotɨyai yune'na wɨdakevɨ “Mala nayaa jɨwannana!” sahwai dɨvi yɨma'nadevɨna kuna mwanganyada Gotɨyare yagaalya' kadɨka wɨ'namaa'na yaka sɨpɨya pɨrɨ' yavɨkarina ya'. Sarevɨ yɨ gamɨjɨ gamɨre a'mwakaimɨraayamɨlɨkajɨ sɨpɨyavɨ kusawɨ yɨkwina yeva wɨlamwaaina yesa'na nawɨ'nya yɨvainakenɨdake. Gannya dɨragɨnna lɨmwanga dazavɨ Nowaai Kwaakevakɨya a'mwe yuya pwaraavɨ kotɨya mena jɨdavakesɨ. Sahwai Gotɨyarɨ lɨmwaga'daa'nyɨ pwara aawa. Yɨ gamɨre dɨragɨnna lɨmwangevɨ Gotɨyai Nowaarɨ “A'mwe yɨda'maraangeigɨnyɨ. Yɨ nɨmɨre kaimɨraayaigɨ yɨma'nɨwaa,” wɨda'. Yɨ Gotɨyai a'mwe yuyara gamɨnyɨ dɨragɨnna lɨmwadɨvɨsaraavɨ yadevaaibɨsasɨ.
HEB.11.8	Evɨraamɨ Gotɨyarɨ dɨragɨnna lɨmwaga'delyɨ. Yɨ Gotɨyai jaka wɨjɨvwaramaa'na kya' Evɨraamɨ Gotɨyare yagaalya' mɨdɨnna yakelyɨ. Sai gannya angeba yagalya'mavaka yɨ kwaaka pɨbanna Gotɨyai gannya yɨnahunya' wɨjaaya'nebanna wawa'. Evɨraamɨ myawɨrya' “Nɨmɨ gawɨnna wɨdeinyaka?” Kɨrɨ' sai dɨragɨnna lɨmwada wawa'. 
HEB.11.9	Sai dɨragɨnna lɨmwada kwaaka dazavɨ sɨnnawɨ Gotɨyai sarɨ yune naanga nebulya'na “Gɨzaavɨdesɨra,” daka savɨ mwalaawa'. Yɨ sai kwaaka savɨyaibɨ' kwaaka dazavɨ maaveibɨ' mwaala'. Sai selɨ anga sɨmɨnangebɨsangɨ Aazakɨ gawaalɨvaangelyɨ Jaikopɨ gyakwalaangelyɨ mwaalagɨlabaaibɨ' mwaaidelyɨ. Yɨ a'mwe dazaraai kwaaka daza' sɨnnawɨ Gotɨyai dakabaaibɨ' salyɨ yagaala yune naanga wɨja sa' ye'mwannamaaragɨlyaraalyɨ. 
HEB.11.10	Sare' darevɨnyɨ. Anga naange' Gotɨyai gave sahwaina anga naangeba majavwina yawɨramaa'na yaka gamɨ sai mada'. Yɨ anga naanga daza' yuyagaa'ne' mannɨgunɨkesɨ. Evɨraamɨ anga naanga dazaba kusawɨ wɨlya'ne gannya sagaa'na yemwaala yakelyɨ. 
HEB.11.11	Nabaai Seraa' Gotɨyarɨ dɨragɨnna lɨmwaga'devɨ gamɨ sa' yagɨnya' mwaaida kɨrɨ' nabaai a'mwe ne' mena mwaaida kɨrɨ' kaimɨraayarɨna munya wannya'ne dɨragɨnya' wi'na maarakesɨ. Seraa' sɨmunya dara yawɨramaarakevɨnyɨ “Yɨ Gotɨyai yagaala yuna nebulya'na dadelyɨ. Sahwai lɨmwangebwi yɨnɨkelyɨ. Sahwai nɨmɨ kaimɨraayarɨna munya wannya'ne'nyɨ mena nyɨdakɨwake' yɨnɨga wi'na yadelyɨ.” 
HEB.11.12	Sarevɨ yɨ a'mwe gave dazai nabaai sai yuna nei balya'neba kɨbawa yada sai gyakwalaanga kwalaalya naangeraavɨna kwɨyakwalaangei yɨma'nakei. Nabaai sahwara sɨlɨngaamɨnya sɨgunyavɨ yɨlarɨka sabɨ', saalaalyavɨ maangebaarɨ siweka warɨka sabɨ' kwalaalya naanga yɨma'nɨguvanɨga'. A'mwera ata yɨnɨga wi'na gibɨnera mɨ' sahwaraavɨ.
HEB.11.13	Yuya dazara kuna dɨragɨnna lɨmwadɨvɨ' mena bale'. Sahwara Kwaakevakɨ mwaalesagaa' nawɨ'nya daza sɨnnawɨ Gotɨyai sahwaraavɨ yune naanga nebulya'na dake maaretara mɨ'. Aawa. Sahwara nawɨ'nya daza menya saamɨnyaba kuna daa'dɨvɨ' sahɨnɨ tɨnna wangadɨvɨ' yɨlaaya ye'. Yɨ ku'maayaba dara jalɨkurake' “Nemɨ Kwaaka dathavakɨ mwaaihoina a'mwe anga pɨwɨdaasarabɨsaine. Nemɨ angavaayaina maalɨkegaa' Kwaaka dathavakɨ bamwaaiho.” 
HEB.11.14	Sare' darevɨnyɨ. A'mwera yagaala sasare sa' dadɨvɨsara dara neyɨbwarɨdaakwe' “Nennya kwaaka Gotɨyai nenɨmaangei mwaaideva nebulya'na bɨramaraana!” 
HEB.11.15	Pɨrɨ' daresɨ. Anga dazaba sɨnnawɨ yagalya'maveva besaba kumɨre sɨmunyavɨ kuna warajɨ kwajɨ sahwara ayɨna wɨya'nera yɨ tusa' kɨnɨnnakera kamwaaibɨthɨka! 
HEB.11.16	Pɨrɨ' daresɨ. Kumɨre sɨmunyavɨ kwaaka pɨbanna yɨ sa' kumɨre abwaibwalaasavɨ wavɨlavaka yɨ tewaanya nawɨ'nyaangevɨna tewaanya wɨvu'nakesɨ. Sa' yɨ yune Sɨgunyabanna. Sarevɨ a'mwe dazarera dara desa'na “Gɨmɨ nemɨre Gotɨyaigɨnyɨ,” Gotɨyarɨ yɨlaaya wigaidɨvɨsalyɨ. Gotɨyarɨ sahwaraavɨna wagɨla muvwa'nyakelyɨ. Sare' darevɨnyɨ. Sai anga naanga pɨba a'mwe dɨragɨnna lɨmwaga'dɨvɨta dazara mwaaibɨ'deva mena yovɨrawakakere.
HEB.11.17	Sɨnnawɨ Gotɨyai Evɨraamɨmɨ yaamɨjɨ yɨjɨwaalakegaa' sara kuda' yɨ Evɨraamɨ Gotɨyarɨ dɨragɨnna lɨmwaga'da “Nɨnnya Aazakɨmɨ tamiraya'nerɨ Gotɨyarɨna wɨjaavɨma!” dakelyɨ. Gotɨyai sahwarɨ yune naanga nebulya'na wɨdakei sahwai kaimɨraaya gave pwainanya dazarɨ tamirasa'nei sara daka yakelyɨ. 
HEB.11.18	Yɨ kaimɨraaya dazai Aazakɨmɨna Gotɨyai Evɨraamɨmɨ wɨda' “Yɨta yune Aazakɨmɨre savaa'na gɨmɨre yɨta savaa' yaya maapɨ'dere.” 
HEB.11.19	Evɨraamɨ dara yawɨraka “Nyɨbwaalɨ' mena kabalojɨ baa'nana! Gotɨyai ayahi yɨnɨga wi'na yɨdɨkaavannelyɨ.” Sarevɨdaa'nyɨ ke'ba'na yagaalya' daza'na sasare' nemɨ yɨnɨga daanneine “Evɨraamɨ gannya kaimɨraayarɨ ayahi maara' kavi'nɨnnyavɨdaasaibɨsarɨ.” 
HEB.11.20	Aazakɨ Gotɨyarɨ dɨragɨnna lɨmwaga'delyɨ. Sara yadevɨ sahwai Jaikopɨjɨ Yɨzolyɨ saraarɨ yagaala tewaanya naanga yanga ya'ne' wɨdakelyɨ. Yɨ yagaala dazavɨ sahwai sahwaraarɨ dɨvidaa'nyɨ yɨma'nya'nenna dakelyɨ. 
HEB.11.21	Jaikopɨ Gotɨyarɨ dɨragɨnna lɨmwaga'delyɨ. Sara yadevɨ yɨ gamɨ balya'ne kɨbawegaa' Jozepɨyare a'mwakaimɨraayaraarɨna Gotɨyai tewaanya naanga yanga yɨma'naabya'ne yagaala wɨda'. Yɨ sai yadisarɨkɨ yademavemwaaina yaka Gotɨyarɨ yɨlaaya yakelyɨ. 
HEB.11.22	Jozepɨyai Gotɨyarɨ dɨragɨnna lɨmwaga'delyɨ. Sara yadevɨ yɨ yɨrɨka gamɨ balya ya'negaa'ne yagaala daka'. Yɨ dɨvina Yɨzɨrelɨyara Yɨzɨpɨ yagalya'mavapɨri wɨpɨ'dehaa' gamɨre yagɨnyarɨ' kwaaka Gotɨyai wɨjaavadevɨna makabapi lɨkirakya'na sahwaraavɨ wɨda'.
HEB.11.23	Mozɨzare ganɨmaangeyoi Gotɨyarɨ dɨragɨnna lɨmwaga'disawaalyɨ. Sara yadisavɨ ganaange' Mozɨzarɨ mudanga kya' yɨ sawaai kaimɨraaya tewaanya nawɨ'nyarɨ wanganna yagɨlya'najɨ kingɨyare yagaala dakɨnɨke'na sawaai lɨka myagɨlya'najɨ lawe dɨkaai dɨ'nannela dahɨla sahwarɨ lɨka yulyakɨna yagɨlyawaalyɨ. 
HEB.11.24	Mozɨzai Gotɨyarɨ dɨragɨnna lɨmwaga'delyɨ. Sara yadevɨ dɨvidaa'nyɨ sai naanga mena yɨma'naka “Aala!” da'. “ ‘Sahwai Yɨzɨpɨ maremwaaidei Peroyare garaavaanga savɨrelyɨra,’ nanyɨdɨpɨka! Peroyare dɨragɨnya' maarya'neinyɨ mɨka! ‘Aala!’ dɨwa.” Sara dakelyɨ. 
HEB.11.25	Gamɨ sai “Gotɨyarerajɨ taange' ye'mwannamaarɨma!” daka kayaa'nanya savɨre sabwi mɨdɨnya'ne maalɨkegaa'ne wabahɨlaaka bɨramaarya'na “Aala! Sara yɨwɨja' naangegaa' savɨre wagɨla nanyɨvwa'nadɨka!” da'. 
HEB.11.26	Sai sara yawɨraka nabaai sai Kɨraazɨtɨyarɨ bɨrala wɨdɨpɨ'devaaibɨ' wagɨla maarya'ne' daza' yɨ gɨlyɨvɨta nɨgwɨlalaaka Yɨzɨpɨ mwaalyaraavɨrengɨ nebulya'na wavɨla'desɨ. Sare' darevɨnyɨ. Yɨ Gotɨyai sahwarɨ wɨjaaya'ne tɨvɨkɨta nawɨ'nya' yuyagaa'ne' yawɨranganake'nanyɨ. 
HEB.11.27	Gotɨyarɨ dɨragɨnna lɨmwaga'devɨ yɨ sai dɨkaavaka Yɨzɨpɨ yagalya'mava'. Sai kingɨya dazare sɨnna tɨka wɨdavake'na lɨka myaka yagalya'mava'. Sare' darevɨnyɨ. A'mweina Gotɨyarɨ tɨnnyalyɨ wangadaanyaina mɨ'. Kɨrɨ' Mozɨzai Gotɨyarɨ tɨnna wanganya'bɨ' yakevɨna sai dɨragɨnna mwaalakelyɨ. 
HEB.11.28	Gotɨyarɨ dɨragɨnna lɨmwaga'devɨ Pari'ma'munne' yɨmavɨdaakwa'. Ejelɨya tamakadei Yɨzɨrelɨyainaavɨre sɨraangeraayaba gidɨkusabanna nabathɨkajɨ, Mozɨzare yagaala mɨdɨneva sipɨzipɨyare tawe' kaadihɨsavɨ yɨrɨkuresa'nanyɨ. 
HEB.11.29	Yɨzɨrelɨyara Gotɨyarɨ dɨragɨnna lɨmwadɨvɨsavɨ yɨ Saalaalya Wayaakevɨ kwaaka yaalɨkɨryavakɨ wɨlaawe'. Nabaai Yɨzɨpɨyara sahɨrɨvɨ yaamɨjɨ sara yesa' yɨ aalya' maramina kwia' mena balɨna ye'. 
HEB.11.30	Yɨzɨrelɨyara Gotɨyarɨ dɨragɨnna lɨmwadɨvɨsavɨ sikurɨka Jerikonyavɨ yɨrɨka ata purɨdaa'nyɨ pwaraalya gazarɨsarɨ' wavɨlavakegaa' kaanya gɨ'mave'. Yɨ sara kye' sikurɨke' wala'na yakesɨ. 
HEB.11.31	Rayaa' sɨnnawɨ yaasɨwa' yamaryade' Gotɨyarɨ dɨragɨnna lɨmwaga'devɨ a'mwe pwaraarɨ gaimwaga'. Saraai Yɨzɨrelɨyaraavɨne dameraai angeba Jerikona badi' kutɨnna byadaakɨlyɨyaraarɨ. Sarevɨ yɨ sa' a'mwe Gotɨyarɨ galazekɨvalesarajɨ kayaaka mye'mwannayɨnya'.
HEB.11.32	Kɨrɨ' dahaa' nɨmɨ ayahi be yagaala je'mwagɨjɨwana? Aawa. Dahaa' yɨnɨgehaa' mɨ'. Sare' darevɨnyɨ. Nɨmɨ yagaaikɨwɨnya dɨwɨne' Gɨthɨyonɨnna, yɨ Baraakɨnajɨ yɨ Saamɨzonɨmɨnajɨ yɨ Jepɨtaazarɨnajɨ yɨ Devitɨjɨ Saamyɨwelɨjɨ saraarɨnajɨ yɨ Gotɨyarɨ wɨ'nawɨjɨwaakadɨvɨsaraavɨnajɨ. 
HEB.11.33	A'mwe dazara Gotɨyarɨ dɨragɨnna lɨmwaga'dɨvɨsare. Sarevɨdaa'nyɨ yɨ pwara malyavɨ wavɨla'dɨvɨ' kingɨya pwaraavɨre kwalaalyaraavɨ aamiyaraavɨ walamarakadɨvɨsare. Pwara tewaanya yɨda'maraangebwina yadɨvɨsare. Pwara Gotɨyai yune naanga nebulya'na dake maaresare. Pwara kavɨjɨlɨka laayonɨyaraavɨre maangengɨ galabu'mwanna ye'. 
HEB.11.34	Pwara dɨka naange' kyɨda' yɨgaapalesare. Pwara lɨkaanya wodɨvɨ' kwaari'masɨramɨnya maramakya'. Pwara arakɨjara mwaaleva yɨ dɨvidaa'nyɨ dɨragɨnya maare'. Pwara malyavɨ a'mwe dɨragɨnaangera nebulya'na yɨma'ne'. Yɨ sahwara menyaraavɨre aawɨlata naangeraavɨ mɨjamakwawe'. 
HEB.11.35	A'mwe Gotɨyarɨ dɨragɨnna lɨmwaga'dɨvɨsangɨ. Kumɨre mena bainɨkera ayɨna kidɨkaava' sahɨnɨ ayɨna maare'. Kɨrɨ' a'mwe pwara kalavuzavɨ mwaaidapi yɨkamaangera kumɨre kɨlaakejɨ' kayaaka nebulya'na yɨgalake' kumɨre yune balya'negaa'na. Sahwara Gotɨyarɨ bule'na wɨjaavɨpɨjɨ kwajɨ yɨ nabaai yɨkamaangera sahwaraavɨ makwaasɨna kyɨpɨdɨka! Kwipɨdɨka! Kɨrɨ' sahwara yɨkamaangeraavɨre yagaalya' mɨdɨnetara mɨ'. Aawa. Sahwara yawɨ'dɨvɨ' “Kavi'nɨnnyavɨ Gotɨyai neyɨdɨkaavadeinera. Yɨ gaala nawɨ'nyaange' yuyagaa'ne' maraadeinera,” dɨragɨnyara bale'. 
HEB.11.36	Pwara taanga maarɨna ye'. Yɨkamaangera sahwaraavɨ yagaaibɨraizɨka wiadaapi, mala dɨka wɨgɨda'dɨvɨ' senɨyabarajɨ wɨla galyɨrakadɨvɨ' yɨ kalavuzavɨ wɨmwaaihɨna yadɨvɨsare. 
HEB.11.37	Yɨkamaangera pwaraavɨ sɨlyajɨ lɨwakɨna. Pwaraavɨ kisɨkisɨlyasɨ yune woripu'na. Pwaraavɨ kwaari'masɨramɨnyasɨ dabaina kye' bale'. Pwaraavɨre kɨlaakejɨkɨne yuya sanna wɨmudaasakera kɨlaaka sipɨzipɨyangɨrejɨ memeyangɨrejɨ kumɨre kwaabɨhannya yɨra'ne'. Yeva kaanya yamarye'. Pwaraavɨ taanga wɨjaavesare. Pwaraavɨ wana kayaa'nanya wiadɨvɨsare. 
HEB.11.38	Sarevɨ yɨ kaanya yɨwɨnama'na kwaakevɨ a'mwera maayabajɨ mugunyangɨjɨ lɨka yulya'na yadɨvɨkɨ. Yɨ sɨlyangɨya lɨnnyangɨjɨ yɨ kwaakevɨ yɨrorɨlyangɨjɨ wɨlamwaale'. Sarera tewaanyarera. A'mwe dɨragɨnna lɨmwaga'dɨvɨta dazara sahwaraavɨ tɨnnyawɨ mwaalya'nera a'mwe Kwaakevakɨyara yɨnɨga wi'na yɨpɨnera mɨ'.
HEB.11.39	A'mwe yuya dazara Gotɨyarɨ dɨragɨnna lɨmwaga'dɨvɨsaraavɨna Gotɨyai da' “Sahwara yɨ nawɨ'nyarera.” Kɨrɨ' nawɨ'nya daza' sɨnnawɨ Gotɨyai yune naanga nebulya'na dake maaretara mɨ'. 
HEB.11.40	Sare' dare'nanyɨ. Gotɨyai yawɨta pɨrɨ' yawɨta sɨnnawɨnyavɨ wavɨlavɨke' nemɨnyɨne' yovɨrawaka'. Sɨnnawɨnyara yɨbwaramakwaanya' nemɨnyɨ ya'nera yɨnɨga wi'na waanya'nera mɨ'. Aawa. Nemɨ sahwarajɨ yuyagaa'ne yune nebulya'nanyainaavɨ nebulya'na yavada'galanemwaaihadeinera.
HEB.12.1	Dathazarevɨdaa'nyɨ dara yaana! A'mwe sɨnnawɨnya dazara gɨhɨpaledaaveva nemɨnyawɨ yɨraayanga naange'bɨsara dɨragɨnna lɨmwagasabwi neyɨbwarɨdaakwe' nemɨnyɨ. Yɨ yuya taanginaanga gazasasɨ yuya kayaa'nanya nemɨwɨ'nɨka gazasasɨ nemɨ nayaa yagalya'mavaana! Yɨ nemɨre sɨmunya' nayaa dɨragɨnya yɨvaimwadaa Gotɨyai nemɨ kaanyave'na ya'ne' dahɨlakake' gavamarasɨ'nyɨkaanya daza' kaanyave'na dɨragɨnna yaana! 
HEB.12.2	Sara yadaa nemɨre tɨnnyai nayaa banganaraa Jizaazarɨ! Sai nemɨre dɨragɨnna lɨmwangevɨ aaya kaavɨlyai yɨ dɨvi nabaai sai lɨmwanga savɨ yunebanna nebulya'na yadelyɨ. Sahwai yɨlaaya' dahɨlakɨnɨke' dɨvi maarya'ne'na sɨmunya yawɨ'da dɨragɨnya mwaalaka yɨsavɨri tamarɨmwesavɨne daange' maaraka balakelyɨ. A'mwera yɨta yovihɨrarannɨkevɨ balya'na wagɨla naanga wɨvwa'nade' kɨrɨ' sahwai “Gesɨra,” yawɨraka balya savɨ yakelyɨ. Sarei dahaa' naangeba Gotɨyare maremwaaidere namwaalyɨsavɨ aangasɨmagɨ mwaalɨ'. 
HEB.12.3	Sare' darevɨnyɨ. A'mwe kayaa'nanyabwi yadɨvɨsara yɨkamaanga kayaa'na yesare Jizaazarɨ. Kɨrɨ' sai kuna dɨragɨnna mwaala'. Sasare'na nayaa jawɨrila! Sarɨmɨre kuryaraavɨ maa'na nayɨhinadɨka! Sarɨmɨre sɨmunyavɨ maalɨka nayɨhima'nadɨka! 
HEB.12.4	A'mwera sarɨmɨre lɨmwangebwi walamarakya'na kayaa'na yɨhyadɨvɨ' mala tannadɨvɨtabaaibɨ' sarɨmɨ dɨragɨnna mwaaiha'. Kɨrɨ' dahaa' dazavɨ sarɨmɨre tawe' mwalaabi yɨwa'. Mabalyɨ yɨwaa'. 
HEB.12.5	Yagaala Gotɨyai sarɨmɨre sɨmunyavɨ dɨragɨnya yɨvaimwange'na yɨhɨthake' ganɨmaangei gawaalɨvaangeraavɨ wɨdakabaaibɨsa' navɨka mena dahayɨvanɨga'! Dara dɨnɨkesɨ.
HEB.12.5	Nyɨbwaalɨ', Naangei gɨmɨnyɨ yavada'gala ya'ne'na
HEB.12.5	Pɨbura gyaza' daza'na “Yaasɨwa'nanyasɨra,” myawɨ'dɨnna!
HEB.12.5	Taanginya gɨzaavaja' gɨmɨre sɨmunyavɨ maalɨka magima'nanna!
HEB.12.6	Sare' darevɨnyɨ. Naangei a'mwe pwarɨna kuvu'nojɨ
HEB.12.6	Yɨ nabaai sai gamɨre sabwi yavada'gaidelyɨ.
HEB.12.6	Sai gawaalɨvaanga gazarɨzarɨ “Nɨmɨreigɨnyɨ,” wɨdamaarojɨ
HEB.12.6	Nabaai sai yɨsarɨ' kɨrɨsɨ dɨka lɨ'bwaradelyɨ.
HEB.12.7	Gotɨyai yɨhyavada'galya'neihi nayaa dɨragɨnya mwaaidɨvɨ' dɨvaihanaryɨla! Gotɨyai sarɨmɨnyɨ yɨhyaja sabwi yɨ gamɨre gawaalɨvaangeihɨrɨnyɨ. Sare' darevɨnyɨ. Kaimɨraayai mwaaidɨ'nyɨ gannya ganɨmaangei nayaa myavada'galyadei bewalaka! 
HEB.12.8	Aawa. Yuya kuvɨnɨmaanga nawɨ'nya sara kunnya kaimɨraaya yuyaraavɨ nayaa yavada'gaidɨvɨsare. Nabaai Nɨmwai gamɨre kaimɨraaya yuya pwaraavɨ yavada'gaide kɨrɨ' sarɨmɨnyɨ yavada'gala mayɨhyaja' yɨ gamɨre kaimɨraaya nebulya'nanyaihi mɨ'. Sarɨmɨ yaasɨwa' sɨgɨpwakɨsamɨlɨ'bɨsaihɨlyɨ. 
HEB.12.9	Sarɨmɨ daza' kɨrɨ'najɨ nayaa jawɨrila! Nennya nenɨmaanga Kwaakevakɨyara sahwara nayaa yavada'gala neyadɨvɨkɨ. Yɨ nemɨ kumɨnne yaya munyaba makidaanyɨ. Yɨ dare' yune naanga wavɨlavɨke' midaaka! Nemɨ kuryaraavɨ Ganɨmaangerɨ kwaaka dalaangewɨ nayaa kuna wɨla'naraana! Yɨ nemɨ gaalya' maraadeine. 
HEB.12.10	Sare' darevɨnyɨ. Nennya nenɨmaanga Kwaakevakɨyara kumɨre yɨnɨge saburɨna nemɨre sabwina yune maalɨkegaa'na neyavada'gaidɨvɨkɨ. Kɨrɨ' Gotɨyai sai nemɨnyɨ neyavada'gaide' yɨ nemɨnyɨ nebulya'na negaimwagya'nesɨ. Yɨ nemɨ gamɨre nawɨ'nya tewaanaanga sabwi maraade'nanyɨ. Yɨ gamɨbɨ' yɨma'naade'nanyɨ. 
HEB.12.11	Pɨrɨ' daresɨ. Nɨmwai nemɨnyɨ yavada'gala neya'nei taanginya nejaavanɨke' yɨ dazagaa' nemɨ yɨlaaya myadaanyɨ. Aawa. Nemɨre sɨmunya' yune taange'na yɨbwakɨdaanyɨ. Pɨrɨ' daresɨ. Sai nemɨnyɨ mena neyavada'galojɨ yɨ dɨvi nawɨ'nya tewaanya dara yɨma'nadengɨ. Nemɨ tewaanya yɨda'maraangebulyɨyaina yɨma'nadaanyaine. Yɨ nemɨre sɨmunya' kwaamu'na waradesɨ.
HEB.12.12	Sarevɨdaa'nyɨ yɨ nabaai sarɨmɨre asɨra dɨragɨnya maaya sɨra yaasɨwa' tɨmunadaa'na nyadɨka! Sarɨmɨ wɨrɨlya yagɨnya nayaa wɨdɨ'dɨvɨ' Gotɨyare wawɨnya kuna jɨla! Yɨ nabaai kwannya' mena barya'bɨ' warɨka kɨrɨ' dɨragɨnna nayaa dɨthaayɨla! 
HEB.12.13	Sarɨmɨ kaanya sarɨmɨre sɨvɨlyajɨ nayaa yɨda'na jamarila! Sɨvɨla pimagɨnyi kayaa'nanyi yɨrota yunebanna yuya yakabaaibɨ' sarɨmɨnyɨdaa'nya dɨragɨnya maayai Gotɨyarɨ nyagalya'mavadɨka! Aawa. Sai yɨ tewaanya ayɨna nawɨ'nya yavada'galayɨma'nade'nanyɨ. 
HEB.12.14	Sarɨmɨ a'mwe yuya kwaraavɨjɨ munyɨ' kwaamu'nanya saburɨ mɨdɨnya'na jɨla! Nawɨ'nyabwi gɨrɨkita'nanya maayaburɨ dɨmɨdɨnyɨla! A'mwei nawɨ'nya sabwi maayai yɨ sai Naangerɨ wanganadei mɨ'. 
HEB.12.15	Sarɨmɨ nayaa dɨvada'galemwaalyɨla! Neya'mwe pwai walaraawojɨ Gotɨyare yanga gaimwanga sabwi nyagalya'mavadɨka! Nabaai kayaa'nanya neya'mwe pwai sarɨmɨnyɨdaa'nyare sɨmunyavɨ yɨma'naabozɨ kayaa'nanya sa yɨ sai yɨsarɨ yɨsɨla yɨrɨka yade yɨ'nadevaaibɨ' nyadɨka! Yɨ sarevɨ sarɨmɨnyɨ taanga yɨhɨzaavaja' yɨ sarɨmɨnyɨ Gotɨyare tɨnnyarɨ gɨrɨkita'nanya nayɨhyadɨ'! 
HEB.12.16	Yɨ Yɨzoi yaasɨwa' pɨnamaryabwi mɨdɨda sai yakabaaibɨ' sarɨmɨjɨya pwai Gotɨyarɨ bule'na nujaavadɨ'! Yɨzoi sɨraangei mwaalaka kɨrɨ' wapaaya yune gave pɨgaa'na yaasa'ne' sɨraangerebwina yakabaaibɨ' Gotɨyarebadaa'nyabwi wasɨ'nakelyɨ. 
HEB.12.17	Sare' darevɨnyɨ. Sarɨmɨ mena yawɨ'manɨga'. Dɨvidaa'nyɨ sai “Dɨragɨnya dazabwi ayɨna maarɨma!” daka yake, kɨrɨ' Gotɨyai da' “Aawana.” Yɨzoi sai dɨragɨnya' maarya'na kɨnna kwalaalya da'. Kɨrɨ' sɨmunya ayɨna yawɨramaarya'ne' gamɨnne tusa' pɨrɨ' mɨ'. Aawa. Sare'na mala nayaa jɨwannyɨla! Kɨraazɨtɨyarɨ kuna dɨragɨnna dɨlɨmwagarila!
HEB.12.18	Sare' darevɨnyɨ. Gotɨyaryawɨnna sarɨmɨ bi'ma'manɨgasagaa' Yɨzɨrelɨyara yetabaaibɨ' mivanɨga'. Yɨ sahwara Mugunya Saainaaya a'mwera asa' yɨnɨga wi'na dathɨwanga yɨpɨnevɨ nabaai mugunya dɨka naangeyaba bi'mave'. Yɨ sagaa' wana sawɨsasɨ wana jɨhɨnyaanga nebulya'nanyasɨ jɨnnadaa'nyɨ yɨ yɨhuta gwavaaigwavaalya' yadaa'nyɨ 
HEB.12.19	yɨ Gotɨyare gware' naangave'na maku'na, yɨ Gotɨyare maangwɨraaya' yagaalyangɨ wɨdake wɨ'nyɨna. Yagaala sa kadɨka wɨ'neva lɨka naanga yeva Mozɨzarɨ dɨragɨnna dara wɨde' “Yagaala dazanna nemɨ kadɨka ayahi mu'naannera! Nabalaadɨka!” 
HEB.12.20	Sare' darevɨnyɨ. Gotɨyai yagaala sa' dara daka' “A'mwe pwai asa' wakojɨ mugunya dazavɨ ata lɨmwagaza' sɨla nayaa dɨlɨwakyɨla! Nabaai bulɨmakaawoya pwai sipɨzipɨya kwai yaja' avaala sasaresɨ.” Yɨ yagaala daza' sahwara lɨka naanga nebulya'na ye'. 
HEB.12.21	Nabaai Mozɨzai kwalyɨ yuya daza tɨnna wanganaka da' “We'! Nɨmɨ lɨka naanga yadɨ bɨ'bɨta kayaa'na yɨwaainɨwa.” Dazagaa' sahwara sara ye'. 
HEB.12.22	Sarɨmɨ sasarengɨ mi'mayɨvanɨga'. Aawa. Sarɨmɨ Sɨgunyavɨyangɨna mena yɨ'ma'mwaa'. Yɨ Mugunya Saayonɨ, yɨ Gotɨyai gaalyavɨ aaya kaavɨlyare anga naange' mannɨkevɨ Jeruzaalemɨ Sɨgunyavɨ warɨkebanna, yɨ ejelɨyara taawɨzanɨya kwalaalyara yɨ'bwa'neva yɨlaaya yemwaaihasabanna mena yɨ'ma'mwaa'. 
HEB.12.23	Yɨ kwaiyɨ'bwa'nyavɨ Kɨraazɨtɨyare kusɨlaanyavɨ, Gotɨyare kaimɨraayara sɨraangeraavɨrevɨ Gotɨyai kumɨnne yaya' mena yɨda'nɨke' Sɨgunyavɨ warɨkevɨyaraayawɨnna yɨ'ma'mwaa'. Yɨ Gotɨyaryabanna a'mwe yuyaraavɨre maryawɨbwarya'neryabanna yɨ'ma'mwaa'. Yɨ Gotɨyarera yɨda'maraangebwi yadɨvɨ' balesaraavɨre kuryaraavɨ yuyagaa'ne yune nebulya'nanyaraavɨ mena yavada'galawɨmwaaihakeraayawɨnna yɨ'ma'mwaa'. 
HEB.12.24	Yɨ Jizaazaryabanna sai yagaala nelɨmwagarɨka mudɨkevɨ yɨwagya'nei a'mweraavɨjɨ Gotɨyarɨjɨ marirakurakeryabanna yɨ'ma'mwaa'. Yɨ gamɨre tawevɨ a'mwera sarɨ tamakesa' tawe sa' yɨrɨku'nɨkeyabanna yɨ'ma'mwaa'. Tawe daza' yagaala nawɨ'nya dakesɨ. Sa' sɨnnawɨ Aivelɨmɨre tawe' dakabaaibɨ' avaainanya'na mɨ'. Aawa. Sa' Aivelɨmɨre tawe' wavɨlavaka yɨ nawɨ'nyaange' dakesɨ.
HEB.12.25	Sarɨmɨ nayaa javada'gainyɨla! A'mwe dazai dahaa' dɨvanɨkerɨ sarɨmɨre kadɨke tɨla'narapi gamɨre yagaalyavɨna “Aala!” nadɨpɨka! Sare' darevɨnyɨ. Kɨgaakuna Mozɨzaregaa' Kwaaka dathavakɨ a'mweraavɨ yagaala dɨragɨnya' wɨjaavakelyɨ. Kɨrɨ' gamɨre yagaalya' galazekɨvala yesare. Nabaai sahwara lɨkaanya yɨnɨga wi'na wawetara mɨ'. Yɨ kumɨre wagɨlyavɨ tɨvɨkɨta yuna maare'. Dahaa' pwai Sɨgunyavɨ mwaalaka yɨ yagaala dɨragɨnaange' nejaavanɨ'. Nabaai nemɨ gamɨnyɨ bule'na wɨjavaaja' nemɨ wagɨlyavɨre tɨvɨkɨsavɨ lɨkaanya wawaajɨ yɨnɨga wavɨlavaanneina dɨngaka! Aawa nebulyasɨ. 
HEB.12.26	Sɨnnawɨ Mugunya Saainaaya Gotɨyare maangi' kada' yɨ kwaake' wɨnɨnya yakesɨ. Kɨrɨ' dahaa' sai nemɨnyɨ yune naanga nebulya'na nedɨwa' “Yɨ nɨmɨ Kwaakevɨ ayahi pɨgaasɨ tɨvɨpalɨdeinyɨ. Yɨ nabaai yune Kwaake'nanya'na mɨ'. Aawa. Yɨ nɨmɨ Kwaakesɨ sɨgunyasɨ sawaarɨ tɨvɨpalɨdeinyɨ.” 
HEB.12.27	Yagaala daza' “Ayahi pɨgaasɨ,” nemɨnyɨ dara neyɨbwarɨdaakuvanɨ' “Yuya sɨnnawɨ Gotɨyai yavɨkaryaake yɨ dahaa' sai tɨvɨpalasɨ'nadengɨ. Yɨ daza sai marasɨ'nadengɨ. Yɨ ayahi pɨnɨ warade mɨ'. ‘Yuya Sɨgunyavɨya sa marɨvɨpalasɨ'nyɨ yɨwɨne yɨ sa warana!’ dozɨ tɨvɨpalasɨ'nadengɨ.” 
HEB.12.28	Sarevɨdaa'nyɨ nemɨ ma'daanya nemaremwaaide' daza' marɨvɨpalasɨ'nyɨ yannevɨna nemɨ nayaa suya suya wɨdaana! Yɨ yanga gaimwanga daza' lɨmwadaa yɨ Gotɨyarɨ wigalya'neina gamɨnyɨ yɨlaaya nayaa maryaana! Gamɨnne yaya' munyaba nayaa makidaa yɨ gamɨnyɨna lɨka yaana! “Sahwai Naangelyɨ. Dɨragɨnaangelyɨ,” yawɨraana! 
HEB.12.29	Sare' darevɨnyɨ. Nemɨre Gotɨyai wɨdayadaanyai dɨka naangelyɨ. Yuya kayaa'nanyajɨ gɨrɨkita'nanyajɨ dazangɨ dɨka nasɨ'na yadelyɨ.
HEB.13.1	Nemɨ Kɨraazɨtɨyarɨ lɨmwadaanyaina daakajɨ yuyagaa' sɨrya'mweraavɨna kuna yɨhɨvu'nana! 
HEB.13.2	Sarɨmɨre angengɨna badaapiyaraavɨ gaimwange'na sɨmunya navɨka myagalya'mapɨna! Sare' darevɨnyɨ. Sɨnnawɨ a'mwe pwara sasara yaasara yɨ sahwara a'mweraavɨ makabadɨvɨ' kunnya angengɨ yadɨvɨ' saraavɨ maremwaaina yesare. Kɨrɨ' aanga'mwera mɨ'. Navɨka mwaaidɨvɨ' kɨrɨ' Gotɨyare mamaayaraavɨ maremwaaina yesare. 
HEB.13.3	Sarɨmɨ neya'mwe kalavuzavɨ mwaaihasaraavɨna sɨmunya nayaa jawɨrila! Sarɨmɨ saihi kalavuzavɨ sarajɨ ye'mwannamwaaihasaihibɨ' dɨhaimwagila! Nabaai neya'mwe kunnya kɨlaakejɨkaavɨ taanginya maa'manɨgasaraavɨna sɨmunya nayaa jawɨrila! Yɨ sarɨmɨ saihi kɨlaa'nakeihi kumɨre taanginya ye'mwannamaa'manɨgasaihibɨ' nayaa jɨla!
HEB.13.4	Kwala maaryabwi yɨ sa' nawɨ'nyaangesɨ. Dazaburɨ yaya' yuyaihi munyaba nayaa dɨmakɨlyɨla! Sayoihi kwala maaryabwinebwi nayaa jɨla! Wana nebulya'na tɨrɨmaaya' warana! Sare' darevɨnyɨ. A'mwera pwaraavɨre a'mwengɨ ata lɨmwabɨzaraavɨjɨ a'mwera a'mwe yaasɨwa' pɨnamarya yadɨvɨsaraavɨjɨ tɨvɨkɨta kayaa'nanya wɨjaaya'nei jɨdavadelyɨ Gotɨyai.
HEB.13.5	Nɨgwiangɨ wabarɨnna ya saburɨ mamɨdɨbɨna! Gɨlyɨvɨta sarɨmɨ lɨmwamanɨgasa, sa yɨ nayaa dara jawɨrila! “Sa yɨ nawɨ'nyangɨra. Sa yɨnɨga wi'na neyadengɨra.” Sare' darevɨnyɨ. Gotɨyai mena dɨvanɨ' “Yɨ nɨmɨ gɨmakwaasɨdeinyɨ mɨ'. Arɨkewɨ. Yɨ nɨmɨ bule'na gɨzaavɨdeinyɨ mɨ'. Arɨkewɨ.” 
HEB.13.6	Sarevɨ nemɨ nennya sɨmunya' dɨragɨnya yɨwadaa dara daana!
HEB.13.6	Naangei nɨmɨnyɨ nyɨgaimwadelyɨ.
HEB.13.6	Nɨmɨ lɨka miwɨna!
HEB.13.6	A'mwera berɨ' nyɨpɨ'deinyaka!
HEB.13.6	Yɨnɨga wi'na gara nyɨpɨneinyaka!
HEB.13.6	Sara yawɨ'daa dɨragɨnya neyɨvaimwadeinera.
HEB.13.7	Sarɨmɨre Kɨraazɨtɨyarɨna maremwaaidɨvɨsaraavɨna sɨmunya nayaa jawɨrila! Sɨnnawɨ sahwara sarɨmɨnyɨ Gotɨyare yagaalya' Kɨraazɨtɨyarɨne' yɨhɨzɨwaake'. Sahwaraavɨre kaanya yamaryabulyɨ balyabulyɨ sɨmunya nayaa jawɨrila! Yɨ sahwaraavɨre dɨragɨnna lɨmwagasabwina dɨmɨdɨnyɨla! 
HEB.13.8	Jizaazai Kɨraazɨtɨyai yɨ sai kuna avaainanyalyɨ. Yɨ wonajɨ yɨ dahaa' kɨgaasɨ yɨ yuyagaa' yuyagaasɨ avaaina mwaaidelyɨ. Sahware sabwi avaainanyasɨ. 
HEB.13.9	Sare'na sarɨmɨre sɨmunyangɨ yagaala dala nabinabinya nabulayɨhɨmwagi'nadɨ'! Yɨ sarɨmɨ Gotɨyare tusavɨ nyagalya'mapɨka! Sare' darevɨnyɨ. Nemɨre sɨmunya' Gotɨyare yanga gaimwangevɨ dɨragɨnya' maarake' sa' yɨ nawɨ'nyasɨ. Nemɨre sɨmunya' wapaayangɨre kɨwɨnya nabinabinya dɨragɨnya' maarade' mɨ'. Sasare dazabwi saburɨ kaanya yamaryadɨvɨsaraavɨ gaimwadevwi mɨ'. 
HEB.13.10	Nemɨ Jizaazai kwaraanyaba mubɨthɨka yɨra'dɨvɨsa'bɨsai kɨnɨnnakeine. Yɨ yɨra'dɨvɨta sarɨ Juyaraavɨre yɨra'dɨvɨsara Kwaakevakɨya Gotɨyare Angevɨ wɨdaayadɨvɨsara tɨka nya'nera dɨragɨnya sa' maayarera. Sai balake'na nawɨ'nyabwi maa'manɨgo. Sahwara ayabwi kuna yɨvanɨgasa'na aawa. 
HEB.13.11	Sare' darevɨnyɨ. Gotɨyare Angevɨ Ku'dɨka Tewaanya Nebulya'nanyavɨ Yɨra'de Naangei tawe bulɨmakaawoyaresɨ memeyaresɨ kayaa'nanya marasɨ'nya'ne' makwide tawe sawaare kɨlaaka mɨwɨta tɨka nadɨvɨ' mɨ'. Yɨ sajɨkaarɨ angeba mwasɨlaa makwalyuna kye' dɨkevɨ yuna nasɨ'na'. 
HEB.13.12	Nabaai mwasɨlaanyavɨne sarevɨ Jizaazai kwalyɨ “Nɨnnya tawevɨ a'mwera nawɨ'nya tewaanya yɨma'nɨpɨka!” daka angabanne kaadihɨta mwasɨlaanyavɨ daange' maarakelyɨ. 
HEB.13.13	Sasarevɨdaa'nyɨ yɨ nemɨ kwainajɨ gamɨnyawɨnna angeba mwasɨlaabɨ' nayaa wawaana! Yɨ Juyaraavɨre ayabwina yadɨvɨsaraavɨrebwi yagalya'ma'na yawaajɨ sahwaraavɨ wagɨlya' sai maarakabaaibɨ' gamɨnyɨna nemɨ wagɨla sa' nayaa maraana! Sahwarɨ kuna lɨmwaga'daa sahwara yɨkamaangeraavɨna dɨragɨnna davaana! 
HEB.13.14	Mwasɨlaanyavɨne sare' darevɨnyɨ. Kwaaka dathavakɨ anga naanga pɨba yuyagaa' mwaalya'neba maayaine. Aawa. Anga naanga dɨvidaa'nyɨ yɨma'naabatheva Sɨgunyavɨya nawɨ'nyaba nemɨ bɨramaraade'nanyɨ. 
HEB.13.15	Sarevɨdaa'nyɨ Jizaazai negaimwadevɨ nemɨ Gotɨyarɨ yɨlaaya nayaa yaana! Yɨ yuyagaa' yɨlaaya daza' yɨra'dɨvɨsa'bɨ' sahwarɨ wɨjavaana! Yo, daresɨ. Nemɨre maangi' sahwarɨ nayaa dara wɨjavaana! “Gotɨyai nawɨ'nyalyɨ. Sahwarɨ Jizaazarɨna nemɨ dɨragɨnna lɨmwaga'manɨgoine.” 
HEB.13.16	Nawɨ'nya tewaanyabwi a'mweraavɨ ya'najɨ sarɨmɨre gɨlyɨvɨsa nayaa jaapaidɨvɨ' kuneraavɨ wɨjaaya'najɨ sarɨmɨ sɨmunya navɨka myagalya'mapɨna! Sare' darevɨnyɨ. Yɨra'dɨvɨsabɨ' sasare sa'na Gotɨyarɨ wigaimanɨ'. 
HEB.13.17	Sarɨmɨre maremwaaidɨvɨsaraavɨre yagaala nayaa dɨvada'galamɨdɨnyɨla! Yɨ sahwaraavɨ dalaangevɨ dula'narila! Sare' darevɨnyɨ. Gotɨyarɨna kumɨre wawɨnya yuyangɨ aaya kaavɨlyavɨna dɨvi yagaalya' dɨpɨ'dera sarɨmɨre kuryaraavɨ maremwaala yɨhyadɨvɨkɨ. Sara kyapɨri yɨ nabaai sahwara “Nennya wawɨnyanna yɨlaaya yadaa sara yaana!” dadɨvɨ' lɨmwagapɨ'dere. Yɨ saraavɨ sɨmunya' taanga mwinanna! Sahwara sɨmuyɨwaala myɨpɨna! Sare' darevɨnyɨ. Sarɨmɨnyɨ maremwaalya'na taanga winaja' yɨ daza' sarɨmɨnyɨ yɨhɨgaimwagathe' mɨ'.
HEB.13.18	Sarɨmɨ negaimwagathe'na Gotɨyarɨ nayaa duzɨla! Sare' darevɨnyɨ. Nemɨ dara yɨbwakɨmanɨgo. Gotɨyare tɨnnyarɨ nemɨre sɨmunyai yɨda'maraangelyɨ. Yɨ yuyangɨ nemɨ nayaa tewaanya yamaryaana! 
HEB.13.19	Sarɨmɨ Gotɨyarɨ wɨja'na nyɨgaimwagathe'na yɨ nɨmɨ dara yɨhɨthɨhaa'bwa'manɨge. “Sarɨmɨnyawɨnna yɨme'nya'bɨ' ayɨna bɨma!” dena yɨhɨthɨvanɨge.
HEB.13.20	Gotɨyai kwaamu'nanyaburɨ aaya kaavɨlyalyɨ. Sahwai nemɨre Naangei Jizaazarɨ bainɨkeraayawɨdaa'nyɨ ayɨna yɨdɨkaavakelyɨ. Jizaazai gamɨre sipɨzipɨyainaavɨ Maremwaala Naangei yɨma'nya'nei gamɨre tawe' kabwalaraawa' yagaala nelɨmwagarɨkebwi yuyagaa'ne' dɨragɨnna dakake'nanyɨ. Yɨ sarevɨ Gotɨyai gamɨre a'mweinaavɨ tewaanyainaavɨ tɨvi'nanyaina yɨma'nya'neinaavɨ yakelyɨ. 
HEB.13.21	Sahwai gamɨre sɨmunya sabwi yɨnɨga wi'na dɨmɨdɨnyide'na yuya nawɨ'nya tewaanya gazabwizabwi yɨhɨzaavana! Jizaazai Kɨraazɨtɨyai negaimwagathevɨ Gotɨyai gamɨ sarɨ wigaimanɨkebwi nemɨ yuyainaavɨre sɨmunyavɨ marima'naabathelyɨ. Jizaazai Kɨraazɨtɨyai yuyagaa' yuyagaa'ne byaanna dɨragɨnya' kɨnɨnnakei mwaalana! Sahwarɨne yaya' munyaba makɨlaana! Sahɨrɨsɨra!
HEB.13.22	Nya'mweihi, nɨmɨ sarɨmɨnyɨ dɨragɨnna yɨhɨthɨhaa'bwa'manɨge. Yagaala dazavɨ sarɨmɨre sɨmunya' dɨragɨnya yɨwagya'ne nɨmɨ dɨvanɨgevɨ sarɨmɨre kadɨkikɨ nayaa dakyɨla! Sare' darevɨnyɨ. Pɨkarɨyɨkwia daza' nɨmɨ sarɨmɨnyɨna yɨda'mwe' yɨ sa' tu'nanyasɨ. 
HEB.13.23	Sarɨmɨ dara jawɨranganyɨla! Nemɨre neya'mwe Timotirɨ kalavuzavɨ mena makwasɨwaa'. Nabaai sai nɨmɨnyawɨnna yɨme'nya'bɨ' bi'mavaja' yɨ naarɨmɨ yuyainaai yakwoihɨlyɨ yɨ sarɨmɨnyɨ tɨnna yɨhwanganaawakadeinaalyɨ. 
HEB.13.24	Nɨmɨnyɨna sarɨmɨre maremwaaidɨvɨta yuyaraavɨ “Nya'mweihi!” duzɨla! Gotɨyare tewaanya yuyaraavɨ “Nya'mweihi!” duzɨla! Kwaaka Yɨtaali mwaalyara Naangerɨnera “Neya'mweihi!” yɨhɨthɨvanɨga'.
HEB.13.25	Yanga gaimwangebwi sarɨmɨ yuyaihɨlyɨ yɨhye'mwannamwaalana!
JAS.1.1	Yɨzɨrelɨdaa'nya sɨvɨlɨrɨdaa'nyɨ pwaraala yɨsavaakɨdaa'nyaihi,
JAS.1.1	Jemɨzainyɨ Gotɨyarɨjɨ Naanga Jizaazai Kɨraazɨtɨyarɨjɨ yaasɨwa'wawɨnyainyɨ yɨda'mwesɨ. Sarɨmɨ sarɨnnya anga naangeba yagalya'ma'dɨvɨ' kwaaka maave pɨwɨ pɨwɨ mwaimanaawɨgasaihɨrɨnesɨ. Sareihɨrɨ yɨhɨthɨma! “Nya'mweihi!”
JAS.1.2	Nɨmɨre nya'mweihi, yaamɨjɨ yɨjɨwaala dala pɨnɨnnanyabwi kayɨhima'nojɨ yɨ sarɨmɨ dara yawɨpɨja “Sa nemɨ yune yɨlaaya ya'nennanyangɨra.” 
JAS.1.3	Sare' sarɨmɨ dara yawɨ'manɨga'. Sarɨmɨnyɨ yɨjɨwaala ya'ne yɨma'naabada sarɨmɨre dɨragɨnna lɨmwangebwi yaamɨjɨ yɨhyade. Sara yɨhyaja sabwi “Taanginya yuyangɨne'na dɨragɨnna daavɨna yɨwaava!” nejɨwɨrya'nebulyɨ. 
JAS.1.4	Nabaai Gotɨyai “Sarɨmɨ naanga yune nebulya'nanyaihi jɨma'nyɨla! Sɨmunyavɨ yunebanna pada'galemwaalya'neihi yuyagaa' dɨragɨnna daayabwi tewaanna tɨvi'na yɨhɨmwaaihana!” kada' sara yɨma'nɨvanɨ'. Yɨ dɨragɨnyaihi mwaaibɨza' sarɨmɨnyɨ Gotɨyare aane pɨbwina aane kɨbwina yɨhɨmudaasadeihi mɨ'. 
JAS.1.5	Nabaai sarɨmɨnyɨdaa'nyɨ a'mwe pwai kwarɨ sɨmunya nawɨ'nyabwina wɨmudaasaja' sai sɨmunya wɨjaavade'na Gotɨyarɨ yɨdaanganana! Sara yɨdaanganaja' Gotɨyai sahwarɨ wɨjaavadelyɨ. Gotɨyai sai yuyaraavɨna yanga kwalaalya nayaa wɨjaavadei, nabaai sai a'mwe wɨmudaasaderaavɨna mayagaala dadei mɨ'. 
JAS.1.6	Kɨrɨ' a'mwe dazai Gotɨyarɨ nayaa dɨragɨnna lɨmwada yɨdaanganana! Dara nyawɨralɨmwagathɨka! “Nɨmɨ yɨdaangamwe daza' Gotɨyai nyɨjaavadeinyɨ dɨngaka? Aawa!” Sare' dare'nanyɨ. A'mwei sɨmunya pɨrɨwaai kɨnɨnnakei, saalaalyavɨ yɨhusa' pwaladɨkaa'da aalɨmavajɨnaake' akinamuna yadevaaibɨ' gamɨre sɨmunya' sasarelyɨ. Sahwai taabɨrɨwaizɨmunyasɨyai. 
JAS.1.7	Sare' darevɨnyɨ. A'mwe sasarei kwaasɨ dara myawɨranna! “Naangei nawɨ'nya pɨnɨ nyɨjaavadeinyɨra.” 
JAS.1.8	Aawa. A'mwe dazare sɨmunya' yaasɨwa' yɨwɨnakamarya yadesɨ. Yuya gamɨ yade saburɨ sai tuta yune gave pɨrɨvɨna mɨdɨdei mɨ'.
JAS.1.9	Neya'mwei gɨlyɨvɨta maayai dalaangevɨ mwaalɨkei Kɨraazɨtɨyarɨna yɨlaaya yadelyɨ. Kɨraazɨtɨyarɨna Gotɨyai sahwarɨ munyaba makimwake'na yɨlaaya yana! 
JAS.1.10	Nabaai neya'mwe gɨlyɨvɨkɨravɨnakei Kɨraazɨtɨyarɨna yɨlaaya yadelyɨ. Gotɨyai sahwarɨ gamɨre gɨlyɨvɨsanna dalaangevɨ marulawakaka kɨrɨ' sahwarɨ maa'mwake'na yɨlaaya yana! Kurɨvaarɨyangɨre pwata yɨ'nade bwalapɨraihɨra'na yadevaaibɨ' gamɨre gɨlyɨvɨsajɨ yɨwawade'nanyɨ. 
JAS.1.11	Sare' darevɨnyɨ. Nyɨlyai bilyɨrɨ'daa'nyɨ dɨ'daanya naanga wi'nadaa'nyɨ kurɨvaarɨya daza yɨnahu yawaka balasɨ'na yadengɨ. Gamɨre pwata kɨnɨjɨ bwalaraawɨna yada gamɨre tewaanya wannade sajɨ yɨnahu kayaaka yɨma'nyɨna. Sasare sahɨbaaibɨ' a'mwe gɨlyɨvɨta kwalaalyajɨyai sai tɨnnyaba gamɨre wawɨnya yade yuya sangɨ yɨwawadelyɨ.
JAS.1.12	A'mwei yaamɨjɨ yɨjɨwaala yuya sangɨ taanginya maarajai kwai dɨragɨnna daa'dei yɨlaaya yada tewaanaanga yɨnɨkelyɨ. Sare' dare'nanyɨ. Yɨjɨwaala yuya mena wavɨlavojɨyai kuna dɨragɨnna lɨmwagarojɨyai, sarɨna Gotɨyai gaalyabwi wɨjaavadelyɨ. A'mwe gavamarasɨ'nyɨkaanya' wavɨla'dɨvɨsaraavɨne tɨvɨkɨsa' wɨjaavadɨvɨtabaaibɨ' Gotɨyai mena yawɨramaa'dei gaala sa' wɨjaavadelyɨ. Yɨ sɨnnawɨ Gotɨyai gaala daza' a'mwe yuyara gamɨnyɨna wɨvu'naderaavɨna wɨjaaya'na yune naanga nebulya'na wɨdakelyɨ. 
JAS.1.13	Nabaai yɨjɨwaala sa a'mwe pwai kware sɨmunyavɨ yɨdɨkaavojɨ kayaa'nanyabwi ya'na kumwagi'nojɨ aane pwai kwai dara madanna! “Dazabwi ya'na Gotɨyai nyɨmwagi'nɨwake'nanyɨ.” Aawa. Sare' darevɨnyɨ. Kayaa'nanyabwi Gotɨyarɨdaa'nyɨ mwagi'nadevwi mɨ'. Nabaai Gotɨyai a'mwei kayaa'nanya yajarɨ mwagi'nadei mɨ'. 
JAS.1.14	Aawa. Nemɨnyɨdaa'nya gazaizare sɨmunyavɨdaa'nyɨ dɨkaa'da wɨmwagi'nadelyɨ. Yune nennya yawɨta kayaa'nanya dazabwi nemɨnyɨ wabwiwanga neyadevulyɨ. Sara yada nemɨnyɨ kwaasɨ nedada kayaa'nanyabwi ya'na nedɨhaa'bwa'devulyɨ. 
JAS.1.15	Nabaai sɨmunya' dɨkaata dazabwi, kaimɨraavɨmunyabɨ' wannada dɨvidaa'nyɨ gamɨre kaimɨraavɨbwaranyabɨ' kayaa'nanya dala pɨnɨnnanya maa'desɨ. Dɨvidaa'nyɨ kayaa'nanyabwi naanga yɨma'nada barya ya'nebwi marima'naabadevulyɨ.
JAS.1.16	Nɨmɨre nya'mweihɨrɨna tewaanya nyɨvu'nadeihi, kwaasɨya sabwi sarɨmɨ wanganakɨna yadaapi sarɨmɨnyɨ kwaasɨ nayɨhɨthathɨka! Gotɨyai kayaa'nanya ya'na mwagi'nadei mɨ'. 
JAS.1.17	Yuya tewaanya yanga wɨjaaya sabulyɨ yuya sɨhumale naanga yune nebulya'nanya sabulyɨ yuya daza Gotɨyai Sɨgunyavɨ mwaalɨkeryawɨdaa'nyɨ waidaavadengɨra. Baaka yuya, yɨ nyɨlyalyɨ lawelyɨ sɨlɨngaamɨnyajɨ yuyaraavɨne Gyakwalaangei daza nemɨnyawɨnna maryasaabadengɨra. Nenɨmaanga dazai gamɨre sabwi yaasɨwa' maroyɨmaa'nya yadei mɨ'. Sai pɨnɨ nyɨlyayaba a'mabaala yɨ'devaaibɨtai mɨ'. Saamɨnaanga wannada ayɨna tuta yɨbwa'mwadevaaibɨtai mɨ'. 
JAS.1.18	Sai yune gannya sɨmunya saburɨna mɨdɨda gamɨre yagaala nebulyavɨ neyɨma'naabakelyɨ. A'mwe yuya gamɨ wɨmwaaihade saraavɨna aaya mudɨ'nanyaina mwaalya'neinaavɨ neyɨma'naabakeine.
JAS.1.19	Nɨmɨre nya'mweihɨrɨna tewaanya nyɨvu'nadeihi, darengɨ nayaa jawɨramaarila! Gazaigɨzaigɨ yagaalya' kadɨka wɨ'nya'na yarai yemwaala ja! Kɨrɨ' yagaala ja'na yɨme'nya'bɨ' nadɨthɨka! Nabaai mayagaalya' yɨme'nya'bɨ' nadɨthɨka! 
JAS.1.20	Sare' darevɨnyɨ. A'mwere sɨnna tɨke' Gotɨyare yɨda'maraangebwi sahwarɨ wɨvu'nadevwi marima'naabade' mɨka. 
JAS.1.21	Sarevɨ gɨrɨkita'nanya yuya sabulyɨ kayaa'nanya kwalaalya naanga yɨma'nade sabulyɨ sasare daza dasɨ'nyɨla! Nabaai sarɨmɨ saihi kwaamu'nanyabwi nayaa mɨdɨdɨvɨ' yagaala Gotɨyai sarɨmɨre sɨmunyavɨ wia yɨhɨburɨmanɨke nayaa dɨmaaryɨla! Yagaala daza' sarɨmɨre kuryaraavɨ yɨnɨga wi'na yɨhɨvadaihasamaaradesɨ.
JAS.1.22	Kɨrɨ' sarɨmɨ yagaala daza' nayaa jɨla! Sarɨmɨ yune kadɨki'na mu'nakɨpɨnera! Kadɨki'na wɨ'nakɨpɨja' sarɨmɨ saihɨrɨna kwaasɨ yɨmanɨgava. 
JAS.1.23	Dare'nanyɨ. A'mwe pwai Gotɨyare yagaalya' yaasɨwa'na wɨ'nakajai sai nayaa mamɨdɨnyajai sai dare'bɨsalyɨ. A'mwei gannya sɨnnyɨkɨ sɨnɨmwavananyavɨ yennadevaaibɨsalyɨ. 
JAS.1.24	Sare' darevɨnyɨ. Sai gannya sɨnnyɨkɨ yennaka sangirɨ' kɨbawebanna woda yɨme'nya'bɨ' navɨka yɨwannyɨna yakelyɨ “Sɨnnyɨ' nɨmɨ gatha'dareinyɨ dɨngaka?” Sabaaibɨ' sai Gotɨyare wɨja navɨka yarai yadelyɨ. 
JAS.1.25	Kɨrɨ' kɨwɨnya daza' kayaa'nanyabure kalavuzɨwawɨnyavɨ ayɨna nemaa'de' sa' yune yɨda'maraange' yɨ dɨnɨka dazavɨre aaya kaavɨlya' a'mwei nayaa yawɨranganojɨ kuna mɨdɨnajai yɨ a'mwe dazai yɨlaaya yada tewaanaanga yɨnɨkei mwaaladelyɨ. Sai yaasɨwa' kadɨke'na mu'nakyada navɨka myanna! Aawa. Gotɨyare yagaala tewaanya' sara yana! Yɨ dazarerɨ Gotɨyai tewaanya wiadelyɨ.
JAS.1.26	A'mwe pwai kwai dara yawɨ'na “Nɨmɨ yɨda'maraanga tewaanyainyɨ. Gotɨyarɨ yɨlaaya nebwina yadɨnyainyɨra,” kɨrɨ' gamɨre maangevɨ nayaa mamaremwaainyai sare sai gannya sɨmunyavɨ kwaasɨ dɨdelyɨ. A'mwe dazare dɨragɨnna lɨmwangebwi, yɨlaaya maryabwi yaasɨwakebulyɨra. 
JAS.1.27	Yɨda'maraangebwi nawɨ'nya gɨrɨ'maaya mwaalyabwi Gotɨyai Nenɨmaangere tɨnnyarɨ yɨwetawakya maaya yɨma'nya' daresɨ. Sɨgɨraayaraavɨjɨ yaanyɨwaakengɨjɨ sare samɨlɨka taanginya maa'manɨgasamɨlɨkaavɨna nemɨ nayaa gaimwagaatheine. Nabaai nemɨre kaanya yamaryabwi nayaa maremwainaana! Kwaaka davakɨya dazabwi nemɨre sɨmunyangɨ gɨrɨkita naneyɨgaladɨka! Sasaresɨ.
JAS.2.1	Nɨmɨre nya'mweihi, nemɨre Naangei Jizaazai Kɨraazɨtɨyai byaanna dɨragɨnya' kɨnɨnnakerɨ dɨragɨnna lɨmwadɨvɨsavɨ sarɨmɨ a'mwe yaya kɨnɨnnakeraavɨna nayaa yɨna, a'mwe gɨlyɨvɨ'maayaraavɨna bule'na wɨjaavɨna nyɨpɨdɨka! 
JAS.2.2	Sare' darevɨnyɨ. Sarɨmɨre yɨ'bwa'nemwaalɨangevɨ a'mwei baazɨ'ma'nya nawɨ'nya' kɨnɨnnakei nabaai nɨgwɨlalaaka nawɨ'nya kɨnɨnnakei wɨlaabɨna yajai, nabaai a'mwe gɨlyɨvɨ'maayai baazɨ'ma'nya yune kayaa'nanya' kɨnɨnnakei sai kwalyɨ wɨlaabɨna yajai, 
JAS.2.3	sarɨmɨ a'mwe baazɨ'ma'nyajɨ kannyasɨ nawɨ'nya yɨra'nojɨya sarɨna nawɨ'nya yɨna yapɨjɨ sahwarɨ duzide “A'mweigɨ, namwaalyɨta nawɨ'nya darɨ bilamwaala!” Kɨrɨ' a'mwe gɨlyɨvɨ'maayarɨ dara duzide “Gɨmɨnyɨneba pɨba mɨ'. Gɨmɨ aagaiba dɨthaa'deigɨ dɨngaka? Mɨnyevɨ nɨmɨre sɨvigɨ'nyɨryaba saba dɨmwalaadeigɨ dɨngaka?” 
JAS.2.4	Yɨ sarɨmɨ sasare sabwi yɨpɨja' sarɨnnya sɨrya'mweraavɨna dɨnyɨna “Kumɨre nɨgwɨlalaaka danganyɨla! Pwara naangerera. Pwara waryaanyarera.” Sara yɨpɨja' sahwaraavɨ jaapaina jideihi midaaka! Sarɨmɨre sɨmunyaburɨdaa'nyɨ kayaa'na myawɨbwapɨna! Sara yɨpɨja' avaaina yadɨvɨtaihi mɨ'.
JAS.2.5	Nɨmɨre nya'mweihɨrɨna tewaanya nyɨvu'nadeihi, nayaa dara du'nyɨla! Gotɨyai mena dathareraavɨ dahɨlakakera midaaka! Yɨ a'mwe Kwaakevakɨyabulyɨyara “Gɨlyɨvɨ'maayarera,” dɨdɨvɨsara yɨ sahwaraavɨna Gotɨyai dɨna “Nɨmɨrerera.” Sahwara Kɨraazɨtɨyarɨ lɨmwaga'dɨvɨsavɨna Gotɨyarɨne kwalaalya naanga kɨnɨnnakere. Sɨnnawɨ Gotɨyai gamɨre maremwaaide' wɨjaavade' gamɨre kaimɨraayaraavɨna yune naanga nebulya'na dakelyɨ. Yɨ sahwara gamɨnyɨna wɨvu'naderaavɨna sara dahɨlakakelyɨ. 
JAS.2.6	Kɨrɨ' sarɨmɨ a'mwe gɨlyɨvɨ'maaya dazaraavɨ wagɨla wɨjawaasarera. A'mwe gɨlyɨvɨkɨravɨnakera sarɨmɨnyɨ yɨhɨmarulawakadɨvɨ' taanginya yɨhwakɨvanɨgatara midaaka! Yune sahwarana sarɨmɨnyɨ kotɨyavɨna yɨhɨmakwodɨvɨtara midaaka! 
JAS.2.7	Kɨraazɨtɨyarɨne yaya' sarɨmɨnyɨ Gotɨyai yaya tewaanya' yɨhwakakelyɨ. A'mwe dazazara yaya tewaanya dazavɨna bɨraiyagaala dadɨvɨtara midaaka! Sare' yawɨrapɨjɨ gɨlyɨvɨ'nakeraavɨne yaya yaasɨwa'na mamakibɨna!
JAS.2.8	Nemɨre Kingɨyai Bukuyavɨ kɨwɨnya pɨrɨ' dakelyɨ. Dara dɨnɨ' “Yune gɨmɨ saigɨnyɨna gɨvu'nadevaaibɨ' sasare sahɨbaaibɨ' gɨmɨnyɨ a'mwe pwaraavɨna nayaa nebwina gɨvu'nana!” Sarevɨdaa'nyɨ kɨwɨnya dɨnɨka dazavɨ nayaa nebwina mɨdɨbɨza' yɨ sarɨmɨ nawɨ'nyabwi yɨvanɨga'. 
JAS.2.9	Kɨrɨ' sarɨmɨ a'mwe yaya kɨnɨnnakeraavɨna nayaa yɨpɨja' a'mwe gɨlyɨvɨ'maayaraavɨna bule'na wɨjaavɨpɨja' sabwi kayaa'nanyabwi yadɨvɨsaihɨlyɨ. Sarevɨ kɨwɨnya daza' sarɨmɨre sɨmunyavɨ maanga dara yɨhɨzɨdavadeihɨlyɨ “Sarɨmɨ a'mwe kɨwɨnya' galazekɨvaimwaasaihɨlyɨra.” 
JAS.2.10	Sare' darevɨnyɨ. A'mwei kɨwɨnya yuya pɨnɨngɨjɨ mɨdɨnajai kɨrɨ' kɨwɨnya dɨnɨka pɨrɨvɨna pari'ma'mwakei sai Gotɨyare tɨnnyarɨ yuya kɨwɨnya dɨnɨkengɨna yɨwetawakya yɨwakelyɨ. 
JAS.2.11	Sare' darevɨnyɨ. Gotɨyai dara dɨnɨ' “Pwarevɨ ata malɨmwadɨnna! Pɨrɨvɨrerɨ ata malɨmwadɨnnera!” Sara dɨnɨka sai nabaai pɨrɨsɨ dara dɨnɨ' “A'mwerɨ maramakɨnna! A'mwevɨ maramakɨnna!” Sare' gɨmɨ a'mwevɨ ata malɨmwagi yɨja' kɨrɨ' a'mwe pwarɨ tamakɨja' yɨ gɨmɨ kɨwɨnya dɨnɨke' mena pari'ma'mwaanyaigɨnyɨ. 
JAS.2.12	Kɨwɨnya kayaa'nanyabure yaasɨwa'wawɨnya' ayɨna nemaa'de' yɨ dazavɨna Gotɨyai marayɨhyawɨbwaradevaaibɨ' yuyagaa' sarɨmɨ yagaala pɨnɨjɨ yɨnɨga wi'na dɨzɨla! Yɨ yuyaburaavɨ nayaa yɨnɨga wi'na jɨ'mwannyɨla! 
JAS.2.13	Sare' darevɨnyɨ. A'mwe pwai a'mwe pwarɨna kale'na gaimwanga mwiade sarɨ nabaai Gotɨyai kotɨya' wiawɨbwaradehaa' sarɨna kale'na gaimwanga wiadei mɨ'. Kɨrɨ' a'mwei a'mwe pwarɨna kale'na gaimwanga wiade kale'na gaimwanga sa' kotɨya savɨ yɨnɨga wi'na wavɨlavadesɨ. Gotɨyai sahwarɨ jɨdavadei mɨ'.
JAS.2.14	Nɨmɨre nya'mweihi, a'mwe pwai kwai dara dazai “Kɨraazɨtɨyarɨ dɨragɨnna lɨmwadɨnyainyɨ,” kɨrɨ' sai wana nawɨ'nyabwi myade a'mwe dazare dɨragɨnna lɨmwangebwi yaasɨwa'nanya' midaaka! Dɨragɨnna lɨmwanga sasare sabwi sahwarɨ yɨnɨga mi'na padaihasamaarannei dɨngaka! Aawa. 
JAS.2.15	Yɨ yaamɨjɨ yɨhɨthɨma! Neya'mwe pwai neya'mwe kɨrɨ' kannya waryaanya' kɨnɨnnake' mwaalaja' nabaai wapaaya tɨka nya'ne mwari yaja' 
JAS.2.16	sarɨmɨnyɨdaa'nyɨ pwai samɨlɨkɨ wɨdɨna “Kwaamu'nanyaburɨ yɨlaaya dɨmwaala! Gɨmɨ wawa'gɨzɨ baazɨ'ma'nya' gɨmɨre kɨlaakejɨkɨ dɨ'mudɨnya yɨnya'ne' dɨmarakaawa! Nabaai wapaayajɨ maraawa'gɨzɨ gɨmɨre munyɨkɨ munya' yunebanna ginana!” Sara dɨpɨjaihi kɨrɨ' baazɨ'ma'nya pɨnɨjɨ wapaaya pɨnɨjɨ gaimwanga ya'ne mujaayɨ yɨpɨja' yagaala daza' gaimwange' gatha'dara yannevaka! 
JAS.2.17	Sarevɨdaa'nyɨ dɨragɨnna lɨmwanga kɨbwi nawɨ'nyaburɨ mima'naabi yajavwi kɨrɨ' gave' waraja' yɨ sa' bainɨkesɨ. Yɨ dazabwi gevulyɨra.
JAS.2.18	Sare kɨrɨ' a'mwe pwai dɨna “Kɨraazɨtɨyare pwara dɨragɨnna lɨmwadɨvɨsare. Pwara wawɨnya tewaanyabwina yadɨvɨsare.” Sare'na nɨmɨ dara wɨrɨvɨkɨ'mwa. Gɨmɨ gɨmɨre dɨragɨnna lɨmwanga dazabwi dɨnyɨbwarɨdaakwia! Yɨ sabwi nawɨ'nya pɨburaavɨ yɨma'naabya'nebwi gavebwina dɨnyɨbwarɨdaakude' daaka! Kɨrɨ' nɨmɨ tewaanya sabwi yadɨnyangɨna nɨmɨre dɨragɨnna lɨmwangebwi givwarɨdaakudeinyɨ. 
JAS.2.19	Gɨmɨ dɨragɨnna dara lɨmwadɨnyaigɨnyɨ “Gotɨyai yune gave pwainanyai mwaalɨka.” Sa' tewaanya' midaaka! Kɨrɨ' Saataanɨmɨrera yɨmakera kwarajɨ dɨragɨnna avaaina yawɨ'dɨvɨsare. Sahwara Gotɨyarɨ mamɨdɨnyadɨvɨsa'na lɨka yɨwaainadɨvɨsare. Sahwaraavɨ wavɨla'mwaaigɨ daaka! 
JAS.2.20	A'mwe sɨdu'maayaigɨ, gɨmɨ nawɨ'nya pɨburajɨ myadɨ yune dɨragɨnna lɨmwange'na lɨmwadɨnya' sabwi kuzɨ'nyabulyɨ. Yaasɨwakesɨ. “Sare dazavɨre kaavɨlya' yawɨranganɨma!” dahɨneigɨ daaka! 
JAS.2.21	Nayaa du'nana! Kɨgaakuna nemɨre Ne sɨnnawɨnyai Evɨraamɨ gannya gawaalɨvaangei Aazakɨmɨ kwaraanya lɨvalaannɨkevɨ yɨlamarakakelyɨ. “Gotɨyarɨne dɨka nasɨ'nana!” daka dɨka yɨra'dɨvɨtabaaibɨ' Gotɨyarɨ yaamɨjɨ wɨmaarya'nei mwaala'. Yɨ dazahaa' sara yake'na Gotɨyai gamɨre dazabwi wanganaka “A'mwe yɨda'maraangelyɨ,” dakei midaaka! 
JAS.2.22	Gɨmɨ yawɨrangamanɨgɨ. Gamɨre dɨragɨnna lɨmwangebwi gamɨre tewaanya yaka sabulyɨ ye'mwannayakelyɨ. Sasare dazabwi gamɨre dɨragɨnna lɨmwangeburɨ naanga yune nebulya'nanyaburɨ yunebanna yakebulyɨ. 
JAS.2.23	Nabaai sare' Gotɨyare bukuyavɨ dɨnɨke' yunebanna yɨma'nake'nanyɨ. Dara dɨnɨ' “Evɨraamɨ Gotɨyarɨ dɨragɨnna lɨmwagaka sarevɨ Gotɨyai dɨragɨnna yawɨrawɨmwaaiha' ‘Sahwai yɨda'maraangelyɨ.’ ” Sare'na nabaai pimagɨnyavɨ dara dɨnɨ' “Evɨraamɨ Gotɨyare gya'mwelyɨra.” Evɨraamɨmɨna sara dɨnɨkesɨ. 
JAS.2.24	Nabaai sare' dahaa' sarɨmɨ yawɨrangamanɨga'. Yune dɨragɨnna lɨmwangeburɨna gaveburɨna Gotɨyai “A'mwe yɨda'maraangelyɨra,” dadei mɨ'. Aawa. Sai yawɨ'da “A'mwei dɨragɨnna lɨmwade sasare dazavɨ nawɨ'nyabwina yaderɨna yɨ dazahwarɨna ‘A'mwe yɨda'maraangelyɨ,’ ” dadelyɨ. 
JAS.2.25	Sahɨbaaibɨ' nabaai a'mwe yaasɨwa'na maradakunamaryake' Rayaa' nawɨ'nyabwina yakevɨna Gotɨyai “A'mwe yɨda'maraangesɨra,” dakei midaaka! Sare' daresɨ. Yɨ a'mwe sa' Jozuwaa' a'mweraarɨ maryasaabakeraarɨna “Nuramakɨpɨdɨka!” daka tuta pɨrɨvɨ nayaa ayɨna maryaasakeraalyɨ. 
JAS.2.26	Yuya sare' darevɨnyɨ. Kɨlaakejɨ' kuryalyɨ maayajɨ' sajɨ' mena bainɨkabaaibɨ' a'mwei yaasɨwa'na dɨragɨnna lɨmwagazai kɨrɨ' nawɨ'nya kɨbulyɨ myadei, a'mwe dazare dɨragɨnna lɨmwangebwi mena bainɨkebulyɨ.
JAS.3.1	Nɨmɨre nya'mweihi, sarɨmɨnyɨdaa'nyɨ a'mwe kwalaalyara “Nemɨ Gotɨyare yagaalya' wɨjɨwakadaanyaina yɨma'naana!” nyawɨpɨdɨka! Darevɨnyɨ. Dɨvi sagaa' Gotɨyai nemɨ wɨjɨwaakyainaavɨ maryawɨbwasa' yawɨ'na “Sahwara sɨdu'nakera midaakajɨ, dɨragɨnna maryawɨbwarɨdeinyɨ sahwaraavɨ. A'mwe pɨmɨlɨkaavɨ kɨbawana yɨdeinyɨ.” 
JAS.3.2	Sare' darevɨnyɨ. Nemɨ yuyaina dala pɨnɨnnanyangɨ yɨwetawakya kwalaalya yadaanyaine. A'mwe pwai kwai gamɨre yagaalya' yɨwetawakya myajai sai a'mwe tewaanya naanga yune nebulya'nanyalyɨ. Nabaai sasarei gamɨre kɨlaaka yuya kɨjɨ' yɨnɨga wi'na maremwaainannelyɨ. 
JAS.3.3	Nemɨ a'mweina kwaari'mayagɨnya maalɨkemɨlɨ' ozɨyare maangevɨ nemɨre saburɨ mɨdɨda kaanya yamarya'nebwina wakadaanyɨ. Sarevɨdaa'nyɨ gamɨre kɨlaakejɨ' naangejɨ' warɨka kɨrɨ' yuya kɨlaaka sajɨ' tutaanya pɨrɨvɨ kwawojɨ nemɨ gɨnyɨwadaanyɨ. 
JAS.3.4	Nabaai sɨpɨya kɨrɨvɨnajɨ jawɨrila! Sɨpɨya sa naangengɨra. Nabaai yɨhuta dɨragɨnya naange' yɨhu'maanarya wiadaa'nyɨ saalaalyavɨ a'ba ga'nɨgwodengɨ. Sɨpɨyavɨya' a'mwei gɨnyɨwagɨnyɨwange' yune maalɨkesɨ. Kɨrɨ' sɨpɨyavɨ maremwaaidei “Pimagɨnna wɨma!” dozɨ gɨnyɨwagɨnyɨwange' gɨnyɨwadaa'nyɨ sɨpɨya' sawɨnna wɨna yadesɨ. 
JAS.3.5	Sasare sahɨbaaibɨ' taalɨsa' kɨlaakejɨkɨna pimagɨnya maalɨkejɨkɨ. Kɨrɨ' sa' gamɨ savɨna yaya' munyaba makida naangenna naangenna dadesɨ. Yɨthaanyi, dɨka maalɨke' naanga bidamakɨlojɨ kurɨdarya naangevɨ yɨ'naadarya yuyavɨ dɨka yuya nasɨ'na yadesɨ. 
JAS.3.6	Nabaai taalɨsa' dɨka sahɨrɨsasɨ. Yuya kɨlaakejɨkɨne'na kusaba warɨke' Kwaakevakɨya kayaa'nanya dala pɨbwina pɨbwinanyabwi marima'naabadesɨ. Sara yada kɨlaaka yuyajɨkɨ gɨrɨkita yɨgalakadesɨ. Sarevɨ kɨlaakejɨkɨya saburɨ dɨka naanga yɨdade sabɨ' dɨhaa'bwa'devulyɨ. Sarevɨdaa'nyɨ nemɨre kaanya yamarya sabwi kayaa'nanyabwi yɨma'nadevulyɨ. Yɨ Saataanɨ Kayaa'nanyare dɨka daza' dɨka sahɨrɨvɨ yewɨtawakadesɨ. Dɨka naangebanne yɨmakera nemɨre taalɨsa' dɨhaa'bwa'dɨvɨsavɨna taalɨta sa' a'mwe Kwaaka yuyavakɨyaraavɨ taanginya dɨke'bɨ' marima'naabadesɨ. 
JAS.3.7	A'mwera malakayaawaryarajɨ yɨkurɨyaawiarajɨ yusarajɨ kamaalyarajɨ saalaalyavɨ wɨla'derajɨ yɨ yuya dala pɨnɨnnanyaraavɨ nayaa yɨnɨga wi'na maremwaaibɨnerera. Sahwaraavɨ dalaangewɨ wɨla'nadɨvɨsara. Nabaai kɨgaasɨ dahaa' mena sara yadɨvɨsare. 
JAS.3.8	Kɨrɨ' gamɨre taalɨsa' yɨnɨga wi'na maremwaaladei a'mwe pwai kwai mɨ'. Aane pwai kwai sara myadelyɨ. Yuyagaa' taalɨta sa' dɨkebɨ' yɨdamaryada yagaala kayaa'nanya yɨnɨgidaavadesɨ. Naawɨnaanyara kumɨre kwaamɨnya a'mweraavɨ tamakya'ne da'dɨvɨtabaaibɨ' taalɨsa a'mweraavɨre sɨmunyangɨ kayaaka yuna yɨgaidɨvɨsangɨ. 
JAS.3.9	Taalɨsasɨ Naangei Nenɨmaangerɨne yaya munyaba makɨlya'ne dadaa “Su! Su!” dadaanyaine. Nabaai taalɨta sasɨ Gotɨyai yune gamɨbɨsaraavɨ yavɨkaryaakeraavɨ nemɨ paasiyagaala sahwaraavɨ kayaaka yɨgalya'ne yagaala kayaa'nanya dadaanyaine. 
JAS.3.10	Yagaala Gotɨyarɨna yaya munyaba makɨlya'nejɨ paasiyagaala kɨnɨjɨ yagaala pɨrɨwaala sasare sa yune maanga gave pukɨdaa'nyɨ yɨma'nadengɨ. Nɨmɨre nya'mweihi, nemɨ sasare sabwi sara nyaadɨka! Nawɨ'nyabwi mɨ'. 
JAS.3.11	Aalɨyɨmɨnya pɨrɨ' pɨgaa' aangaalyasɨ yaka pɨgaa' aalya yɨrɨkesɨ ye'mwannayɨrɨ'daavade' daaka! 
JAS.3.12	Nɨmɨre nya'mweihi, yɨta pihɨya pɨrɨ' yɨsɨla wolivɨyavɨre yɨnɨga tinade' dɨngaka! Nabaai wɨla gɨraipɨyabaai yɨsɨla pihɨya yɨ'nadevaai dɨngaka! Yɨ saalaalɨyɨmɨnya' aangaalya nawɨ'nya' mirɨyɨ yannesɨ. Sarevɨdaa'nyɨ nemɨre maangikɨdaa'nyɨ Gotɨyarɨ yɨleyagaalyajɨ a'mweraavɨ paasiyagaalyajɨ sara nadaathɨka!
JAS.3.13	Sarɨmɨnyɨdaa'nyɨ a'mwe kwai sɨmunya nawɨ'nyajɨ yawɨta tewaanyajɨ kɨnɨnnakei dɨngaka? Sasare sai gamɨre kaanya yamarya sabwi tewaanya yɨma'nana! Sɨdusabwine kwaamu'na yajai tewaanyabwina yojɨyabwi a'mweraavɨ sɨmunya nawɨ'nyaburɨna yɨbwarɨdaakwana! 
JAS.3.14	Pwaraavɨreburana sarɨmɨ tɨganaarya dɨragɨnya' kɨnɨnnakeihi mwaaibɨza' nabaai sarɨmɨre yaya yuya sangɨna dɨhaa'bwasabwina yawɨ'dɨvɨ' sarɨmɨre sɨmunyangɨ “Pwaraavɨ wavɨlavɨma!” yawɨpɨja' sarɨmɨre yawɨta sabwina yɨlaaya mipɨnera! “Nɨmɨ sɨdu'nakeinyɨ,” kwaasɨ nadɨpɨdɨka! Sarɨmɨ pihadɨkebwi yɨpɨja' nebulyaburɨ kayaa'na yɨpɨja' pwara “Sɨdu'nakeinyɨ midaakajɨ, gamɨrebwina ‘Kwaasɨyalyɨ,’ neyɨbwarɨdaakuvanɨ',” nadɨbɨthɨka! 
JAS.3.15	Sɨmunya sasare sabwi Sɨgunyavɨdaa'nyɨ waidaavadevwi mɨ'. Gotɨyare' mɨ'. Aawa. Yune Kwaaka dathavakɨyabulyɨ. Sɨmunya yawakeburɨdaa'nyɨ yɨma'nadevulyɨ. Kurya Tewaanyarɨnebwi mɨ'. Sare sahɨrɨvɨne'na Saataanɨ Kayaa'nanyai gyakwalaangelyɨ. 
JAS.3.16	Sare' darevɨnyɨ. A'mwe pwara a'mwe pwaraavɨreburana tɨganaarya yadɨvɨ' kumɨre yaya makɨlya'nera dɨhaa'bwasabwina yawɨ'daapiya'na a'mwe sasare sara nayaa pada'galemwaaidɨvɨtara mɨ'. Gavamarasɨ'nyɨyagaala dɨdɨvɨsare. Nabaai sahwara kayaa'nanya yuya dala pɨbwinanyabwi yadɨvɨsare. 
JAS.3.17	Kɨrɨ' a'mwe pwara sɨmunya munyabadaa'nya' Gotɨyarɨ maa'dɨvɨsara darebwi yadɨvɨsare. Aaya mudɨ'nanya', sɨmunya yɨda'maraangebwi mɨdɨnna. Nabaai ayawɨdaasa', a'mwerajɨ avaaimunyɨ'na mwaalɨna, sara yadɨvɨ' kwaamu'na yɨna, pwaraavɨre yagaala dɨpɨja kadɨka nayaa wɨ'nyɨna. Kale'na gaimwanga naanga yɨna, tewaanyabwina yɨsɨla nawɨ'nyabɨsabwina yadɨvɨsare. Sahwara yuyaraavɨ sɨmunya avaainanyabwina yadɨvɨ' nabaai kwaasɨ myadɨvɨ' kwaasɨ majadɨvɨsabulyɨ. 
JAS.3.18	Nabaai sahwara avaaimunyɨ'na yɨpɨja' “Pwaraavɨ munya yɨrɨla dɨwangeburɨ wɨmwaaihɨma!” yawɨpɨjara tɨka munne wia burɨjabɨ' yɨpɨnere. Kwaamu'nanya ya sasare sabwi yɨda'maraanga saburɨ tɨka munne tewaanya yɨ'bwaramadakya yɨma'nadevulyɨ.
JAS.4.1	Maimayagaala sarɨmɨnyaba yɨhima'nɨvanɨka sangɨne aaya kaavɨlya' berɨvaka? Yɨ munyɨ' dɨkaata sabwi yɨhwa'devulyɨ. Sara yada sarɨmɨre kɨlaaka yuyajɨkɨ mala yɨhyadezɨkɨ. Nabaai sasare dazahɨbwi maimayagaala sabwi dɨhaa'bwa'desɨ. Sasare mi yadevwi dɨngaka! 
JAS.4.2	Sarɨmɨ gɨlyɨvɨta dala nabinabinya maarya'neihɨrɨ tewaanya yɨhɨvu'nadeihɨlyɨ. Kɨrɨ' sarɨmɨ mamaari yɨpɨneihɨlyɨ. Sara yadɨvɨ' sarɨmɨ a'mweraavɨre gɨlyɨvɨta maarya'neihi sahwaraavɨ tamakya'na yawɨ'dɨvɨsaihɨlyɨ. Sarɨmɨ gɨlyɨvɨsangɨna tɨganaarya yadɨvɨta sare sangɨ sarɨmɨ mamaaryadɨvɨsaihɨlyɨ. Sare savɨdaa'nyɨ sarɨmɨ maimayagaala kayaa'na dadɨvɨ' mala tannadɨvɨsaihɨlyɨ. Sarɨmɨ Gotɨyarɨ gɨlyɨvɨsa maarya'na yɨdaangadɨvɨtaihi mɨ'. Sara yadɨvɨ' sarɨmɨ mamaaryadɨvɨsaihɨlyɨ. 
JAS.4.3	Pɨgaa' sarɨmɨ gɨlyɨvɨsa maarya'na yɨdaangadɨvɨ' kɨrɨ' sarɨmɨ mamaaryadɨvɨsaihɨlyɨ. Gatha'darevɨnaka? Sarɨmɨre sɨmunyabwi nayaa yɨda'na myadɨvɨ' Gotɨyarɨ yɨdangadaapi “Nemɨ yune wabahɨlaaka ya'neina gɨlyɨvɨta sa maraana!” yawɨ'dɨvɨ' yɨdaangadɨvɨsa'nanyɨ. 
JAS.4.4	Sarɨmɨ a'mwe pwaraavɨrengɨ ata lɨmwadɨvɨta sarabɨsaihɨlyɨ. Kwaa'nyɨ-a'mwebɨsaihɨlyɨ. Dara myawɨrijɨvanɨga'! A'mwei Kwaaka davakɨyabwina yɨlaaya yajai, sai Gotɨyarɨ yɨkamaangei yɨma'nɨwakelyɨ. Dazavɨ myawɨranganyɨvanɨgasaihi daaka! Sarevɨdaa'nyɨ a'mwe pwai kwai Kwaakevakɨya sabwi “Nya'mwana wɨdɨma!” dozɨ yajai, yɨ sai Gotɨyarɨna yɨkamaangei yɨma'nadelyɨ. 
JAS.4.5	Gotɨyare Bukuya' dara dɨnɨ' “Kuryai dazai Gotɨyai nemɨnyɨ kusawɨ nemwaaihadei yune gamɨre saburɨna dɨragɨnna yawɨ'da yune dɨragɨnaangelyɨ. Pɨburaavɨ ya'nejɨ pwaraavɨ yɨlaaya marya'nejɨ ‘Arɨkewɨ!’ yawɨrɨbainyɨna yada ‘Gotɨyai gave pwainanyarɨ yɨlaaya marina jɨla!’ yawɨ'delyɨ.” Sarɨmɨ dara dahayawɨ'manɨga'? “Yagaala daza' yaasɨwa'nanya' dɨngaka!” Woi! Naangesɨ. Sare'na kayaa'nanya dazabura jahalya'mayɨla! 
JAS.4.6	Kɨrɨ' nemɨ kayaa'nanyabwi dathɨwagya'neinaavɨ Gotɨyai yanga gaimwanga naange' nejaavadelyɨ. Sarevɨ Bukuyavɨ dara dɨnɨ' “Gotɨyai a'mwe pihadɨka yadɨvɨsaraavɨ tɨvɨpalasɨ'delyɨra. Sara yada kɨrɨ' a'mwe kumɨre sɨmunya' walamarakya yadɨvɨsaraavɨ yanga gaimwange' wiadelyɨ.” 
JAS.4.7	Sarevɨdaa'nyɨ sarɨmɨre sɨmunya' walamarakya yapɨjɨ Gotɨyarɨ dalaangewɨ dɨmwaalyɨla! Sarɨmɨ Saataanɨ Kayaa'nanyarɨ dɨrɨvɨpalasɨ'nyɨla! Sara kyapɨjɨ yɨhyagalya'mavojɨ lɨkaanya wawodelyɨra. 
JAS.4.8	Sarɨmɨ Gotɨyaryaba aya kɨbanna nayaa dulaawila! Nabaai sahwai sarɨmɨnyaba aya kɨbanna bathelyɨ. A'mwe kayaa'nanyabwi yadɨvɨsaihi, a'mweigɨ gɨnnya asɨraai aalya jɨnana! Taabɨrɨwaizɨmunya kɨnɨnnakeigɨ nawɨ'nya tewaanya wannadevaaibɨ' gɨrɨkita kayaa'nanya gɨnnya sɨmunyavɨ dɨthuimwagasɨ'nana! 
JAS.4.9	Sarɨmɨre kayaa'nanyanna sarɨmɨ sɨmunya' taanga maa'dɨvɨ' kale yɨhyadeihi kɨnna kwalaalya dɨzɨla! Sarɨmɨ jɨka givanɨgasaihi sarɨmɨre jɨka gyavwi maroyɨmaa'napɨjɨ kɨnna dɨzɨla! Sarɨmɨ a'mwe dahaa' yɨlaaya yɨvanɨgasaihi yɨlaaya ya sabwi maroyɨmaa'nya kyapɨjɨ kale naange' yɨhyana! 
JAS.4.10	Nabaai Naangere tɨnnyarɨ sarɨmɨ saihi kwaakewɨ dɨmarulawakɨnyɨla! Nabaai sara yɨpɨja' Naangei sarɨmɨnyɨ munyaba yɨhɨmakɨladelyɨ.
JAS.4.11	Nya'mweihi, sarɨmɨ sɨrya'mweraavɨ yagaala kayaa'nanya mudɨpɨnera! A'mwei gya'mwe pwarɨ yagaala kayaa'nanya, yaasɨwakyagaala wɨdazai gannya gya'mwerɨ jɨdavajai sai kɨwɨnya dɨnɨkevɨna yagaala kayaa'nanya wɨdozɨ Kɨwɨnya' jɨdavadelyɨ. Nabaai kɨwɨnya dɨnɨke' jɨda'na yɨja' yɨ gɨmɨ Kɨwɨnya dɨnɨke' nayaa mɨdɨdɨnyaigɨ mɨ'. Aawa. Yawɨbwa'dɨnyaigɨ wɨjɨda'dɨnyaigɨnyɨ. 
JAS.4.12	Gotɨyai yune gave pwainanyai kɨwɨnya dɨnɨka daza wakadengɨ. Sai sara yada yawɨbwarya'nei mwaaidelyɨ. Sai yune gave sahwai a'mweraavɨ yɨnɨga wi'na padaihasamaarannei, a'mweraavɨ kayaaka yɨgalakannei mwaalɨ'. Sarevɨdaa'nyɨ a'mwe pwarɨ wɨjɨdaya'neigɨ aai gɨmwaaihakaigɨnaka!
JAS.4.13	Dara dɨdɨvɨsaihi nayaa dɨnyu'nyɨla! “Dahaa' pɨgaa', mwanyagaa' kɨgaa' anga naanga pɨba wawaajɨ kwarame pɨrɨvɨ yɨnɨga wi'nanne' mubya'neina wawɨnya yaadeinera. Sarevɨ nabaai nemɨ nɨgwia kwalaalya naanga maraadeinera.” Yɨ sarɨmɨnyɨ dara yɨhɨthɨma! 
JAS.4.14	Sarɨmɨ myawɨrivanɨga'. Yɨrɨta mwanyagaa' benɨ yɨma'nade dɨngaka? Sarɨmɨre gaala mwaalyabwi gatha'darebulaka! Sare' darevɨnyɨ. Sarɨmɨ jɨta yide sa'bɨsaihɨlyɨ. Jɨsa' yidehaa' kɨbawa maalɨ'na wa'da yarai yɨmaanyɨna yadevaaibɨta sarɨmɨre gaala mwaalyabulyɨ. 
JAS.4.15	Pɨgaa'na sara dahɨlakya'na madɨpɨnera! Aawa. Dara dɨpɨjaihɨlyɨ “Naangei gannya sɨmunyaburɨ sara yawɨraja' nemɨ gaala kuna mwalawaajɨ wawɨnya pɨrɨ' wawɨnya kɨrɨ' yaadeine.” 
JAS.4.16	Sare kɨrɨ' sarɨmɨre wawɨnya'na yaasɨwa' yagaala naanga damaryadɨvɨ' sarɨmɨnne yaya munyaba makinadɨvɨsaihɨlyɨ. Sasare yuya pihadɨka yuya sa, kayaa'nanyangɨ. 
JAS.4.17	Sarevɨdaa'nyɨ a'mwe nawɨ'nya ya sabwina Gotɨyai wibwarɨdaakwojɨyabwina yawɨ'dei, sasare sabwi mi yajai pɨbwi yajai yɨ a'mwe dazai wana kayaa'nanyabwi yadelyɨ.
JAS.5.1	A'mwe gɨlyɨvɨkɨravɨnakeihi, dahaa' nayaa dɨnyu'nyɨla! Sarɨmɨnyɨna “Taanginya yuya yɨma'nɨma!” dada yɨhivanɨka sanna sarɨmɨ sɨmunya nayaa jawɨrila! Sarevɨ sarɨmɨ kɨnna dadɨvɨ' jakɨnna dɨthanganyɨla! 
JAS.5.2	Sarɨmɨre yuya gɨlyɨvɨkɨrayajɨ yɨwaala yuyajɨ mena bwia bu'nɨkengɨra. Nabaai yuya sarɨmɨre kwaabɨhannya yuya sa maa'nyaannyara mena dabu'dɨvɨsangɨ. 
JAS.5.3	Sarɨmɨre golɨyajɨ sɨlɨvaayajɨ mena napolɨka yɨnɨkengɨ. Napolɨka daza sarɨmɨre kayaa'na yadɨvɨsabwi sarɨmɨre nɨgwia nayaa mamaremwaalyadɨvɨsabwi ku'maayaba marima'naabathengɨ. Sara yojɨ napolɨka sa' sarɨmɨre kɨlaakejɨ' dɨke'bɨ' nadezɨkɨ. Sarɨmɨ gɨlyɨvɨsajɨ nɨgwiajɨ kwalaalya yɨ'bwarakɨpɨja' kɨrɨ' yɨrɨka aaya'negaa' yarai yɨma'nadehaakɨ. Gotɨyai a'mweraavɨ maryawɨbwaradehaakɨ. 
JAS.5.4	Kadɨka nayaa du'nyɨla! Wawɨnya yadɨvɨsara sarɨmɨre wawɨnyangɨ tɨka wapaaya yabwaryadɨvɨta sare'na sarɨmɨ sahwaraavɨ kwaasɨ wɨdadɨvɨ' kumɨre nɨgwia pɨnɨ kaanya tihɨremwaaidɨvɨsaihɨlyɨ. Nɨgwia sarɨmɨ kaanya tihɨremwaaidɨvɨta daza jaka naanga dangamanɨkengɨ. Nabaai Sɨgunyavɨya Kwalaalyaraavɨre Naangei jaka sa kadɨka mena wɨ'nɨvanɨkengɨ. 
JAS.5.5	Yuya sagaa' sarɨmɨ Kwaaka davakɨ mwaaidɨvɨ' gɨlyɨvɨta yuya nawɨ'nyanna nawɨ'nyanna maa'dɨvɨsa'na wabahɨlaaka naanga maa'dɨvɨ' yɨlaaya yadɨvɨ' mwaaidɨvɨsaihɨlyɨ. Sarɨmɨ bulɨmakaawoyara tɨka kwalaalya nadɨvɨ' sɨgunnakera yɨma'nadɨvɨsarabɨsaihi yɨma'nɨwaasaihɨlyɨ. Yɨ Gotɨyare Yɨrɨka sarɨ' sarɨmɨnyɨ tamakya ya'negaa' mena yɨma'nɨvanɨ'. 
JAS.5.6	Darevɨnyɨ. Sarɨmɨ a'mwe yɨda'maraanga kwarɨ kotɨya mena maryeva jɨdaveva mena tamakɨwaasaihɨlyɨ. Sare sa'na nabaai sarɨmɨnyɨ wanganakɨna yɨhyada mala sa'na tɨvɨkɨta mihivanɨ'. Sasareihi gɨlyɨvɨkɨravɨnakeihi Gotɨyai taanginya yɨhɨzaavade'na kɨnna dadɨvɨ' jakɨnna dɨthanganyɨla!
JAS.5.7	Nya'mweihi, sarevɨdaa'nyɨ sarɨmɨre sɨmunyaburɨ nayaa dɨragɨnya yɨvaimwadɨvɨ' yuya taanginya sangɨ dɨmaredaayɨla! Sara yapɨjɨ Naangei ayɨna bathegaa'na jemwaalyɨla! Yɨthaanyi, wawɨnyavɨ gyakwalaanga kwai tɨka munne tewaanya kima'nojɨna dada yemwaaidevaaibɨsaihɨlyɨ. Wawɨnyavɨya sai gamɨre sɨmunyaburɨ dɨragɨnya yɨvaimwada burɨkevɨnajɨ nyɨlyavɨnajɨ burɨka dɨviyavɨnajɨ yemwaaidelyɨ. Burɨka sawaai wawɨnya' yunebanna mena kyakɨlyɨ, sagaa' tɨka munne yabwaryadelyɨ. 
JAS.5.8	Nabaai sarɨmɨ kwaihɨlyɨ sɨmunyabwi dɨragɨnya yɨvaimwadɨvɨ' taanginya yuyangɨ dɨmaredaayɨla! Naangere ayɨna bathehaa' ayahɨba menanyɨra. Sare'na sarɨmɨre sɨmunya' dɨragɨnna nayaa warana! 
JAS.5.9	Nya'mweihi, sarɨmɨ sɨrya'mwe pwaraavɨna mayagaala madɨpɨnera! Bulayagaala madɨpɨnera! “Sare sa'na Yawɨbwasai kayaa'nanya nanyɨrɨvɨkɨradɨka!” dapi myɨpɨna! Yɨthaanyi! Yawɨbwata sai kaadihɨsavɨ mwasɨlaa daavɨkei yemwaaimanɨ'. 
JAS.5.10	Nya'mweihi, yɨkamaangera a'mwe pwaraavɨ kayaa'na wigaidaapi kɨrɨ' sahwara kumɨre sɨmunya' dɨragɨnya yɨvaimwadɨvɨ' taanginya daza maredaaveta ke'ba'nanyaraavɨna nayaa jawɨrila! Yɨ sahwara Gotɨyarɨ wɨ'neva pwaraavɨ wɨjɨwaakesara Naangerɨne yayavɨna wɨdesare. Sarɨmɨ sasare sabwi maarapɨjɨ nabaai sahɨrɨvɨ mɨdɨdɨvɨ' jamarideihɨlyɨ. 
JAS.5.11	Yɨthaanyi! Nemɨ dara dadaanyaine. A'mwera kumɨre sɨmunyangɨ dɨragɨnya yɨvaimwannadɨvɨ' taanginya maa'dɨvɨsara yɨlaaya yadɨvɨ' tewaanaanga yɨnɨkere. Sarɨmɨ Ne Jopɨ kɨgaakuna mwalyaakerɨna yagaaikɨwɨnya dɨnɨke kadɨka mena wɨ'nadɨvɨsaihɨlyɨ. Sai gamɨre sɨmunyarɨ dɨragɨnya yɨvaimwada gamɨnyɨ taanginya yuya sa wima'nakelyɨ. Nabaai dɨvidaa'nyɨ aayagaa' Naangei sahwarɨ tewaanyabwina wiakelyɨ. Sara yawɨrangamanɨga'. Sahwarɨ sara wiake'na nemɨ dara yawɨ'manɨgo. Naangei nemɨnyɨna kale naanga wiada nabaai yuyagaa' kale'na gaimwanga neyadelyɨ.
JAS.5.12	Kɨrɨ' nɨmɨre nya'mweihi, aaya mudɨ'nanya sarɨmɨ jide darengɨ. Sarɨmɨ Sɨgunyavɨne yayasɨ Kwaakevakɨne yayasɨ pɨnɨngɨne yayajɨ dadɨvɨ' nebwina yagaala dɨragɨnya' yɨma'nya'ne' madɨpɨnera! Yɨ sarɨmɨ dɨna “Yayo,” nabaai “Yayo daaza sa' wi'nanyɨ.” Yɨ sarɨmɨ dɨna “Aawa,” nabaai “Aawana daaza sa' wi'nanyɨ.” Sarɨmɨ “Nebwina yagaala dɨragɨnya' yɨma'nya'ne' yaasɨwa'na mudɨwɨna! Gotɨyai nanyɨjɨdavadɨka!” dapi sara madɨpɨna!
JAS.5.13	Sarɨmɨnyɨdaa'nyɨ sɨrya'mwe pwai kwai taanginya' kɨnɨnnakei dahamwaalɨka? Sai Gotɨyarɨ nayaa wɨdana! Sɨrya'mwe pwai kware sɨmunya' yɨlaaya dahayɨvanɨka? Sare'na sai Gotɨyarɨ yɨledaasa' dana! 
JAS.5.14	Nabaai sarɨmɨnyɨdaa'nyɨ sɨrya'mwe pwai nabalɨnakei dahamwaalɨka? Sare sai Naangere kusɨlaanyavɨyaraavɨre naangeraavɨ jaka wɨdathelyɨ. Naangerɨne yayavɨ gamɨre kɨlaakejɨkɨ welivananya' purapɨjɨ gamɨnyaba sahwarɨ tewaanya yavada'galade'na Gotɨyarɨ wɨdɨpɨka! 
JAS.5.15	Nabaai sahwarɨna Gotɨyarɨ dɨragɨnna lɨmwadɨvɨ' yɨdaangabɨza' Naangei nalaavɨnakerɨ tewaanna wiada ayɨna yɨdɨkaavadelyɨ. Nabaai sai kayaa'nanya pɨnɨ yajanna Naangei kayaa'nanya yuya daza duimwagasɨ'nadelyɨ. 
JAS.5.16	Sarevɨdaa'nyɨ sarɨmɨ sɨrya'mweraavɨ sarɨnnya kayaa'nanyanna dɨzalɨkurakyɨla! Sara yadɨvɨ' sarɨmɨ sɨrya'mweraavɨ nayaa yavada'galade'na Gotɨyarɨ nayaa jɨthaanganyɨla! A'mwe yɨda'maraangeraavɨre Naangerɨ yɨdaanganyabwi sa' dɨragɨnya yɨma'naabathesɨ. Yɨ sa' a'mwerɨ yɨnɨga wi'na gaimwagathesɨ. 
JAS.5.17	Yɨlaajai Gotɨyare wɨ'nawɨjɨwaakakei sai a'mwe nemɨbɨ' avaainanyalyɨ. Sai Gotɨyarɨ dɨragɨnna kidaangana' “Burɨke' nalaabathɨka!” daka sagaa' Kwaakevakɨ kwarame dawaai da' yaka lawe ata purɨdaa'nyɨ pu'na burɨke' mwalaabyakesɨ. 
JAS.5.18	Nabaai sai ayɨna kidaangana' sagaa' sɨgunya' burɨkevɨ maryasaabɨna kya' yɨthaanyi, sagaa' Kwaakevakɨ tɨka munne ayɨna warɨna.
JAS.5.19	Nɨnnya nya'mweihi, sarɨmɨnyɨdaa'nyɨ a'mwe pwai kwai Gotɨyare yagaala nebulya' yagalya'mavojɨ gya'mwei pwai kwai wɨdozɨ ayɨna makabozɨ 
JAS.5.20	nabaai neya'mwe dazai dara yawɨradelyɨ. A'mwe pwai a'mwe kayaa'nanyabwi yaderɨ gaimwagozɨ sarevɨ a'mwe kayaa'nanya yadei tuta kayaa'nanya' yagalya'mavojɨ Gotɨyaryawɨnna ayɨna kabozɨ sarevɨ a'mwe dazai gannya kuryai ayɨna maaradelyɨ. Gamɨre kuryai kayaaka yuyagaa'na yɨnadei mɨ'. Sasare dazaburɨ Gotɨyai kayaa'nanya kwalaalya marasɨ'nadelyɨ.
1PE.1.1	Pitainyɨ Jizaazai Kɨraazɨtɨyai Nyɨdaasadeinyɨ Apozelɨyainyɨ pɨkarya daza' yɨhithawasɨwaabe. Anga Naanga Podaazɨ, Galezɨya, Kapaathozɨya, Ezɨya, Bɨthinɨya, sangɨ gazabazaba angavaayaihi mwaaihasaihɨrɨna yɨhithawasɨwaabe. 
1PE.1.2	Kɨgaakuna Gotɨyai Nɨmwai sarɨmɨnyɨna mena yawɨraka yune gamɨ sahwarɨna yɨhɨthahɨlakakeihɨlyɨ. Kurya Tewaanyai Gotɨyareihi nawɨ'nyaihɨrɨ yɨhɨmwaaihakeihɨlyɨ. Jizaazai Kɨraazɨtɨyarɨ mɨdɨnya'na, nabaai gamɨre tawe' sarɨmɨnyɨ aalya yɨhya'ne'na nawɨ'nyaihi yɨma'nya'na yɨhɨthahɨlakakeihɨlyɨ. Sareihɨrɨne yange'na tewaanna wɨgaimwangebulyɨ kwaamu'nanyabulyɨ naanna yɨhɨmwaaihana!
1PE.1.3	Nemɨre Naanga Jizaazai Kɨraazɨtɨyare Gotɨyai Ganɨmaangerɨ yɨlaaya nayaa maryaana! Nemɨnyɨ kale naange'na negaimwagake'na Kɨraazɨtɨyarɨna Gotɨyarɨdaa'nyainaavɨ gaala mena nemwaaihakelyɨ. Sahwai Jizaazai Kɨraazɨtɨyarɨ bainɨkeraayawɨ ayɨna yɨdɨkaavakevɨ mudɨkeinaavɨ gaala mena nemwaaihakelyɨ. Nabaai sahwarɨnevɨ gaalyabwineina yɨma'nona “Yuyagaa' yuyagaa' mwalaade'nanyɨ,” dɨragɨnna jemwaalya'neinaavɨ mena nemwaaihakelyɨ. 
1PE.1.4	Gamɨre kaimɨraayainaavɨ mena nemwaaihake'na Nenɨmaangere yuya maraadenna dɨragɨnna yemwaaimanɨgo. Sarenna yuna kayaaka yɨnadenna mɨ'. Bwia buradenna mɨ'. Sarenna gɨrɨkita'nanya yɨma'nadenna mɨ'. Waryaanya yɨma'nadenna mɨ'. Sarenna gwarakuradenna mɨ'. Yarai yɨwodenna mɨ'. Sarɨmɨnyɨne yemwaalya Sɨgunyavɨ Gotɨyai dame daavɨkengɨra. 
1PE.1.5	Sarenna sarɨmɨnyɨnengɨ. Gotɨyare dɨragɨnyavɨ sarɨmɨnyɨna dame daavɨkeihɨlyɨ. Sahwarɨna dɨragɨnna lɨmwabɨza'na dame daavɨkelyɨ. Yɨnahu padaihasamaarya'nevɨ dɨmwaalyide'na dame daavɨkelyɨ. Padaihasamaata sa' yemwaala yɨhivanɨke' Yɨrɨka aayagaa' ku'maayabanna yɨma'naabathesɨ. Sareburana yɨlaaya nayaa maryaana!
1PE.1.6	Yuya sahɨnɨngɨna yɨlaaya naanga yɨvanɨgasaihɨlyɨ. Dahaa'ne' maalɨkegaa'nesɨ dala pɨnɨnna pɨnɨnnanya taanginyanna yɨjɨwaalyanna taanga yɨhɨzaavanɨgata kɨrɨ' yɨlaaya yɨvanɨgasaihɨlyɨ. 
1PE.1.7	Taanga yɨhɨzaavanɨgata sare'na yawɨta kwalaalya mipɨnera! Taanga sasare sabwi dara yɨbwarɨdaakuvanɨ' “Taanga wiada kɨrɨ' Naangerɨ dɨragɨnna kuna lɨmwamanɨgasare. Sare'na kumɨre lɨmwangebwi nebulyasɨ.” Nemɨ “Golɨya tewaanya nevu'nadesɨ,” yawɨ'daa kɨrɨ' dɨkevɨ yaamɨjɨya'na marapɨraayadɨvɨ' kwaake' nade golɨya dɨragɨnya' maa'dɨvɨtabaaibɨ' sarɨmɨre lɨmwangebwina dɨragɨnyabwi yɨma'nade'na taanga yɨhivanɨkebulyɨ. Golɨya kayaaka yɨwode kɨrɨ' Naangerɨ lɨmwangebwi golɨya sahɨrɨ'bɨta mɨ'. Aawa. Sa' golɨyavɨ wavɨlavaka yɨ tewaanya nawɨ'nyaangesɨ. Yuyagaa' warɨbainagwodesɨ. Sarɨmɨre dɨragɨnyabwi yɨvaimwagathe'na taanga yɨhivanɨke'nanyɨ. Dɨvi Jizaazai Kɨraazɨtɨyai ku'maayaba yɨma'naabathehaa' Gotɨyai “Lɨmwagesaraavɨ yɨlaaya naanga wima! Byaannakeraavɨ wɨmwaaihɨma! Sahwaraavɨre yaya makɨlɨma!” kada' taanga yɨhivanɨ'. 
1PE.1.8	Jizaazai Kɨraazɨtɨyarɨ tɨnna mwanganyeta kwaihi kɨrɨ' sahwarɨna yɨhɨvu'nɨvanɨkelyɨ. Dahaa' tɨnna kuna mwanganyadɨvɨta kwaihi kɨrɨ' sahwarɨ lɨmwadɨvɨsalyɨ. Sarevɨdaa'nyɨ yɨlaaya naanga nebwina yɨvanɨgasaihɨlyɨ. Yɨlaaya daza' naange' tewaanaange' byaannake' warɨkesɨ. Sahɨrɨ' nemɨre maangejɨ yɨnɨga wi'na wɨjɨwakaade' mɨ'. (Aawa. Naangaangesɨ.) 
1PE.1.9	Sarɨmɨ Naangerɨ lɨmwanga yunevɨna dara yawɨ'mwaasaihɨlyɨ “Aayagaa' Gotɨyai nemɨre kuryaraavɨ yɨnahu nevadaihasamaaradelyɨra.” Sare'na yɨlaaya naanga daza' yɨvanɨgasaihɨlyɨ.
1PE.1.10	Padaihasamaata saburɨne' Gotɨyarɨ wɨ'nawɨjɨwakyaasara pɨropetɨyara bɨrɨna bɨrɨna yeva yawɨyawɨta yaasasɨ. Sɨnnawɨ sahwara yaata sarɨmɨnyɨne yanga wɨgaimwanga naangevɨ yɨhɨzaaya'nevɨna nemɨnyɨna dɨnɨkesɨ. 
1PE.1.11	Sɨnnawɨ Kɨraazɨtɨyare Kuryai pɨropetɨyaraavɨ sɨmunyangɨ wɨlaraka yɨbwarɨdaakuna, Kɨraazɨtɨyarɨ daanga wɨvɨnya'nesɨ dɨvidaa'nyɨ byaanna dɨragɨnyajɨ maarya'nesɨ sɨnnawɨ jalɨkurakyaakelyɨ. Sahwara yawɨyawɨta “Gathɨngaa' yɨma'nadehaakaka?” Nabaai “Benɨnna yɨma'nadengaka dazagaa'?” 
1PE.1.12	Sahwaraavɨ Gotɨyai mena yɨbwarɨdaakuna “Bɨrama'mwaata daza sarɨmɨnyɨnenna mɨ'. Aawa. Dɨvidaa'nyaraavɨnengɨra.” Sara yɨbwarɨdaakuna wiada pɨropetɨyara sa wɨdeve dɨnɨkengɨ. Sa sarɨmɨnyɨnengɨra. Yagaala tewaanya' Kɨraazɨtɨyai Wɨdaasakera yɨhɨzɨwaakesara daza yɨhɨthe'. Gotɨyai Sɨgunyavɨdaa'nya Kurya Tewaanyarɨ maryasaabɨna kya' sahware dɨragɨnyavɨ yagaala tewaanya' wɨjɨwaakɨna yɨhye'. Nabaai tewaanya daza ejelɨyara kwarajɨ yawɨramaasavɨna wɨvu'najarera.
1PE.1.13	Gotɨyai yuya sa yakeburɨdaa'nyɨ sarɨnnya sɨmunyabwi nayaa yavada'gainapi nayaa dadɨvɨ' nayaa jemwaalyɨla! Jizaazai Kɨraazɨtɨyai ku'maayabanna yɨma'naabathevɨ sahwai yanga wɨgaimwangebwi naanga daza' yɨhɨzavaabathesɨ. Sarevɨ sarɨnnya sɨmunya yunebanna yawɨ'dɨvɨ' yuna jemwaalyɨla! 
1PE.1.14	“Nemɨ Gotɨyare kaimɨraayainera!” dapɨjɨ nayaa dɨmɨdɨnyɨla! Kɨgaa' sarɨmɨ yagaala tewaanyavɨna sɨmunya kuneihɨrɨ yɨhɨvu'nake'na kayaa'nanya yesaihɨlyɨ. Dahaa' sasare sabwi ayɨna namɨdɨbɨthɨka! 
1PE.1.15	Aawa. Nawɨ'nya dɨmwaalyɨla! Gotɨyai jaka mena yɨhɨzɨvwaramaarakei sahwai nawɨ'nyaangelyɨ. Gɨrɨkita'nanyai mɨka! Sahwai nawɨ'nyaangei mwaalɨkabaaibɨ' nawɨ'nya jide'na nawɨ'nyaihi jɨma'nyɨla! 
1PE.1.16	Sarevɨ Gotɨyare bukuya' dara dɨnɨkesɨ. Nɨmɨ gɨrɨkita'nanya maayainyɨ nawɨ'nyainyɨ. Sareburɨdaa'nyɨ nawɨ'nyaihi dɨmwaalyɨla! Sara dɨnɨke'nanyɨ.
1PE.1.17	Sarɨmɨ Gotɨyarɨ wɨdadɨvɨkɨ “Nɨmwai.” Gotɨya dazai a'mwe naangeraavɨna tewaanyabwina marayawɨbwa'dei mɨ'. A'mwe maalɨkeraavɨna kayaa'nanyabwina marayawɨbwa'dei mɨ'. Gazaizai sara yade sabwina nayaa marayawɨbwa'delyɨ. Sarevɨdaa'nyɨ sarɨmɨ “Nɨmwai,” wɨdɨpɨja' “Naangelyɨ. Dɨragɨnaangelyɨ,” yawɨ'dɨvɨ' Sɨgunyavɨneihi kwaaka dathavakɨ angavaayaihi mwaaidɨvɨsagaa' nayaa yɨda'na jɨla! 
1PE.1.18	Kɨgaakuna Ne sɨnnawɨnyaraavɨrebwi yɨhɨzaaveta waryaanyabwina yesaihɨlyɨ. Sareihi yaasɨwa'na mwaaidɨvɨ' Gotɨyai yɨhɨmubaka kayaa'nanyaburɨ wɨla yɨhyaarakeihɨlyɨ. Sarɨmɨ mena yawɨ'manɨga' “Kayaaka yɨnade nɨgwia pɨnɨjɨ golɨya kɨnɨjɨ manemubyakengɨ. 
1PE.1.19	Aawa. Kɨraazɨtɨyare tawesɨ nemubamaarakesɨ. Tawe daza' mubya naangesɨ.” A'mwera kumɨre kayaa'nanyabwina Gotɨyarɨna sipɨzipɨya dɨwɨnya yɨwihwaarya saza muwarikerɨ tadɨvɨtabaaibɨ' Kɨraazɨtɨyai nawɨ'nyaangei gɨrɨka maayai nemɨnyɨne'na balakelyɨ. 
1PE.1.20	Gotɨyai Kwaakeva' mwakyagaa' wawɨnya daza' ya'nerɨ Kɨraazɨtɨyarɨ sɨnnawɨ dahɨlakyaakelyɨ. Sare' kɨrɨ' aaya'ne dahasa sarɨmɨnyɨne'na gaimwanga yɨhya'nei ku'maayabanna yɨma'naabakegaakɨra. 
1PE.1.21	Sahwai gamɨreihɨrɨ yɨhɨmwaihadaa'nyɨ sarɨmɨ Gotɨyarɨ lɨmwadɨvɨsaihɨlyɨ. Gotɨya sahwai Kɨraazɨtɨyarɨ baryarɨ yɨdɨkaavaka byaanna dɨragɨnya' wɨjaavakelyɨ. Kɨraazɨtɨyai yɨhɨmwaaihaka sarevɨdaa'nyɨ Gotɨyarɨ lɨmwadɨvɨ' Gotɨyarɨna yemwaaihasalyɨ.
1PE.1.22	Sarɨmɨ yagaala nebula daza' mɨdɨdɨvɨsavɨ sarɨnnya kuryaraavɨ gɨrɨkita'nanya duimwagasɨ'nɨgasaihɨlyɨ. Sareihi sɨrya'mweraavɨna nebulya'na yɨma'nya'neihi sɨrya'mwe pwaihɨrɨ sɨmunya yuyangɨ dɨragɨnna yɨhɨvu'nana! 
1PE.1.23	Mudɨkeihi mena yɨma'nesa'na sara jɨla! Dɨvidaa'nyɨ kayaaka yɨnya'neyuraavɨdaa'nyɨ mudɨkeihi mima'nye'. Aawa. Yuyagaa' yuyagaa' kayaaka minyaderɨdaa'nyɨ mudɨkeihi yɨma'nesaihɨlyɨ. Gotɨyare yagaala yawɨralɨmwanna yeva mudɨkeihi yɨma'nesasɨ. Yagaala sa' gaalyabwi kɨnɨnnake' yuyagaa' warɨbainadesɨ. 
1PE.1.24	Dara dɨnɨke'nanyɨ
1PE.1.24	“A'mwe yuyara kurɨvaarɨyarera.
1PE.1.24	Kumɨre nɨgwɨlalaaka yuya kurɨvaarɨyangɨre pwasangɨra.
1PE.1.24	Kurɨvaarɨya sa yawaka baidengɨ.
1PE.1.24	Pwasa sa bwalaraawɨna yadengɨ.
1PE.1.25	Kɨrɨ' Naangere yagaalya' baide' mɨ'.
1PE.1.25	Sa' yuyagaa' yuyagaa' warɨbainadesɨ.”
1PE.1.25	Yagaala sa' sara dɨnɨke'na “Yuyagaa' warɨbainadesɨ,” yawɨ'mwo. Yagaala daza' yɨhɨzɨwaakesa' yagaala tewaanya dazasɨ.
1PE.2.1	Gotɨyarɨdaa'nyaihi mwaaihasavɨdaa'nyɨ kayaa'nanya yuya sabura dɨmarasɨ'nyɨla! Kwaasɨ yagaala yuya sabulyɨ kwaasɨya sabulyɨ gɨlyɨvɨta kwalaalyajɨyaraavɨna sɨmunya kayaa'na yawɨta sabulyɨ bulayagaala yuya sajɨ sasare sa dɨmarasɨ'nyɨla! 
1PE.2.2	Bwaranyamɨlɨka aamunya'na mɨjɨka wiadevaaibɨ' Naangere yagaalyavɨna mɨjɨka yɨhyana! Sarevɨ “Yune'na nevadaihasamaarana!” kadapɨjɨ sarɨnnya kuryara dɨragɨnyara yɨma'nɨpɨ'de'nanyɨ. 
1PE.2.3	Sare' dɨnɨ' “ ‘Naangei negaimwadelyɨ,’ yawɨ'manɨgasa' waburya naange'na yɨhyakesɨ.” Sara nebulya'na yɨhyanneihi gamɨre yagaalyavɨna yɨhɨvu'nana!
1PE.2.4	Kɨraazɨtɨyaryawɨnna dɨvideihɨlyɨ. Sɨlaanga gaala gamɨ sahwalyɨ. Nemɨnyɨna gaalyabwi nejaavadelyɨ. Pɨrɨ' daresɨ. Sahwarɨna a'mwera “Waryaanyalyɨ,” deva marasɨ'nesalyɨ. Pɨrɨ' daresɨ. Kwarɨna Gotɨyai “Nawɨ'nya nebulyalyɨ,” daka wɨdahɨlakakelyɨ. 
1PE.2.5	Nabaai sarɨmɨ saihi gamɨre gaalyabwi maareva sɨlaanga gaalyai kɨnɨnnakeihɨlyɨ. A'mwera siange' maja'nera sɨlya wakadɨvɨtabaaibɨ' Gotɨyai gamɨreihɨrɨ yɨhɨmwaaihaka angevɨyaihɨrɨna gannya Kurya Tewaanyarɨ wɨlayɨhɨmwaaihɨvanɨkelyɨ. Nabaai sarɨmɨ pɨrizɨyara Gotɨyarɨna mubɨthɨka yɨra'dɨvɨta tewaanyaihi gamɨnyɨna wɨdaayadɨvɨsaihɨrɨ yɨhɨmwaaihɨvanɨkelyɨ. Sareihi pɨrizɨyara Gotɨyarɨna sipɨzipɨyaraavɨ yɨravetabaaibɨ' sarɨnnya kuryara Gotɨyarɨna duzaayideihɨlyɨ. Sara nayaa yɨpɨja' Gotɨyai Jizaazai Kɨraazɨtɨyarɨna yawɨ'da yɨhɨmaaradelyɨ. 
1PE.2.6	Kɨraazɨtɨyai sɨlaanga gaala'nerɨna Gotɨyare bukuyavɨ dara dɨnɨkesɨ.
1PE.2.6	Yɨthaanyi! Saayonɨ Sɨlaangerɨ wɨmwaaihɨvanɨge.
1PE.2.6	Maja'ne simɨjamaangei yɨvaimwagya'nerɨna wɨdahɨlakɨwelyɨ.
1PE.2.6	“Nawɨ'nya nebulyalyɨ,” dena wɨdahɨlakɨwelyɨ.
1PE.2.6	Sarevɨdaa'nyɨ sahwarɨ dɨragɨnna lɨmwagazai
1PE.2.6	Wagɨla kɨnɨ maaradei mɨka! Arɨkewɨ.
1PE.2.7	Sarevɨdaa'nyɨ Naangerɨ lɨmwadɨvɨsaihɨrɨna Kɨraazɨtɨyai wana nawɨ'nyalyɨ. A'mwe malɨmwagi yɨpɨjaraavɨna dara dɨnɨkesɨ.
1PE.2.7	Anga madɨvɨsara sɨlaangerɨ marasɨ'nesalyɨ.
1PE.2.7	Dazai Aaya Ke'banyai yɨma'nɨwakelyɨ.
1PE.2.8	Nabaai a'mwe malɨmwagi yɨpɨjaraavɨna dara dɨnɨkesɨ.
1PE.2.8	Sɨla dazarɨ mudaya'nelyɨ.
1PE.2.8	Sɨlaangerɨ mudavamaarojɨ walaraawadelyɨ.
1PE.2.8	Sara dɨnɨkesɨ. Gotɨyare yagaalya' galazekɨvaidaapiya'na Kɨraazɨtɨyarɨ muda'manɨgasare. Kɨraazɨtɨyarɨ malɨmwagyadɨvɨ' kayaaka yɨgainɨvanɨgasare. Sɨnnawɨ kɨgaa' Gotɨyai sara dakakesɨ. Galazekɨvalyara mudapɨ'derera.
1PE.2.9	Sare' kɨrɨ' Gotɨyai mena kihɨthahɨlaka' gamɨnyɨdaa'nyaihi gamɨreihi yɨma'nesaihi sɨmya yɨsavaakɨ dahɨlakɨnɨkeihɨlyɨ. Gotɨyarɨna mubɨthɨka yɨra'dɨvɨsavaakɨyaihi Gotɨyai Maremwaaiderɨ wɨdaayadɨvɨsaihɨlyɨ. Sarɨmɨ anga naanga pimagɨnya tewaanyaihi gɨrɨkita'nanya maayaihɨlyɨ. Gotɨyare a'mweihi, Gotɨyare gɨlyɨvɨsaihɨlyɨ. Sareihɨrɨ yɨhɨthahɨlakake'na Gotɨyai yake yuya nawɨ'nya ya sabwi duzɨwaakyide'nanyɨ. Sahwai jaka kihɨzɨvwara' jɨhɨnya' mena yagalya'ma'na kye' gamɨre baaka nawɨ'nyavɨ wɨlayɨhɨmwaaihake'nanyɨ. 
1PE.2.10	Kɨgaa' a'mweihi mwaaletaihi mɨ'. Aawa. Dahaa' Gotɨyare a'mweihɨlyɨ. Kɨgaa' kale wɨgaimwangebwi maaresaihi mɨ'. Aawa. Dahaa' Gotɨyarɨ sarɨmɨnyɨna kale wɨgaimwanga sabwi maakasaihɨlyɨ.
1PE.2.11	Nya'mweihi, tewaanya nyɨvu'nadeihi yɨhɨthɨhaa'bwarɨma! Kwaaka davakɨ angavaayaihi yɨwɨnamavesaihi mwaaihasa'na sɨmunya ayabwi “Wabahɨlaake'na kayaa'na yɨwɨneinyɨ. Maa'mujainyɨ,” yawɨresabwi mamɨdɨbɨna! Sasare sabura sarɨmɨre kuryarajɨ mala bwa'nadɨvɨsa'nanyɨ. Sarɨmɨre kuryara dɨragɨnna mwaaibɨka! 
1PE.2.12	Ajɨmya yuyangɨyaraayaba nayaa yɨda'na jɨla! Sasarebwina sarɨmɨ yadaapɨri sahwara kwaasɨ dɨnɨpɨja' “Kɨraazɨtɨyarera kayaa'na yadɨvɨsare.” Kɨrɨvɨ sarɨmɨre tewaanyabwi dara yawɨrangabɨ'de' “O, sahwai nayaa yɨvanɨke' daaka!” Gotɨyai yawɨbwarya'nei mu'nyadɨvɨsaraayawɨnna bozɨyagaa' sarɨmɨ “Malɨmwagyadɨvɨsara Gotɨyarɨna ‘Byaannakelyɨ,’ dɨpɨka!” dapɨjɨ nayaa yɨda'na jɨla!
1PE.2.13	Naangerɨna sɨmunya nayaa yawɨ'dɨ a'mwe naangera yuyara gɨmaremwaaidɨvɨsaraavɨ kwaakewɨ dɨmwaala! Kingɨya naanga Sizaai mwaalɨkerɨna sahwarɨ kwaakewɨ dɨmwaala! 
1PE.2.14	Nabaai ga'maanɨya kwaraavɨjɨ kwaakewɨ dɨmwaala! Sahwaraavɨ kingɨya naangei Sizaai maryasaabakere. A'mwe kayaa'na yadɨvɨsaraavɨ kayaa'nanya tɨvɨkɨrya'ne'na kɨrɨ' nayaa yadɨvɨsaraavɨ yaya wɨmakɨlya'ne'najɨ maryasaabakere. 
1PE.2.15	Sasare gɨmɨ yadaa'gɨzɨya'na Gotɨyarɨ tewaanya wɨvu'nɨvanɨkelyɨ. Nayaa yadaa'gi sɨdu'maayara yawɨ'dɨvɨ' “Kumɨrebwi kayaa'nanyabwi tɨnna wanganawaajɨ bɨrala wɨdaatheinera,” dara wangabɨ'de' “O, tewaanna jɨvanɨga'!” Sara gɨmɨ yadɨ gɨmɨnyɨnebwina kayaa'nanya yɨnɨga wi'na majɨ yɨpɨnerera. 
1PE.2.16	Nayaa dɨmwaala! Pwaraavɨ yaasɨwa'wawɨnyaigɨ wɨdaaya'neigɨ mamwaaidɨnneigɨnyɨ. Gotɨyai neyaarakeinera. Dɨragɨnyaigɨ gɨnnya dɨragɨnyabwina kayaa'nanyabwi mabwakakɨnna! Sarevɨ dara myawɨ'dɨnna! “Dɨragɨnyaina mwaaiho'na kayaa'nanya yaaja' sara yaana!” Sara myawɨ'dɨnna! Aawa. Gotɨyare yaasɨwa'wawɨnyaigɨ dɨmwaala! 
1PE.2.17	A'mwe yuyaraavɨre yayangɨ munyaba dɨmakɨla! Kɨraazɨtɨyare ja'mweraavɨna gɨvu'nana! Gotɨyarɨna yawɨ'dɨ “Naangelyɨ. Dɨragɨnaangelyɨ,” lɨka nayaa jɨ! Kwaaka yuyavakɨya Kingɨya Sizaarɨne yaya' munyaba dɨmakɨla!
1PE.2.18	Angevɨ wɨdaayadɨnyaigɨ gɨnnya maremwaaiderɨna “A'mwe naangelyɨ,” nayaa yawɨ'dɨ lɨka yadɨ kwaakewɨ nayaa dɨmarulawakɨnna! Pwara tewaanna gɨmaremwaaidɨvɨsarajɨ nayaa kave gyadɨvɨsarajɨ gaveraavɨna mɨ'. Aawa. Kayaa'na gɨmaremwaaidɨvɨta kwaraavɨjɨ nayaa dɨmɨdɨna! 
1PE.2.19	Sare' dare'nesɨ. Yaasɨwa'wawɨnya gazaizai tewaanya yaderɨna daange yaasɨwa'na wɨjavadaapi Gotɨyarɨna sɨmunyai tewaanyai wɨvadaihɨrakade'na sahwai murɨvɨkɨryada Gotɨyarɨ kuna mɨdɨnajavwina Gotɨyarɨ tewaanya wɨvu'nadelyɨ. 
1PE.2.20	Sare' dare'nesɨ. Gɨmɨ kayaa'na yɨja'na asɨlyɨ mala kagɨramapi murɨvɨkɨri yɨja saburɨdaa'nyɨ Gotɨyai be yɨlaaya gɨmaryadelaka! Aawa. Gɨmɨ tewaanyabwi yɨja' kɨrɨ' asɨlyɨ mala yaasɨwa'na kagɨramapi daanga maara'gɨzɨ murɨvɨkɨri yɨja dazahɨburɨdaa'nyɨ Gotɨyarɨ tewaanya wɨvu'nadelyɨ.
1PE.2.21	Sare' dare'nesɨ. Sasare sabwi mɨdɨnya'neigɨnyɨ Gotɨyai jaka mena gɨzɨvwaramaarake'nanyɨ. Kɨraazɨtɨyai gɨmɨnyɨna gaimwange'na daanga maaraka murɨvɨkɨrya'. “Nɨmɨ sara yebaaibɨ' nɨmɨre sɨvɨla yɨbwarɨmakupɨka!” daka givwarɨdaakwa'. 
1PE.2.22	Sahwai kayaa'nanyabwi yakai mɨ'. Gamɨre maangikɨ kwaasɨ yagaala wɨ'netai mɨ'. 
1PE.2.23	Sahwarɨ bɨraiyagaalyajɨ wɨdɨna kye' bɨraiyagaala ayɨna mujakelyɨ. Sarɨ daanga wɨvɨnaka kɨrɨ' maiyagaala mujakelyɨ. Aawa. Gotɨyai yuyangɨne yɨdasava'na yawɨbwa'dei sahwaraavɨ wɨrɨvɨkɨrya'ne'na Gotɨyare asɨrɨ wɨmwangɨnakelyɨ. 
1PE.2.24	Gamɨ sai gannya kɨlaakejɨkɨ nemɨre kayaa'nanya maaraka yɨsavɨ tɨmunadaavakelyɨ. Nemɨnyɨna “Sahwara kayaa'nanyanna balapɨjɨ yɨda'maraangebwina gaala mwaaibɨka!” daka balakelyɨ. Gamɨre kɨlaakejɨkɨ ga'bwaralyajɨ kayaaka kigale' daanga maarakelyɨ. Sasara gamɨnyɨ yɨma'nake'na ayɨna tewaanya yavada'gala gyakelyɨ. 
1PE.2.25	Sare' dare'nesɨ. Kɨgaa' sipɨzipɨyara tusa' yagalya'mavesarabɨsaigɨ tewaanya mamwaalyagɨ. Aawa. Kɨraazɨtɨyai ayɨna mena kagɨmakaba' dahaa' gɨmɨre kuryarɨ maremwaalyai sipɨzipɨyaraavɨ maremwaaideryaba tewaanya mwaalagɨ.
1PE.3.1	Sasarebaaibɨ' kwala maa'nɨke'gɨ gɨnnya a'mwerɨ kwaakewɨ dula'naka! Sarevɨdaa'nyɨ kwalaangei Kɨraazɨtɨyare yagaalya' galazekɨvaina yajai kwai gɨmɨre nawɨ'nyaburɨ gwanganojɨ Naangerei yɨma'nannelyɨ. Yagaala duthathe'na mɨ'. 
1PE.3.2	Gɨmɨ “Nɨnnya a'mwei naangelyɨ,” da'gɨzɨ nayaa wɨmɨdɨdɨnya'gɨreburɨ tɨnna gwanganade'nanyɨ. 
1PE.3.3	“Nɨnnya a'mwei nawɨ'nya'nyɨ nyawɨranganana!” da'gi gɨmɨre kɨlaakejɨkɨ mwasɨmagɨnna yɨwaala miwannɨnnera! Mɨjasangɨ yɨwaala yɨwannadɨnyajɨ nɨgwɨlalaaka paidapaide yɨ'dejɨ baazɨ'ma'nya dala nabinabinyajɨ miwannɨnnera! 
1PE.3.4	Aawa. Kusɨmagɨnna gɨnnya sɨmunya lɨka yulyarɨkevɨ yɨwaala yɨwannɨnne'gɨnyɨ. Yɨwaala daza kayaaka yɨnadenna mɨ'. Yɨwaala sa darebulyɨ. Kuryara kwaamu'nanyara kave mwaaidɨvɨsabulyɨ. Kwaamu'na yadɨvɨ' nayaa dadɨvɨsabulyɨ. Sasare sabwi Gotɨyai tɨnna wangada “Wana nawɨ'nyaangebulyɨ,” dadevulyɨ. 
1PE.3.5	Sare' dare'nesɨ. Kɨgaakuna a'mwe Gotɨyarɨ yemwaaidɨvɨ' nawɨ'nya mwaaleva sabwi sara yaasangɨra. A'mwe daza yɨwaala sasare sabwi kave mwaalya'nebwi maa'dɨvɨ' kunnya a'mweraavɨ kwaakewɨ nayaa wɨla'naryaasangɨra. 
1PE.3.6	Seraa' sasare sabwi yaakesɨ. Evɨraamɨmɨre yagaalya' mɨdɨnna yaka sahwarɨna “A'mwe naangeigɨ,” wɨdakesɨ. Nabaai gɨmɨ nawɨ'nyabwina sara yɨja' aane pɨrɨ' kɨrɨvɨna lɨka yarai mi jɨthevurɨdaa'nyɨ Seraa' nawɨ'nyabwi yaakebwi ya'gɨzɨ Seraavɨre kaimɨraaya'gɨ jɨma'nade'gɨnyɨ.
1PE.3.7	Sasarebaaibɨ' kwala maakɨnyaigɨ sɨmunya nawɨ'nya yawɨ'dɨ gɨnnya a'mwesɨ nayaa dɨmwaala! Dara yawɨ'na “A'mwevɨre kɨlaakejɨ' dɨragɨnyajɨ' mɨka! Sarevɨdaa'nyɨ nayaa yɨdeinyɨ.” Nabaai dare'na yawɨ'dɨ “Gaalyaburɨne Gotɨyare yanga wɨgaimwangevɨ a'mwesɨ yuna maarakade'naalyɨ. Sarevɨdaa'nyɨ nɨnnya a'mwevɨre yaya' makɨlɨma!” Sara jawɨka! Sara mi yɨja'na Gotɨyarɨ kuda'gɨzɨ magu'nyɨ nagyathɨka!
1PE.3.8	Dahaa' yagaala da' dara jɨ'mwannɨde'nanyɨ “Sarɨmɨ yuyaihi avaaizɨmunya jɨla! Pwai pwarɨna pwai pwarɨna yawɨ'dɨvɨ' dɨmwaalyɨla! Kɨraazɨtɨyare sɨrya'mweraavɨna yɨhɨvu'nana! Kale yɨhyana! Pwaraavɨre yaya mamakwalaawi yapɨjɨ sarɨnnya yaya mamakɨlaapɨna!” 
1PE.3.9	Nabaai a'mwera kayaa'na kihyapɨjɨ kumɨre sabwina murɨvɨkɨpɨnera! Nabaai bɨraiyagaala kihɨthapɨjɨ bɨraiyagaala sanna murɨvɨkɨpɨnera! Aawa. Kumɨre yadɨvɨta sabwi darebwi dɨrɨvɨkɨryideihɨlyɨ “Gotɨyai tewaanya nejaavade'na Gotɨyarɨ wɨdaana! ‘Sahwaraavɨna tewaanya duzaama!’ ” Sasare sabwi kyapɨjɨ Gotɨyai “Nɨmɨrera yɨma'napɨjɨ tewaanya naanga maapɨka!” daka jaka yɨhɨzɨvwaramaara'. 
1PE.3.10	Sare' dare'nesɨ. Dara dɨnɨkesɨ.
1PE.3.10	A'mwei dara yawɨraja'
1PE.3.10	“Mwaalyabwina tewaanya nyɨvu'nana!
1PE.3.10	Yɨrɨka tewaanyangɨ wanganɨma!”
1PE.3.10	Yagaala kayaa'nanya bɨpalana!
1PE.3.10	Kwaasɨ yagaala madanna!
1PE.3.11	Kayaa'nanya' gɨnyɨra'na yana!
1PE.3.11	Tewaanyavɨ nayaa yana!
1PE.3.11	Munya yɨrɨla dɨwannana!
1PE.3.11	Sasarebwi dɨragɨnna mɨdɨnana!
1PE.3.12	Naangei yɨda'maraangeraavɨ wangamanɨke'nanyɨ.
1PE.3.12	Tɨnna wanganaka maremwaaidelyɨ.
1PE.3.12	Naangei yɨdaanganya wɨ'nɨvanɨke'nanyɨ.
1PE.3.12	Kadɨka wɨ'naka wɨgaimwadelyɨ.
1PE.3.12	Kɨrɨ' kayaa'na yadaapiyaraavɨ
1PE.3.12	Jɨkurɨtɨnna dɨragɨnna yɨvanɨke'nanyɨ.
1PE.3.12	Sara dɨnɨke'nanyɨ.
1PE.3.13	Nabaai sarɨmɨ dɨragɨnna nayaa yɨpɨja' tewaanya sabwi mɨdɨnya'na kayaa'na yɨhya'nei bewalaka! 
1PE.3.14	Aawa. Kɨrɨ' yɨda'maraangebwina yɨpɨja' sahɨrɨvɨne'na Gotɨyarɨna taangesɨ daangesɨ damaa'manɨga'! Sare'na yɨlaaya yadɨvɨ' tewaanaanga yɨhyɨnanneihɨlyɨ. Nabaai lɨka ya'ne pɨnɨ kihizɨwaalapɨjɨ sahɨnɨnna sarɨmɨ lɨka mipɨnera! Yawɨta kwalaalya mipɨnera! 
1PE.3.15	Sarɨnnya sɨmunyangɨ Kɨraazɨtɨyarɨna jawɨranganyɨla! “Nemɨre Naangelyɨ. Tewaanyalyɨ!” Nabaai gazagaasagaa' ayɨna wɨja'na dɨragɨnna dɨmwaalyɨla! Gazaizai kihithaanganojɨ “Sarɨmɨ yemwaaimanɨgata saburɨ aaya kaavɨlya' berɨvaka?” Sarevɨ ayɨna wɨja'na nayaa jemwaalyɨla! Kɨrɨ' nayaa ja'nawɨdadɨvɨ' kwaamu'nanyaihi yagaala kaveyajɨ jideihɨlyɨ. 
1PE.3.16	Sarɨmɨre sɨmunyai tewaanyai padaihɨrakya' nayaa yɨda'na warana! Sarevɨdaa'nyɨ bɨraiyagaala yɨhɨthɨpɨjahaa' kayaa'nanya daza' dɨvanɨgasara dara wangabɨ'de' “O, Kɨraazɨtɨyarɨ mɨdɨdɨvɨsara tewaanyabwi jɨvanɨgava!” Nabaai “Sahwara kunnya yagaalya'na wagɨla maapɨka!” dapi kave duzideihɨlyɨ. 
1PE.3.17	Sare' dare'nesɨ. Gotɨyai sɨmunya yawɨraja' “Tewaanna yadaapi nɨmɨreraavɨ taanga wiana!” sarɨmɨ tewaanyabwi yadɨvɨsa'na taanga wia sa' tewaanyasɨ. Kɨrɨ' sarɨmɨ taangebwi maapɨja' kayaa'na yɨpɨja sabwina sa' wana kayaa'nanyasɨ. 
1PE.3.18	Kɨraazɨtɨyai tewaanna yada taanga wina yesa'na sarɨmɨ avaaina yɨpɨneihɨlyɨ. Yɨ yune gave pɨgaa'na sarɨmɨre kayaa'nanyanna Kɨraazɨtɨyai balake'nanyɨ. Sahwai a'mwe yɨda'maraangei sarɨmɨ a'mwe kayaa'nanyaihɨrɨneba bala'. “Gotɨyaryawɨnna sahwaraavɨ makuma!” daka balakelyɨ. Pɨrɨ' daresɨ. Sahwai kɨlaakevɨ a'mwei mwaaidɨ'nyɨ tamarɨmwesalyɨ. Pɨrɨ' daresɨ. Kuryarɨ ayɨna yɨdɨkaavaka gaalyai mwaalɨkelyɨ. 
1PE.3.19	Nabaai kuryarɨ kuryara kalavuzangevɨ mwaaidapiyaraavɨ wɨdaawakelyɨ. 
1PE.3.20	Kɨgaakuna Nowaaregaa' Gotɨyare yagaalya' galazekɨvaina yaasaraavɨ wɨdaawakerera. Sahɨrɨ'na nabaai Gotɨyai yarai murɨvɨkɨryaka sahwaraavɨ yemwaaina ya'. Sagaa' Nowaai sɨpɨya' yavɨkarina kya' kwala maalɨkera nayaa wɨlamwaaina yɨna ye'. Sɨpɨya savɨ kusawɨ a'mwe ata purɨdaa'nyɨ daraai dalyara aalyavɨ yɨvainyaakere. 
1PE.3.21	Daza' bavɨtaazɨya'na ke'ba'nanya' yakesɨ. Sarɨmɨnyɨ bavɨtaazɨya' yɨhyada kayaa'nanyabwi marasɨ'nada yɨhɨvadaihasamaarakesɨ. Jizaazai Kɨraazɨtɨyai ayɨna mena dɨkaavakevɨdaa'nyɨ yɨhɨvadaihasamaarake'nanyɨ. Mudɨkeihi mwaaihasaihɨlyɨ. Bavɨtaazɨya' kɨlaakejɨkɨ gɨrɨka marasɨta'ne' mɨ'. Aawa. Bavɨtaazɨyagaa' Gotɨyai sarɨmɨre yɨdaanganya wɨ'naka sarɨmɨnyɨne sɨmunyara tewaanyara padaihɨrakya'neihɨrɨ tewaanyaihɨrɨ yɨhɨmwaaihakesɨ. 
1PE.3.22	Kɨraazɨtɨyai dɨkaavakei Sɨgunyavɨna mena yɨlaawaka dɨragɨnyaba Gotɨyare aangasɨrɨ yɨlamwalaawɨ'. Ejelɨyarajɨ naanga nabinabinyarajɨ dɨragɨnnakerajɨ yuyara sahwarɨ kwaakewɨ wɨla'narya'nelyɨ.
1PE.4.1	Kɨraazɨtɨyai gamɨre kɨlaakejɨkɨ daanga maarakelyɨ. Sarevɨdaa'nyɨ sahwai sɨmunyabwi lɨmwagakabaaibɨ' nabaai sarɨmɨ avaaizɨmunyabwi dɨragɨnna nayaa dɨlɨmwagyɨla! Yɨ dare'na “Tewaanyabwina pwara a'mwere kɨlaakejɨkɨ daanga wɨjaavadɨvɨsa'na sahwai kayaa'nanyabwi ayɨna yadei mɨ'.” 
1PE.4.2	Sarevɨ dazagaa' sahwai kɨlaakejɨkɨna kuna mwaaidehaa' dɨka widade kayaa'nanya sangɨ ayɨna mɨdɨnadei mɨ'. Aawa. Sai Gotɨyare sɨmunyaburɨ mwaaladelyɨ. 
1PE.4.3	Sare' dare'nesɨ. A'mwe ajɨmya yuyangɨyara Naangerɨ malɨmwagyadɨvɨta saraavɨre “Kuna yaana!” dadɨvɨ' yadɨvɨ' yadɨvɨta saburɨ kɨgaa' sarɨmɨ yaata sa menanyɨra. Dahaa' ayawɨ mipɨna! Sahwara da'dare sabwi darebwina mwaaidɨvɨsare. A'mweraavɨ a'mwengɨ ata lɨmwadɨvɨ' gɨrɨkita'nanyabwi yadɨvɨsare. Dɨka widadere. Biyaaya nadɨvɨ' yɨmakaanya yamarina yadɨvɨsare. Tɨka munne naangengɨ saamɨnyagaa' mwalɨbainyɨna yadɨvɨ' biyaaya dɨragɨnya kwalaalya nadɨvɨ' kayaa'nanyabwi yadɨvɨsare. Kwaasɨ gotɨyaraavɨna yɨlaaya yadɨvɨ' kayaa'nanyabwi yaasɨwa'na yadɨvɨsare. 
1PE.4.4	Dahaa' sarɨmɨ sasare kayaa'nanya sabulyɨ yaasɨwakebulyɨ sabwina sahwarajɨ mye'mwannayɨvanɨga'. Sarevɨdaa'nyɨ “Be'neka!” dadɨvɨ' lɨka yɨwaainadɨvɨ' bɨraiyagaala yɨhɨthɨvanɨga'. 
1PE.4.5	Sahwara kumɨre yadɨvɨta aaya kaavɨla sa'na yawɨbwarya'nerɨ yagaala wɨdɨpɨ'delyɨ. Sai yawɨbwasa'na mena yemwaalɨkelyɨ. Sai a'mwe mwaaihata kwaraavɨjɨ barya kwaraavɨjɨ yawɨbwaradelyɨ. 
1PE.4.6	Sare' dare'nesɨ. Sarevɨ sɨnnawɨ yagaala tewaanya' a'mwe mena bainɨka kwaraavɨjɨ mena wɨjɨwaakesasɨ. Gotɨyai maryawɨbwasa' mena dɨnɨkesɨ. Kɨlaakejɨ' balojɨ kwaakevɨnejɨkɨ. Pɨrɨ' daresɨ. “Yagaala tewaanya' wɨ'neta sahwaraavɨre kɨlaakejɨkana maryawɨbwarɨma!” kada' wɨjɨwaakɨna. Pɨrɨ' daresɨ. “Gotɨyainyɨ kuna mwaaihebaaibɨ' kumɨre kuryarana gaalya'nera mwaaibɨka!” kada' wɨjɨwaakɨna ye'.
1PE.4.7	Yuya yɨwawodehaa' aya kɨgaa' menanyɨra. Sarevɨdaa'nyɨ sɨmunya nayaa jawɨrila! Sarɨmɨ nayaa pada'galayawɨ'na yadɨvɨsa'na yuyagaa' Naangerɨ nayaa duzideihɨlyɨ. 
1PE.4.8	Yuyangɨ sɨnnawɨnya' da'daresɨ. Sɨrya'mweraavɨna yɨhɨvu'nana! Sabwi dɨragɨnna dɨlɨmwagarila! Kihɨvu'nojɨ pwaraavɨre kayaa'nanya kwalaalya sarɨmɨnyɨne dɨmarasɨ'nyideihɨlyɨ. 
1PE.4.9	Sarɨmɨjɨ bye'mwannamwaaibɨneraavɨ sɨrya'mweraavɨ sarɨnnya angengɨ nayaa dɨmaremwaalyɨla! Sara yapɨjɨ maajɨmunya myawɨpɨna! 
1PE.4.10	Sarɨmɨjɨya gazaigɨzaigɨ Gotɨyare yangebwi maaragɨneigɨ pwaina pwainanyarɨ dɨhaimwana! Gaimwanga sasare wawɨnya yadɨnya nawɨ'nyaigɨjɨ Gotɨyare yanga pɨnɨnna pɨnɨnnanya wɨjaapalya'na sara jɨnyɨla! 
1PE.4.11	Gotɨyai yangenna dɨragɨnyanna yɨhɨzaavake'na dara jɨla! Yɨ sarɨmɨjɨya pwai yagaalya' wɨjɨwaakajai nabaai yange'na sai Gotɨyare yagaalya wɨjɨwaakana! Pwai a'mwe pwarɨ wɨdaayajai yange'na Gotɨyai wɨjaavade dɨragɨnya sasɨ sara yana! Sana sana jɨla! Sarevɨdaa'nyɨ a'mwera yuya wawɨnya sa tɨnna wanganapɨjɨ “Jizaazai Kɨraazɨtɨyarɨna a'mwera ‘Gotɨyai byaannakelyɨ,’ dɨpɨka!” dapɨjɨ sana sana jɨla! Sahwai byaannyasɨ yɨlaaya naangesɨ kɨnɨnnakei yaka dɨragɨnaangei yuyagaa' yuyagaa'nelyɨ. Nebulyasɨ.
1PE.4.12	Nyɨvu'nadeihi, sarɨmɨre lɨmwangebwi yaamɨjɨ ya'ne'na dɨke' a'mweraavɨ nadevaaibɨ' taanga kihyojɨ lɨka nyɨwaainɨpɨka! Sanna dara nyawɨpɨdɨ'! “Dala nabinya neyɨma'nɨvanɨka!” 
1PE.4.13	Aawa. Daanga dazavɨna “Kɨraazɨtɨyarɨ daanga wɨvɨnakabaaibɨ' nevɨmanɨke'nanyɨ,” dapɨjɨ yɨlaaya jɨla! “Dɨvi gamɨnne byaanna dɨragɨnya' ku'maayaba yɨma'naabathevɨ yɨ yɨlaaya naanga kuna yadaa munyɨ' nayaa gaimakunna yaana!” dapi daangenna yɨlaaya jɨla! 
1PE.4.14	Kɨraazɨtɨyarɨna bɨraiyagaala yɨpɨja'na yɨlaaya yadɨvɨ' tewaanaanga yɨhyɨnanneihɨlyɨ. Gotɨyare Kuryai byaanna dɨragɨnya' kɨnɨnnakei yɨhɨmwaalɨke'na yɨlaaya jɨla! 
1PE.4.15	Sare' dare'nesɨ. Sarɨmɨjɨyarɨ daanga wɨvɨnajai a'mwerɨ tamakya'nei namwaaladɨka! Yɨ kuka maarya'nei, yɨ kayaa'nanya ya'nei, yɨ pwaraavɨre yaasɨwa'na maremwaalya'nei, yɨ dazarerɨ daanga wɨjaavɨpɨ'devaaibɨ' tɨvɨkɨsa'na sarɨmɨjɨyarɨ daanga nujaavɨpɨka! 
1PE.4.16	Pwai tewaanyabwi yadei Kɨraazɨtɨyarei mwaalɨke'na taanga wɨjaavɨpɨja' wagɨla mamaarannera! Yaya nawɨ'nya sa' Kɨraazɨtɨyarerɨne'na Gotɨyarɨna “Byaannakelyɨ,” dana! 
1PE.4.17	Gotɨyai yawɨbwarya'negaa' yarai yɨma'nadehaakɨ. Gotɨyai gannya angevɨyainaavɨdaa'nyɨ neyawɨbwaradelyɨ. Sɨnnawɨ dɨragɨnna sara kaneyojɨ Gotɨyare yagaala tewaanya' galazekɨvaidɨvɨsaraavɨ gatha'dara yannevaka! Maalɨke' mɨ'! 
1PE.4.18	Dara dɨnɨke'nanyɨ
1PE.4.18	“A'mwe yɨda'maraangerɨ taanga naanga kujaavapɨjɨ
1PE.4.18	Kɨrɨ' Gotɨyai gamɨre kayaa'nanyabwi padaihasamaaraja'
1PE.4.18	Gotɨyarɨ gɨnyɨra'derɨna gatha'darevaka!
1PE.4.18	Kayaa'nanyarɨ gatha'dara ya'nelaka!
1PE.4.18	Kayaa'nanyaraavɨ yɨnɨga wi'na mavadaihasamaari yaderera.”
1PE.4.19	Sarevɨdaa'nyɨ Gotɨyai sɨmunya yawɨranne daange maa'manɨgatabaaibɨ' Kɨraazɨtɨyarera nayaa yɨda'na yadɨvɨ' kunnya kuryaraavɨ Gotɨyarɨna wɨjaavɨnɨpɨka! Sahwai newakyaakelyɨ. Yuyagaa' gannya yagaala wɨdadengɨna sara yadelyɨ.
1PE.5.1	Yuya sarengɨdaa'nyɨ sarɨmɨjɨya a'mwe naangeraavɨ wɨdɨhaa'bwarɨma! Nɨmɨ kwainyɨjɨ Naangereraavɨre naangeinyɨ mwaaiheinyɨ. Nabaai Kɨraazɨtɨyai daange kamaara' nɨmɨ sainyɨ tɨnnyaraalyɨ wanganerɨna jalɨkurakadɨnyainyɨ. Naangere byaanna dɨragɨnya daza' ku'maayaba yɨma'naabathe' nɨmɨ kwainyɨjɨ kwaihɨlyɨ maraadeine. Sareinyɨ naangeihɨrɨ dɨragɨnna yɨhɨthɨma! 
1PE.5.2	Sipɨzipɨyaraavɨ maremwaaidɨvɨtabaaibɨ' Gotɨyare a'mweraavɨ sarɨmɨnyabanneraavɨ nayaa dɨmaremwaalyɨla! Wawɨnya yɨvanɨgasangɨna a'mwera dɨragɨnna yɨhyadɨvɨ' saihi yaasɨwa'na nyɨpɨdɨka! Aawa. Gotɨyai sɨmunyavɨ “Sahwara nɨmɨreraavɨ maremwaaibɨka!” yawɨ'devaaibɨ' nayaa jɨla! Yune nɨgwianna maarya'nenna wawɨnya sa' mipɨnera! Aawa. Sarɨmɨre sɨmunyangɨ “Nayaa wɨgaimwagɨma!” dadɨvɨ' dɨragɨnna nebwina jɨla! 
1PE.5.3	Gotɨyai a'mweraavɨneihɨrɨ yɨhɨthahɨlakaka saraavɨ dathɨwanga mipɨnera! Aawa. Gotɨyarera sarɨmɨre mwaalyaburɨjɨ ya'neburɨjɨ tɨnna yɨhwanganapɨjɨ tewaanyabwina yɨbwarɨdaakwia'na sara mɨdɨbɨ'de'na tewaanyaihi dɨmwaalyɨla! Sareihi dɨmaremwaalyɨla! 
1PE.5.4	Sare' sipɨzipɨyaraavɨna Maremwaala Aaya Naangei ku'maayaba yɨma'naabathehaa' yɨhɨrɨvɨkɨrya'ne' byaanna dɨragɨnya' miwɨyɨ yade' dɨmaaryideihɨlyɨ.
1PE.5.5	Sabaaibɨ' a'mwe mɨgɨnya kwaihi a'mwe naangeraavɨ nayaa dɨmɨdɨnyɨla! Sara yadɨvɨ' sarɨmɨ yuyaihi nayaa kwaamu' mwaalyabwi maa'dɨvɨ' sɨrya'mweraavɨ nayaa duthaayɨla! Dara dɨnɨke'nanyɨ
1PE.5.5	“Gotɨyai pihadɨka yɨpɨjaraavɨ tihɨradelyɨ.
1PE.5.5	Kɨrɨ' kwaamusaraavɨna yangebwi wɨjaavadelyɨ.”
1PE.5.5	Sara dɨnɨke'nanyɨ. 
1PE.5.6	Sarevɨdaa'nyɨ yune gannyagaa' Gotɨyai “Kumɨre yaya' munyaba makɨlɨma!” kadozɨ gamɨre ata dɨragɨnaangirɨ kwaamu' dɨmwaalyɨla! 
1PE.5.7	Sahwai sarɨmɨnyɨna yawɨ'da nayaa yɨhɨmaremwaaide'na yuya yawɨta kwalaalya gamɨre asɨrɨ dakyɨla!
1PE.5.8	Nayaa dɨvada'galayawɨrila! Tɨnna nayaa jemwaalyɨla! Sarɨmɨre yɨkamaangei Kotɨya Maryadei, kavɨjɨlɨka pwai laayonɨyai pwaka dɨragɨnna dadevaaibɨsalyɨ. Sai kaanya yamaryada a'mwe pwaraavɨ tɨka nya'neraavɨna bɨragaazɨwadelyɨ. 
1PE.5.9	Naangerɨ dɨragɨnna lɨmwangevɨ dɨragɨnna mwaalapɨjɨ sahwarɨ dɨrɨvɨkɨrasɨ'nyidelyɨ. Sarɨmɨ yawɨ'manɨga' “Nemɨ daanga ma'daanyabaaibɨ' neya'mwe yuyara Kɨraazɨtɨyarera Kwaaka yuyavakɨ mwaaihasara daanga maa'dɨvɨsare.” Sare'na dɨragɨnna dɨthaayɨla! 
1PE.5.10	Gotɨyai yuya yanga gaimwangeburɨ aaya kaavɨlyalyɨ. Kɨraazɨtɨyarɨna jaka yɨhɨzɨvwaramaaraka sahware byaanna dɨragɨnya' yuyagaa' Kɨraazɨtɨyarɨ warɨbainade' yɨhɨzaavakelyɨ. Daange' maalɨkegaa'na dɨmaaryide', dɨvi gamɨ sai yavada'galayɨhɨmwaaihadelyɨ. Yɨhɨmarɨdaakwadelyɨ. Sarɨmɨre sɨmunyangɨ dɨragɨnya yɨhivaimwagathelyɨ. Dɨragɨnyaihɨrɨ yɨhɨmwaaihadelyɨ. 
1PE.5.11	Sahwai dɨragɨnya' kɨnɨnnakei yuyagaa'ne yuyagaa' nemaremwaalana! Nebulyasɨ.
1PE.5.12	Saailaazare asɨrɨ yagaala tuta damɨlɨ' yɨhidawasɨwaabe. Nɨmɨ sarɨna yawɨ'na “Neya'mwei nawɨ'nyalyɨ.” Pɨkarya dazavɨ “Sarɨmɨnyɨ dɨhaa'bwarɨma!” dena mena yawɨrangadɨ yɨhɨzalɨkurakɨvanɨge. Daza' Gotɨyare yanga gaimwanga naanga nebulyasɨra. Dazavɨ nayaa dɨragɨnna dɨthaayɨla!
1PE.5.13	Naangerera Bavɨlonɨ mwaaihasaraavɨjɨ mena yɨhɨthahɨlakakera “Neya'mweihi!” yɨhɨthɨwaa'. Nabaai nɨmɨrei Maakɨyai sai kwalyɨ “Nya'mweihi!” yɨhɨthɨwa'. 
1PE.5.14	Sarɨmɨ yuyaihi sɨrya'mweraavɨna kale ya saburɨne maangwɨdaayɨlaaya dɨmarinyɨla!
1PE.5.14	Kɨraazɨtɨyarɨ wɨlamwaaihasaihi tewaanyaihi dɨmwaalyɨla! Gotɨyare naryavɨ dɨmwaalyɨla! Sare' nyɨvu'nɨvanɨkesɨ.
2PE.1.1	Nya'mweihi,
2PE.1.1	Saaimonɨ Pitainyɨ Jizaazai Kɨraazɨtɨyare yaasɨwa'wawɨnyainyɨ. Sahwai gannya yagaalya' Nyɨdasaabadeinyɨ Apozelɨyainyɨ. Sareinyɨ pɨkarya daza' yɨhithawasɨwaabe. Yɨ a'mweihɨrɨna, Kɨraazɨtɨyarɨ dɨragɨnna lɨmwanga nawɨ'nyabwi mena maaresaihɨrɨna yɨhithawasɨwaabe. Sarɨnnya nawɨ'nya dazabwi nemɨ maaro dɨragɨnna lɨmwanga avaala dazabulyɨ. Lɨmwanga dazabwi nemɨre Gotɨyai nevadaihasamaarakei Jizaazai Kɨraazɨtɨyare tewaanya yɨda'maraangevɨ mena yɨhɨzaavakebulyɨ. 
2PE.1.2	Gotɨyalyɨ Jizaazai nemɨre Naangelyɨ saraarɨ nebulya'na yawɨramaa'dɨvɨsavɨ sarɨmɨnyɨ yanga gaimwange'na tewaanna wia'nesɨ kwaamu'nanyaburɨ tewaanya mwaalya'nesɨ naanna yɨhwarana!
2PE.1.3	Gannya dɨragɨnya Gotɨyarɨdaa'nyavɨ Kɨraazɨtɨyai nemɨ gaala yɨnɨga wi'na mwaalya'nejɨ Gotɨyareburɨnejɨ sa yuya yanga nejaavakelyɨ. Nemɨ Kɨraazɨtɨyai gamɨ sarɨ nebulya'na yawɨrangadaanya'ne'na yuya daza nemɨrengɨra. Yɨ gannya byaanna dɨragɨnyasɨ gannya tewaanaangesɨ nejaaya'neinaavɨ jaka nejɨvwaramaarake'nanyɨ. 
2PE.1.4	Sawaarɨdaa'nyɨ nemɨnyɨne yune naanga nebulya'na daka nawɨ'nyaangejɨ yune naangejɨ mena nejaavakengɨ. Sare' dara ya'na. “Yune naanga nebulya'na dena sangɨ yɨ munyɨ' dɨkaata sabwi a'mwe Kwaaka davakɨyaraavɨ wɨwa'deraavɨ wana kayaaka wigalakadevurɨ gɨmɨ lɨkaanya yenadaava'gɨzɨ kayaaka yɨma'nade sabwi davɨlaka!” daka naanga gɨzaavakengɨ. Nabaai sara ya'gɨzɨ gaalyasɨ yune Gotɨyare yawɨsabulyɨ je'mwannamaa'de'nanyɨ. Yɨ Gotɨyaibɨsaigɨ jɨma'nade'nanyɨ. Sare'na mena nejaavakengɨ. 
2PE.1.5	Sabaaibɨ' nabaai gɨmɨ dakɨnɨke dazahɨrɨvɨnajɨ nayaa yawɨ'dɨ dɨragɨnna yadɨ gɨmɨre dɨragɨnna lɨmwangeburɨjɨ tewaanyabwi je'mwagakya! Nabaai tewaanyaburɨjɨ Gotɨyare sɨdu'nakebwi je'mwagakya! 
2PE.1.6	Nabaai sɨdu'nakeburɨjɨ gɨmɨre kɨlaakejɨkɨne saburɨ nayaa maremwaalyabwi je'mwagakya! Nabaai maremwaainyaburɨjɨ taanga gwa'dɨ'nyɨ dɨragɨnna daayabwi je'mwagakya! Nabaai dɨragɨnna daayaburɨjɨ Gotɨyainebwi je'mwagakya! 
2PE.1.7	Nabaai Gotɨyaineburɨjɨ neya'mwerajɨ nya'mwana mwaalya sabwi je'mwagakya! Nabaai neya'mweraavɨ ye'mwannemwaala saburɨjɨ pwaraavɨna tewaanya gɨvu'nada tewaanna wiabwi je'mwagakya! 
2PE.1.8	Sare' dare'nanyɨ. Gɨmɨnyɨ yuya sa kuna gwa'dɨ'nyɨ sasare sabwi kuna naanga yɨma'nadevulyɨ. Nabaai yawɨta sa' yaasɨwa'na warade' mɨ'. Savɨ tɨka munne kwalaalya yɨma'nadengɨ. Sarevɨdaa'nyɨ nemɨ Jizaazai Kɨraazɨtɨyai nemɨre Naangerɨ nebulya'na yawɨranganaade'nanyɨ. 
2PE.1.9	Nabaai sare' dare'nanyɨ. A'mwe sasare sabura maayai yuya Sɨgunyaba warɨke tɨnna wangadei mɨ'. Sai tɨnna tɨbɨnyalyɨ. Gotɨyai gamɨre yuya kayaa'nanya sɨnnawɨ yake sa duimwagasɨ'nake' navɨka mena yadelyɨ. 
2PE.1.10	Nya'mweigɨ, sarevɨdaa'nyɨ sabwi minna! Aawa. Dɨragɨnaanga yadɨ dara jawɨramaaka! “Gotɨyai jaka nejɨvwaramaaraka sabulyɨ gamɨ sahwarɨneinaavɨ nedahɨlakaka sabulyɨ kuna dɨragɨnna yawɨraana! Sareina dazaburaavɨ nayaa yamaryaana!” Sare' dare'nanyɨ. Gɨmɨ sara yɨja' mwalaraawi jɨtheigɨnyɨ. Arɨkewɨ. 
2PE.1.11	Nabaai sare' dare'nanyɨ. Gɨmɨ sasare sabwi mɨdɨdɨza' nemɨre Naangei nevadaihasamaa'dei Jizaazai Kɨraazɨtɨyai maremwaaidevɨ tɨkurya' yunebanna baasada nawɨ'nya sahɨrɨvɨ yanga naange'na gɨmwaaihozɨ gɨmɨ yuyagaa' yuyagaa'nevɨ dɨmwaaide'nanyɨ.
2PE.1.12	Sasarevɨdaa'nyɨ sarɨmɨ yuya dazangɨ mena yawɨrangadɨvɨ' mena maa'dɨvɨ' yagaala nebula dazavɨ dɨragɨnna daaveta kɨrɨ' sarɨmɨnyɨ ayɨna yɨdɨkavɨmwaaihya' yuya sagaa' sa'na jawɨryide'na “Sarɨmɨnyɨ ayɨna yɨhɨthɨma!” dadɨ yɨhithawasɨvanaabɨhe. 
2PE.1.13+2PE.1.14	Nemɨre Naangei Jizaazai Kɨraazɨtɨyai nyɨbwarɨdaakwake' nɨmɨre kɨlaakejɨ' sɨmɨnya'bɨsajɨ' yagalya'mavɨdehaa' maalɨkegaa' wa'dozɨ yune maalɨkegaa'na balɨdeinyɨ. Sara yawɨ'manɨge'najɨ nabaai nɨmɨ “Darebwi nawɨ'nyabulyɨ. ‘Yuyagaa' kɨlaaka sajɨkɨna nɨmɨ kuna mwaaidɨ sarɨmɨre sɨmunyangɨ yɨdɨkavɨmwaaihya'na ayɨna sara yɨhɨthɨdeinyɨ,’ ” yawɨ'manɨge'najɨ kuna sara yɨhɨthɨdeinyɨ. Sare' nawɨ'nyasɨ. 
2PE.1.15	Sare'na sarɨmɨnyɨ wɨjɨwaakya' dɨragɨnna yɨde'nanyɨ. Nabaai dɨvi nɨmɨ mena kabala'muri yuyagaa' sarɨmɨ yagaala daza' ayɨna jawɨryide'nanyɨ. Yɨ sarɨmɨ tɨnna wanganapɨjɨ “O, Pitai sara nedakesɨ,” jawɨryide'na yɨhithawasɨvanaabɨhe.
2PE.1.16	Sare' dare'nesɨ. Nemɨ mena yɨhɨthɨvanɨgo nemɨre Naangei Jizaazai Kɨraazɨtɨyare dɨragɨnya'na, nabaai sahwai ayɨna bathevwinesɨ sarɨmɨ mena yawɨ'dɨvɨsaihɨlyɨ. Kɨrɨ' nemɨ yaasɨwa' wajɨngyagaala sɨdu'nakebɨ' dɨnɨka mamɨdɨnyadaa gamɨre yagaala daza' mihɨzo. Aawaawa. Nemɨre tɨnnyarɨ Gotɨyare dɨragɨnya' maarakerɨ nemɨ tɨnna wanganorɨna. Sarevɨdaa'nyɨ nemɨ jalɨkurakɨvanɨgo. 
2PE.1.17	Sare' dare'nanyɨ. Ganɨmaangei Gotɨyai sahwarɨne yaya' munyaba makida byaanna nawɨ'nya' wɨjaavaka gamɨre Sɨgunyavɨya byaanna naange' gamɨre maremwaalyaburɨne' savɨ mwaalakebadaa'nyɨ Gotɨyai dake yagaala datha' Jizaazarɨna yasaaba' “Dazai nɨmɨre Nyɨbwaalɨvaangelyɨ. Sahwarɨna tewaanya nyɨvu'nɨvanɨ'. Sahwai yɨlaaya nyɨgaidelyɨ.” 
2PE.1.18	Nemɨ gamɨjɨ mugunya nawɨ'nya' gɨrɨka maaya' savɨ ye'mwannemwaalona yagaaimaangwɨraaya daza' Sɨgunyavɨdaa'nyɨ kinnɨgava' nemɨ kadɨka mena wɨ'nagovɨnera.
2PE.1.19	Sarevɨdaa'nyɨ nemɨ Gotɨyarɨ wɨ'nawɨjɨwakyaasaraavɨre yagaalya' dɨragɨnna naanna yawɨrama'daanyaine “Yo. Sa' naanga nebulyasɨ.” Nabaai sarɨmɨ kwaihɨlyɨ kumɨre yagaalya' dɨragɨnna lɨmwabɨza', sa' naangesɨ. Mugunyavɨ tɨnna wangano sa' maalɨkesɨ. Gotɨyarɨ wɨ'nawɨjɨwakyaasaraavɨre yagaalya' wavɨla'nɨke' dɨ'baakei jɨhɨnyawɨ baaka wɨlalɨwarɨkeibɨsasɨ. Yɨ sa' kuna lɨwa'da yune Kɨraazɨtɨyarɨne yɨrɨkegaa'na. Sara yada yɨrɨkevakɨ bilyɨrɨ'de kaabwe' wannadevaaibɨ' Kɨraazɨtɨyai walaabathehaa' gamɨre byaanna sarɨmɨre sɨmunyangɨ yuna wɨlayɨhɨthɨkaavadelyɨ. 
2PE.1.20	Yagaala dazavɨne yawɨta sɨnnawɨnya' daresɨ. Nayaa yawɨranganna ja! “Gotɨyare Bukuyavɨ Gotɨyarɨ wɨ'nawɨjɨwakyaasaraavɨre yagaala gazasavɨ aaya kaavɨlyavɨna nennya yune sɨmunya gavengɨna mamɨdɨnaanna!” 
2PE.1.21	Sare' dare'nanyɨ. Kɨgaakuna a'mwe pwai gamɨre sɨmunyavɨdaa'nyɨ Gotɨyarɨ wɨ'nawɨjɨwaakɨyagaalya dakai mɨ'. Aawa. Kurya Tewaanyai a'mweraavɨ kadɨhaa'bwara' yagaala Gotɨyai wɨjaavaka sa a'mwe tewaanyara pwaraavɨ wɨjɨwaakɨna yɨna yesangɨ. Sare'na Gotɨyare Kuryai negaimwadaawojɨ aaya kaavɨla sa' yawɨramaraade'nanyɨ.
2PE.2.1	Nabaai kɨgaakuna sagaa' Yɨzɨrelɨyara Gotɨyareraayaba Gotɨyarɨ wɨ'nawɨjɨwaakya kwaasɨyara mwaalɨna. Sasare sabaaibɨ' kwaasɨ yagaala ja'ne wɨjɨwaakadɨvɨta pwara sarɨmɨ kwaihɨrɨ mwaalɨna yɨhipɨ'dera. Sahwara kumɨrebwina lɨka yulya'dɨvɨ' “Nawɨ'nyainera. Kɨraazɨtɨyareina,” dadɨvɨ' kwaasɨ yagaala pɨnɨnna pɨnɨnnanya a'mweraavɨ kayaaka yɨgalakya'ne yawɨsa dɨpɨ'derera. Naangei kumɨre maremwaaidei kumɨnyɨ mubaka kwara kɨrɨ' sahwarɨna bule'na wɨjaavɨna yɨpɨ'derera. Nabaai sara yadɨvɨ' kumɨ sara kayaaka yɨme'nya'bɨ' yɨma'nɨpɨ'derera. 
2PE.2.2	Sahwara kwaasɨya' dadɨvɨ' gɨrɨkita'nanya yaasɨwa' avaanna wɨlamaryadaapɨjɨ Kɨraazɨtɨyare pwara a'mwe kwalaalyara kumɨre kayaa'nanya sabura mɨdɨbɨ'derera. Sara yɨpɨ'deraavɨna a'mwe Kɨraazɨtɨyarɨ malɨmwagyara Naangere nebula nawɨ'nya sabwine tusavɨna bɨraiyagaala dɨpɨ'dere. 
2PE.2.3	Kwaasɨ wɨjɨwaakya dazara gɨlyɨvɨta pwaraavɨrengɨ wabarɨnna yadɨvɨta sarevɨ sarɨmɨre nɨgwianna “Mwagi'naana!” dadɨvɨ' kwaasɨ yagaala kwalaalya yɨhɨthɨpɨ'dere. Kɨrɨ' nabaai kɨgaakuna sasareraavɨna yawɨbwata ja'ne Gotɨyai mena yovɨrawakyaakelyɨ. Sahwaraavɨ kayaaka yɨgalakya'ne' se mwarika. Aawa. Sahwaraavɨna yemwaalɨka.
2PE.2.4	Sare' dare'nanyɨ. Mamaaya pwara kɨgaa' kayaa'na yaasaraavɨ, kɨrɨ' Gotɨyai mwanganakyaakere. Aawa. Yɨrorɨlyavɨ kalavuza marapweyɨrakakera mwalyaasara yɨrorɨla wana jɨhɨnyavɨ kuna mwaaiha'. Dahaa' kalavuzavɨ kuna mwaaleva yawɨbwasa'na yemwaaiha'. Sabaaibɨ' Gotɨyai kwaasɨyaraavɨ sara yadei midaaka! 
2PE.2.5	Nabaai a'mwe sɨnnawɨnyara Gotɨyarɨ bule'na wɨjayaasaraavɨ sai mwanganakyaakere. Aawa. Aalyaaka naange' yɨma'naka kamaramɨlyaa' sarera aalya naangevɨ yɨwɨna yaa'. Kɨrɨ' Nowaai tewaanya yɨda'maraangebwina wɨjɨwakyaakerɨ Gotɨyai nayaa maremwaaina wiaakelyɨ. A'mwe ata purɨdaa'nyɨ pwaraalyara Nowaarenɨdakaavɨya sarerajɨ tewaanna mwaalɨna yaa'. Yɨ nabaai Gotɨyai sara yadei midaaka! 
2PE.2.6	Sai Anga Sothomɨjɨ Anga Gomorajɨ sabanyaalyaraavɨre kayaa'na yadɨvɨsabwina sɨmunya jɨdayaakelyɨ. Anga naanga sabanyaai Gotɨyai dɨke' yɨra'na kyaa' yune kwaagɨsa'na warɨna. Sai sabanyaarɨ kayaa'nanya' sara karɨvɨkɨryaa' anga naanga sabanyaai yuna kayaaka yɨma'nyɨna yaa'. Sarevɨ nabaai dɨvi Gotɨyarɨna a'mwe bule'na wɨjaavɨpɨjara pwɨya sɨnnawɨnya daza'na yawɨrya'nesɨ. Sa' yawɨta dɨvidaa'nyɨ kumɨnyɨ yɨma'nade'na tɨnna wanganya'ne yaamɨjɨ sa' yaakesɨ. Yɨ nabaai Gotɨyai sara yadei midaaka! 
2PE.2.7	Nabaai Gotɨyai a'mwe yɨda'maraanga Lotɨmɨ padaihasamaa'na kyaa' sai kayaaka minyaa'. Lotɨmɨ a'mwe kayaa'nanyaraavɨre gɨrɨkita'nanya sabwina sɨmunya' taanginya winaryaakelyɨ. 
2PE.2.8	Sare' dare'nesɨ. A'mwe yɨda'maraanga dazai sahwaraavɨ tɨnnyaba wɨlawɨmwalyaakei, kumɨre kayaa'nanya yadaapiya tɨnna wanganna yada yuya yɨrɨkerɨkaavɨ kumɨre kayaakyagaala dadaapiya kadɨka wɨ'nyɨna. Gamɨre sɨmunya' yɨda'maraangebwina yadei, sai lɨka yɨwaainada gamɨre sɨmunyavɨ daanga wɨvɨdelyɨ kɨwɨnya dɨnɨkengɨ galazekɨvala sabwi yadaapi. Kɨrɨ' nabaai Gotɨyai sara padaihasamaa'na yadei midaaka! 
2PE.2.9	Yo, sara yada yaakevɨ a'mwe Gotɨyarɨ mɨdɨdɨvɨsaraavɨ yɨjɨwaala pɨnɨ kwima'nojɨ yɨjɨwaala sabwi marasɨ'nya'na Naangei mena yawɨ'dei sara yannelyɨ. Padaihasamaarannelyɨ. Nabaai dahaakɨgaasɨ yɨrɨka yawɨbwarya'ne kɨgaasɨ a'mwe kayaa'nanyaraavɨre sabwina kayaa'nanya' tɨvɨkɨsa'najɨ mena yawɨ'delyɨ. Yɨ kayaa'nanya' tɨvɨkɨsa'na sahwaraavɨ kuna dɨragɨnna marirakadelyɨ. 
2PE.2.10	Tɨvɨkɨta naange' dareraavɨnesɨ. A'mwera munyɨ' dɨka yɨdade sabwi mɨdɨdɨvɨ' kayaa'na gɨrɨkita'nanya sabwi yadɨvɨsare. Sara yadɨvɨ' “Gotɨyare yagaalya'najɨ a'mwe naangeraavɨre yagaalya'najɨ yaasɨwa'nanyasɨra,” yawɨ'dɨvɨsare.
2PE.2.10	A'mwe kwaasɨ dadɨvɨta sahwara yɨ navɨka yɨbwaakadɨvɨ' yune kunnyabwina mɨdɨdɨvɨsare. Nabaai byaannaka kayaa'nanyaraavɨ bɨraiyagaala danganya'na lɨka maalɨka kɨrɨ' myadɨvɨsare. 
2PE.2.11	Mamaayara dɨragɨnya naangejɨyara a'mwe dazaraavɨ wavɨla'dɨvɨsare. Kɨrɨ' sahwara Naangeryaba byaannakeraavɨ kotɨya wɨmaryadɨvɨ' bɨraiyagaala wɨdadɨvɨtara mɨ'. 
2PE.2.12	A'mwe dazara yɨkurɨyaawiara yune kɨlaakejɨkɨna mɨdɨdɨvɨta saraavɨre sɨmumaaya kune sabɨsasɨyare. A'mwera yɨkurɨyaawiaraavɨ maa'dɨvɨ' tamakya'nera ganaange' maarakerabɨsare. Yɨ sahwara myawɨranganyadɨvɨsanna, sahɨnɨnna bɨraiyagaala dadɨvɨsare. Yɨkurɨyaawia bwia bura'devaaibɨ' a'mwe dazahwara kayaaka yɨma'nɨpɨ'dere. 
2PE.2.13	Sahwara kayaa'nanya dala pɨnɨnna pɨnɨnnanya yadɨvɨsaraavɨ kumɨre kayaa'nanyabwina kayaa'nanya daza wɨrɨvɨkɨradere. Sahwara yawɨ'na “Tɨka munne nyabulyɨ biyaaya kwalaalya nɨbainyabulyɨ sawɨta gavegaa' aala! Nemɨ nyɨlyagaa' sara yaana!” Sara yawɨ'na yadɨvɨ' sabwina yɨlaaya'na yadɨvɨsare. Sarɨmɨre tɨka munne sarɨmɨjɨ yɨhye'mwannanadɨvɨ' sarɨmɨnyawɨ kwaasɨya sahwara gɨrɨkita'nanyara wɨlayɨhɨmwaaidɨvɨsare. Sarɨmɨnyɨ yɨwihwaaryabɨsare. Sarɨmɨnyawɨ sara yadɨvɨ' sarɨmɨnyɨ kumɨre kwaasɨya yadɨvɨta sabwina yɨlaaya yadɨvɨsare. 
2PE.2.14	Kumɨre tɨnnyai yuyagaa' a'mwengɨ wangadɨvɨ' ata lɨmwangebwina ya'nera yawɨ'dɨvɨ' sarevɨ kayaa'na yabwina mwakwasakɨpɨ'dera mɨ'. Aawa nebulyasɨ. A'mwera kumɨre sɨmunya' dɨragɨnya mwaryaderaavɨ wabwiwayagaala wɨdadɨvɨkɨ. Sara yadɨvɨ' kayaa'na ya'neraavɨ makwodɨvɨkɨ. Pwaraavɨre gɨlyɨvɨsangɨ wabarɨnna yabwina sɨmunya mena maa'dɨvɨsara. Sare'na Gotɨyai yuna Dɨkevɨ marasɨ'nadera mwaaihasara! 
2PE.2.15	Tuta tewaanya yɨda'nanya sarɨkɨna bule'na wɨjaavadɨvɨ' yaasɨwa' yɨraataatakaanya yamarivanɨgasa'na. Sahwara Beyomɨre kaimɨraayai Belaamɨmɨre tusarɨ' mɨdɨmanɨgasare. Sai kayaa'nanyabwi yade nɨgwɨtɨvɨkɨta savɨna yɨma'nya'na nawɨ'nyɨna wɨvu'nakelyɨ. 
2PE.2.16	Kɨrɨ' gamɨre kayaa'nanya' pari'mata yade sabwina maiyagaalya' yɨma'nyɨna. Jɨlɨkyaawarya dogiyara yagaala majadɨvɨsare. Kɨrɨ' Belaamɨmɨre dogiyai a'mweibɨ' yagaala dɨna yaka sahwarɨ maiyagaala wɨdɨna. Sasare sabwi, wɨ'nawɨjɨwaakya dazai gamɨre yɨraataate yade dazabwi ayɨna ya'na dogiya dazai tusarɨ' kaanya tihɨ'na yaakelyɨ.
2PE.2.17	Kwaasɨ wɨjɨwaakadɨvɨta dazara aalɨyɨmɨnya pɨnɨ aalya mwalyuya saa'nya daa'devaaibɨsare. Nabaai kwaakewɨnne yɨraaya yɨhu'maanarya' tɨvɨpaidaa'nyɨ yɨwɨnama'na yadevaaibɨsare. Yɨ waryaanyara. Yaasɨwa'nanya wɨdadɨvɨsare. Sare'na Gotɨyai anga jɨhɨnyaanga naangeba mena yovɨrawaka'. Sahwara kayaa'nanya sahɨbanna wɨpɨ'dere. 
2PE.2.18	Sare' dare'nanyɨ. A'mwe dazahwara kumɨnne yaya' jaka naanga dadɨvɨta sa' yaasɨwakebulyɨ. Yaasɨwa'na yadɨvɨ' kumɨre yagaala waryaanyabulyɨ. Sahwara a'mwe pwaraavɨ wabwiwayagaala wɨdadɨvɨ' kumɨre munyɨ' dɨka yɨdada kayaa'na gɨrɨkita'nanya yɨya sabwinajɨ dala pɨnɨnna pɨnɨnnanya kɨlaakejɨkɨya kayaa'nanya sabwinajɨ sasare saburɨ a'mwe dazaraavɨ mwagi'namaata yɨvanɨga'. Wana dahaasagaa' dɨragɨnna malɨmwagyadɨvɨsaraavɨre kwaasɨya kayaa'nanyabwi mena yagalya'maveva Naangere tewaanyabwi gaai mɨdɨnna yɨvanɨgasaraavɨ. 
2PE.2.19	A'mwe kwaasɨya wɨjɨwaakadɨvɨta dazara yune naanga nebulya'na wɨja'na kwaasɨ dɨna “Sarɨmɨre yawɨta sabwi kayaa'nanya pɨnɨ yɨhɨthathɨvalade mɨ'. Kayaa'nanya sa yapɨjɨ kayaaka myɨma'nyɨ tewaanya kuna dɨmwaalyideihɨlyɨ.” Kɨrɨ' kumɨ sara kayaaka yɨnya'ne saburɨ yaasɨwa'wawɨnyara mwaaidɨvɨkɨ. Yɨ dare'nanyɨ. Dɨragɨnya pɨnɨ a'mwerɨ mena wavɨlavojɨyangɨ, a'mwe dazai dɨragɨnya gamɨnyɨ wavɨlavaja sangɨna yaasɨwa'wawɨnyai mwaalɨna. 
2PE.2.20	Sare' dare'nanyɨ. Sahwara Jizaazai Kɨraazɨtɨyai nemɨre Naangei nevadaihasamaarya'nerɨ mena yawɨramaa'dɨvɨ' sɨduta yawɨta savɨna Kwaakevakɨ yuya gɨrɨkita'nanya warɨka sangɨ yagalya'ma'na. Nabaai aya saburɨ ayɨna lɨmwagapɨjɨ sa' wɨla yɨralɨmwaga'dori dara mwaaibɨ'dere. Aaya mudɨkegaa' Kɨraazɨtɨyarɨ malɨmwagyahaa' kayaa'na mwaalɨna. Kɨrɨ' dɨvi nabaai Naangerɨ yagalya'ma'na yɨpɨja' kayaa'nanya sabwi ayɨna maarapɨjɨ sagaa' wana kayaa'na mwaaibɨ'dere. 
2PE.2.21	Sare' dare'nanyɨ. Sahwara yɨda'maraanga saburɨne tusa' sɨmunya myawɨramaaryɨ yɨpɨjɨ kwajɨ tewaanya' dɨngaka! Dahaa' tuta sarɨkɨ mena yawɨrangadɨvɨta sara kɨwɨnya nawɨ'nyaanga dɨnɨka daza' maareva kɨrɨ' bule gɨnyɨra'dɨvɨsa' yɨ sa' kayaa'nanaangesɨ. Tɨvɨkɨta naangaange' maapɨ'dere. 
2PE.2.22	Sahwaraavɨ yɨma'nɨvanɨka dazabwi, yagaaikɨwɨnya nebulya'na dɨnɨka pɨbwi dara dɨnɨ' “Jɨlɨkei gannya kwadaake' ayɨna yɨrɨ'mwannanyɨna. Nabaai yaawaryai aalya mena yɨnakei kwaaka ara'bunyabanya taaka yemannamarina.”
2PE.3.1	Nɨmɨre nya'mweihɨrɨna tewaanya nyɨvu'nadeihi, pɨkarya datha' ayawɨdaasɨ sarɨmɨnyɨna yɨda'mwesɨ. Pɨkarɨyɨkwia pɨrɨwaala dazawaarɨ sarɨmɨre sɨmunya yɨda'maraange' yɨdɨkavɨmwaaihya'ne' yɨhɨzaawesɨ. Yagaala da'na ayɨna jawɨryide'nanyɨ. 
2PE.3.2	Kɨgaakuna Gotɨyarɨ wɨ'nawɨjɨwakyaata nawɨ'nyara dɨnɨkenna dɨvidaa'nyɨ Kɨraazɨtɨyarɨna yɨma'nya'nengɨna ayɨna jawɨrila! Nabaai Naangei nevadaihasamaarakerɨne kɨwɨnya dɨnɨke' sarɨmɨre Nedasaabadeinaavɨre maangi' kadɨka wɨ'nesa' ayɨna jawɨrila!
2PE.3.3	Yagaala dazavɨne yawɨta sɨnnawɨnya' daresɨ. Yɨrɨka aayarɨkaavɨ a'mwe puri'nyarabɨ' bɨraiyagaala dadɨvɨsara yɨma'nyɨna yapɨjɨ kunnya sɨmunyavɨ dɨka widade kayaa'nanya sabwi mɨdɨdɨvɨ' 
2PE.3.4	bɨraiyagaala dara dɨpɨ'dere “Sai yune naanga nebulya'na dake' ayɨna bathei dɨngaka! Sarei gawɨ mwaalɨka! Sai mabivanɨke'. Sare' dare'nanyɨ. Ne sɨnnawɨnyara se balevegaa'daasɨ dahaakɨgaasɨ yuya sa sɨnnawɨ waryaakabaaibɨ' kuna warɨka Gotɨyai wakyaakegaa'daasɨ.” 
2PE.3.5	“Sɨnnawɨ waryaakabaaibɨ' kuna warɨkeva,” ja kwaasɨya' dare'nanyɨ. Sahwara sɨmunya daza dɨragɨnna yawɨ'dɨvɨ' darevɨ kumɨre sɨmunyavɨdaa'nyɨ yawɨrangadɨvɨtara mɨ'. Sare' kumɨnyɨna lɨka yulya'dɨ'nyɨ myawɨri. Sɨnnawɨ kɨgaakuna Gotɨyai yagaalya' kajaa' sɨgunya' warɨna yaakesɨ. Nabaai Gotɨyare yagaala savɨ aalya' sara kyaa' Kwaakevakɨ aalyavɨ wɨlayɨma'nyɨna yaka aalyavɨ tɨnnyaba warɨna. Wakyaakegaa'. 
2PE.3.6	Kɨrɨ' nabaai dɨvidaa'nyɨ Gotɨyai yagaalya' kajaa' Kwaakevakɨ aalyaaka naange' yɨma'nyɨna kyaa' Kwaakeva' aalya savɨ kayaaka yɨma'nyɨna yaakevakɨ. Sare' myawɨri yɨvanɨga'. 
2PE.3.7	Yune yagaala dazahɨrɨ' sɨgunyasɨ Kwaakevasɨ dahaa' warɨkewaarɨ yɨtavalɨmwagarɨ'. Sara yaka dɨke' yɨma'naabathehaa'na yemwaalɨ'. Yɨ Yɨrɨka Aayagaa' Gotɨyarɨna bule'na wɨjaavadɨvɨsaraavɨ kotɨya' yawɨbwarya'na yɨtavalɨmwagarɨkesɨ. Sagaa' sahwara kayaaka yɨma'nɨpɨ'dehaa'nanyɨ.
2PE.3.8	Nɨmɨre nya'mweihɨrɨna tewaanya nyɨvu'nadeihi, yawɨta pɨrɨ'na sɨmunya navɨka nyɨpɨdɨka! Naangere sɨmunyavɨdaa'nyɨ yawɨ'manɨ' “Yɨrɨka gave pɨgaa'na kwarame waanɨ taawɨzanɨyabɨsasɨ (1,000). Kwarame waanɨ taawɨzanɨya daza yɨrɨka gave pɨgaa'bɨsangɨ.” Nemɨre yawɨ'na “Yɨrɨkerɨ' maalɨkegaakɨ. Kwarame waanɨ taawɨzanɨya saamɨnyagaakɨra.” Kɨrɨ' gamɨnyɨ aawa. Avaalyagaakɨra. Sare'na gamɨregaa' walaabathelyɨ. 
2PE.3.9	Sɨnnawɨ Naangei yune naanga nebulya'na daka sa'na sai yɨma'nya'nei kave kave mivanɨ'. Sarevɨna a'mwe pwara yawɨ'dɨvɨtabaaibɨ' kave kave sabwina mivanɨ'. Aawa. Sai yawɨ'na “A'mwe kwaala pwai nyɨwawodɨka!” Aawa. Sai dɨna “A'mwe yuyara sɨmunya mudɨkebwi yawɨramaapɨka! Nyɨlɨmwabɨka!” Sarevɨdaa'nyɨ sahwai sarɨmɨnyɨna yawɨ'da sai kuna yemwaalɨ'. 
2PE.3.10	Sai yawɨbwarya'nei walaabozɨ kɨrɨ' Naangerɨne Yɨrɨkegaa' a'mwe kuka ya'nei badevaaibɨ' yɨma'nadehaakɨ. Yɨrɨka sarɨkɨ sagaa' sɨgunya' yɨ'munya naanga pilojɨ yɨwɨnama'na yadesɨ. Sahɨba nyɨlyalyɨ lawelyɨ sɨlɨngaamɨnyajɨ sa dɨke' nasɨ'na kyojɨ aalya'bɨ' yɨma'nyɨna, yɨwɨna yadengɨ. Yuya kwaaka kɨvakɨ warɨka sajɨ sahɨvakɨ yadɨvɨta sajɨ yuya sa Gotɨyai ku'maayaba marima'naabathengɨ.
2PE.3.11	Yuya sasare sa aalya'bɨta mena sara yɨma'nadenna gatha'dareihi mwaaibɨneihɨlaka! Sarɨmɨ tewaanyaburɨna yamaryadɨvɨ' Gotɨyare yuya sabwi nayaa dɨmɨdɨnyɨla! 
2PE.3.12	Sasare saburɨ Gotɨyare Yɨrɨka sagaa'na nayaa yemwaaidɨvɨ' yɨ Yɨrɨka Naanga sagaa' yaraina yɨma'nade'na sarɨmɨ Naangere wawɨnya dɨragɨnna nayaa jɨla! Naanga Yɨrɨka dazagaa' sɨgunya' dɨka nasɨ'na yadesɨ. Dɨkwara'munanga naange' gamɨre yuya warɨka saba sa dɨka nasɨ'nojɨ aalya'bɨ' yɨma'nadengɨ. 
2PE.3.13	Kɨrɨ' Gotɨyai yune naanga nebulya'na mena jaakevɨ sɨgunya mudɨkevasɨ kwaaka mudɨkevasɨ sawaarɨna yemwaaiho. Sahɨba yune yɨda'maraangebwina waradevera.
2PE.3.14	Nɨmɨre nya'mweihɨrɨna tewaanya nyɨvu'nadeihi, sarevɨdaa'nyɨ dazanna yemwaaidɨvɨ' Naangerɨne nayaa dɨragɨnna yadɨvɨ' nawɨ'nya yɨda'na mwaaidɨvɨ' Naangegaa' Gotɨyare tɨnnyarɨ yɨwetawakya pɨnɨjɨyaihi namwaaibɨthɨka! Sipɨzipɨya yɨwihwaarya maayara gɨrɨkita'nanya maayarabɨsaihi dɨmwaalyɨla! Nabaai sarɨmɨ Gotɨyalyɨ avaaizɨmunya'na dɨmwaalyɨla! Gotɨyare kwaamusaburɨ dɨmwaalyɨla! Sarɨmɨ nawɨ'nya kuna sara mwaaidapi dɨvi Gotɨyai yɨhwanganadelyɨra. 
2PE.3.15	Naangei nemɨnyɨ kave neyada kuna yemwaalɨ'. Sare'na nayaa dara jawɨrila! “Sasare sabwi a'mwe kwainaavɨ kuna nevadaihasamaaradevwina.” Gotɨyai sɨmunya tewaanya' kujaava' nemɨre neya'mwerɨna tewaanya nevu'nadei Polɨ sai kwalyɨ sarɨmɨnyɨna pɨkarya avaala sahɨbaaibɨ'na yɨdavakelyɨ. 
2PE.3.16	Yo, gamɨre pɨkarɨyɨkwia yuyangɨ, dazahɨnɨnna dadelyɨ. Nabaai yagaala pɨnɨ pɨkarɨyɨkwia dazangɨ warɨke nayaa yawɨramaarya'na yagɨyagɨ wawɨnyasɨ. A'mwera sɨduta maayara kumɨre sɨmunya dɨragɨnya mwaryadesɨyara Polɨmɨre yagaala daza mariwɨnakadɨvɨ' Gotɨyare Bukuyavɨya yagaala yuya pɨnɨngɨjɨ mariwɨnakadɨvɨtabaaibɨsasɨ. Nabaai sasare sara yadɨvɨ' kumɨ dazahwara kayaaka yɨgainya'nerera.
2PE.3.17	Nɨmɨre nya'mweihɨrɨna tewaanya nyɨvu'nadeihi, sɨnnawɨ mi'na yɨhɨthɨwe'na yuya dazanna mena yawɨ'dɨvɨsaihɨlyɨ. Mi'na yɨhɨthɨwe yuya sasarevɨdaa'nyɨ sarɨmɨ saihi mala nayaa jɨwannyɨla! A'mwe kɨwɨnya galazekɨvaidɨvɨsaraavɨre kwaasɨ yagaalya sarɨmɨnyɨ yɨhɨmwagi'nadaawori sarɨmɨ nebulyavɨ dɨragɨnna madaayɨ nyɨpɨka! Nalaraawɨpɨka! 
2PE.3.18	Aawa. Sarɨmɨ Naangere yanga gaimwanga naangevɨ dɨmwaalyɨla! Sahwai nemɨre Naangei, nevadaihasamaa'dei, Jizaazai Kɨraazɨtɨyalyɨ. Sarerɨ yanga gaimwanga dazavɨjɨ sahwarɨ sɨmunya yawɨramaarya'nevɨjɨ dɨragɨnna dɨvada'galedaayɨla! Sarevɨ sarɨmɨ yanga naanga daza' ayɨna pɨnɨjɨ kuna naanna dɨmaaryɨla! Sara yadɨvɨ' sarɨmɨ Kɨraazɨtɨyarɨ yawɨta sɨmunyabwi kwalaalya kuna dɨmaaryɨla! Dahaasɨ yuyagaa' yuyagaa'ne yɨrɨkesɨ gamɨre yaya' munyaba makɨlaana! Sai byaannakelyɨ. Sarei yuyagaa' yuyagaa' kuna naanga mwaalana!
1JN.1.1	Darei sɨnnawɨ kɨgaakuna Kwaaka dava' mima'nyawɨ aayawɨdaa'nyɨ mwalyaakerɨnesɨ. Sarerɨ Nedasaabadeina wɨmɨdɨnoi kadɨka wɨ'norɨna. Sarerɨ nemɨre tɨnna wanganorɨna. Sarerɨ yawɨranganorɨna. Sarerɨ nemɨre asa mwanganorɨna. Sahwai Gotɨyare Yagaalyai yuyagaa' yuyagaa'ne gaalyaburɨ aaya kaavɨlyarɨnesɨ. 
1JN.1.2	Gaalyaburɨ aaya kaavɨla dazahwai ku'maayabanna yɨma'naabɨna kya' nemɨ tɨnna wanganorɨna. Tɨnna wangano'na nayaa jalɨkurakadaa yɨhɨthadaanyɨ. Yuyagaa' yuyagaa'ne gaalyaburɨ aaya kaavɨlyai kɨgaakuna Nɨmwalyɨ ye'mwannamwalyaakelyɨ. Sare sai ku'maayaba neyɨjɨwainnadaa'nyɨ sarɨ tɨnna wanganorɨna. 
1JN.1.3	Sahwarɨ tɨnna wanganona kadɨka wɨ'no sarɨna sarɨmɨnyɨjɨ yɨhɨthɨvanɨgo. “Nemɨjɨ avaaizɨmunya ye'mwannamwalaana!” dona yɨhɨthɨvanɨgo. Nabaai nemɨre ye'mwannamwaalya' daresɨ. Nɨmwalyɨ gamɨre Gawaalɨ' Jizaazai Kɨraazɨtɨyalyɨ nemɨ avaaizɨmunya ye'mwannamwaaihoinera. 
1JN.1.4	“Avaaizɨmunya ye'mwannamwaalya'nevɨna yɨlaaya naanga yunebanna newarana!” dona yagaala daza' yɨda'manɨgo.
1JN.1.5	Yagaala da' Kɨraazɨtɨyai kaneda' kadɨka wɨ'nona yɨhɨthɨvanɨgo. Sa' daresɨ. Gotɨyai baakevɨ aaya kaavɨlyalyɨ. Sahwarɨ jɨhɨnya maalɨka aane pɨmɨlɨ' kɨmɨlɨ' muwarikelyɨ. 
1JN.1.6	Sare'na jɨhɨnyavɨ kayaa'na mwaidaa kwaasɨ daaza' “Sahwalyɨ avaaizɨmunya ye'mwannamwaaiheinyɨ,” kwaasɨ yagaala dadaa yagaala nebwina ja'neburɨ mivanɨgo. 
1JN.1.7	Aawa. Baakevɨ tewaanna mwaaidevaaibɨ' baakevɨ tewaanna mwalaaja'na Kɨraazɨtɨyare pwarajɨ avaaizɨmunya je'mwannamwaaiho. Nabaai tewaanna mwalaaja'na Gotɨyare Gawaalɨvaangei Jizaazare tawevɨ nemɨre kayaa'nanya yuyabwi nemarasɨ'nada tawe sahɨrɨ' gɨrɨka neduimwagasɨ'nade'nanyɨ.
1JN.1.8	Nemɨ dɨnyɨna “Nɨmɨ kayaa'nanyabwi maayainyɨra,” dɨnaaja' sɨmunyangɨ kwaasɨ yawɨ'daanyainera. Sarevɨ nebulya' nemɨre sɨmunyangɨ wɨlanewa'de' mɨ'. 
1JN.1.9	Nemɨre kayaa'nanyanna jalɨkurakɨnaaja' Gotɨyai “Kumɨre kayaa'nanya marasɨ'nɨma! Kumɨre gɨrɨkita'nanya yuya, yɨ yɨda'maraangebwi maaya yuyabwi duimwagasɨ'nɨma!” dozɨ “Kayaa'nanya marasɨ'nɨdeinyɨ,” dɨnɨke'na nayaa lɨmwannɨkei, yɨda'maraangei mwaalɨkei sara yadelyɨ. 
1JN.1.10	Nabaai Gotɨyai nedɨnɨ' “Yuyaihi kayaa'nanya yɨgasaihɨlyɨ.” Sarevɨdaa'nyɨ nemɨ “Kayaa'nanya migeinyɨ,” dɨnaaja' Gotɨyarɨna dɨna “Sahwai kwaasɨ yagaala dadelyɨ.” Nemɨ kwaasɨ sara daaza' gamɨre yagaalya' nemɨre sɨmunyavɨ wɨlanewa'de' mɨ'.
1JN.2.1	Nɨmɨre kaimɨraaya maalɨkeihi, yagaala daza' pɨkarya yɨhithawasɨvanaabɨhe. Sarɨmɨ kayaa'nanya mipɨne'na “Wɨjɨwaakɨma!” dena yɨhithawasɨvanaabɨhe. Sare' kɨrɨ' a'mwe pwai kwai kayaa'nanya' yaja' nemɨnyɨne kayaa'nanyanna Nɨmwarɨ marewɨdadei mwaalɨ'. Sahwai Jizaazai Kɨraazɨtɨyai yɨda'maraangelyɨ. 
1JN.2.2	Sarei nemɨre kayaa'nanyanna Gotɨyarɨ sɨnna tɨka wɨda'devwi mubamarasɨ'nya'nei balakelyɨ. Nemɨrenna gavenna mɨ'. Aawa. Kwaaka yuya davakɨyaraavɨne kayaa'nanyannanyɨra.
1JN.2.3	Naangere kɨwɨnyanna mɨdɨnaaja da'na nebulya'na nayaa dara yawɨ'daanyɨ “Kɨraazɨtɨyarɨ nayaa yawɨ'manɨgo. Sahwareinera.” 
1JN.2.4	Nabaai pwai dɨna “Nɨmɨ Kɨraazɨtɨyarɨ nayaa yawɨ'dɨnyainyɨ.” Dɨna yaja' kɨrɨ' Kɨraazɨtɨyare kɨwɨnyanna mamɨdɨnya dazai Kɨraazɨtɨyarɨna kwaasɨ yagaala dadelyɨ. Gotɨyare nebulya' gamɨre sɨmunyavɨ wɨlawa'de' mɨ'. 
1JN.2.5+1JN.2.6	Aawa. A'mwe gazaizai gamɨre yagaalya' mɨdɨdere sɨmunyavɨ yunebanna Gotɨyare yɨlaaya wia'nebwi wɨlawa'devulyɨ. A'mwe pwai dɨna “Nɨmɨ Kɨraazɨtɨyarɨ wɨlamwaaihe.” Dɨna yadei nabaai sahwai mwaalakabaaibɨ' sara mwaalana! Sara yade darevɨ nebulya'na nayaa dara yawɨ'daanyɨ “Kɨraazɨtɨyarɨ wɨlamwaalɨ'.”
1JN.2.7	Nyɨvu'nadeihi, kɨwɨnya mudɨke' pɨkarya yɨhithawasɨvanaabɨhe' mɨ'. Aawa. Kɨwɨnya aya' sɨnnawɨ sagaa' dɨnɨke' sarɨmɨ maaresasɨ. Naangerɨ lɨmwagesagaa' yagaala daza' mena kadɨka wɨ'nesasɨ. 
1JN.2.8	Kɨrɨ' kɨwɨnya sa' mudɨke' pɨkarya yɨhithawasɨvanaabɨhesɨ. Sabwina Kɨraazɨtɨyai mwaalya tewaanyabulyɨ sarɨmɨ mwaalya tewaanyabulyɨ yawɨrangadaa dara dadaanyɨ “Kɨwɨnya sa' nebulyasɨ.” Nabaai dara dadaanyɨ “Yɨthaanyi, Kɨraazɨtɨyare baaka nebulya' mena wannadaa'nyɨ jɨhɨnya' yɨmaanɨvanɨ'.”
1JN.2.9	Pwai “Nɨmɨ baakevɨ mwaaiheinyɨ,” dɨna yada kɨrɨ' gannya gya'mwerɨna sɨnna tɨka wɨda'daa'nyɨ yɨ a'mwe dazai jɨhɨnyavɨ kuna mwaalɨkegaa'nanyɨ. 
1JN.2.10	Pwai gannya gya'mwerɨna kale wiadei dazai baakevɨ mwaaidelyɨ. Sahwai tewaanna yada baakevɨ pwai midɨhwakɨ'nariwakabaaibɨ' kayaa'nanya myada kayaaka migalyadelyɨ. 
1JN.2.11	Aawa. Gannya gya'mwerɨna sɨnna tɨka wɨda'dei jɨhɨnyavɨ mwaaida jɨhɨnyavɨ yamaryadelyɨ. Jɨhɨnya' gamɨre tɨnnyaraarɨ mena wɨjɨnnamaaraja'na tusavɨna yɨraataatakaanya wodelyɨ.
1JN.2.12	Nɨmɨre kaimɨraaya maalɨkeihi, Kɨraazɨtɨyarɨna (gamɨre yayavɨna) Gotɨyai sarɨmɨre kayaa'nanya mena marasɨ'nake'na yagaala da' pɨkarya yɨhithawasɨvanaabɨhe'nanyɨ. 
1JN.2.13	Nɨmwaravaavihi, sɨnnawɨ kɨgaakuna aayawɨdaa'nyɨ Naangei mwaaida kuna mwaalɨkerɨ nayaa yawɨrangamwaasa'na yagaala da' yɨhithawasɨvanaabɨhe. Mɨgɨnyaihi, Kayaa'nanaangei Saataanɨmɨ mena dathɨwamwaasa'na yagaala da' yɨhithawasɨvanaabɨhe.
1JN.2.14	Kaimɨraayamɨlɨki, Nɨmwarɨ nayaa yawɨrangamwaasa'na yagaala da' yɨhithawasɨwaabe. Nɨmwaravaavihi, sɨnnawɨ kɨgaakuna aayawɨdaa'nyɨ mwaaida kuna mwaalɨkerɨ nayaa yawɨrangamwaasa'na yagaala da' yɨhithawasɨwaabe. Mɨgɨnyaihi, dɨragɨnyaihi mwaaidɨvɨ' Gotɨyare yagaalya' sarɨmɨre sɨmunyavɨ yuna wɨlayɨhɨmwaaidɨ'nyɨ Kayaa'nanaangerɨ mena dathɨwamwaasanna yagaala da' yɨhithawasɨwaabe.
1JN.2.15	Kwaakevakɨya sabwina mihɨvu'nannera! Nabaai Kwaakevakɨya sanna mihɨvu'nannera! A'mwe pwai kwai Kwaakevakɨya sabwina wɨvu'najai gannya sɨmunyavɨ Nɨmwarɨna nayaa wɨvu'nya'ne' mularikelyɨ. 
1JN.2.16	Kwaakevakɨya yuyanna, kɨlaakevɨne dɨka widadevulyɨ a'mwera tɨnna wangadɨvɨsanna “Maa'mujainyɨ,” yawɨ'dɨvɨsasɨ kunnya yaya munyaba makinadɨvɨtara “Gɨlyɨvɨsanna nɨmeinyɨra,” yawɨ'dɨvɨsasɨ yuya sazanna Gotɨyaryabadaa'nya mɨ'. Aawa. Kwaakevakɨya saburɨdaa'nyangɨra. 
1JN.2.17	Kwaakevakɨya sabwi mena yɨmaanyɨna yɨvanɨkebulyɨ. Dɨka widade sabulyɨ mena yɨmaanyɨna yɨvanɨkebulyɨ. Kɨrɨ' Gotɨyare sɨmunyabwi mɨdɨnajai yuyagaa' yuyagaa' mwaalagothelyɨ.
1JN.2.18	Kaimɨraayaihi aayagaa'ne' aya kɨba warɨkegaakɨ. Kɨgaa' dara wɨ'nesaihɨlyɨ “Kɨraazɨtɨyarɨne Yɨkamaangei yɨma'naabathelyɨ.” Sara wɨ'netabaaibɨ' dahaa' Kɨraazɨtɨyarɨne yɨkamaanga kwalaalyara mena yɨma'nɨwaa'. Sarevɨdaa'nyɨ yawɨ'mwo “Aayagaa' aya kɨba yɨma'nɨwakegaakɨ.” 
1JN.2.19	Yɨkamaanga sahwara mena neyagalya'ma'mwaa'. Sarera nemɨrera mɨka! Sare' dare'nesɨ. Nemɨrera nebwina mwaaibɨzɨ kwajɨ nemɨjɨ kuna ye'mwannemwaaina kipɨdɨka! Kɨrɨ' Gotɨyai nemɨnyɨna “ ‘A'mwe yuya dazara nemɨrera mɨ',’ yawɨpɨka!” kada' mena neyagalya'ma'mwaa'. 
1JN.2.20	Sarɨmɨ yɨkamaangerabɨsaihi mɨ'. Saihɨre sɨmunyangɨ Gotɨyare Kuryai wɨlayɨhɨmwaalɨke'na yuyaihi nebulya' sɨmunnakeihɨlyɨ. 
1JN.2.21	Sare' sarɨmɨ nebulya' myawɨrivanɨgasa'na pɨkarya da' midayɨwa. Aawa. Saihi nebulya' yawɨ'dɨvɨsa'na yɨda'mwa. Nabaai “Kwaasɨ yagaalya' nebulyavɨdaa'nya' mɨka!” yawɨ'dɨvɨsa'na yɨda'mwa.
1JN.2.22	A'mwe kwaasɨ yagaala dadei aaihwalaka? A'mwe dazai yɨ, dara dadelyɨ “Jizaazarɨ Gotɨyai dahɨlakaka maryasaabakei mɨka! Kɨraazɨtɨyai mɨka!” Yɨ dazai kwaasɨ yagaala dadelyɨ. Sara dade'na Kɨraazɨtɨyarɨne yɨkamaangelyɨ. Sara dadei Nɨmwarɨnajɨ Gawaalɨkɨnajɨ “Aala!” yawɨ'delyɨ. 
1JN.2.23	Gazaizai Gawaalɨkɨna “Aala!” yawɨrajai Nɨmwai kwarɨnajɨ “Aala!” yawɨ'delyɨ. Nɨmwalyɨyai mɨka! Pwai a'mweraayaba Gawaalɨkɨna “Gotɨyai dahɨlakaka maryasaabakelyɨ. Kɨraazɨtɨyalyɨra,” dazai Nɨmwalyɨ Gawaalɨsɨ saraalyɨyalyɨra.
1JN.2.24	Saihi yagaala sɨnnawɨ sagaa' kadɨka wɨ'neve daza sarɨmɨre sɨmunyangɨ kuna wɨlayɨhwarana! Sɨnnawɨ kadɨka wɨ'neve daza sarɨmɨre sɨmunyangɨ kuna wɨlayɨhwaraja sarevɨdaa'nyɨ Gawaalɨkɨjɨ Nɨmwarɨjɨ kuna dulawɨmwaalyideihɨlyɨra. 
1JN.2.25	Nabaai dare' Kɨraazɨtɨyai yagaala yune naanga nebulya'na dara neda' “Yuyagaa' yuyagaa'ne gaalyabwi yɨhɨzaavɨdeihɨlyɨ.” 
1JN.2.26	Kwaasɨ yɨhɨthɨpɨjaraavɨna pɨkarya daza yɨda'mwengɨ. 
1JN.2.27	Sarɨmɨre sɨmunyangɨ Kɨraazɨtɨyai gannya Kurya Tewaanyarɨ kulayɨhɨmwaaiha' kuna wɨlayɨhɨmwaalɨ'. A'mwe pwara mihiwɨrivanɨga'. Myɨhɨgainyadeihɨlyɨ. Aawa. Sarɨmɨre sɨmunyangɨ Kurya Tewaanyai wɨlayɨhɨmwaalɨkei yuyanna yɨhiwɨrivanɨ'. Kurya dazahwai yɨhiwɨrivanɨke' nebulyasɨ. Kwaasɨ yagaalya' mɨ'. Kuryai wɨlayɨhɨmwaalɨkei yɨhiwɨryakabaaibɨ' Kɨraazɨtɨyarɨ kuna dulamwaalyɨla! Sarevɨdaa'nyɨ sara jɨla!
1JN.2.28	Sarevɨ kaimɨraaya maalɨkeihi kuna dulamwaalyɨla! Sahwai Sɨgunyavɨdaa'nyɨ ku'maayabanna yɨma'naabathehaa' “Gamɨnyaba dɨragɨnna davaana!” dapi Kɨraazɨtɨyarɨ kuna dulamwaalyɨla! Yɨ'mavaabathevɨ gamɨnyɨna lɨka myadaa wagɨla mamaryadaa magwamwannaanne'na sahwarɨ kuna dulamwaalyɨla! 
1JN.2.29	“Sahwai yɨda'maraangelyɨ,” yawɨ'dɨvɨsavɨdaa'nyɨ “Gazaizai yɨda'maraangebwina yajai Gotɨyare kaimɨraayai mwaalɨkelyɨ,” yawɨrangabɨneihɨlyɨra.
1JN.3.1	Yɨthaanyi! Nɨmwai nemɨnyɨne kale naanga wiwakelyɨ. “ ‘Nɨmɨre kaimɨraayara,’ dɨma!” daka Kɨraazɨtɨyarɨ lɨmwadaanyainaavɨna kale naanga wideine. “Gotɨyainyɨre kaimɨraayarera,” dake' nebulyasɨ. Gamɨre kaimɨraayainera. A'mwe Kwaakevakɨyabwinera Kɨraazɨtɨyarɨna myawɨryesavɨna “Gamɨre kaimɨraayarera,” maneyawɨrivanɨga'. 
1JN.3.2	Nyɨvu'nadeihi, dahaa' nemɨ Gotɨyare kaimɨraayaine. Dɨvi nemɨ bewarabɨsaina yɨma'nabaatheinaavaka? Sa' myawɨranganyaine. Kɨrɨ' nemɨ dara yawɨ'manɨgo. Dɨvi sagaa' Kɨraazɨtɨyai ku'maayabanna yɨma'naabathehaa' gamɨ sahwaibɨ' yɨma'naadeine. Sagaa' dara wanganaadesɨ. Ai, Kɨraazɨtɨyai sasarei daaka! Sara Kɨraazɨtɨyarɨ nayaa yawɨranganawaajɨya'na sahwaibɨ' yɨma'naadeine. 
1JN.3.3	Nabaai sai tewaanyai gɨrɨkita'nanya maayai mwaalɨkabaaibɨ' a'mwe gazaizai sahwarɨna sara yemwaalɨkei Kɨraazɨtɨyarɨna tewaanyai yɨma'nɨvanɨkelyɨ.
1JN.3.4	Gazaizai kayaa'nanyabwi yadei, Gotɨyare kɨwɨnya dɨnɨke' galazekɨvaidelyɨ. Kayaa'nanya sabwi kɨwɨnya dɨnɨke' galazekɨvalyabulyɨ. 
1JN.3.5	Nemɨ yawɨ'manɨgo. “Sai kayaa'nanyabwi makwawana!” kada' sahwarɨ wɨjɨwaainakelyɨ. Sahwarɨ kayaa'nanyabwi yuna muwarikelyɨ. 
1JN.3.6	Sarevɨdaa'nyɨ sahwarɨ gazaizai wɨlamwaaidei kayaa'nanya sabwi yadei mɨ'. Gazaizai kayaa'nanyabwi yadei sahwarɨ yawɨranganna yɨkei mɨ'. Sarɨna sɨmunnakei mɨ'. 
1JN.3.7	Nɨmɨre kaimɨraaya maalɨkeihi, aane pwai kwai sarɨmɨre sɨmunyangɨ kwaasɨ nabayɨhɨthathɨka! Mala nayaa jɨwannyɨla! Yɨda'maraangebwina yadei sai yɨda'maraangelyɨ. Sahwai yɨda'maraangei mwaalɨkabaaibɨ' sai yɨda'maraangelyɨ. 
1JN.3.8	Kayaa'nanyabwina yadei Kotɨya Maryaderelyɨ. Sɨnnawɨ kɨgaakuna Kotɨya Maryadei kayaa'nanyabwi yɨke'na Saataanɨmɨrebwina kayaa'nanyabwi avaaina yadei Saataanɨmɨrelyɨ. “Kotɨya Maryadei Saataanɨ kayaa'nanya yadengɨ kayaaka yɨgalasɨ'nɨma!” daka Gotɨyare Gawaalɨvaangei ku'maayabanna walaabakelyɨ. 
1JN.3.9	Gazaizai Gotɨyarei yɨma'najai kayaa'nanyabwina yadei mɨ'. Gamɨre sɨmunyavɨ Gotɨyare mwaalyabwi wɨlamwaalɨke'na sahwai kayaa'nanyabwina yadei mɨ'. Gotɨyarei mwaalɨke'na sahwai kayaa'nanyabwina kuna yannei mɨ'. 
1JN.3.10	Nabaai yawɨranganaaja' “Gotɨyarei aaihwai dɨngaka? Kotɨya Maryaderei aaihwai dɨngaka?” nemɨ dara yawɨraade'nanyɨ “Gazaizai yɨda'maraangebwi mi yajai sai Gotɨyarei mɨ'. Nabaai gya'mwerɨna tewaanya kale mwiadei sai kwai Gotɨyarei mɨka!”
1JN.3.11	Sɨnnawɨ aayawɨdaa'nyɨ sarɨmɨ yagaalya' kadɨka dara wɨ'nesa'nanyɨ “Neya'mweraavɨna tewaanya kale neyadeine. 
1JN.3.12	Kenɨbɨ' mamwalaannera!” Sai Kayaa'nanyarei mwaalaka gannya gahwaalaangerɨ tamakyaakelyɨ. Be'na tamakyaakalaka? Sarei kayaa'nanya' yadaa'nyɨ gahwaalaangei yɨda'maraange' yaake'na sɨmɨlɨka wimwaaina kyaa' tamakyaake'nanyɨ. 
1JN.3.13	Nya'mweihi, sarevɨdaa'nyɨ sarɨmɨ yɨda'maraangebwi yɨvanɨgasa'na Kenɨbɨtara a'mwe Kwaakevakɨyabwinera sarɨmɨnyɨna sɨmɨlɨka wimwaalɨke'na atɨka mamaru'napɨna!
1JN.3.14	Nemɨ yawɨ'manɨgo. Neya'mweraavɨna kale neyɨvanɨke'na dara yawɨ'manɨgo. Dɨkevɨ marasɨ'nya'ne sabwi mena baryabwi yagalya'ma'mwona. Sara yona gaala saburɨ mena wɨlamwaaiho. Kale mwivanɨkei Dɨkevɨ marasɨ'nya'neburɨ barya saburɨ kuna wɨlamwaalɨ'. 
1JN.3.15	Gazaizai gya'mwerɨna sɨmɨlɨka widei sahwai a'mweraavɨ tamakadelyɨ. Nabaai sarɨmɨ yawɨ'manɨga' “A'mwei pwaraavɨ tamakadei gamɨre sɨmunyavɨ yuyagaa' yuyagaa'ne gaalyabwi wɨwa'dei mɨ'.” 
1JN.3.16	Kale wia'nevɨne kaavɨlya' yawɨ'mwo daresɨ. Sai gannya mwaalyabwi yagalya'mavakelyɨ nemɨnyɨneba. Sarevɨ nemɨnyɨna kale wia'nebwina yawɨ'manɨgo. Nabaai sarevɨ nemɨ kwainajɨ neya'mweraavɨneba nennya mwaalyabwi yagalya'mavaanneinera. 
1JN.3.17	Sare' kɨrɨ' pwai Kwaaka davakɨya mwaalya'ne kɨnɨnnakei mwaalajai nabaai gya'mwerɨ wɨmudasadaawori tɨnna wanganna yojɨ kɨrɨ' gya'mwerɨna sɨmunya' tihɨ'na yojɨ sahware sɨmunyavɨ Gotɨyarɨne kale wia'ne' gara wɨwarɨka! 
1JN.3.18	Nɨmɨre kaimɨraaya maalɨkeihi, kale wia'ne'na neya'mweraavɨ yune yagaalyanna nudaathɨka! Yune maangi'na nudaathɨka! Aawa. Nemɨnyɨ kale neyadaawori sahwaraavɨ tewaanna yadaa wɨgaimwagaana! Nebwina wɨgaimwagaana! Wɨmudaasɨvanɨke duzaayɨla!
1JN.3.19	Sareina kale wia'neina sasare saburɨ yawɨraade “Nebulyavɨdaa'nyainyɨ. Gotɨyaryaba nɨmɨre sɨmunya' kavena waradeinyɨ. Nɨmɨre kayaa'nanyanna myawɨrivanɨgeinyɨ.” 
1JN.3.20	Sa' dare'nanyɨ. Nemɨre kayaa'nanya mena marasɨ'nyagaa' nemɨre sɨmunyangɨ “Nɨmɨ kuna kayaa'nanyainyɨ,” yarai kwaasɨ yawɨraajahaa' Gotɨyai yuyangɨna yawɨrangadei nemɨre sɨmunya wavɨlawakadei yawɨ'na “Gɨmɨre kayaa'nanya sa' mi'na marasɨ'neneinyɨ.” “Marasɨ'neneinyɨ,” sara yawɨ'na yade'na nemɨre kayaa'nanyanna myawɨraanneine. Nemɨre sɨmunya kavena waradesɨ. Nabaai sara yawɨ'de'na “Nebulyavɨdaa'nyaine,” yawɨraadeine. 
1JN.3.21	Nyɨvu'nadeihi, sarevɨdaa'nyɨ nemɨre sɨmunya kayaa'nanya sanna myawɨri yaaja' Gotɨyarɨna dɨragɨnna da'daanyɨ. 
1JN.3.22	Nabaai gamɨre kɨwɨnya dɨnɨke kuna mɨdɨdaa yɨlaaya wɨvu'nadenna yadaanya'na yuya pɨnɨnna yɨdanganaaja' sahwai wɨjaavɨna neyadelyɨ. 
1JN.3.23	Gamɨre kɨwɨnya dɨnɨke' daresɨ. Nyɨbwaalɨvaangei Jizaazai Kɨraazɨtɨyarɨ lɨmwabɨzaihɨlyɨ. Kɨraazɨtɨyai sara yɨhɨthakabaaibɨ' “Sarɨmɨnyɨ pwara pwaraavɨna kale yɨhyana!” sara jɨla! 
1JN.3.24	Nabaai gamɨre kɨwɨnya dɨnɨke mɨdɨmanɨkei Gotɨyarɨ kuna wɨlawɨmwaaidelyɨ. Nabaai Gotɨyai a'mwe sahwarɨ kuna wɨlawɨmwaaidelyɨ. Gotɨyai gannya Kuryai nejaavake'na Kuryai neyɨbwarɨdaakwada da'na yawɨ'daanyɨ “Gotɨyai wɨlanemwaalɨkelyɨ.”
1JN.4.1	Nyɨvu'nadeihi, a'mwe kwalaalyara kwaasɨ dadɨvɨ' “Gotɨyare Kuryai sɨmunyavɨ nyɨdada yɨhɨzɨwaakɨvanɨgeinyɨ.” Sara dadɨvɨ' Kwaakevakɨ walyuna yadɨvɨ' yaasɨwa'na kwaasɨ wɨjɨwakamarivanɨgasavɨdaa'nyɨ yuyara “Kuryai kɨnɨnnakeinyɨ,” yɨhɨthadɨvɨsaraavɨ yaasɨwa'na malɨmwabɨna! Aawa. “Gotɨyai gannya Kuryarɨ wɨjaavakei dɨngaka? Kuryarɨ mujaayakei dɨngaka?” dapɨjɨ kumɨre kurya sahwaraavɨ yaamɨjɨ jawɨbwarila! 
1JN.4.2	Yawɨbwata sare' daresɨ. “Gotɨyare Kuryai kɨnɨnnakei daaka?” dapɨjɨ dara jawɨranganyide. “Jizaazai Kɨraazɨtɨyai kɨlaa'nakei yɨma'naabakelyɨ,” jalɨkurakadei yɨ sahwai Gotɨyare Kuryai kɨnɨnnakelyɨ. 
1JN.4.3	Gazaizai Jizaazai kɨlaa'nakerɨna sara majalɨkurakivanɨkei Gotɨyare Kuryai kɨnɨnnakei mɨ'. Sahwai yɨmakei kɨnɨnnakelyɨ. Kɨraazɨtɨyarɨne Yɨkamaangerelyɨ. Mi'na dara wɨ'nadɨvɨ' “Kɨraazɨtɨyarɨne Yɨkamaangei yɨma'naabathelyɨ.” Dahaa' yɨmakei kɨnɨnnakera kwaasɨ wɨjɨwaakadɨvɨtara mena mwaaleva Kɨraazɨtɨyarɨ Yɨkamaangere sɨmunya yawɨ'dɨvɨsare.
1JN.4.4	Nɨmɨre kaimɨraaya maalɨkeihi, sarɨmɨ Gotɨyareihɨlyɨ. Kwaasɨ wɨjɨwaakadɨvɨta sahwaraavɨ sarɨmɨ mena dathɨwamwaava. Kuryai wɨlayɨhɨmwaalɨka dazai a'mwe Kwaakevakɨyabwineraavɨ Kayaa'nanyai wɨlamwaalɨkerɨ wavɨlavɨkelyɨ. Sare'na wavɨlavɨkere dɨragɨnya' maareva mena dathɨwamwaava. 
1JN.4.5	Kwaasɨ wɨjɨwaakadɨvɨta sahwara Kwaaka dazavakɨyabwineraavɨrerera. Sarevɨ kumɨre yagaalya' yune Kwaaka savakɨyabwinesɨ. A'mwe Kwaaka savakɨyabwinera yagaala sa' kadɨka wɨ'nadɨvɨsare. 
1JN.4.6	Nemɨ Gotɨyareinera. Gotɨyarɨ yawɨrangadei dazai kadɨka newɨ'nadelyɨ. Gotɨyarei mamwaalyɨkei kadɨka newɨ'nadei mɨ'. Sarevɨdaa'nyɨ dare' yawɨ'daanyɨ “Newɨ'nadei sahwai Nebulya'ne Kuryai kɨnɨnnakelyɨ. Manewɨ'nyadei sahwai Kwaasɨ Dadei Kayaa'nanyai kɨnɨnnakelyɨ.”
1JN.4.7	Nyɨvu'nadeihi, kale wia'nebwi Gotɨyarɨdaa'nya'na nemɨnyɨ pwaraavɨna kale neyana! Gazaizai gya'mweraavɨna kale wiadei sai Gotɨyarei mwaalɨkelyɨ. Gotɨyarɨ nebulyava'na yawɨrangadelyɨ. 
1JN.4.8	Kale mwia'nei Gotɨyarɨ myawɨranganyɨkelyɨ. Gotɨyai, kale wia'neburɨ aaya kaavɨlyalyɨ. Sare'na sai Gotɨyarɨ myawɨranganyɨkelyɨ. 
1JN.4.9	Gotɨyai yawɨ'na “Nyɨbwaalɨkɨna a'mwera gaalyabwina mwaaibɨka!” daka gannya Gawaalɨvaangei gave pwainanyarɨ Kwaakevakɨna maryasaabɨna yakelyɨ. Sarevɨ dare' yawɨ'daanyɨ “Ai, Gotɨyai nemɨnyɨna kale naanga wike' ku'maayabanna yɨma'naabakesɨ.” 
1JN.4.10	Kale naanga wia'nebwi da'darebwinanyɨ. Nemɨnyɨ Gotɨyarɨna tewaanya nevu'nadevwi mɨ'. Aawa. Sahwai nemɨnyɨna kale naanga kwia' nemɨre kayaa'nanyanna Gawaalɨ' Gotɨyarɨ sɨnna tɨka wɨda'devwi mubamarasɨ'nya'nei balya'nerɨ maryasaabakebulyɨ. 
1JN.4.11	Nyɨvu'nadeihi, Gotɨyai nemɨnyɨna kale naanga sara wiakevɨdaa'nyɨ nabaai saina neya'mweraavɨna pwai pwarɨna kale neyanneine. 
1JN.4.12	Gotɨyarɨ tɨnna wangadei a'mwei aane pwai kwai mɨ'. Sare' kɨrɨ' saina neya'mweraavɨna pwai pwarɨna kale neyajainaavɨ Gotɨyai kuna wɨlanemwaalɨkelyɨ. Nemɨre sɨmunyavɨ yunebanna gamɨre kale naanga wia'nebwi naanga yune nebulya'nanyabwi wɨlanewa'devulyɨ.
1JN.4.13	Gannya Kuryarɨ nejaavɨke'na dare' yawɨ'daanyɨ “Sahwarɨ kuna wɨlamwaaiho. Nemɨnyɨ kuna wɨlanemwaalɨ'.” Yɨ sasarevɨnyɨ. 
1JN.4.14	Nemɨ sahwaina tɨnna wanganɨbainona jalɨkurakɨvanɨgo. Nɨmwai Gawaalɨvaangerɨ maryasaabakelyɨ Kwaakevakɨyaraavɨne padaihasamaa'derɨ. 
1JN.4.15	Gazaizai jalɨkurakɨna “Jizaazai Gotɨyare Gawaalɨvaangelyɨ,” yɨ sara jalɨkurakɨna yajarɨ Gotɨyai kuna wɨlamwaalɨ'. Nabaai Gotɨyarɨ sahwai kuna wɨlamwaalɨ'. 
1JN.4.16	Sare'na yawɨralɨmwadaanyɨ “Gotɨyai kale naanga nemɨnyɨna dɨragɨnna wiadelyɨ.”
1JN.4.16	Gotɨyai kale wia'neburɨ aaya kaavɨlyalyɨ. Kale wia'neburɨ wɨlamwaalɨkei Gotɨyarɨ wɨlamwaalɨkelyɨ. Nabaai sahwarɨ Gotɨyai wɨlamwaalɨkelyɨ. 
1JN.4.17	Nemɨnyɨna “Wɨrɨvɨkɨrya'ne naangegaa' yɨrɨka sarɨkɨ kumɨ lɨka myadɨvɨ' dɨragɨnna daapɨka!” daka nemɨre sɨmunyavɨ yunebanna Gotɨyare kale naanga wia'nebwi naanga yune nebulya'na wɨlanewa'de'nanyɨ. Kɨraazɨtɨyai Gotɨyarɨ wɨlamwaalɨkabaaibɨ' Kwaaka davakɨ Gotɨyarɨ wɨlamwaaiho'na lɨka myadaa dɨragɨnna davaadeinera. 
1JN.4.18	Gotɨyarɨ kale wia'neburɨ lɨka myadaanyɨ. Aawa. Kale mena wia'nebwi nemɨre sɨmunyavɨ naanga yune nebulya'na wɨlanewa'de' lɨka ya saburɨ marasɨ'desɨ. Lɨka ya'ne kaavɨlya' daresɨ. Nɨmɨre kayaa'nanyanna nyɨrɨvɨkɨrade'na lɨka yɨwana! Sarei lɨka yadere sɨmunyavɨ yunebanna Gotɨyare kale naanga wia'nebwi naanga yune nebulya'na mularyade'nanyɨ.
1JN.4.19	Sɨnnawɨ Gotɨyai nemɨnyɨna kale naanga wike'na nemɨ tewaanya nevu'nadeine. 
1JN.4.20	A'mwe pwai kwai wɨdɨna “Gotɨyarɨna tewaanya nyɨvu'nadeinyɨ,” dazai nabaai gya'mwerɨna sɨmɨlɨka wimwaalɨkei kwaasɨ yagaala dadelyɨ. Sare' dare'nesɨ. Sahwai gya'mwerɨ tɨnna wangaderɨna kale mwivanɨkei Gotɨyarɨ tɨnna mwanganyaderɨna tewaanya gara wɨvu'nannelaka! 
1JN.4.21	Kɨwɨnya dɨnɨka da' Kɨraazɨtɨyai dare' neda' “Gotɨyarɨna tewaanya wɨvu'nadei gya'mwe kwarɨnajɨ kale wiana!”
1JN.5.1	Gazaizai “Jizaazai sahwai Gotɨyai dahɨlakaka maryasaabakei Kɨraazɨtɨyalyɨ,” lɨmwadei dazai Gotɨyarɨdaa'nyalyɨ. Nabaai gazaizai ganɨmaangerɨna wɨvu'nadei gamɨre kaimɨraayarɨna wɨvu'nadelyɨ. 
1JN.5.2	Nemɨ Gotɨyarɨna tewaanya nevu'najaina gamɨre kɨwɨnya dɨnɨke mɨdɨdaanya'na dare' yawɨ'daanyɨ “Sareina Gotɨyare kaimɨraayaraavɨna tewaanya nevu'nɨvanɨkeine.” 
1JN.5.3	Sare' dare'nesɨ. Gotɨyarɨna tewaanya wɨvu'nya'nebwi da'darebwinesɨ. Gamɨre kɨwɨnya dɨnɨke mɨdɨdaanya'nanyɨ. Nabaai gamɨre kɨwɨnya dɨnɨke taanginya maayangɨra. 
1JN.5.4	Sarevɨdaa'nyɨ gazamɨlɨsamɨlɨ' Gotɨyare kaimɨraayamɨlɨ' yɨma'najamɨlɨ' Kwaakevakɨya sabwi dathɨwamanɨkemɨlɨkɨra. Kwaakevakɨya sabwi dathɨwangebwi da'darebwina. Gawaalɨvaangerɨ lɨmwadaanya'nanyɨ. 
1JN.5.5	Kwaakevakɨya sabwi dathɨwamanɨkei aaihwalaka? Dazai dare' lɨmwadelyɨ “Jizaazai Gotɨyare Gawaalɨvaangelyɨ.” Sarei gavelyɨ.
1JN.5.6	Dazahwai Jizaazai Kɨraazɨtɨyai aalyavɨ bavɨtaazɨya yavɨnesɨ gamɨre tawe' walaabaka balakevɨnesɨ Sɨgunyavɨdaa'nyai walaabake'nanyɨ. Yune aalya wɨvaihya sabwinevɨna walaabakei mɨ'. Aawa. Aalyavɨnebwinajɨ tawevɨnebwinajɨ walaabakelyɨ. Kuryai nebulyavɨ aaya kaavɨlyarɨne'na Kurya sahwai yagaala sa'na jalɨkurakadelyɨ. 
1JN.5.7	Jalɨkurakya dawaai data warɨkennanyɨ. 
1JN.5.8	Yɨ pwai Kuryai, yɨ pɨrɨ' aalya', yɨ pɨrɨ' tawe'. Dawaai data sa yagaala gave pɨrɨ'nanya' jalɨkurakadesɨ. Jalɨkurakya sa' daresɨ. Jizaazai Gotɨyare Gawaalɨvaangelyɨ. 
1JN.5.9	A'mwera jalɨkurakɨpɨja' “Nebulyasɨ,” dadaanyɨ. Yɨthaanyi! Gotɨyai jalɨkurakya' a'mweraavɨrevɨ wavɨlavɨkesɨ. Sarevɨdaa'nyɨ Gawaalɨvaangerɨna Gotɨyai nejalɨkurakade' nebulyasɨ. Gotɨyare jalɨkurakya dare'nanyɨ. Jizaazai Nyɨbwaalɨvaangelyɨra. 
1JN.5.10	Gotɨyare Gawaalɨvaangerɨ lɨmwadei gamɨre sɨmunyavɨ jalɨkurakya sa' wɨwarɨkelyɨ. Gotɨyarɨne' malɨmwagyadei dadelyɨ “Gotɨyai kwaasɨ yagaala dadelyɨ.” Gotɨyai Gawaalɨvaangerɨna “Nɨmɨnyɨdaa'nyalyɨ,” jalɨkurakya' malɨmwagyade'na dadelyɨ “Kwaasɨ yagaala dadelyɨ.” 
1JN.5.11	Jalɨkurakya daresɨ. Gotɨyai yuyagaa' yuyagaa'ne gaalya'nebwi nejaavakesɨ. Gaalya'ne saburɨ kaavɨlya' Gawaalɨvaangerɨ wɨlawɨwarɨka. 
1JN.5.12	Sarevɨdaa'nyɨ Gawaalɨvaangei kɨnɨnnakei gaalya'ne sabwi kɨnɨnnakelyɨ. Gotɨyare Gawaalɨvaangei maayai gaalya'ne sabwi maayalyɨ.
1JN.5.13	Yagaala daza yɨhithawasɨwaabe. Gotɨyare Gawaalɨvaangerɨ lɨmwadɨvɨsaihi “ ‘Yuyagaa' yuyagaa'ne gaalya'ne sabwi kɨnɨnnakeine,’ dɨpɨka!” dena yɨhithawasɨwaabe.
1JN.5.14	Gotɨyaryaba dɨragɨnna da'daa wɨdadaanya da'daresɨ. Gotɨyai sɨmunya yawɨ'devɨna yɨdanganawaajɨya pɨrɨ' kɨrɨ' kadɨka newɨ'nada sara yaderɨnera. 
1JN.5.15	“Yɨdanganaanne kadɨka newɨ'nadelyɨ,” yawɨ'manɨgovɨ kɨrɨvɨnajɨ yawɨ'manɨgo. Sahwarɨ yɨdangadaanya mena maa'mwona. Dɨragɨnna yawɨ'mwona. Sare' nebwina nejaavadelyɨ. 
1JN.5.16	A'mwe pwai kwai dara wanganaja' “O, nya'mwei Kɨraazɨtɨyarei kayaa'nanya' jɨvanɨka! Kayaa'nanya sa' sahwarɨ Dɨkevɨ marasɨ'nya'ne' daaka!” Sara wanganaja' Gotɨyarɨ kidaanganojɨ marasɨ'nojɨ gaalya'ne' tewaanna wɨjaavadelyɨ. A'mwe kayaa'nanyanna Dɨkevɨ mamarasɨ'nya'ne yɨpɨjaraavɨna yɨhɨthɨwa. Sare' kɨrɨ' kayaa'nanya pɨbwi Dɨkevɨ marasɨ'nya'nebwi warɨ'. Dazahɨrɨ'na jɨthaanganyide'na mihɨzɨvanɨge. 
1JN.5.17	Yuya yɨda'maraangebwi kayaaka yɨgaide sabura sa kayaa'nanyabulyɨ. Kɨrɨ' kayaa'nanya pɨnɨ a'mweraavɨ Dɨkevɨ yuna mamarasɨ'nya'ne warɨ'.
1JN.5.18	Nemɨ yawɨ'manɨgo. Gazaizai Gotɨyare kaimɨraayai mwaalajai kayaa'nanyabwi mɨdɨdei mɨ'. Aawa. Sahwarɨ Gotɨyarɨdaa'nyai nayaa maremwaalɨkelyɨ. Sarevɨdaa'nyɨ Kayaa'nanyai sahwarɨ lɨmwagathei mɨ'.
1JN.5.19	Nemɨ yawɨ'manɨgo. Gotɨyareina mwaaiho. A'mwe Kwaaka yuyavakɨyabwinera Kayaa'nanyarɨ wɨlakasarera. Sahwai maremwaalɨkere.
1JN.5.20	Kɨrɨ' nemɨ yawɨ'manɨgo. Gotɨyare Gawaalɨvaangei bakei sɨmunya tewaanya' nejaavɨkelyɨ. “Gotɨyai Nebulyarɨ yawɨralɨmwabɨka!” daka sɨmunya' nejaavɨkelyɨ. Nebula Sahwarɨ wɨlamwaaihoine. Gawaalɨvaanga Jizaazai Kɨraazɨtɨyarɨ wɨlawɨmwaaiho'nanyɨ. Sahwai Gotɨya nebulyalyɨ. Sahwai yuyagaa' yuyagaa'ne gaalya'neburɨ aaya kaavɨlyalyɨ.
1JN.5.21	Nɨmɨre kaimɨraaya maalɨkeihi, a'mwa'mwe kwaasɨgotɨyaraavɨna dameihi dɨthaayɨla! Sahwaraavɨ yɨlaaya mipɨnera!
2JN.1.1	Kɨraazɨtɨyareraavɨ a'mwe naangeinyɨ (Jonɨnnyɨ) pɨkarɨyɨkwia daza' yɨda'mwesɨ. A'mwe'gɨnyɨ Gotɨyai gɨthahɨlakake'gɨnyɨnajɨ gɨmɨre kaimɨraayangɨnajɨ yɨda'mwesɨ. Nebulyavɨ kɨnakaavihɨrɨna nyɨvu'nadeinyɨ. Nabaai gaveinyɨ mɨ'. Aawa. Nebulya' yawɨrangadɨvɨta yuyara sarɨmɨnyɨna tewaanya wɨvu'nɨvanɨkerera. 
2JN.1.2	Nemɨnyɨ Kɨraazɨtɨyarɨne nebula sa' wɨlanewa'da nabaai yuyagaa' yuyagaa' nemɨnyɨjɨ kuna wɨlanewa'devɨna sarɨmɨnyɨna tewaanya nevu'nɨvanɨkeine. 
2JN.1.3	Gotɨyai Nɨmwalyɨ Jizaazai Kɨraazɨtɨyai Nɨmware Gawaalɨsɨ yanga gaimwangebulyɨ kale'na gaimwangebulyɨ kwaamu'nanyabulyɨ kuna nejaayɨka! Nebulyavɨjɨ tewaanya wɨvu'nya'nevɨjɨ sara neyɨka!
2JN.1.4	Nɨmɨ yɨlaaya naanga yɨweinyɨ. Nɨmwai kɨwɨnya dɨnɨke' maakobaaibɨ' gɨmɨre kaimɨraaya pɨmɨlɨka tewaanya nebulyabwi sara mɨdɨmanɨgasa'nanyɨ. Sara wɨ'nadɨ yɨlaaya naanga yɨweinyɨ. 
2JN.1.5	A'mwe'gɨ pɨrɨ' dɨragɨnna gɨthɨma! Kɨwɨnya mudɨke' magithawasɨvanaabɨhe. Aawa. Sɨnnawɨ aayawɨdaa'nyɨ daza' maarosɨ. Kɨwɨnya' dare' gɨthɨma! Nemɨnyɨ pwaina pwainaavɨna nevu'nana! 
2JN.1.6	Kale ya sabwi darebulyɨ. Nemɨre Gotɨyare kɨwɨnya dɨnɨkengɨna mɨdɨnaanneine! Sɨnnawɨ aayawɨdaa'nyɨ kɨwɨnya daza' sarɨmɨ kadɨka wɨ'netabaaibɨ' kɨwɨnya daresɨ. Kale ya saburɨ nayaa dɨmwaalyɨla! 
2JN.1.7	Sare' a'mwe kwalaalyara kwaasɨ yagaala wɨdadɨvɨsara Kwaakevakɨna walyuna yeva jamarivanɨgava. Sahwara dara majalɨkurakivanɨgasare “Jizaazai Kɨraazɨtɨyai kɨlaa'nakei yɨma'naabɨkelyɨ.” Sara majadɨvɨsare. A'mwe sasara dazai kwaasɨ dadelyɨ. Sai Kɨraazɨtɨyarɨne yɨkamaangelyɨ. 
2JN.1.8	Sare'na nayaa yawɨ'dɨvɨ' mala nayaa jɨwannyɨla! Sarɨmɨ mena nayaa yesavɨne tɨvɨkɨta mamaari nyɨpɨdɨka! Aawa. Dɨvi sarɨmɨ tewaanyanna tɨvɨkɨta yuya dɨmaaryide'na mala nayaa jɨwannyɨla! 
2JN.1.9	Gazaizai Kɨraazɨtɨyare wɨjɨwaakya' wavɨla'na yada wɨjɨwaakya savɨ kuna mulamwaalyɨkei sahwai Gotɨyai kɨnɨnnakei mɨka! Wɨjɨwaakya savɨ kuna wɨlamwaalɨkei sahwai Nɨmwalyɨ Gawaalɨsɨ saraai kɨnɨnnakelyɨ. 
2JN.1.10	Pwai sarɨmɨnyawɨnna bi'mavajai wɨjɨwaakya sa' mamakabi yajarɨ sarɨnnya angengɨ “Dulaama! Dava dɨmwaaideigɨnyɨ,” mudɨpɨna! “Yɨlaaya ja!” mudɨpɨna! 
2JN.1.11	“Yɨlaaya ja!” wɨdazai gamɨre wawɨnya kayaa'nanyangɨ nye'mwannamwaaladɨka!
2JN.1.12	“Sarɨmɨnyɨna yagaala kwalaalya wɨdɨma!” dena kɨrɨ' “Pɨkarɨyɨkwiajɨ pɨkarɨyɨsarɨsɨ yɨhithavɨma!” majɨwa. Aawa. Sarɨmɨnyawɨnna yɨhwanganɨde'na wawa'mujɨ sarɨmɨjɨ yagaala yuya dɨnaademɨlɨkane. “Yɨlaaya naanga yune'na yaana!” dadɨ dɨnaadesɨ.
2JN.1.13	Ja'mwevɨ Gotɨyai dahɨlakakevɨre kaimɨraayamɨlɨka gɨthɨvanɨga' “A'mwe naange'gɨ!”
3JN.1.1	Kɨraazɨtɨyareraavɨ a'mwe naangeinyɨ pɨkarɨyɨkwia daza' yɨda'mwesɨ. A'mwe Gaayaazaigɨnyɨna nyɨvu'nadeigɨ nɨmɨ nebulyavɨna nyɨvu'nadeinyɨ yɨda'mwesɨ.
3JN.1.2	Nyɨvu'nadeigɨ, Gotɨyai yuyangɨne tewaanya gɨmɨnyɨ nayaa yana! Maamɨdarya kuna dɨmwaala! Gɨnnya kuryarɨ tewaanya nayaa wivanɨkabaaibɨ' sara kuna dɨvada'galamwaala! 
3JN.1.3	Sare' dare'nesɨ. Yɨlaaya naanga yɨweinyɨ. Nya'mwera pwara bi'maveva nebula savɨ mwaaidɨnyaigɨnyɨna jalɨkurakadɨvɨsaigɨnyɨ. Gɨmɨ nebulyavɨ pada'galamwaaihɨnyabaaibɨ' sara jalɨkurakadɨvɨsasɨ. 
3JN.1.4	Yɨlaaya naanga nyade naange'ne' da'dare' wɨ'nadɨnyasɨ. Gɨmɨre kaimɨraayamɨlɨka nebulyavɨ mwaaihasamɨlɨke.
3JN.1.5	Nyɨvu'nadeigɨ, Kɨraazɨtɨyarɨna wɨjɨwakamaryadɨvɨsaraavɨ ja'mweraavɨ gaimwanga yadɨnya yuya sa dɨragɨnna lɨmwadɨnyangɨ. Nabaai a'mwe Menyara Kɨraazɨtɨyareraavɨjɨ avaala sara yadɨnyaigɨnyɨ. 
3JN.1.6	Sahwara Kɨraazɨtɨyare kusɨlaanyavɨyainaayaba kumɨnyɨna gɨvu'nadevurɨ jalɨkurakɨwaava. Nabaai Gotɨyare wawɨnya'na nayaa yawɨ'dɨ neya'mweraavɨ tusavɨne gɨlyɨvɨsanna kuna dɨhaimwana! Sasare sa' tewaanyasɨ. 
3JN.1.7	Sare' dare'nesɨ. Sahwara Jizaazare yaya sa' makɨlya'ne sa'ne'na walyuna yeverera. Ajɨmya yuyangɨyara malɨmwagyadɨvɨsaraavɨ nɨgwia maarya'nera mɨka. 
3JN.1.8	Sarevɨdaa'nyɨ sa' tewaanyasɨ. Sare'na nemɨ a'mwe sasare saraavɨ nayaa gaimwagaanneine. “Sasare sabwina nebula saburɨ avaaiwawɨnya ye'mwannayaana!” dawaajɨ sara yaadeine.
3JN.1.9	Yagaala pɨnɨ pɨkarya maalɨkevɨ kusɨlaanyavɨyaihɨrɨna yɨda'mwesɨ. Sare' kɨrɨ' Daayotɨrepɨzai “Kumɨre naangeinyɨ mwaalɨma!” dade'na gamɨnyɨna wabahɨlaaka wiadei nemɨre yagaalya kadɨka mu'nyalyɨ. 
3JN.1.10	Sarevɨ sarɨmɨnyawɨnna bi'ma'mujainyɨ gamɨre kayaa'na yade sabwina ku'maayaba jalɨkurakɨdelyɨ. Nemɨnyɨna yagaala kayaa'nanya dala pɨnɨnna pɨnɨnnanyanna yaasɨwa'na dɨvanɨke'na. Nabaai yune sa'na yɨvanɨka'na mɨ'. Aawa. Neya'mweraavɨ sahwai gamɨre angevɨna makwodei mɨ'. Nabaai pwara kunnya angengɨna “Makwawaana!” dadɨvɨ' yadaapi sara kwaraavɨjɨ dahalalɨmwanna yadelyɨ. Sara yada sahwaraavɨ kusɨlaanyavɨyaraayabadaa'nyɨ yunakaanna wɨdaasɨna yadelyɨ. Sare'na jalɨkurakɨdelyɨ.
3JN.1.11	Nyɨvu'nadeigɨ, sasarebwi mamɨdɨdɨnnera! Aawa. Tewaanyaburɨna dɨmɨdɨna! A'mwe tewaanyabwina yajai sai Gotɨyarelyɨ. A'mwe kayaa'nanyabwina yajai sai Gotɨyarɨ yawɨrangadei mɨka. 
3JN.1.12	A'mwe yuyara Demitɨrɨyaazarɨna nayaa jalɨkurakadɨvɨsalyɨ. Nabaai gannya mwaalya'nebwi dara jalɨkurakɨvanɨ' “Sahwai nebulyabwi mɨdɨdelyɨ.” Nabaai nemɨ kwainajɨ nayaa jalɨkurakadaanyalyɨ. Sare' “Nemɨre jalɨkurakya nebulyasɨ,” yadaanya'na yawɨ'manɨgɨ.
3JN.1.13	“Gɨmɨnyɨna yagaala kwalaalya gɨthɨma!” dena yɨwe kɨrɨ' pɨkarɨyɨsarɨsɨ yagaala sa' yɨdasa'na “Aala,” dɨwa. 
3JN.1.14	Gɨmɨnyawɨnna gwanganɨde'na yɨme'nya'bɨ' wawa'mujɨ naarɨmɨ yagaala ye'mwannadakade'nana. Sara jemwaaimanɨge.
3JN.1.15	Kwaamu'nanyaburɨ kuna gɨmwaaihade tewaanya mwaalya'neigɨ! Neya'mwera gɨthɨvanɨga' “Neya'mweigɨ!” Nɨmɨnyɨna saba mwaalya neya'mwera gazarazaraavɨ “Nya'mweihi!” duthana!
JUD.1.1	Nya'mweihi,
JUD.1.1	Juthɨyainyɨ, nɨmɨ Jizaazai Kɨraazɨtɨyare yaasɨwa'wawɨnyainyɨ, Jemɨzarɨ gahwaalaangeinyɨ. Sareinyɨ pɨkarɨyɨkwia da' Gotɨyai jaka yɨhɨzɨvwaramaarakeihɨrɨ yɨhithawasɨwaabe. Gotɨyai Nɨmwai sahwarɨ sarɨmɨnyɨna wɨvu'nada Jizaazai Kɨraazɨtɨyai gamɨ sahwai sarɨmɨnyɨ yɨhɨmaredaa'manɨkelyɨ. 
JUD.1.2	Gotɨyai sarɨmɨnyɨna kale'na gaimwangebulyɨ kwaamu'nanyabulyɨ sarɨmɨnyɨna wɨvu'nyabulyɨ yɨhɨzaavana! Sasare sahɨbwi sarɨmɨnyɨ naanga kuna yɨhima'nana!
JUD.1.3	Nɨmɨre nya'mweihɨrɨna tewaanya nyɨvu'nadeihi, aayagaa' sarɨmɨnyɨ wɨja ya'ne sɨmunya naanga yawɨrena “Gotɨyare tewaanyaraavɨna Kɨraazɨtɨyai nemɨ yuyainaavɨ padaihasamaata sa'na pɨkarɨyɨkwia' yarai yɨdavɨma!” dena yɨweinyɨ. Dahaa' yawɨ'manɨge. Sarɨmɨnyɨna yagaala pɨrɨ' pɨkarya dara yɨdavɨdeinyɨ “Sarɨmɨ dɨragɨnna jɨla! Nemɨre dɨragɨnna lɨmwangebwi maremwaalya'na yagaala tewaanyavɨne yɨkamaanga yɨma'nadɨvɨsaraavɨ nayaa tɨvɨkɨrasɨ'naana! Yune gave pɨgaa'na Gotɨyai dɨragɨnna lɨmwanga dazabwi gamɨre a'mwe tewaanyainaavɨna nejaavakebulyɨ. Sare'na yɨhɨthɨhaa'bwarɨma!” 
JUD.1.4	Sare' darevɨnyɨ. A'mwe akwara Naangerɨna lɨmwaga'daanyainaayawɨnna “Nemɨ Kɨraazɨtɨyareina,” dadɨvɨ' kɨma'nyɨkaanya bwina. Sɨnnawɨ kɨgaakuna Bukuyavɨ a'mwe sasare dazara Gotɨyarɨna bule'na wɨjaavadɨvɨsara Gotɨyare jɨdasavɨ yɨ'mavapɨjɨyara yɨnahu yɨwɨna yɨpɨ'deraavɨna dɨnɨkesɨ. Sahwara Gotɨyare yanga gaimwanga sa' maroyɨmaa'nya yadɨvɨ' nabinya pɨbwibɨ' yadɨvɨ' yɨ kumɨre munyɨ' dɨka yɨdada kayaa'na gɨrɨkita'nanyabwi yadɨvɨsare. Darerera. “Gotɨyai nemɨnyɨna yanga gaimwangeburɨna nemɨre gɨrɨkita'nanyabwi yaasɨwa'na nemarasɨ'nade'na sarebwi naanna yaana!” kwaasɨ dadɨvɨ' yadɨvɨsaburɨ. A'mwe sasare dazara kwaasɨ sara yadɨvɨ' nemaremwaaide gave pwai, nemɨre Naangei Jizaazai Kɨraazɨtɨyarɨna “Aala!” dadɨvɨsare. Navɨka yɨbwaakadɨvɨsare.
JUD.1.5	Sarɨmɨ yuya datha mena yawɨ'dɨvɨ' kɨrɨ' “Dazangɨ ayɨna yawɨpɨka!” dena dɨhaa'bwata yɨhide'nanyɨ. Pɨrɨ' daresɨ. Sɨnnawɨ kɨgaa' Naangei gamɨre a'mweraavɨ padaihasamaaraka Anga Yɨzɨpɨ yagalya'maveveraavɨ makwiaakere. Sara yaka kɨrɨ' dɨvidaa'nyɨ gamɨnyɨ dɨragɨnna malɨmwagyesaraavɨ tamakɨna ya'. Yɨ sahwara kayaaka yɨnyɨna ye'. 
JUD.1.6	Nabaai pɨrɨ' daresɨ. Kɨgaakuna Gotɨyare mamaaya ejelɨya pwarajɨ kumɨre wawɨnya aaya mudɨ'nanya savɨ nayaa mwaaletara mɨ'. Aawa. Kunnya angeba yagalya'ma'na yesare. Sarevɨdaa'nyɨ Gotɨyai kwaari'mawɨlyasɨ wɨla pwɨyaka kalavuzavɨ wɨmwaaihakera yuyagaa' yuyagaa' mwalɨbainɨga'. Sareraavɨ jɨhɨnya yuna kayaa'nanaangewɨ kewewɨnɨ wɨlawɨmwaaiha'. Sahwara Gotɨyare Yɨrɨka Naangerɨkɨna yawɨbwarya'negaa' daapɨ'dehaa'na yemwaaiha'. 
JUD.1.7	Nabaai pɨrɨ' daresɨ. Kɨgaakuna a'mwe Sothomɨ mwaalyarajɨ Gomora mwaalyarajɨ anga naanga aya kɨba mannɨkebajɨyarajɨ sahwara avaainanyabwi yesare. Kayaa'nanya gɨrɨkita'nanyabwi mɨdɨnna. Kumɨre sɨmunyai wɨdɨka'daa'nyɨ avaanna kayaa'nanyabwi a'mwe yaasɨwaka pwarajɨ wɨlaye'mwannayamarina. Sarevɨdaa'nyɨ Gotɨyai kayaa'nanya' wɨrɨvɨkɨrakera dɨka yuyagaa' mwalɨbainya'nevɨ wɨmwaaihɨna. Kayaa'nanya' wɨrɨvɨkɨta daza' nemɨ tɨnna wangadaa kumɨre sabwi mamɨdɨnyɨ yaade'na ku'maayaba sɨmunya yawɨramaarya'ne' yɨnɨkesɨ.
JUD.1.8	Sahɨbaaibɨ' a'mwe dahaa' sarɨmɨnyawɨ mwaaihata dazara da'dare sabwina yadɨvɨsare. Kumɨre waja nabinabinya saza sahwaraavɨ wɨdɨhaa'bwa'da kumɨre kɨlaakejɨkɨ kayaa'nanya gɨrɨkita'nanyabwi yadɨvɨsare. Sahwara naangeraavɨ pihadɨka yadɨvɨ' mamaaya byaannakeraavɨ bɨraiyagaala wɨdangadɨvɨsare. 
JUD.1.9	Kɨrɨ' kɨgaa' mamaaya aaya mudɨ'nanyai Maaikelɨ sasara mi. Sai Saataanɨjɨ tɨvɨkɨta yɨnyelyagaa' “Ne Mozɨzare kɨlaakejɨ' aaihwai maaradezɨ' dɨngaka?” dahɨla yagaaikwalaalya dɨnagɨleraalyɨ. Kɨrɨ' Maaikelɨ kayaa'na mi yaka Saataanɨmɨ bɨraiyagaala kayaa'nanya' ayɨna murɨvɨkɨryaakelyɨ. Aawa. Sai dara wɨdɨna “Yune Naangeina maiyagaalya' gɨthana!” 
JUD.1.10	Kɨrɨ' a'mwe dazara kwaasɨ yagaala dadɨvɨsara bɨraiyagaala wɨdadɨvɨsare. Yɨ yuya pɨnɨngɨne aaya kaavɨlya myawɨranganyadɨvɨsangɨna bɨraiyagaala dadɨvɨsare. Nabaai yuya kumɨ yawɨ'dɨvɨta sabwi yɨkurɨyaawia sɨmunya maayaraavɨrebulyɨ. Sarera kɨlaakejɨ'na mɨdɨnna yadɨvɨ' sarevɨdaa'nyɨ sasare dazabwi yuna kayaaka wigalakadevulyɨ.
JUD.1.11	We'! Sasare sara mala nayaa yɨwannɨpɨka! Sare' dare'nanyɨ. Ne Kenɨ Gotɨyarɨ navɨka yɨbwakyaakabaaibɨ' sahwara navɨka yɨbwaakɨvanɨgasare. Yɨ Ne Kenɨmɨre saburɨ yamaryadɨvɨsare. Nabaai Ne Belaamɨ nɨgwia maarya sanne'na kwaasɨyabwi wɨjɨwakyaakabaaibɨ' dazahwara yune nɨgwia maarya'na yawɨ'dɨvɨ' Gotɨyareraavɨ kwaasɨ wɨjɨwaakadɨvɨsare. Yɨ yɨme'nya'bɨ' nɨgwia'na kwaasɨ wɨjɨwaakya'nera kumɨre kɨlaakejɨ' wɨjaavadɨvɨsare. Nabaai sɨnnawɨ kɨgaa' Ne Koraa Ne Mozɨzarɨjɨ maiyagaala wɨjaakabaaibɨ' sahwara Gotɨyarɨ pihadɨka yadɨvɨ' sasare dazaburɨ wana yɨwɨna yɨpɨ'derera.
JUD.1.12	Yuyagaa' sarɨmɨ yɨ'bwa'nemwaaidɨvɨ' tɨka munnejɨ yadɨvɨ' avaaizɨmunya yawɨsa'najɨ sɨrya'mweraavɨ gaimwagya'najɨ yadɨvɨsagaa' a'mwe dazara yɨ'bwa'nemwaala dazavɨ gɨrɨkita yɨgaidɨvɨsare. Sahwara tɨka sarɨmɨjɨ yɨhye'mwannanadɨvɨ' kɨrɨ' sahwara kumɨre tɨka wapaaya sa maremwaainya'na yadɨvɨ' lɨka aane pɨmɨlɨ' kɨmɨlɨ' yadɨvɨtara mɨ'. Yɨ pwaraavɨna myawɨryadɨvɨ' kumɨnyɨna, kumɨnyɨna yawɨ'dɨvɨsare. Jarɨsagaa' yɨraaya yɨhusa' yaasɨwa' mariwɨnakamarya burɨke' mabwalari ya'ne yadevaaibɨsarera. Sahwara yagaala deva kɨrɨ' nayaa sara myadɨvɨsare. Nabaai yɨsɨka kumɨregaa' yɨsɨlya mi'nyadevaaibɨsarera. Yɨ yɨta sɨka yawaka mena bainɨkikaavɨ a'mwera kaavɨlyawɨ mena lamaipurasɨ'nɨkerabɨsare. Sasare sɨka pɨgasaai bainɨkerera. 
JUD.1.13	Sahwara wagɨla wɨvwa'nya'ne kɨnɨnnaka sabwi yadɨvɨsare. Sasare daza' saalaalya' aalɨmavajɨnaaka naange' yada aalɨmaagwalya' yɨma'nadevaaibɨsabulyɨ. Nabaai sɨgunyavɨ sɨlɨngaamɨnyarɨka mwaaidɨvɨ' kunnya tusa' yagalya'ma'dɨvɨ' a'mweraavɨ kayaa'na yɨbwarɨdaakwadɨvɨtabaaibɨsare. Sare'na Gotɨyai anga jɨhɨnya kayaa'nanyaba mena yovɨrawakɨvanɨkeba warɨ'. Yuna jɨhɨnya naangeba dazahɨba yuyagaa' yuyagaa' mwaaibɨ'deva.
JUD.1.14	Ataamɨmɨdaa'nyɨ mɨjɨyɨma'nɨgaveva ata purɨdaa'nyɨ pwaraalyai Ne Yɨnokɨ yɨma'nakelyɨ. Sare sai a'mwe dazahwaraavɨna sɨnnawɨ Gotɨyarɨ wɨ'nakenna a'mweraavɨ wɨjɨwakyaakelyɨ. Sai dɨna “Yɨthaanyi! Nɨmɨ tɨnna wangadaari Naangei gamɨre mamaaya tewaanya kwalaalya taawɨzanɨyarajɨ ye'mwannɨgwalaabɨpɨ'delyɨ. 
JUD.1.15	Sai a'mwe yuyaraavɨ yawɨbwasagaa' kayaa'nanya' naanna wɨrɨvɨkɨradelyɨ. Sai a'mwe gamɨnyɨ bule'na wɨjaavadɨvɨsara jɨdavade'na sahwara kumɨre bule wɨjaaya sabwina yadɨvɨsanna nayaa yɨbwakɨbɨ'dere. Yɨ yuya sanna bule wɨjaayabwina jawɨbwarya'negaa'. Nabaai kayaa'nanya dazara bule'na wɨjaavadɨvɨsara Naangerɨ yagaala kayaa'nanya dala pɨnɨnna pɨnɨnnanya mena wɨdesanna jɨdavade'na walaabathelyɨ.” 
JUD.1.16	A'mwe dazara naangeraavɨ bulayagaala dadɨvɨsare. Sahwara yuya kumɨnyɨ yɨma'nade sanna jɨkurya yɨna yadɨvɨ' munyɨ' kayaa'na yadɨvɨsare. Kumɨre munyɨ' dɨkaa'da dɨkebɨ' yɨdamaryadikɨ. Sara yadɨvɨ' sahɨbwi mɨdɨdɨvɨsare. Sahwara yaasɨwa' kumɨnne yaya' jaka danganamaryadɨvɨ' kumɨnne yayanna makinadɨvɨsare. Pɨgaa' a'mwe pwaraavɨ wabwiwayagaala wɨdadɨvɨ' kumɨre gɨlyɨvɨsa mwagi'nya'nenna. Sarerera.
JUD.1.17	Kɨrɨ', nya'mweihɨrɨna tewaanya nyɨvu'nadeihi, nemɨre Naangei Jizaazai Kɨraazɨtɨyare wɨdaasaderaavɨre yagaalya ayɨna nayaa jawɨrila! Sɨnnawɨ kɨgaa' wɨjɨwaakesasɨ. 
JUD.1.18	Dara yɨhɨthesaihɨlyɨ “Dɨvi aaya yɨma'nadehaa' a'mwe pwara puri'nyarabɨ' Gotɨyare sabwina jɨka gyangadɨvɨ' bɨraiyagaala dɨpɨ'derera. Sara yadɨvɨ' Gotɨyarɨna bule'na wɨjaavadɨvɨ' kumɨre munyɨ' yaasɨwa' dɨke'bɨ' yɨdamaryadikɨ.” 
JUD.1.19	A'mwe dazara Naangereraavɨ jaapaidɨvɨsare. Sahwara a'mwe Kwaakevakɨyaraavɨre sɨmunyabwi mɨdɨdɨvɨ', yɨ Kurya Tewaanyai maayara.
JUD.1.20	Kɨrɨ', nya'mweihɨrɨna tewaanya nyɨvu'nadeihi, yuyagaa' sarɨmɨre dɨragɨnna lɨmwanga yune nawɨ'nyaanga saburɨne'na yune sarɨmɨre sɨmunya' dɨragɨnya nayaa jɨvaimwagila! Yɨ lɨkɨlyavɨ a'ba madɨvɨtabaaibɨ' yagaala Gotɨyai nedake dɨragɨnya je'mwagyɨla! Sara yadɨvɨ' nabaai yuyagaa' Kurya Tewaanyai wɨlayɨhɨmwaaidori ye'mwagakɨyagaalyavɨna nayaa jɨthaanganyideihɨlyɨ. 
JUD.1.21	Sarɨmɨ Gotɨyai sarɨmɨnyɨna wɨvu'nadevurɨ nayaa kuna dɨmwaalyɨla! Yuyagaa' Gotɨyare wɨvu'nya'nebwi nyagalya'mapɨdɨka! Nemɨre Naangei Jizaazai Kɨraazɨtɨyai gamɨre kale gaimwange' ku'maayaba maryalɨku'naraabathevɨna jemwaalyidehaa'na kuna sara jɨla! Sarevɨ nabaai sarɨmɨ yuyagaa' yuyagaa' nayaa dɨvada'galemwaalyide gaala nebulyabwi maarya'neihɨlyɨ. 
JUD.1.22	Sarɨmɨ a'mwe pwara dɨragɨnna lɨmwangebwi nayaa tɨhu'na malɨmwagi, maalɨ'na yagalya'ma'dɨvɨsaraavɨna kale nayaa yɨhyana! Nayaa duhaimwagyɨla! 
JUD.1.23	A'mwe pwara dɨkevɨbɨ' mwaaidapi sarevɨ sahwaraavɨ yɨme'nya'bɨ' dɨvadaihasamaarila! “Nɨmɨ kayaa'nanya sa' nyɨwɨdɨka!” dɨdɨvɨ' lɨka nayaa yadɨvɨ' a'mwe saraavɨna kale nayaa yɨhyana! Kɨrɨ' mala nayaa jɨwannyɨla! Kumɨre kɨlaakevɨya sɨmunya sabwi kumɨre baazɨ'ma'nya gɨrɨkita'nanya sabɨsabulyɨ. Sahwaraavɨ wɨgaimwadɨvɨ' sasare dazaburɨna sarɨmɨ yuyagaa' menyaba dɨmwaalyɨla!
JUD.1.24	Gotɨyai sai sarɨmɨnyɨ yɨnɨga wi'na yɨhɨmaremwaaidori yɨ yɨhɨmaredaa'dori sarɨmɨ mwalaraawi jideihɨlyɨ. Sai sarɨmɨnyɨ yɨnɨga wi'na yɨhɨmakwawojɨ gannyaba nawɨ'nya byaannakeryawɨ yɨhɨmwaaihadeihɨlyɨ. Nabaai sarɨmɨ yɨwetawakya pɨnɨ mwari yɨhyana! Sarevɨdaa'nyɨ nabaai yɨlaaya naangebwi yɨhwaradeihɨlyɨ. 
JUD.1.25	Gotɨyai yune gavei sahwaina mwaalɨkei. Sare sai Jizaazai Kɨraazɨtɨyare wawɨnyavɨna nemɨnyɨ nevadaihasamaarakelyɨ nemɨre Naangerɨna. Nemɨ gamɨnyɨne yaya' munyaba nayaa makɨlaana! Sai nemaremwaaide Kingɨya gavei kuna mwaalana! Sarei dɨragɨnya naange' kɨnɨnnakei kuna mwaalana! Yuya sangɨne'na aaya kaavɨlyai kuna mwaalana! Yuya sɨnnawɨ kɨgaasɨ nabaai dahaa' kɨgaasɨ nabaai dɨvi yuya kɨgaakɨgaasɨ sarei kuna mwalɨbainagwona! Sahɨrɨsɨ. Nebula naangesɨ.
REV.1.1	Sɨnnawɨ yagaala datha' lɨka yulyarakesɨ. Yɨ Jizaazai Kɨraazɨtɨyai ku'maayaba marima'naabakesɨ. Sahwai nemɨnyɨne'na yoimavakesɨ. Gotɨyai daza' Jizaazarɨ yɨmwangakesɨ. Jizaazai gannya yaasɨwa'wawɨnyaraavɨna yɨbwarɨdaakwia'ne' yɨme'nya'bɨ' yɨma'nadenna wɨjaavakesɨ. Sai nemɨnyɨna kunya, yawɨsa nejaavanɨ' yuya dazanna dare. Sai gamɨre mamaayarɨ ejelɨyarɨ Jonɨnnyawɨnna maryasaaba'. Nɨmɨ gamɨre yaasɨwa'wawɨnyainyɨna yɨ sai yagaalya' nyɨjaava'. 
REV.1.2	Nɨmɨ Jonɨnnyɨ yuya dazangɨ tɨnna mena wangamwa. Yɨ nɨmɨ tɨnna wanganene yunebanna Gotɨyare yagaalya' ku'maayaba jalɨkurakɨvanɨge. Yɨ yagaala Jizaazai Kɨraazɨtɨyai nyɨjalɨkurakaka daza'na jalɨkurakɨvanɨge. Nɨmɨ dara dɨvanɨge. Yagaala daza' yɨ nebulyasɨ. 
REV.1.3	A'mwei Gotɨyare yagaala datha dɨvidaa'nya yɨma'nade wanganadadelyɨ nabaai yagaala Gotɨyarɨ wɨ'nawɨjɨwaakadɨnya a'mwe yɨ'bwa'nawɨ'nadɨvɨsara kadɨka wɨ'nadɨvɨ' sahwara Gotɨyare yagaala yɨda'mwe datha' sara mɨdɨdɨvɨsarajɨ yɨlaaya yadɨvɨ' tewaanaanga winaderera. Sare' dare'nanyɨ. Gotɨyai mena dake yɨda'manɨge datha yɨma'nadehaa' yɨ sagaa' maalɨkegaakɨ.
REV.1.4	Kɨraazɨtɨyare kusɨlaanyangɨyaihi anga ata purɨdaa'nyɨ pwaraalya sabanyaihi!
REV.1.4	Nɨmɨ Jonɨnnyɨ yagaala datha' sarɨmɨ Ezɨya sɨmagɨ mwaaihasaihɨrɨna yɨda'mwesɨ. Dahaa' Gotɨyai mwaalɨkei, sahwai kɨgaakuna kuna mwaalakei, dɨvidaa'nyɨ kuna yɨma'naabathei yɨ sahwai sarɨmɨnyɨ yange'na yɨhɨgaimwagana! Sarɨmɨnyɨ kwaamu'nanyabwi yɨhyana! Nabaai Kurya ata purɨdaa'nyɨ pwaraalyara (Kurya Nawɨ'nya Naangei) Gotɨyare kingɨnamwaalyɨsavɨ daakasara sarɨmɨnyɨ yange'na yɨhɨgaimwabɨka! Sarɨmɨnyɨ kwaamu'nanyabwi yɨhyɨpɨka! 
REV.1.5	Nabaai Jizaazai Kɨraazɨtɨyai sai Gotɨyare yawɨta yuya nebulya'na yɨda'na jalɨkurakadei sai aaya mudɨ'nanyai a'mwe bainɨkeraayawɨ ayɨna dɨkaavakei sai kingɨya yuyara Kwaakevakɨ mwaaihasaraavɨ maremwaaidei yɨ sai sarɨmɨnyɨ yange'na yɨhɨgaimwagana! Sarɨmɨnyɨ kwaamu'nanyabwi yɨhyana!
REV.1.5	Sai nemɨnyɨ kale yange'na neyadei, yɨ sai gamɨre tawe savɨ nemɨre kayaa'nanyanna marasɨ'nakelyɨ. Kayaa'nanya sa nevwɨyɨnɨkeina mamwaalya'ne'na balakelyɨ. 
REV.1.6	Sai nemɨnyɨ maremwaidaanyainaavɨ nemwaaihada yɨ Gotɨyarɨ gannya Ganɨmaangerɨ wɨdaaya'neina Gotɨyarɨna mubɨthɨka yɨra'daanyaina “Su! Su!” wɨdadaa yɨlaaya wiadaa gamɨnyɨ makidaa yadaanyainaavɨ nemwaaihakelyɨ. Sasarerɨne yaya naange' byaanna naangesɨ dɨragɨnna ya'nebulyɨ yuyagaa' yuyagaa' kuna warana! Sahɨrɨsɨra. Nebula naangesɨ.
REV.1.7	Yɨthaanyi! “Sai yɨraayavɨ waimanaabɨko.”
REV.1.7	Yuyaraavɨre tɨnnyaraalyɨ sahwarɨ wangabɨ'derɨnera.
REV.1.7	A'mwata wɨlɨvadaakweta kwarajɨ wangabɨ'derɨnera.
REV.1.7	Malɨmwagyara yɨta yuyavakaavɨyara wangabɨ'derera.
REV.1.7	Sahwara sɨduta kwalaalya yawɨpɨ'dere.
REV.1.7	We'! Gamɨnyɨne lɨke'na jakɨnna dɨpɨ'dere.
REV.1.7	Yo! Sahɨrɨsɨra. Nebula naangesɨ.
REV.1.8	Naangei Gotɨyai dara dɨvanɨ' “Nɨmɨ yune sahwainyɨ aaya sɨnnawɨnne nebulya'nanyainyɨ (A). Nabaai wana nebulya'na aaya dɨvineinyɨ (Z). Sɨnnawɨnyainyɨ. Aayaangeinyɨ.” Yɨ dazai dahaa' mwaalɨkei kɨgaakuna kuna mwaalakei dɨvidaa'nyɨ kuna yɨma'naabathei sai Dɨragɨnya Yuyangɨ Aaya Kaavɨlyalyɨ. Yuyangɨ Mɨnyagɨnyalyɨ.
REV.1.9	Nɨmɨ Jonɨnnyɨ sarɨmɨnyɨ sɨrya'mweinyɨ. Nɨmɨ sarɨmɨjɨ Jizaazarɨ taanginyavɨjɨ Gotɨyai nemaremwaaidevɨjɨ taanga nejaavadɨvɨ' dɨragɨnna da'daanyaburɨjɨ sangɨ ye'mwannamwaaidɨnyainyɨ. Sareinyɨ Gotɨyare yagaalya' wɨjɨwakamarye'najɨ Jizaazarɨna jalɨkurakene'najɨ Ahu'manna Paatɨmozɨ wo'nɨkeba kalavuza nyɨmaaresainyɨ. 
REV.1.10	Yɨrɨka Naangeregaa' (Kɨraazɨtɨyarɨna yɨ'bwa'nawɨ'nadaanyagaa') Kuryai nɨmɨnyɨna dɨragɨnna bulamwaaina nyɨwa'. Sara nyadaa'nyɨ nɨmɨnyɨ dusɨdaasɨ nɨmɨ maangwɨraaya pɨrɨ' wɨ'nyɨna. Maangwɨraaya sa' jaka dɨragɨnna dɨna pihulɨyavɨre jake'bɨsa'. 
REV.1.11	Maangwɨraaya daza' dara dɨna “Yuyangɨ tɨnna wangamanɨgɨnya, sa gɨmɨ nayaa pɨkarya jɨtha'! Pɨkarɨyɨkwiavɨ ya'gɨzɨ anga ata purɨdaa'nyɨ pwaraala dangɨne Kɨraazɨtɨyare kusɨlaanyangɨyaraavɨna jaasɨ! Yɨ Anga Epazaazɨjɨ Sɨmenaajɨ Pehamaamɨjɨ Taayataairajɨ Saathɨzɨjɨ Pilathelɨpɨyajɨ Layothɨzɨyajɨ anga sangɨna dɨmarayaasɨ!”
REV.1.12	Nɨmɨ “A'mwe yagaala nyɨdɨvanɨka sarɨ wanganɨma!” dena gɨnyɨwannyɨna. Mena gɨnyɨwannyɨna yena yɨ laamɨvananya' yɨlakya'ne golɨya ata purɨdaa'nyɨ pwaraala sa wa'dɨ'nyɨya tɨnna wanganna. 
REV.1.13	Yɨ a'mwe pwai laamɨvananya' yɨlakya'ne dazangɨ tɨnnyaba daa'dɨ'nyɨ nɨmɨ tɨnna wanganna. Sai yɨ a'mweraavɨne kaimɨraayaibɨsai. Sai baazɨ'ma'nya saamɨnaange' yune sɨvɨla kedɨvɨ yalawakɨnanya' baazɨ'ma'nakei, yɨ sai munnaanya golɨya' gannya kɨhɨsavɨ pwɨyɨnakei. 
REV.1.14	Gannya mɨnyagɨnyavɨ mɨjasa' yune nebulya'na yaake'nanya', sipɨzipɨyavɨre arɨlya'bɨsa' yɨ wɨvɨtɨrata yaake'bɨsa'. Yɨ gamɨre tɨnnyai dɨtaalɨsa'bɨ' yɨdadaasɨ. 
REV.1.15	Yɨ gamɨre sɨvɨlyɨraai wana nebulya'na dɨ'baaka mwadadaasɨ, arɨnga kwaari'mata bɨraazɨya' dɨka naangevɨ yɨra'dɨvɨtabaaibɨsɨraai. Nabaai nɨmɨ kadɨka wɨ'nɨwe' gamɨre yagaaimaangwɨraaya' aalɨjaka naange' yɨnnadevaaibɨ' kinnɨwa' wɨ'nɨwa. 
REV.1.16	Sai aangasɨrɨ sɨlɨngaamɨnya ata purɨdaa'nyɨ pwaraalya lɨmwagarɨ'. Yɨ kwaari'masɨramɨnya pɨrɨ' gurɨmaanga yuyɨmagɨnyaai yɨnɨke' sa' gamɨre maangevɨdaasɨ waraka mwasaba walyaabɨnɨke'. Nyɨlyai sɨrɨgwajahaa' nyɨla dɨragɨnna dadevaaibɨ' gamɨre sɨnnyɨ' baaka naange' wɨmwadɨwa'.
REV.1.17	Sahwarɨ nɨmɨ tɨnna wanganena lɨka yena gamɨre sɨvɨlyɨraaryaba wala'na. Yɨ nɨmɨ wana a'mwe mena bainɨkeibɨsainyɨ. Sara kye sai nɨmɨnyɨ aangasi yɨlanyakaka dɨna “Gɨmɨ lɨka kuna minnera! Nɨmɨ aaya sɨnnawɨnya nebulya'nanyainyɨ. Yɨ nɨmɨ aaya dɨvidaa'nya nebulya'nanyainyɨ. 
REV.1.18	Yɨ nɨmɨ gaala mwaalya'nebwi aaya kaavɨlyainyɨ. Yɨthaa! Kɨgaa' nɨmɨ mena baleinyɨ, kɨrɨ', yɨthaa, yuyagaa' yuyagaa'ne gaala mwaaiheinyɨ. Nɨmɨ barya'ne kiya' lɨmwaga'dɨ Bainɨkeraavɨre Angebanne kiya' lɨmwagake. Yɨ sareinyɨ dɨragɨnnakeinyɨ ‘Aawa,’ kada'mujɨ a'mwe pwai mabalyɨ yadelyɨ. Pwai bainɨkei bainɨkeraavɨreba yagalya'ma'na yadelyɨ. Nɨmɨ ‘Yo,’ kada'mujɨ pwai balɨna yadelyɨ. 
REV.1.19	Sarevɨdaa'nyɨ yɨ gɨmɨ pɨkarya nayaa jɨtha'! Yagaala gɨmɨ tɨnna wangamwaanyangɨne' yɨ dahaa' warɨkengɨnesɨ sahɨnɨ dɨvidaa'nyɨ yɨma'naabathennajɨ jɨthaka! 
REV.1.20	Yɨ gɨmɨ tɨnna wangamwaanya sɨlɨngaamɨnya ata purɨdaa'nyɨ pwaraala daza nɨmɨre aangasɨrɨ wa'dɨsɨyannajɨ laamɨvananya' yɨlakya'ne golɨya kɨnɨnnaka ata purɨdaa'nyɨ pwaraala dazannajɨ yɨ Gotɨyai yoimavajalɨkurakya dazanne aaya kaavɨlya' daresɨ. Sɨlɨngaamɨnya ata purɨdaa'nyɨ pwaraala daza yɨ sa Kɨraazɨtɨyainyɨre kusɨlaanyangɨyara anga ata purɨdaa'nyɨ pwaraalyangɨ mwaalyaraavɨre mamaayara. Yɨ laamɨvananya' yɨlakya'ne golɨnaka ata purɨdaa'nyɨ pwaraala daza Kɨraazɨtɨyainyɨre kusɨlaanyangɨyara anga ata purɨdaa'nyɨ pwaraala sangɨ mwaalyare.”
REV.2.1	Kɨraazɨtɨyainyɨre kusɨlaanyavɨya Anga Epazaazɨ mwaalyaraavɨne ejelɨyai mwaalɨkerɨne pɨkarya nayaa dara jɨtha'!
REV.2.1	Sɨlɨngaamɨnya ata purɨdaa'nyɨ pwaraalya gamɨre aangasɨrɨ lɨmwaga'dei sahwai laamɨvananya' yɨlakya'ne golɨnaka ata purɨdaa'nyɨ pwaraalyangɨ tɨnnyaba kaanya yamaryade sahwai yagaala datha gɨthasɨvanaabɨ'. 
REV.2.2	Gɨmɨ wawɨnya yadɨnya yuya sabwina mena gyawɨrangamanɨge. Yɨ gɨmɨre yagɨyagɨwawɨnyannajɨ taangegaa' gɨmɨ dɨragɨnna daaya'nebwinajɨ mena gyawɨ'manɨge. Yɨ gɨmɨ a'mwe kayaa'nanyaraavɨna “Aala!” nebulya'na dɨwaa. A'mwe dazara gɨmɨnyɨ dara gɨthadɨvɨsare “Nemɨ Apozelɨya Nedaasade kwainera.” Kɨrɨ' aawa! Sahwara Wɨdaasadera mɨ'. Yɨ kumɨre yagaalya' mena yawɨbwarangamwaa. Yɨ kumɨ yadɨvɨta saburɨ kaavɨlya' mena bɨrama'mwaa “Yɨ sahwara a'mwe yune kwaasɨyare.” 
REV.2.3	A'mwera tɨnna gwangadaapi, gɨmɨ nɨmɨnne yaya' kuna lɨmwamanɨgɨ. Yɨ sahwara wana kayaa'na gyadaapi kɨrɨ' gɨmɨ dɨragɨnna daa'dɨ taanga daza' maa'dɨnyɨ. Yagɨyagɨ wawɨnya daza'na maa'na ginnadeigɨ mɨ'. 
REV.2.4	Kɨrɨ' gɨmɨnyɨna nɨmɨ yagaalya' kɨnɨnnaka dareinyɨ. Sɨnnawɨ gɨmɨ mudɨ'na dɨragɨnna lɨmwagahɨnyagaa' yɨ dazagaa' nɨmɨnyɨnajɨ nebulya'na gɨvu'nakeigɨnyɨ. Kɨrɨ' dahaa' aawa. 
REV.2.5	Sɨnnawɨ nawɨ'nya tewaanyabwi yagɨnyaigɨnyɨ. Kɨrɨ' gɨmɨ daza' yagalya'mavagɨnegaa' yɨ gɨmɨ mena wala'mwaawɨnyaigɨnyɨ. Sarevɨdaa'nyɨ ayahi sɨnnawɨ gɨmɨ yagɨnya dazabwina nayaa jawɨ'! Yɨ gɨmɨre sɨmunyabwi mudɨkebwi nayaa jawɨramaa'! Yɨ gɨmɨ aaya mudɨ'nanyagaa' yagɨnyabaaibɨsabwi jɨ! Nabaai aawana, yɨ nabaai gɨmɨ sɨmunya mudɨkebwi ayɨna yawɨramaata mija', yɨ nabaai nɨmɨ gɨmɨnyawɨnna bi'mava'mujɨ yɨ gɨmɨre laamɨvananya' yɨlakya'ne' warɨkebadaa'nyɨ marasɨ'nɨdesɨ. Sɨmunya mudɨkebwi myawɨramaari nyɨdɨka! 
REV.2.6	Kɨrɨ' dasare dathavwi kuna gwarɨ'. Gɨmɨ Nikolaazare mɨdɨdɨvɨsaraavɨre saburɨ yɨkamaanga wiadɨnyaigɨnyɨ. Nɨmɨ kwainyɨjɨ sahwaraavɨre saburɨ yɨkamaanga wima'nadeinyɨ. 
REV.2.7	A'mwei kadɨ'nakei, sai yagaalya' kadɨka nayaa wɨ'nana! Yɨ yagaala daza' Kurya Tewaanyai Kɨraazɨtɨyainyɨre kusɨlaanyangɨya anga geva gevanyaraavɨ wɨjɨwaakɨvanɨkesɨ. Nabaai a'mwei mala daza' wavɨlavajai, sahwarɨ yɨ nɨmɨ “Ya,” wɨdɨdelyɨ. Yɨ sahwai a'mweraavɨna gaala wɨjaaya'ne yɨta dazarɨ tɨka munne maaradelyɨ. Yɨta dazai Gotɨyare wawɨnyavɨ Parathaazɨ waayɨ'.
REV.2.8	Kɨraazɨtɨyainyɨre kusɨlaanyavɨya Anga Sɨmenaa mwaalyaraavɨne ejelɨyai mwaalɨkerɨne pɨkarya nayaa dara jɨtha'!
REV.2.8	Sahwai aaya sɨnnawɨnya nebulya'nanyai nabaai aaya dɨvidaa'nya nebulya'nanyai aayaangei kɨgaa' mena balakei kɨrɨ' gaalyai ayɨna yɨma'naabakei yɨ sarei yagaala datha gɨthasɨvanaabɨ'. 
REV.2.9	Taanginya gima'nɨvanɨkennajɨ nebulya'na gɨlyɨvɨta wana kuneigɨ mwaidaa'giyabulyɨ gyawɨrangamanɨge. Gɨlyɨvɨta kuneigɨ kɨrɨ' gɨmɨ pɨnɨ kwalaalya kɨnɨnnakeigɨnyɨ. Nabaai yagaaibɨraizɨka daza'na a'mwe pwara sahwara gɨmɨnyɨ givanɨgasa'na gyawɨrangamanɨge. A'mwe dazara sahwara dɨna “Nemɨ sahwaina Juyaraavɨdaasaine.” Kɨrɨ' sahwara nebulya'na Juyaraavɨdaasarana mɨ'. Aawa. Juya kwara kɨrɨ' sahwara yune Saataanɨmɨrevaasɨyaraavɨna. 
REV.2.10	Dɨvi maalɨkegaa' gɨmɨ daange dɨmaa'dengɨna lɨka minnera! Yɨthaa! Saataanɨ sai Yuyaraavɨ Kotɨya Maryadei jɨda'daa'nyɨ sarɨmɨjɨya pwaraavɨ kalavuza wɨmwaaihɨpɨ'dere. Sarɨmɨnyɨ yaamɨjɨ yɨjɨwaala'ne' sara yɨhyɨpɨ'deihɨlyɨ. Yɨ yɨrɨka ata yuyɨraalya yɨnɨgehaa' sarɨmɨ Kɨraazɨtɨyareihɨrɨ taanginya yɨhɨzaavɨpɨ'deihɨlyɨ. Kɨrɨ' nɨmɨnyɨna nayaa dɨlɨmwaga'! Kuna kuna yɨwo'gɨzɨ yune gɨmɨ baidɨzagaa'na yɨ nabaai gaalya' yɨvarula nawɨ'nyai gɨvwatavɨdeinyɨ. (Kingɨmwaaihɨ'nya' gwakɨdeinyɨ.) 
REV.2.11	A'mwei kadɨ'nakei sai yagaalya' kadɨka nayaa wɨ'nana! Yɨ yagaala daza' Kurya Tewaanyai Kɨraazɨtɨyainyɨre kusɨlaanyangɨya anga geva gevanyaraavɨ wɨjɨwaakɨvanɨkesɨ. A'mwei mala daza' wavɨlavajai sahwarɨ yɨ ayahi barya sa' kayaaka yɨgalakadei mɨ'. Aawa nebulyasɨ.
REV.2.12	Kɨraazɨtɨyainyɨre kusɨlaanyavɨya Anga Pehamaamɨ mwaalyaraavɨne ejelɨyai mwaalɨkerɨne pɨkarya nayaa dara jɨtha'!
REV.2.12	Kwaari'masɨramɨnya pɨrɨ' gurɨmaanga yuyɨmagɨnyaai yɨnɨke' kɨnɨnnakei yagaala datha gɨthasɨvanaabɨ'. 
REV.2.13	Angeba mwaaihɨnyaba anga dazaba Saataanɨ kingɨyai maremwaalɨkebanna nɨmɨ yawɨrangamanɨge. Maremwaalɨka kɨrɨ' gɨmɨ nɨmɨnne yaya' dɨragɨnna lɨmwaga'dɨnyaigɨnyɨ. Yadɨ gɨmɨ nɨmɨnyɨna dɨragɨnna lɨmwadɨ yɨ dɨragɨnna lɨmwanga daza' lɨka yulyakadɨnyaigɨ mɨ'. Nabaai kɨgaa' a'mwe Adipaazai nɨmɨnyɨna nayaa nebulya'na jalɨkurakadei sarɨmɨjɨ ye'mwannayɨhɨmwaalaka sahwarɨ sarɨmɨnyaba tamakesagaa'na nɨmɨnyɨ kuna dɨragɨnna lɨmwagakɨnyaigɨ. Nɨmɨnyɨna “Aala!” majahɨnyaigɨ. Anga dazaba Saataanɨ mwaaida gannya wawɨnya' yɨvanɨkeba kɨrɨ' sara yadɨnyaigɨ. 
REV.2.14	Kɨrɨ' nɨmɨ gɨmɨnyɨna yagaala pɨrɨ' pɨrɨ' kɨnɨnnakeinyɨ. Yɨ sarɨmɨjɨya pwara kwaasɨwɨ'nawɨjɨwaakya Belaamɨmɨrebwina lɨmwaga'dɨvɨsara kɨnɨnnakeigɨnyɨ. Belaamɨmɨrebwi yɨ daresɨ. Sɨnnawɨ kɨgaa' Ne Mozɨzaregaa' sai maremwaaide Belaakɨmɨ dara yɨbwarɨdaakwa'. A'mwe Yɨzɨrelɨyaraavɨ kwaasɨ yɨjɨwaalyabwi dahe'bɨsabwi kya' a'mwe sara wagɨlyavɨ walaraawe'. Yɨ Belaakɨjɨya Yɨzɨrelɨyaraavɨ yɨdɨkaave'. Yɨ sahɨnɨ kwaasɨgotɨyaraavɨ yɨdɨka yesa tɨka nya'na sahwaraavɨ yɨna yeva yaasɨwa' pamarinyabwi ya'na yɨdɨkaavesare. 
REV.2.15	Sasarebaaibɨ' gɨmɨjɨya pwara Nikolaazare wɨjɨwaakya' lɨmwaga'dɨvɨsarajɨ kɨnɨnnakeigɨnyɨ. Baa'nana! 
REV.2.16	Sarevɨdaa'nyɨ yɨ gɨmɨjɨya pwara “Sɨmunyabwi mudɨkebwi nayaa jawɨramaa'!” Nabaai aawana, sara myɨjaigɨnyawɨnna yarai bi'mavɨdeinyɨ. Yɨ nɨmɨ a'mwe dazarajɨ kwaari'masɨramɨnya nɨmɨre maangevɨ nyarɨka dazasɨ mala barannaadeinyɨ. Kɨrɨ' gɨmɨre tewaanyabwina gyawɨrangamanɨge. 
REV.2.17	A'mwei kadɨ'nakei sai yagaalya' kadɨka nayaa wɨ'nana! Yɨ yagaala daza' Kurya Tewaanyai Kɨraazɨtɨyainyɨre kusɨlaanyangɨya anga geva gevanyaraavɨ wɨjɨwaakɨvanɨkesɨ. A'mwei mala daza' wavɨlavajai, sahwarɨ tɨka wapaa manaaya Sɨgunyabanya pɨnɨ dahaa' kɨma'nyawɨ lɨka yulyarɨke wɨjaavɨdelyɨ. Nabaai nɨmɨ sitɨhwawɨnya yaaka pɨmɨlɨ' wɨjaavɨdelyɨ. Yɨ tɨhwawɨnya dazamɨlɨkɨ yaya mudɨke' yɨda'nɨkemɨlɨ' wɨjaavɨdelyɨ. Yɨ aawa, a'mwe pwai yaya daza' yawɨranganadei mɨ'. A'mwe tɨhwawɨnyamɨlɨ' maarajai yɨ yune sahwaina yawɨranganadelyɨ.
REV.2.18	Kɨraazɨtɨyainyɨre kusɨlaanyavɨya Anga Taayataaira mwaalyaraavɨne ejelɨyai mwaalɨkerɨne pɨkarya nayaa dara jɨtha'!
REV.2.18	Gotɨyare Gawaalɨvaangei sai tɨnna dɨtaalɨsa' naanga yɨdamakida yɨdaderaai kɨnɨnnakei sɨvɨlyi wana nebulya'na dɨ'baaka mwadadaasɨ kwaari'mata bɨraazɨya' dɨka naangevɨ yɨra'dɨvɨtabaaibɨsi kɨnɨnnakei yagaala datha gɨthasɨvanaabɨ'. 
REV.2.19	Gɨmɨ yɨvanɨgɨnya yuya saburana, gɨmɨ a'mweraavɨna tewaanya gɨvu'nɨvanɨkebulyɨ nɨmɨnyɨna dɨragɨnna lɨmwaga'manɨgɨnyabulyɨ yɨ a'mweraavɨ gaimwagya'ne wɨdaayɨvanɨgɨnyabulyɨ yuya taanginya gima'nɨvanɨkengɨ dɨragɨnna daa'manɨgɨnyabulyɨ nayaa gyawɨrangamanɨge. Nabaai dala pɨbwinanya sabwi gɨmɨ aayagaa' gaai nyɨlɨmwagahɨnyagaa' yagɨnya sabwi sa' tewaanyasɨ. Yɨ dahaa' dɨviya sa' yɨ sɨnnawɨnyavɨ wavɨla'mwaka wana tewaanya nawɨ'nyaangesɨ. Sare' gyawɨrangamanɨge. 
REV.2.20	Kɨrɨ' gɨmɨnyɨna nɨmɨ yagaalya' kɨnɨnnaka dareinyɨ. Gɨmɨ a'mwe daza' Jezevelɨya' gɨmɨjɨ ye'mwannemwaaidevɨ yaasɨwa'na baihana'na yadɨnyasɨ. A'mwe daza' kwaasɨ dara dadesɨ “Nɨmɨ pɨropetɨya'nyɨ. Gotɨyarɨ wɨ'nadɨ a'mweraavɨ wɨjɨwaakadɨnya'nyɨ.” Sara dada nɨmɨre yaasɨwa'wawɨnyaraavɨ kwaasɨ wɨjɨwaakɨna. Yɨ sahwara yaasɨwa' pɨnamarya sabwi mɨdɨnya'najɨ yɨ mɨwɨta kwaasɨgotɨyaraavɨne yɨdɨka yadɨvɨsa tɨka nya'najɨ kwaasɨ wɨjɨwaakɨna. Sasare dazaburɨ sa' wana kwaasɨya' nɨmɨre pwara sara yadɨvɨsasɨ. 
REV.2.21	“A'mwe sa' sɨmunya mudɨkebwi yawɨramaarana!” yawɨrena pɨgaa'nevɨ yaamɨjɨ yena yemwaaimanɨge. Kɨrɨ' aawa. Sa' sɨmunya mudɨkebwi yawɨramaasa'na “Aala!” dɨvanɨ'. Gannya yaasɨwa' gɨrɨkita'nanya yade sangɨna bule' wɨjaaya'na “Aala!” dɨna. 
REV.2.22	Yɨthaa! Nɨmɨ nalabwaryavɨ a'mwe dazavɨna daangesɨ nalaaya naangesɨ wɨjaavɨdesɨ. Yɨ a'mwe dazara sahɨrɨsɨ gɨrɨkita'nanyabwi yadɨvɨsara sahwara sɨmunya mudɨkebwi yawɨramaata myapɨjɨ gamɨ yade sabwina bule'na mujaayɨ yɨpɨja' yɨ nɨmɨ daanga naangejɨ taanginyajɨ wɨjaavɨdere. 
REV.2.23	Gamɨre kaimɨraaya kwaraavɨjɨ yɨ nɨmɨ yuna tamakɨdere. Sarevɨ yɨ Kɨraazɨtɨyainyɨre kusɨlaanyangɨya yuyavaka nayaa yawɨpɨ'de'nanyɨ. Yɨ nɨmɨ a'mwe yuyaraavɨre munyɨkaavɨjɨ sɨmunyangɨjɨ nayaa maryawɨbwa'dɨnyainyɨ. Yɨ nɨmɨ sarɨmɨnyɨ gazaigɨzaigɨnyɨ yɨnɨga wi'na yadɨvɨta sabwine' yɨhɨrɨvɨkɨrɨdeinyɨ. 
REV.2.24	Kɨrɨ' sarɨmɨ pwaihɨrɨ yɨhɨthɨvanɨge. Sarɨmɨnyɨ kwaihi Taayataaira mwaalya pwaihi a'mwe savɨre yagaala daza' mɨdɨdɨvɨtaihi mɨ'. Yɨ sarɨmɨ sasare dazabwi dara dadɨvɨsaburɨ “Yagaala yune kusawɨ nebulya'na Saataanɨmɨre sabwi,” yawɨramaa'dɨvɨtaihi mɨ'. Yɨ sareihɨrɨ dara yɨhɨthɨvanɨge. Yɨ nɨmɨ naanga pɨrɨ' yɨhwakɨdeinyɨ mɨ'. 
REV.2.25	Aawaawa. Sarɨmɨ lɨmwaga'dɨvɨta sabwi yɨ kɨbwi nayaa dɨragɨnna dɨlɨmwagyɨla! Kuna yɨwopɨjɨ yune nɨmɨ bi'mava'mujɨyagaa'na dɨragɨnna dɨlɨmwagarila!
REV.2.26	A'mwei mala daza' wavɨlavajai, a'mwe nɨmɨre wawɨnya mɨdɨnojɨ yune gamɨre aya yɨwɨya yajahaa'nei yɨ sahwarɨna nɨmɨ dɨragɨnaange' wɨjaavɨdelyɨ. Dɨragɨnya sa' daresɨ. Sai mɨnyagɨnyai ajɨmya yuyangɨyaraavɨ maremwaaladevurɨnera.
REV.2.27	“Sai yɨta kwaari'mayagɨnyarɨ' lɨmwagozɨ
REV.2.27	A'mwe saraavɨ dɨragɨnna maremwaaladelyɨ.
REV.2.27	Maa'gula kwadɨke mala tadaapi
REV.2.27	Pwakɨ'da yaaye lɨlɨya wa'devaaibɨsasɨ.”
REV.2.27	Nɨmɨnyɨna Nɨmwai dɨragɨnya' maremwaalya'ne' nyɨjaavakabaaibɨ' dɨragɨnya sa' wɨjaavɨdelyɨ. 
REV.2.28	Yɨ nabaai nɨmɨ sɨlɨngaamɨnya mwanyagaa'ne kaabwe' wɨjaavɨdeinyɨ. 
REV.2.29	A'mwei kadɨ'nakei sai yagaalya' kadɨka nayaa wɨ'nana! Yɨ yagaala daza' Kurya Tewaanyai Kɨraazɨtɨyainyɨre kusɨlaanyangɨya anga geva gevanyaraavɨ wɨjɨwaakɨvanɨkesɨ.
REV.3.1	Kɨraazɨtɨyainyɨre kusɨlaanyavɨya Anga Saathɨzɨ mwaalyaraavɨne ejelɨyai mwaalɨkerɨne pɨkarya nayaa dara jɨtha'!
REV.3.1	Sahwai ata purɨdaa'nyɨ pwaraala Kurya Gotɨyarerajɨ sɨlɨngaamɨnya ata purɨdaa'nyɨ pwaraala dazajɨ kɨnɨnnakei yagaala datha gɨmaryasɨvanaabɨ'. Gɨmɨ yɨvanɨgɨnya yuya saburana mena gyawɨ'manɨge. A'mwera gɨmɨnyɨne yaya' dara dadɨvɨsare “Kɨraazɨtɨyarera angeba mwaalya dazara gaalya' kɨnɨnnakera mwaaiha'.” Kɨrɨ' aawa. Mena Gotɨyarɨna bainɨkeigɨnyɨ. 
REV.3.2	Naangevaa'gɨ se warya' yagalya'mava'gɨzɨ tɨnna nayaa baihanarya'neigɨ dɨthɨkaaka! Gɨmɨre yuya sabwi kuna maalɨ'na warɨke yuna nabaladɨka! Yuya sabwi baimanɨkebwi nayaa dɨragɨnya jɨvaimwa! Sare' dare'nanyɨ. Gɨmɨ yadɨnya yuya sabwi pɨrɨvɨ sa' yuya yɨda'nanya' nɨmɨre Gotɨyare tɨnnyarɨ nɨmɨ tɨnna mwanganabɨrivanɨge. 
REV.3.3	Sarevɨdaa'nyɨ yagaala tewaanya dazavɨ kadɨka mena wɨ'nagɨnyagaa' gɨmɨ lɨmwagasabwi maaragɨnyabaaibɨsa' gɨnnya sɨmunyavɨ nayaa ayɨna jawɨ'! Daza'na ya'gɨzɨ sabwi nayaa mɨdɨdɨ sɨmunya mudɨkebwi jawɨramaa'! Savɨdaa'nyɨ se' myagalya'mayɨja' tɨnna nayaa baihanarya'neigɨ madɨkaayɨ yɨja' a'mwe kukei bi'ma'devaaibɨ' nɨmɨ gɨmɨnyawɨnna bi'mavɨdeinyɨ. Nabaai gɨmɨnyawɨnna bi'ma'mujahaa'na gɨmɨ jawɨ'deigɨ mɨ'. Arɨkewɨnyɨ. 
REV.3.4	Kɨrɨ' maalɨkevaa'gɨ yaya pɨnɨjɨyara Saathɨzɨ mwaaihata pwai pwai kɨnɨnnakeigɨnyɨ. Sahwara kumɨre baazɨ'ma'nya gɨrɨka yɨgalakadɨvɨsara mɨ'. Kumɨ dazara yɨ nɨmɨre baazɨ'ma'nya yaake' baazɨ'ma'napi yɨ nɨmɨjɨ ye'mwannayamaryaadere. Sahwara sahɨrɨvɨ yɨnɨga wi'nannere. 
REV.3.5	Nabaai a'mwei mala daza' sara wavɨlavajai sahwarɨ nɨmɨ avaainanya baazɨ'ma'nya yaaka dathavaaibɨsa' wakɨdelyɨ. Yɨ nabaai nɨmɨ bukuya gaala'ne sɨrɨ gamɨnne yaya' yɨwaipɨwagɨdeinyɨ mɨ'. Arɨkewɨ. Yɨ nabaai Nɨmaamaangeryaba gamɨre ejelɨyaraayabajɨ nɨmɨ a'mwe dazarɨne yaya' jalɨkurakɨdeinyɨ. “Nɨmɨrelyɨ,” wɨdɨdelyɨ. 
REV.3.6	A'mwei kadɨ'nakei sai yagaalya' kadɨka nayaa wɨ'nana! Yɨ yagaala daza' Kurya Tewaanyai Kɨraazɨtɨyainyɨre kusɨlaanyangɨya anga geva gevanyaraavɨ wɨjɨwaakɨvanɨkesɨ.
REV.3.7	Kɨraazɨtɨyainyɨre kusɨlaanyavɨya Anga Pilathelɨpɨya mwaalyaraavɨne ejelɨyai mwaalɨkerɨne pɨkarya nayaa dara jɨtha'!
REV.3.7	Sai nawɨ'nya nebulya'nanyai, yɨ nebulya'nanya sabwina aaya kaavɨlyalyɨ. Sahwai Kingɨya Devitɨmɨne kiya' kɨnɨnnakei kaadihɨta naange' baasadelyɨ. Basadaa'nyɨ gamɨre wawɨnya' naanna jɨthe'nanyɨ. Yɨ a'mwe aane pwai kwai kaanya sa' ayahi tihɨradei mɨ'. Yɨ kaanya' tihɨ'delyɨ. Yɨ a'mwe aane pwai kwai ayahi baasadei mɨ'. Sarei yagaala datha gɨmaryasɨvanaabɨ'. 
REV.3.8	Gɨmɨ wawɨnya yadɨnya yuya sabwina nɨmɨ mena gyawɨ'manɨge. Yɨthaa, gɨmɨre sɨnnyɨkɨ kaadihɨsa' basɨnadaavɨke' wakɨwesɨ. Yɨ a'mwe kaanya tihɨradei aane pwai kwai mɨ'. Nɨmɨ dara yawɨ'manɨge. Gɨmɨ dɨragɨnya maalɨke' kɨnɨnnakeigɨ kɨrɨ' nɨmɨre yagaalya' mɨdɨdɨ yɨ nɨmɨnne yaya' lɨka yulyakadɨnyaigɨ mɨ'. “Sahwareinyɨra,” wɨdadɨnyaigɨnyɨ. 
REV.3.9	Yɨthaa, nɨmɨ Saataanɨmɨre a'mwe yɨta dathavaa' gɨmɨnyɨna gɨmwangɨdeigɨnyɨ. Sahwara dara dadɨvɨsare “Nemɨ Juyaraavɨdaasɨ yɨsavaa'nyɨ.” Kɨrɨ' sahwara Gotɨyarera mɨ'. Aawa. A'mwe kwaasɨ dadɨvɨsare. Yɨthaa! Yɨ nɨmɨ a'mwe dazara gɨmɨre sɨvɨlyɨraaryawɨ kwaakewɨ bulawɨla'napɨ'de'na yɨdeigɨnyɨ. Yɨ sahwara yawɨpɨ'de'na “Gotɨyai sahwaraavɨna tewaanya nebulya'na mena wɨvu'nɨvanɨ'.” 
REV.3.10	Nɨmɨ dɨragɨnna daavebaaibɨ' nɨmɨre yagaalya' nyɨmɨdɨdɨ yuya taanginya gima'nade sangɨ gɨmɨ dɨragɨnna daa'dɨnyaigɨnyɨ. Yɨ sare'na yɨjɨwaala daza' “Kwaaka yuyawɨ yɨma'nɨma!” dozɨ yajahaa' a'mwe yuyara Kwaaka yuyawɨnyaraavɨ yɨjɨwaalya'negaa' sa' yɨ gɨmɨnyɨ nagima'nadɨ'! Yɨ yadevɨ nayaa gɨmaremwaalɨdeinyɨ. 
REV.3.11	Yɨ gɨmɨnyawɨnna yɨme'nya'bɨ' walaabɨdeinyɨ. Yɨ aane pwai kwai kingɨmwaaihɨ'nya' gɨmɨre tɨvɨkɨsa' nagɨmarasɨ'nadɨ'! Gɨmɨ dazabwi lɨmwaga'manɨgɨnya sa kuna nayaa dɨragɨnna dɨlɨmwaga'! 
REV.3.12	Nabaai a'mwei mala daza' sara wavɨlavajai, yɨ sarɨ dɨhɨbya anga nawɨ'nya nɨmɨre Gotɨyarevɨ dɨragɨnya yɨwagya'nerɨ nɨmɨ marɨdaakudelyɨ. Yɨ nabaai sai anga nawɨ'nya savɨ myagalya'mayɨ yojɨ ayahi mwasɨlaanna walyawodei mɨ'. Arɨkewɨnyɨ. Yɨ sarɨ nɨmɨ nɨmɨre Gotɨyarɨne yaya' yɨdavɨdelyɨ. Yɨ nɨmɨre Gotɨyare anga naangebanne yaya' yɨdavɨdelyɨ. Anga naanga daza' yɨ Jeruzaalemɨ mudɨkesɨ. Sa' yɨ nɨmɨre Gotɨyaryabadaasɨ walaabathesɨ. Yɨ Sɨgunyavɨ yagalya'mavojɨ walaabathesɨ. Yɨ nɨmɨnne yaya mudɨke' sa' kɨrɨsɨ yɨ sarɨ pɨkarya yɨdavɨdelyɨ. 
REV.3.13	A'mwei kadɨ'nakei yagaalya' kadɨka nayaa wɨ'nana! Yɨ yagaala daza' Kurya Tewaanyai Kɨraazɨtɨyainyɨre kusɨlaanyangɨya anga geva gevanyaraavɨ wɨjɨwaakɨvanɨkesɨ.
REV.3.14	Kɨraazɨtɨyainyɨre kusɨlaanyavɨya Anga Layothɨzɨya mwaalyaraavɨne ejelɨyai mwaalɨkerɨne pɨkarya nayaa dara jɨtha'!
REV.3.14	Sahwai Nebula Naangei, nebulya'ne aaya kaavɨlyai, Gotɨyare yawɨta yuya nayaa lɨmwada nebulya'na yɨda'na jalɨkurakadelyɨ. Yuya Gotɨyai wakyaakengɨna aaya kaavɨlyalyɨ. Sarei yagaala datha gɨmaryasɨvanaabɨ'. 
REV.3.15	Gɨmɨ yɨvanɨgɨnya yuya sabwina nɨmɨ mena gyawɨ'manɨge. Gɨmɨ yɨrɨla majɨvanɨgɨ. Yɨ nɨmɨnyɨna “Aala!” majɨvanɨgɨnyaigɨnyɨ. Nabaai gɨmɨ dɨka magimanɨ'. Yɨ nɨmɨnyɨna dɨragɨnna myɨvanɨgɨnyaigɨnyɨ. We'! Dara gɨthɨvanɨge. Gɨmɨ dɨ'nakeigɨ mwaaidɨzɨ kwajɨ wikɨra. Gɨmɨ yɨrijaigɨ mwaaidɨzɨ kwajɨ wikɨra. 
REV.3.16	Kɨrɨ' aawa. Gɨmɨ dɨ'naka maalɨ'na gimanɨkeigɨnyɨ. Gɨmɨ dɨ'naka nebulya'na maginyɨvanɨ'. Yɨ gɨmɨ yɨrija nebulya'na maginyɨvanɨ'. Sarevɨdaa'nyɨ aalya dɨ'mudɨnya maalɨka kɨnɨnnake'bɨ' sareigɨnyɨne'na nɨmɨre maangevɨdaa'nyɨ wɨrya gɨmudakɨdeigɨnyɨ. 
REV.3.17	Sare' dare'nanyɨ. Gɨmɨ dara dadɨnyaigɨnyɨ “Nɨmɨ kwalaalya kɨnɨnnakeinyɨ. Yɨ nɨmɨre gɨlyɨvɨta kwalaalya warɨ'. Pɨnɨnna manyɨgainyɨvanɨ'.” Kɨrɨ' gɨmɨnyɨna aawa. Gɨmɨ wana kayaa'na mwaaihɨ. Yɨnɨga wi'na gɨmɨnyɨna kale nyadeigɨnyɨ. Gɨmɨ wana gɨlyɨvɨ'maaya yɨnahune nebulya'nanyaigɨ mwaaihɨ. Yɨ gɨmɨ tɨnna tɨbɨnyaigɨnyɨ. Yɨ gɨmɨ kɨlaakejɨ'nanyaigɨ mwaaihɨ. Yɨ nabaai gɨmɨ saigɨ dazavɨ myawɨranganyɨvanɨgɨ. 
REV.3.18	Sarevɨdaa'nyɨ nɨmɨ sɨmunya datha' gɨzaawa. Nɨmɨre golɨya', sa' nawɨ'nya tɨrɨmaaya yɨma'nyavɨna dɨke' nake' dɨragɨnyasɨ. Yɨ gɨmɨ golɨya daza' dɨmubɨ! “Gotɨyarɨne kwalaalya kɨnɨnnakeinyɨ yɨma'nɨma!” da'gɨzɨ sara dɨmubɨ! Yɨ gɨmɨre kɨlaakejɨkɨ baazɨ'ma'nya'ne' nɨmɨre baazɨ'ma'nya yaake' dɨmubɨ! “Yɨ baazɨ'ma'nya yaaka sa' yewaa'bwa'nɨma! Yɨ nabaai kɨlaakejɨ'nanyainyɨ kuna mamwaalyɨ yadɨ wagɨla nanyɨvwa'nadɨka! A'mwera a'mwemɨlɨka tɨnna nanyangabɨthɨka! Yɨda'maraanga sabwi baazɨ'ma'nɨma!” da'gɨzɨ sara dɨmubɨ! Yɨ gɨmɨ nɨmɨre mɨnarɨwelivananya' gɨmɨre tɨnnyaraarɨ pu'nya'ne' dɨmubɨ! “Yɨ sareinyɨ tɨnna yɨnɨga wi'na wanganɨma!” da'gɨzɨ sara dɨmubɨ! 
REV.3.19	Nabaai nɨmɨ a'mwe nyɨvu'nadaasɨya yuya saraavɨ maanga wɨdadɨ sahwaraavɨ kumɨre yadɨvɨsabwi yavada'gaidɨnyainyɨ. Sarevɨdaa'nyɨ yɨ gɨmɨre sabwina sɨmunya mudɨkebwi jawɨramaa'! Nabaai sɨmunya nawɨ'nya' dɨke'bɨ' kuna jawɨrɨbaina! 
REV.3.20	Yɨthaa! Nɨmɨ kaadihɨsavɨ daake. Yɨ nɨmɨ mala tamɨda'nɨvanaabɨhe. Nabaai a'mwe pwai nɨmɨre maangikɨ nyu'nojɨ yɨ kaanya sa' nyɨbasamaraabazai yɨ nabaai gamɨnyɨ kusawɨ wɨla'mujɨ salyɨ wɨlye'mwannamwaalɨdelyɨ. Salyɨ tɨka ye'mwannanɨdelyɨ. Yɨ sai nɨmɨjɨ tɨka ye'mwannanadelyɨ. 
REV.3.21	Nabaai a'mwei mala daza' wavɨlavajai, sahwarɨ nɨmɨ “Ya,” wɨdɨdelyɨ. Sai namwaalyɨta kingɨyavɨ nawɨ'nyaba nɨmɨjɨ nye'mwannamwaalade'na wɨdɨdelyɨ. Sɨnnawɨ nɨmɨ kwainyɨ malya' wavɨlavebaaibɨ', yɨ nɨmɨ Nɨmwalyɨ gamɨre namwaalyɨta kingɨyavɨ ye'mwannemwaalebaaibɨ' nye'mwannamwaaladelyɨ. 
REV.3.22	A'mwei kadɨ'nakei, sai yagaalya' kadɨka nayaa wɨ'nana! Yɨ yagaala daza' Kurya Tewaanyai Kɨraazɨtɨyainyɨre kusɨlaanyangɨya anga geva gevanyaraavɨ wɨjɨwaakɨvanɨkesɨ.
REV.4.1	Sa' mena kya' sagaa', yɨthaanyi, Sɨgunyavɨ kaadihɨta pɨrɨ' basɨnadaata yadɨsɨ nɨmɨ tɨnna wangamwe'. Yɨ maangwɨraaya daza' sɨnnawɨ nɨmɨ kadɨka wɨ'ne sa' pihulɨya'bɨ' jaka dɨwa'. Dahaa' sa' dara nyɨdɨvanɨ' “Munya davanna jɨlaama! Gɨmɨnyɨ yuya dɨvidaa'nyɨ yɨma'nadenna givwarɨdaakudeinyɨ.” 
REV.4.2	Yɨ yɨme'nya'bɨ' nɨmɨnyɨ Kurya Tewaanyai dɨragɨnna bulamwaaina nyɨwa'. Yɨthaanyi, Sɨgunyavɨ saba kingɨnamwaalyɨta pɨrɨ' daa'dɨ'nyɨya' tɨnna wanganna. Nabaai pwai yuyaraavɨ maremwaalya'nei namwaalyɨta dazavɨ yɨlamwaaidɨ'nyɨ wanganna. 
REV.4.3	Sahwai sɨla nawɨ'nyai baake' yɨdada sɨla nawɨ'nya wayaakei baaka yɨdadaa'nyɨyabaaibɨsalyɨ. Kingɨnamwaalyɨsavɨ byaawɨla pɨrɨ' yagɨ'ma'nɨkerɨ sɨla nawɨ'nya yɨjuzai baaka yɨdadei tɨnna wanganna yɨwelyɨ. 
REV.4.4	Kingɨnamwaalyɨta dazayaba kingɨnamwaalyɨta pɨnɨ yagɨ'ma'nata yadɨ'nyɨ wanganna. Namwaalyɨta tɨwedipoya sangɨ a'mwe naanga tɨwedipoyara mwaalɨna. Sahwara baazɨ'ma'nya yaake baazɨ'ma'nevera. Yɨ kingɨmwaaihɨ'nya golɨya kumɨre mɨnyagɨnyangɨ kɨnɨnnakera. 
REV.4.5	Yɨ kingɨnamwaalyɨsavɨdaa'nyɨ yɨnamɨraasavɨre dɨ'baake mwasabɨ' lɨvapɨna yaka purinya yɨnnyɨna, yɨ pa'da yɨnnyɨna, yɨ yɨ'munya pilɨna. Nabaai kingɨnamwaalyɨta dazavɨ sɨnnyɨkɨ dɨ'baaka ata purɨdaa'nyɨ pwaraalya dɨka yɨda'nyɨna. Dɨ'baaka daza sa Gotɨyare Kurya ata purɨdaa'nyɨ pwaraalyarera. 
REV.4.6	Yɨ kingɨnamwaalyɨsavɨre kusɨmagɨ naanga saalaalya'bɨsa' warɨ'. Daza' yɨ sɨnɨmwavanakurɨka naangebɨsa', yɨ wana gɨrɨ'maaya nebulya'nanya' sɨgujaaka sɨrɨmya'bɨsasɨ.
REV.4.6	Yɨ tɨnnyaba namwaalyɨsavɨ daraai daraala gaala kɨnɨnnakera daavɨna. Yɨ sahwara kingɨnamwaalyɨta dazavɨ dakwagɨ'maveva yɨ daavɨna. Daraai daraala dazara gaala mwaaleva kumɨre tɨnna kwalaalya kɨnɨnnakeraavɨ kusɨmagɨnyavɨjɨ dusɨmagɨnyavɨjɨ yunewɨnna bwakuke. 
REV.4.7	Gaala kɨnɨnnaka aaya mudɨ'nanyai yɨ sai laayonɨyaibɨsai. Yɨ sahwarɨ ayawɨdaasɨ gaala kɨnɨnnakei yɨ sai bulɨmakaawoya kwalyaibɨsai. Yɨ sahwarɨ ayawɨdaasɨ gaala kɨnɨnnakei sai a'mwere sɨnnya'bɨsa' kɨnɨnnakei. Yɨ sahwarɨ ayawɨdaasɨ gaala kɨnɨnnakei yɨ sai bwaangya pwai pɨlavamaryadaa'nyɨyaibɨsai. 
REV.4.8	Daraai daraala gaala kɨnɨnnaka dazarajɨya gazaizai pɨya ata purɨdaa'nyɨ pwainanya kɨnɨnnakelyɨ. Yɨ tɨnna kwalaalya yunewɨnna mwasɨmagɨjɨ kuta kimagɨjɨ bwamwaihukera. Yɨ yɨrɨkevɨjɨ sawɨsavɨjɨ sahwara daata dara dadɨvɨsare:
REV.4.8	“Naangei, Gotɨya Dɨragɨnya Yuya Kɨnɨnnakei
REV.4.8	Gɨrɨ'maayalyɨ. Gɨrɨ'maayalyɨ. Gɨrɨ'maayalyɨ.
REV.4.8	Tewaanyalyɨ. Tewaanyalyɨ. Tewaanyalyɨ.
REV.4.8	Gamɨnyɨ jaanna marinawaadelyɨ.
REV.4.8	‘Gɨmɨ gaveigɨnyɨ. Nemɨbɨtaigɨ mɨ'.’
REV.4.8	Sɨnnawɨ kɨgaa' sai mwalyaakelyɨ.
REV.4.8	Yɨ dahaa' sai mwaalɨ'.
REV.4.8	Yɨ nabaai sai yɨma'naabathelyɨ.”
REV.4.8	Sahwara yagaala daza' ja'na kwadɨka mudɨvɨtara mɨ'. 
REV.4.9	Gaala kɨnɨnnaka dazara yɨlaaya yadɨvɨsare. Gotɨyare kingɨnamwaalyɨsavɨ mwaaida yɨ yuyagaa' yuyagaa' gaala mwaaiderɨ yɨlaaya yadɨvɨsare. Yɨ sahwara sahwarɨ byaanna dɨragɨnya' wiadɨvɨ' sahwarɨne yaya' munyaba makidɨvɨ' yɨ “Su! Su!” wɨdɨpɨ'dere. Yɨ yuyagaa' gaala kɨnɨnnaka dazara sara kyapɨjɨ 
REV.4.10	yɨ a'mwe naanga (24) tɨwedipoyara dazara Gotɨyaryaba kingɨnamwaalyɨsavɨ mwaalɨkere sɨnnyɨkɨ kwaakewɨ walamwaaibɨ'dere. Yɨ sahwai yuyagaa' yuyagaa' gaala mwaaiderɨna sahwara lotuya yadɨvɨsare. Sahwara yawɨ'na “Nemɨre maremwaalya'nebwi gamɨresɨra,” kumɨre kingɨmwaaihɨ'nya golɨya lɨvaradɨvɨ' kingɨnamwaalyɨsavɨre gidɨkusaba wala'dengɨ. Sara yapɨjɨ yɨ daata dara dɨpɨ'dere:
REV.4.11	“Nemɨre Naangeigɨ, nemɨre Gotɨyaigɨ!
REV.4.11	A'mwe yuyara gɨmɨnyɨna yɨlaaya gya'neigɨ
REV.4.11	Gɨmɨ saigɨ yɨnɨga wi'na nebulya'nanyaigɨnyɨ.
REV.4.11	Yɨ byaanna dɨragɨnyabwi gɨzaaya'na nawɨ'nyasɨ.
REV.4.11	Yɨ gɨmɨnne yaya' munyaba makɨlya'najɨ
REV.4.11	Yɨ gɨmɨ dɨragɨnyabwi lɨmwaga'dɨnne'najɨ nawɨ'nyasɨ.
REV.4.11	Sa' darevɨnyɨ. Gɨmɨ yuya wakyeigɨnyɨ.
REV.4.11	Yune gɨmɨre sɨmunyaburɨna kwakye yɨma'nyaakeigɨ.
REV.4.11	Gɨmɨre sɨmunyavɨdaa'nyɨ yuya daza warɨkengɨ. Mwaaihasangɨ.”
REV.5.1	Yɨ kingɨnamwaalyɨsavɨ mwaaidɨ'nyɨyare aangasɨrɨ nɨmɨ bukuya pwi tɨnna wangamwa. Si pɨkarya kɨnɨnnake' kusawɨjɨ mwasɨmagɨjɨ. Yɨ murɨtavayɨ'bwa'nɨka ata purɨdaa'nyɨ pwaraalya kɨnɨnnaki. Yɨ yaasɨwa'nanyai marɨlaaya'na sara murɨtavayɨ'bwa'nɨkilyɨ. 
REV.5.2	Nɨmɨ ejelɨya dɨragɨnnaka pwarɨ tɨnna wangamwa. Sai gannya maangwɨraayavɨ jaka naangave'na dara dɨwa' “A'mwe tewaanyai bukuya dɨrɨ yɨnɨga wi'na tɨlaaya'nebwi kɨnɨnnakei aaihwalaka? Tewaanyai dɨragɨnnakei bukuya dɨrɨ pwɨyɨnɨka dɨrɨ yesɨvalasɨsa' ya'na aaihwalaka?” 
REV.5.3	Kɨrɨ' sasarei aane pwai kwai mɨ'. Sɨgunyavɨ mwaalɨkei aane pwai kwai mɨ'. Kwaakevakɨ mwaalɨkei aane pwai kwai mɨ'. Kwaakevɨ amwihi wɨlarɨkei aane pwai kwai mɨ'. Yɨnɨga wi'na tɨlaayojɨ bukuya sɨrɨ kusawɨ ja'na tɨnna wanganannei aane pwai kwai mɨ'. Arɨkewɨ. 
REV.5.4	Sarajɨya a'mwe pwarɨ mabɨramaari. Bukuya si tɨlaayojɨ kusawɨ tɨnna wanganannei tewaanyarɨ mabɨramariwaasa'na yɨ nɨmɨ kɨnna kwalaalya dɨwa. 
REV.5.5	Kɨnna dadaazɨ a'mwe naangerajɨya pwai nyɨdɨwa' “Gɨmɨ kɨnna kuna madɨnnera! Yɨthaa! Laayonɨyai Juthare yɨta savaakɨyai Ne Devitɨmɨre yɨta savaakɨdaasai, yɨsare pwipulyavɨ kwaraka yɨdevaaibɨ' sara yɨma'nakei sai malya' wavɨlavakelyɨ. Sarevɨ yɨ sai bukuya si tɨlaaya'nei murɨtavayɨ'bwata ata purɨdaa'nyɨ saraala marapyasɨbwarakya'na yɨnɨga wi'na yannelyɨ.” 
REV.5.6	Sara kanyɨdɨwa' nɨmɨ Sipɨzipɨya Dɨwɨnyarɨ tɨnna wangamwa. Sahwai kingɨnamwaalyɨsavɨ gaala kɨnɨnnaka daraai daraala dazaraayabajɨ a'mwe naanga dazaraayabajɨ tɨnnyaba daavɨna. Saba sai mena tamakesai ayɨna dɨkaa'nɨkabaai daa'dɨ'nyɨ wangamwa. Gamɨre mɨnyagɨnyavɨ a'ba saanya dɨragɨnnaka ata purɨdaa'nyɨ pwaraalya kɨnɨnnakei. Nabaai tɨnna ata purɨdaa'nyɨ pwaraalyara kɨnɨnnakei. Yɨ tɨnna dazara yɨ Gotɨyare Kurya ata purɨdaa'nyɨ pwaraalyarera. Gotɨyai kwaaka yuyawɨ yunewɨnna maryaasakere. Sipɨzipɨya sasarerɨ tɨnna wangamwa.
REV.5.7	Sipɨzipɨya Dɨwɨnya dazai wawaka kingɨnamwaalyɨsavɨ mwaalɨkere aangasɨrɨ bukuya daza' ma'mwaawɨ'. 
REV.5.8	Bukuya mi'na kama'mwaawɨ' sagaa' gaala kɨnɨnnaka daraai daraala dazarajɨ a'mwe naanga tɨwedipoya dazarajɨ Sipɨzipɨya Dɨwɨnyaryaba gidɨkusaba kwaakewɨ wala'na. Sahwarajɨya gazaizai pɨradazabɨsasɨ dɨzɨya golɨya pɨrɨsɨ kɨnɨnnakelyɨ. Yɨ dɨzɨya dazangɨ jɨtɨrɨnya yɨravayɨhwia'ne' yunebanna wɨlarɨkengɨ. Wabatɨrɨnya daza' Gotɨyare a'mwe tewaanyara Gotɨyarɨ wɨdadɨvɨsangɨra. 
REV.5.9	Yɨ sahwara daata mudɨka pɨrɨ' dara dɨwaa':
REV.5.9	“Bukuya daza' gɨmɨ maarya'neigɨ
REV.5.9	Savɨre murɨtavayɨ'bwasa marapyasɨbwarakya'neigɨ
REV.5.9	Yɨ yɨnɨga wi'na nebulya'nanyaigɨnyɨ.
REV.5.9	Sare' dare'nanyɨ. A'mwera gɨramesaigɨnyɨ.
REV.5.9	Sasareigɨre tawevɨ a'mweraavɨ mubahɨ.
REV.5.9	Sahwara Gotɨyarɨna wɨjaaya'neraavɨ gɨmɨ.
REV.5.9	Yɨta gazavaasavaakɨyaraavɨjɨ yagaala ge gejɨyaraavɨjɨ
REV.5.9	A'mwe kɨlaaka dala nabinabinyajɨyaraavɨjɨ
REV.5.9	Ajɨmya yuyangɨya gazasavɨyaraavɨjɨ mubamaaragɨ.
REV.5.10	Nemɨre Gotɨyarɨna maremwaaidɨsaraavɨ wɨmwaaihadɨ
REV.5.10	Wɨdaaya'nera Gotɨyarɨna yɨra'dɨvɨsaraavɨ wɨmwaaihagɨ.
REV.5.10	Sahwara Kwaaka yuyavakɨyaraavɨ maremwaaibɨ'derera.”
REV.5.11	Nabaai nɨmɨ wangadɨ ejelɨya kwalaalyaraavɨre maangwɨraaya' kadɨka wɨ'nɨwa. Sahwara kingɨnamwaalyɨsavɨjɨ gaala kɨnɨnnakeraayabajɨ a'mwe naangeraayabajɨ gɨhɨpaledaa'na. Sahwara kwalaalya kwalaalyara mwaaiha'. Yɨ milɨyonɨ milɨyonɨyarajɨ taawɨzanɨ taawɨzanɨyarajɨ kwalaalya naanga naangera mwaaihasare. 
REV.5.12	Sahwara jaka dɨragɨnna dara dɨwaa':
REV.5.12	“Sipɨzipɨya Dɨwɨnya dazarɨ tamakesalyɨ.
REV.5.12	Sai nawɨ'nya maarya'nei yɨnɨga wi'nanyalyɨ.
REV.5.12	Yɨ dazangɨ yɨlaaya maarannei yɨda'nanyalyɨ.
REV.5.12	Dɨragɨnna maremwaalya'nebulyɨ gɨlyɨvɨkɨravɨnakebulyɨ
REV.5.12	Sɨdu'nakebulyɨ dɨragɨnya naangebulyɨ gamɨrengɨ.
REV.5.12	Gamɨnne yaya' munyaba makɨlya'najɨ
REV.5.12	Byaanna dɨragɨnya' yɨlaaya' wɨjaaya'najɨ
REV.5.12	‘Su! Su!’ wɨja'najɨ tewaanya'nelyɨ.
REV.5.12	Yɨ sahwai gavei yɨnɨga nebulya'nanyalyɨ.”
REV.5.13	Yɨ nɨmɨ Gotɨyai yuya wakyaaka kwaraavɨ kadɨka wɨ'nɨwe'. Yɨ Sɨgunyavɨ mwaaihasaraavɨjɨ yɨ Kwaakevakɨ mwaaihasaraavɨjɨ yɨ kwaakevɨ amwihi wɨlakasaraavɨjɨ yɨ saalaalyavɨ wɨlamwaaihasaraavɨjɨ, yo, yuya sabanyaavɨ wɨlamwaaihata kwaraavɨ wɨ'nɨwe'. Sahwara dara dɨwaa':
REV.5.13	“Kingɨnamwaalyɨta savɨ mwaalɨkelyɨ
REV.5.13	Sipɨzipɨya Dɨwɨnya kwalyɨ
REV.5.13	Saraai nawɨ'nya yuyabwi maarika!
REV.5.13	Yɨ su suyajɨ yaya makɨlyabulyɨ
REV.5.13	Byaanna dɨragɨnyabulyɨ dɨragɨnnakebulyɨ
REV.5.13	Saraarɨ nawɨ'nya dazabwi kuna warana!
REV.5.13	Yuyagaa' yuyagaa' kuna warɨbainana!”
REV.5.14	Sara kadɨwaa' gaala kɨnɨnnaka daraai daraala dazara yɨ dara dɨwaa' “Yɨ sahɨrɨsɨ. Nebula naangesɨ.” Yɨ a'mwe naangera kwaakewɨ walaruta'neva yɨ lotuya yɨvanɨga'. Yɨlaaya wivanɨga'.
REV.6.1	Sipɨzipɨya Dɨwɨnyai bukuyavɨre murɨtavayɨ'bwaraka ata purɨdaa'nyɨ pwaraalyangɨ aaya mudɨ'nanya' marapyasɨbwarakɨna yadaa'nyɨ yɨ nɨmɨ tɨnna wangamwa. Sipɨzipɨya Dɨwɨnyai marapyasɨbwarakɨna kyɨwa' gaala kɨnɨnnaka daraai daraalyaraavɨdaa'nyɨ pwai yɨ sɨgunyavɨ yɨ'munya pidevaaibɨ' gamɨre maangwɨraaya' jaka naanga dɨna “Kaaja!” 
REV.6.2	Yɨ nɨmɨ tɨnna ayahi wanganna. Yɨthaanyi, ozɨya yaaka pwarɨ tɨnna wangamwa. Yɨ a'mwei yɨlamwaaidɨ'nyɨ mwaryagɨnyɨsɨ lɨmwamwakei. Sahwarɨna kingɨmwaaihɨ'nya pɨrɨ' wɨjawaasa' malyavɨ wavɨlaya'ne'. Yɨ sai mala kwalaalya wavɨlaya'nei wawoka “Mala'na wavɨlavɨma!” daka wɨna yɨwa'.
REV.6.3	Dɨwɨnyai wɨla ata purɨdaa'nyɨ pwaraalya ayawɨdaasɨ bukuyavɨ pwɨyɨnɨke' pyaasɨbwa'na kyɨwa' nɨmɨ kadɨka wɨ'nyɨna. Yɨ gaala kɨnɨnnaka ayawɨdaasai dɨna “Kaaja!” 
REV.6.4	Yɨ ozɨya pwai yɨ'mavaabɨna. Sai wayaakei. A'mwei ozɨya dazarɨ yɨlamwaaidɨ'nyɨyarɨna dɨragɨnyabwi wɨjawaasai. Sahwai dɨragɨnya sabwi maaraka tewaanyagaa' yɨ naryagaa' yɨnɨga marasɨ'nya'nelyɨ. “A'mwe Kwaakevakɨyara tamakɨnɨpɨka!” daka sara yɨwa'. Sarevɨ yɨ sarɨna kwaari'masɨramɨnya naanga pɨrɨ' wɨjawaasa' wawɨnya dazahɨrɨ' ya'ne'.
REV.6.5	Dɨwɨnyai wɨla ayawɨdaasa' bukuyavɨ pwɨyɨnɨke' pyaasɨbwa'na kyɨwa' yɨ nɨmɨ kadɨka wɨ'nyɨna. Gaala kɨnɨnnaka ayawɨdaasai dɨna “Kaaja!” Yɨthaanyi, nɨmɨ ozɨya dɨkwaagɨla pwarɨ tɨnna wanganna. Yɨ a'mwe yɨlamwaalakei gamɨre asɨrɨ sɨkelɨya pɨrɨ' tɨka nya'ne maraya'ne' lɨmwamwa'. 
REV.6.6	Yɨ gaala kɨnɨnnaka daraai daraalyara mwaaihata saraavɨ tɨnnyaba maangwɨraaya'bɨ' nɨmɨ kadɨka wɨ'nyɨna. Yɨ maangwɨraaya daza' dara dɨna “Mɨjɨkegaakɨra. Maalɨtaaya witɨmaa'gula pwarɨ nɨgwia yune paaivɨ kinaayavɨne'na (yɨrɨka gavevɨ wawɨnya ya'ne nɨgwia') gɨmɨ sɨkelɨya dɨmarayɨ! Yɨ maa'gula maalɨka daraai dalyangɨ baaliya (witɨyabɨ') nɨgwia yune paaivɨ kinaayavɨne'na sɨkelɨya dɨmarayɨ! Aawapaaya wɨgainajahaa' kɨrɨ' welivananya yɨdɨke'nesɨ waainɨyasɨ kayaaka migalakɨnna!”
REV.6.7	Yɨ Dɨwɨnyai wɨla bukuyavɨ pwɨyɨnɨke' dawaai dawaalya' pyaasɨbwa'na kyɨwa' yɨ nɨmɨ kadɨka wɨ'nyɨna. Yɨ gaala kɨnɨnnaka daraai daraalyai aayai sare maangwɨraaya' dɨna “Kaaja!” 
REV.6.8	Sara kyɨwa' nɨmɨ ayahi tɨnna wanganna. Yɨthaanyi, ozɨya nabalɨkɨlaa'naka pwarɨ wanganna. Yɨ, sarɨ yɨlamwaalɨkerɨ gamɨnne yaya' “Baryabulyɨyala.” Yɨ sahwarɨ Bainɨkeraayabanya' mɨjamaridɨ'nyɨyasɨ. A'mwe yuyavakaavɨ Gotɨyai marajaapaina yaka dɨna “Dɨragɨnya dare' yɨhɨzaawa. Yuyawɨ a'mwe daraai dalyaraavɨ tamyɨvainyɨna yakɨri a'mwe gave pwarɨ dɨramakyi! Gazawɨzawɨ a'mwe daraai dalyaraavɨ tamyɨvainyɨna, gave pwarɨ tamakɨna. Sana sana jidewaaihɨlyɨ. Yɨ sare'ne dɨragɨnya' kihɨzaava'mujɨ yɨ pwaraavɨ kwaari'masɨramɨnyasɨ tamakɨna, yɨ pwaraavɨ mɨjɨka naangesɨ tamakɨna, yɨ pwaraavɨ nalaaya nabinabinyajɨ tamakɨna, yɨ pwaraavɨ laayonɨyarajɨ sɨgyaaryarajɨ dawakɨna jidewaaihɨlyɨ.”
REV.6.9	Yɨ Dɨwɨnyai atɨlya' wɨla bukuyavɨ pwɨyɨnɨke' pyaasɨbwa'na kyɨwa' yɨ nɨmɨ tɨnna wanganna. A'mwe bainɨka pwaraavɨre kuryara Gotɨyare kwaraanyaba kwaakewɨ mwaaidapiyaraavɨ wanganna. Sɨnnawɨ a'mwe dazara Gotɨyare yagaalya' dɨragɨnna lɨmwagaresare. Yɨ sara yadɨvɨ' yagaala daza' jalɨkurakesare. Sare'na sahwaraavɨ Gotɨyare yɨkamaangera tamakɨna yesare. 
REV.6.10	Kurya dazara maangwɨraaya jaka dɨragɨnna dara dɨwaa' “Kingɨya Naangeigɨ yuyangɨneigɨ gɨmɨ nawɨ'nya mwaaihɨ. Gɨrɨka maayaigɨ. Yɨ gɨmɨre sabwi yɨ nebulya'na yunewɨnnanyasɨ. Sareigɨ, mena gatha'daregaa' kyɨwawojɨ gɨmɨ kotɨya' a'mwe Kwaakevakɨ mwaaihasaraavɨ jɨtheigɨna'? Yɨ sahwaraavɨ nemɨre tawenna gathɨngaa' dɨrɨvɨkɨ'deigɨna'?” 
REV.6.11	Sara dɨna kyɨwaa' Gotɨyai gazarɨnazarɨna baazɨ'ma'nya yaake' saamɨnya' wɨjaavɨna. Yɨ wɨjaavɨna yaka sahwaraavɨ wɨdɨna “Sarɨmɨ maalɨkegaa' kave kwaamu' dɨmwaalyi! Dɨvi yɨkamaangera sarɨmɨre avaaiyaasɨwa'wawɨnyaraavɨ, sɨrya'mweraavɨ tamakɨpɨ'dere. Yɨ yɨhɨramaketabaaibɨ' tamakɨpɨ'dehaa'nanyɨ. Yɨ nɨmɨ yawɨ'na yage yunegaa'nera yɨnɨga sara baibɨ'dehaa' yɨ nabaai sarɨmɨre tawejɨ'na tɨvɨkɨrɨdeinyɨ.”
REV.6.12	Dɨwɨnyai wɨla ata purɨdaa'nyɨ dalya' bukuyavɨ pwɨyɨnɨke' pyasɨbwa'daa'nyɨ nɨmɨ tɨnna ayahi wanganna. Kwaakevakɨ wɨnɨnya naange' kyɨma'nɨwa' tɨnna wanganna. Yɨ nyɨlyai tɨnga naange' yɨma'nyɨna. Sai yɨrɨka mavuri. Yɨ lawei yuya wayaaka tawe'bɨsa' yɨma'nyɨna. 
REV.6.13	Sɨgunyavɨya sɨlɨngaamɨnya sa kwaakebanna bwala'na. Yɨsɨla yɨta pihɨyare mya milyadɨ'nyɨ yɨhuta naange' purakɨ'daa'nyɨ bwala'daawadevaaibɨ' kwaakebanna bwala'na. 
REV.6.14	Sɨgunya kɨrɨsɨ sa' mena wɨna. Yɨ lamulyɨ' pwalagɨ'mwadɨvɨ' wakadɨvɨtabaaibɨ' sɨgunya' gɨ'mwannɨwake' yɨmaanyɨna. Yɨ yuya mugunyajɨ ahu'mannyajɨ kumɨre wa'dɨvɨsaba yagalya'ma'na, yɨ sangina gɨnyɨmwaaina yɨwaa'. 
REV.6.15	Yɨ kingɨya Kwaakevakɨyarajɨ yɨ maremwaaidɨvɨsarajɨ yɨ mala aawɨlasaraavɨ maremwaala naangerajɨ yɨ a'mwe nɨgwɨhɨravɨnakerajɨ yɨ a'mwe dɨragɨnaangerajɨ yɨ yaasɨwa'wawɨnya wɨdaayadɨvɨta gazarazarajɨ yɨ pwara kumɨre wawɨnya yadɨvɨta gazarazarajɨ yuya sahwara Kwaakevakɨya situsangɨ lɨka yulyaramaripɨ'dere. Yɨ sɨla mugunya naangengɨ kusawɨ lɨka wɨlapɨ'dere. 
REV.6.16	Yɨ sahwara yuya mugunyajɨ sɨlaangejɨ jaka dara dɨwaasare “We'! Sarɨmɨ nɨmɨnyɨ a'badaa'nyɨ jɨlanyɨlabwaraama! Gotɨyare sɨnnyɨkɨ, kingɨnamwaalyɨsavɨ mwaalɨkerɨjɨ yɨ Dɨwɨnyare sɨnna tɨkevɨjɨ lɨka dɨmaraneyulakya! 
REV.6.17	Sare' dare'nanyɨ. Yɨrɨka naanga dazaraare dazagaa' yɨ sɨmɨlɨka wɨladehaakɨ. Kayaa'nanya' tɨvɨkɨrya'ne' dahaa' sa' mena yɨma'nɨwa'. Sarevɨdaa'nyɨ yɨnɨga aaihwai daavojɨ yɨ daza' wavɨlavadelaka! Aawa.”
REV.7.1	Sa' mena kyɨwa' Kwaakevɨya tɨvimagɨnya dawaai dawaalyaba ejelɨya daraai daraalyara daa'dapi nɨmɨ tɨnna wanganna. Sahwara Kwaakevakɨya yɨhuta dawaai dawaalya dɨragɨnna lɨmwaga'na. “Dahaa' yɨhuta sa yɨhu'maanarya Kwaakevakɨjɨ saalaalyavɨjɨ yɨta gazarɨzarɨjɨ nyadɨka!” deva dɨragɨnna lɨmwaga'na. 
REV.7.2	Yɨ ejelɨya pwai nyɨlyai bilyɨrɨ'dimagɨ yidawadaa'nyɨyarɨ nɨmɨ tɨnna wanganna. Ejelɨya sai Gotɨya gaala mwaalɨkere yavɨkwajɨke' lɨmwagaka yɨ sai maangwɨraaya jaka dɨragɨnna naanga'na dɨna. Yɨ ejelɨya daraai daraala dazaraavɨna Gotɨyai dɨragɨnya' wɨjaavakera kwaakesɨ saalaalyasɨ kayaaka yɨgalakya'neraavɨ yɨ sahwaraavɨ jaka dɨna. 
REV.7.3	Yɨ jaka dara dɨwa' “Sarɨmɨ dahaa' Kwaakevasɨ saalaalyasɨ yɨsarajɨ kayaaka yɨme'nya'bɨ' migalakɨpɨna! Nemɨ nemɨre Gotɨyare yaasɨwa'wawɨnyaraavɨre yamengɨ gamɨre yavɨkwajɨka pɨkarya yaadehaa'nanyɨ. Sara kyawaajɨ sarɨmɨ sahwaraavɨ migalaki yapɨjɨ gave pwaraavɨ jɨhalakyideihɨlyɨ.” 
REV.7.4	Yɨ a'mwe yavɨkwajɨka pɨkarya' ma'mwaasaraavɨne ata dahɨlya' kanyɨdɨwa' nɨmɨ kadɨka wɨ'nɨwe'. A'mwe sahwaraavɨ pɨkarya wakɨwaka kwala naanga (144,000) sara. Yɨ Yɨzɨrelɨyaraavɨ yɨta gazavaasavaakɨya pwara yavɨkwajɨka pɨkarya ma'mwaasara. 
REV.7.5	Yɨ Juthare yɨsavaakɨyara kwalaalyara (12,000) pɨkarya ma'mwaasara. Yɨ Ruvenɨmɨre yɨsavaakɨyara 12,000. Yɨ Gaatɨmɨre yɨsavaakɨyara 12,000. 
REV.7.6	Yɨ Aazare yɨsavaakɨyara 12,000. Yɨ Napɨtalaare yɨsavaakɨyara 12,000. Yɨ Manaazare yɨsavaakɨyara 12,000. 
REV.7.7	Yɨ Sɨmɨyonɨmɨre yɨsavaakɨyara 12,000. Yɨ Livaayare yɨsavaakɨyara 12,000. Yɨ Yɨzakaamɨre yɨsavaakɨyara 12,000. 
REV.7.8	Yɨ Sevyulanɨmɨre yɨsavaakɨyara 12,000. Yɨ Jozepɨyare yɨsavaakɨyara 12,000. Yɨ Bejaminɨmɨre yɨsavaakɨyara 12,000. A'mwe dazara yɨ Gotɨyare yavɨkwajɨka pɨkarya' ma'mwaasare.
REV.7.9	Yuya daza mena kya', yɨthaanyi, a'mwe kwalaalya naanga naangera yɨ'bwa'nemwaaidapi nɨmɨ tɨnna wanganna. Yɨ kumɨnyɨ a'mwei ata yɨnɨga wi'na gɨlanneraavɨna mɨ'. A'mwe dazara ajɨmya yuyangɨya gazasavɨyaraayawɨjɨ yɨta gazavaasavaasɨyaraayawɨjɨ kɨlaaka nabinabinyajɨyaraayawɨjɨ yagaala ge gejɨyaraayawɨjɨ yɨ sahɨbadaasare. Sahwara kingɨnamwaalyɨsavɨre sɨnnyɨkɨjɨ Dɨwɨnya Sipɨzipɨyare sɨnnyɨkɨjɨ daavɨna. Baazɨ'ma'nya yaaka saamɨgwazaaya wakevera yɨ kumɨre asɨraavɨ maimunyarabɨ'ne lɨmwageva 
REV.7.10	maangwɨraaya naange' jaka dɨragɨnna dara dɨwaa' “Nemɨre Gotɨyai sai kingɨnamwaalyɨsavɨ mwaalɨkelyɨ yɨ Sipɨzipɨya Dɨwɨnyalyɨ saraai mena nevadaihasama'mwaalyaraalyɨ. Naangebula!” 
REV.7.11	Yɨ ejelɨya yuyara kingɨnamwaalyɨsavɨjɨ a'mwe naangeraayawɨjɨ gaala kɨnɨnnaka daraai daraalyaraayawɨjɨ daaveva yunewɨnna bathakulaawesare. Yɨ sahwara kingɨnamwaalyɨsayaba gidɨkusaba kumɨre sɨnnyɨ' kwaakewɨ walaruta'nareva Gotɨyarɨ lotuya'na yɨlaaya yɨwaa'. 
REV.7.12	Sahwara dara dɨna:
REV.7.12	“Sahɨrɨsɨ. Nebula naangesɨ.
REV.7.12	Nemɨre Gotɨyarɨ yɨlaayabwi wiaana!
REV.7.12	Byaanna dɨragɨnya' kuna warana!
REV.7.12	Sɨdu'nakeburɨ aaya kaavɨlyala!
REV.7.12	‘Su! Su!’ wɨdaana!
REV.7.12	Gamɨnne yaya' munyaba makɨlaana!
REV.7.12	Dɨragɨnna maremwaalya'nebulyɨ dɨragɨnya naangebulyɨ
REV.7.12	Yɨ sahwarebwi kuna kuna warana!
REV.7.12	Yuyagaa' yuyagaa' dazabura waragwona!
REV.7.12	Sahɨrɨsɨ. Nebula naangesɨ!”
REV.7.13	A'mwe naangerajɨya pwai ja'nanyɨdɨwa' “A'mwe baazɨ'ma'nya yaaka saamɨgwazaaya yɨra'neve dazara aaihwaravaavaka? A'mwe saraavɨ jawɨ'mwaa gawɨdaa'nyara?” 
REV.7.14	Sara kanyɨdɨwa' “Nɨmɨre naangeigɨ, bewara dɨngaka! Nɨmɨ myawɨriwa. Saigɨ yawɨ'manɨgɨ.” Yɨ sai nyɨdɨwa' “A'mwe dazara yɨkamaangeraavɨ taanginya naangejɨ daangejɨ maare'. Yɨ taanginya naanga savɨdaasare. Yɨ kumɨre baazɨ'ma'nya Dɨwɨnyare tawevɨ aalya yesa'nanyɨ. Sarevɨ baazɨ'ma'nya daza yaaka wannyɨna ya'. 
REV.7.15	Sarevɨdaa'nyɨ sahwara Gotɨyare kingɨnamwaalyɨsavɨ kusɨmagɨ daa'dɨvɨsare.
REV.7.15	Nyɨlyavɨjɨ sawɨsavɨjɨ lotuya yadɨvɨsare.
REV.7.15	Gamɨre anga nawɨ'nyavɨ sara yadɨvɨsare.
REV.7.15	Kingɨnamwaalyɨsavɨ mwaaidei ye'mwannamwaalojɨ
REV.7.15	Yɨ sahwaraavɨ maredaa'da kɨmata bwakedaavadelyɨ.
REV.7.16	Sahwara mɨjɨka ayahi yɨpɨ'dera mɨ'.
REV.7.16	Nabaai aalya'na ayahi baibɨ'dera mɨ'.
REV.7.16	Nyɨlyai mala tamya'ne'bɨ' dɨragɨnna wɨdathera mɨ'.
REV.7.16	Dɨka naanga gazasa' daanga wi'dathera mɨ'.
REV.7.17	Dare' nanyɨ. Dɨwɨnya Sipɨzipɨyai wɨmaremwaaladelyɨ.
REV.7.17	Kingɨnamwaalyɨsayaba kumɨre maremwaalyai mwaaladei.
REV.7.17	Sahwaraavɨ aalɨyɨmɨnya nawɨ'nya yɨrijava wibwarɨdaakwadelyɨ.
REV.7.17	Aalya gaala kɨnɨnnake' nya'neraavɨ makwawodei.
REV.7.17	Nabaai Gotɨyai kumɨre tɨnnyaraavɨ yɨmwagathelyɨ.
REV.7.17	Kɨdalaalya gazasa' yaalɨka kave yɨmwagathei.
REV.7.17	Yɨ sahwara kɨnna ayahi dɨpɨ'dera mɨ'.”
REV.8.1	Sipɨzipɨya Dɨwɨnyai wɨlya' bukuyavɨ pwɨyɨnɨke' ata purɨdaa'nyɨ pwaraalya' mena marapyasɨbwa'mwa'. Yɨ Sɨgunyavɨ saba yagaala maayawɨ kuna yada nyitaka pimagɨnya'bɨ' (aapɨ-aawaaya sagaa') wavɨla'na yɨwa'. 
REV.8.2	Wavɨla'na kyɨwa' ejelɨya ata purɨdaa'nyɨ pwaraalyara Gotɨyare sɨnnyɨkɨ daa'dapi nɨmɨ tɨnna wanganna. Yɨ sahwaraavɨna pihulɨya ata purɨdaa'nyɨ pwaraalya wɨjaavɨna yɨwa'. 
REV.8.3	Yɨ ejelɨya pwai Gotɨyare kwaraanyaba gidɨkusaba buladaa'na. Yɨ sai maa'gula golɨya' wabatɨrɨnya yɨravayɨhwia'ne' lɨmwagakei. Sahwarɨna paawɨraayana kwalaalya wabatɨrɨnya yɨravayɨhwia'ne wɨjaawakei sai a'mwe Gotɨyare tewaanyaraavɨre wɨja Gotɨyarɨnejɨ mari'bwarakya ya'nei. Yɨ sahwai kingɨnamwaalyɨsavɨ kusɨmagɨnya dɨ'bɨnya golɨya warɨka dazavɨ Gotɨyarɨna wɨja Gotɨyarɨna wɨjaaya'bɨsajɨ wabatɨrɨnya' mari'bwarakya ya'nei. 
REV.8.4	Yɨ paawɨraaya dazangɨre jɨta wabatɨrɨnyasɨ Gotɨyare tewaanyaraavɨre gamɨnyɨ wɨja yagaalyajɨ ejelɨyare asɨrɨ lɨmwagakevɨdaa'nyɨ yɨlaawaka munyaba Gotɨyare sɨnnyɨkɨ yɨ'ma'mwakengɨ. 
REV.8.5	Sara yaka sai yɨkunaabɨthɨ'maa'gulya' maaraka dɨke' yɨ dɨkwaraka kwaraanyaba maaraka yɨ maa'gulyavɨ maradɨ'gwalaka yɨ sai dɨke' lɨvaramwake' Kwaakevakɨna waimwaawɨ'. Sai mena kalɨvaramwa' yɨ sagaa' yɨ'munya pilɨna, purinya yɨnnyɨna, yɨnamɨraasavɨre dɨ'baake mwasabɨ' lɨvapɨna, yɨ sagaa' Kwaakeva' wɨnɨnya' yɨna yakengɨ.
REV.8.6	Ejelɨya ata purɨdaa'nyɨ pwaraala dazara pihulɨya ata purɨdaa'nyɨ pwaraala daza lɨmwagarevera pihulɨya pwa'nyɨ makusa'na yavada'galayovɨravalɨmwanna yɨwaa'. 
REV.8.7	Yɨ ejelɨya aaya mudɨ'nanyai gamɨre pihulɨya' pwa'nyɨ maku'na kyɨwa' sɨrɨmyasɨ dɨkesɨ tawe ye'mwannayɨma'naabɨna yaka Kwaakevakɨna walaraawɨna yɨwa'. Kwaaka yuyangɨ dawaai dasɨmagɨ jaapaina yɨnɨkeba dawaalyaba tewaanya wa'dɨ'nyɨ pɨba saba dɨke' nyɨna. Nabaai yɨta yuyaraavɨ dawaai dasɨmagɨ jaapaina yɨnɨkeba dawaalyaba tewaanya wa'dɨ'nyɨ pɨba saba dɨke' nyɨna. Yɨ kurɨvaarɨya yuyangɨ yɨ sa kɨnɨngɨjɨ dɨke' baihinyɨna yɨwa'. 
REV.8.8	Yɨ ejelɨya ayawɨdaasai (2) gamɨre pihulɨya' pwa'nyɨ maku'na kyɨwa' mugunya naange' nadaasɨya'bɨsa' dɨka naange' saalaalyavɨna walaraawɨna. Yɨ saalaalya dawaai dasɨmagɨnya jaapaina yɨnɨka davanyaai tewaanya wa'dɨ'nyɨ pimagɨnyavaa' tawe' yɨma'nyɨna. 
REV.8.9	Saalaalyavɨ gaala mwaaihasaraavɨ maralɨgɨsɨvaina yɨnɨka dawaai dasɨmagɨnya yɨma'nyɨna kyɨwa' yɨ pimagɨnya pɨvaa' mena balɨna yɨwaa'. Yɨ sɨpɨyangɨna maralɨgɨsɨvainɨka dawaai dasɨmagɨnya yɨma'nyɨna kyɨwa' yɨ sɨpɨya pimagɨnya pɨvaa' kayaaka mena yɨnyɨna yɨwa'. 
REV.8.10	Yɨ ejelɨya ayawɨdaasa pwai daraai dalyai (3) gamɨre pihulɨya' pwa'nyɨ maku'na kyɨwa' sɨlɨngaamɨnya naanga pɨrɨ' dɨ'baake' wana dɨka nebulya'bɨ' yɨdɨwake' yɨ sa' sɨgunyavɨ yɨlamakwasaawaka yɨ bwala'na. Aalya yuyangɨjɨ aalɨyɨmɨnya yuyangɨjɨ sangɨ dawaai dasɨmagɨnya maralɨgɨsɨvainɨka davanyaai wa'dɨ'nyɨ aalya pimagɨnya pɨnɨngɨ sɨlɨngaamɨnya' bwala'na. 
REV.8.11	Sɨlɨngaamɨnya dazavɨne yaya' dara wo'nɨke' “Yɨrɨke'. Kayaakuryava.” Aalya yuyangɨ pimagɨnya savaa' yɨrɨke' yɨma'nyɨna yɨwa'. A'mwe kwalaalyara aalya daza' neva yɨ aalya' kumɨre munyɨkɨ dɨka kubaihinnɨwa' yɨ sahwara mena baimwaa'. 
REV.8.12	Yɨ ejelɨya ayawɨdaasa pwai daraai daraalyai (4) gamɨre pihulɨya' pwa'nyɨ kamaku'mwa' yɨ nabaai nyɨlyarɨjɨ lawerɨjɨ yuya sɨlɨngaamɨnyangɨjɨ tamɨna yaka yɨ nyɨlyare dawaai dasɨmagɨdaasa pimagɨ yɨgalakɨna. Yɨ lawere dawaai dasɨmagɨdaasa pimagɨ yɨgalakɨna. Yɨ sɨlɨngaamɨnyangɨ dawaai dasɨmagɨdaasa pimagɨ yɨgalakɨna. Sarevɨdaa'nyɨ kumɨre baaka pade dahasaai nayaa wa'dɨ'nyɨ baaka pade pimagɨnya' jɨhɨnya ya'na yɨna. Yɨ nyɨlyai yɨrɨkevɨ dahasaalyagaa' naangegaa' (2) nayaa purɨna yada yɨrɨkevɨ maalɨkegaa' (1) mavuri. Yɨ nabaai sawɨta pimagɨnya' sara mavuri yɨwa'.
REV.8.13	Yɨ bwaangya naanga pwai sɨgunyavɨ tɨnnyaba pɨlavamaryadaa'nyɨ nɨmɨ tɨnna wanganna. Yɨ nɨmɨ kadɨka wɨ'nyɨna yadaazɨ sai maangwɨraaya jaka dɨragɨnna dara dɨna “We'! We'! We'! A'mwe Kwaakevakɨ mwaaihata kemwaraavɨna dahasaai dahaa' kale nyɨwa'. Ejelɨya daraai dala pwara pihulɨya pwa'nyɨ kamakurapi yɨ nabaai taanginya naange' sahwaraavɨ yɨma'nadesɨ.”
REV.9.1	Yɨ ejelɨya atɨlyai (5) gamɨre pihulɨya' pwa'nyɨ kamaku'mwa' sɨlɨngaamɨnya pwai Sɨgunyavɨdaa'nyɨ Kwaakevakɨna mena bwala'mwakerɨ nɨmɨ tɨnna wanganna. Yɨ tɨnna kuna wanganna yadaazɨ sahwarɨna kiya' wɨjaavɨna. Kiya daza' yɨrorɨla yune kewewɨnɨ yɨnɨgwalaawaka yɨ daanga maaya dazavɨne tɨkurya' baasa'nesɨ. 
REV.9.2	Sai yɨrorɨlyavɨ tɨkurya daza' kabaasɨwa' yɨ yɨrorɨlyavɨdaa'nyɨ jɨsa' yɨlɨna. Saaidɨka naangevɨre jɨta sa'bɨ' yɨlɨna yaka nyɨlyarɨjɨ yɨhusavaakɨjɨ galabɨ'jɨ'na kyɨwa' yɨ nyɨlyalyɨ yɨhusasɨ jɨhɨnya yɨma'nyɨna yɨwa'. 
REV.9.3	Jɨhɨnya yɨma'nyɨna yadaa'nyɨ jɨta savɨdaa'nyɨ baarɨnnyara yɨma'naabɨna yeva yɨ Kwaakevakɨna walaawɨna yɨwaa'. Yɨ sahwara dɨragɨnya' dɨraavalyare dɨragɨnya'bɨ' maarɨna. Yɨ Kwaakevakɨya dɨraavalyara a'mweraavɨ kayaaka yɨgaidɨvɨtabaaibɨ' kayaa'na ya'ne dɨragɨnya' maarɨna yɨwaa'. 
REV.9.4	Maarɨna yeva yagaalya' dara maarɨna “Sarɨmɨ kurɨvaarɨyangɨjɨ Kwaakevakɨ dala pɨnɨnna pɨnɨnnanya yɨrɨ'nade sangɨjɨ yɨta gazarɨzarɨjɨ kayaaka migalakɨpɨna! Aawa. A'mwe Gotɨyare yavɨkwajɨka pɨkarya' kumɨre yamengɨ maayaraavɨ yɨ dazaraavɨ kayaaka nayaa jɨhalakyi! 
REV.9.5	Sarɨmɨ a'mwe dazahwaraavɨ daanga naanga jɨ'mwagyidere. Kuna yɨwopɨjɨ yune lawe atinanyangɨna. Kɨrɨ' sahwaraavɨ tamakya mipɨna!” Yɨ baarɨnna dazara a'mweraavɨna daanga kayaa'nanya' wɨjaavadɨvɨsara. Yɨrɨvaburyara a'mweraavɨ tɨka da'dɨvɨ' daanga wɨjaavadɨvɨtabaaibɨ' wɨjaavɨna. 
REV.9.6	Yɨ daanga dazagaa' a'mwera balya ya'ne tusa'na bɨ'dɨvɨ' kɨrɨ' sahwara tɨnna mwanganyadɨvɨsare. Arɨkawɨ. Sahwara “Balaana!” kuna yawɨ'dɨvɨsare. Kɨrɨ' baryabwi sahwaraavɨ lɨkaanya wodesɨ.
REV.9.7	Baarɨnna dazara ozɨyara mala ya'neraayawɨnnera yawɨmwavedaa'dɨvɨtabaaibɨsare. Kumɨre mɨnyagɨnyangɨ kingɨmwaaihɨ'nya golɨyabɨsa yɨlarɨkera. Yɨ kumɨre sɨnnyɨ' a'mwere sɨnnyɨ'bɨsɨ'. 
REV.9.8	Yɨ kumɨre mɨjasa saamɨnaange, a'mwe kɨnɨngɨre mɨjasabɨsa. Yɨ kumɨre maangerɨka kavɨjɨlɨkere maangebɨsa, yɨ laayonɨyare saanyabɨsa. 
REV.9.9	Kumɨre kɨhɨsangɨ baazɨ'ma'nya kaapaayabɨsa saabya' maredaa'nɨkengɨ. Yɨ kumɨre pɨya kaarɨzɨya kwalaalyabɨ' ozɨyara mwagi'namakwodaapi mala'nera pa'da pa'da yɨnnadevaaibɨ' woryaraavɨre pɨyangɨ pa'da pa'da yɨnɨkesɨ. 
REV.9.10	Kumɨre suyarɨka yɨrɨvaburyaraavɨrebaaibɨsarɨka. Yɨ suyarɨkɨ kumɨre langerɨ' kwaamɨnya daanga wɨjaaya'ne' kɨnɨnnakerɨ' warɨ'. Nabaai kumɨre langerɨkajɨ daanga naanga daza' a'mweraavɨ kayaaka yɨgalya'nera. Sahwara daanga naanga daza' wɨjaaya'ne dɨragɨnya' yune lawe atinanyangɨna maa'nɨkere. 
REV.9.11	Kumɨnyɨ munyaba kumɨre maremwaaidei yɨ sai yɨrorɨla yune kewewɨnɨ yɨnɨgwalaawɨka yɨ daanga maayavɨya ejelɨyalyɨ. Sarere yaya' Yɨvɨruyagaalyavɨ Aavathonɨ, yɨ Gɨrikɨyagaalyavɨ Aapolɨyonɨ. Yayavɨ aaya kaavɨlyasɨ, “Yuyangɨ Kayaaka Yɨgalakadei.”
REV.9.12	Sɨnnawɨnya' taanginya naange' sa' menanyɨ. We' sɨnnawɨnya daza' menanyɨ. Yɨthaanyi, taanginya pɨrɨwaai dɨvidaa'nyɨ yɨma'naabathewaai kuna warɨ'.
REV.9.13	Yɨ ejelɨya ata purɨdaa'nyɨ pwai (6) gamɨre pihulɨya' pwa'nyɨ kamaku'mwa' Gotɨyare sɨnnyɨkɨ dɨ'bɨnya golɨyavɨ saanya dawaai dawaalyaba tɨnnyaba maangwɨraaya pɨrɨ' dɨna. Sa' dɨna yadaa'nyɨ nɨmɨ kadɨka wɨ'nɨwe'. 
REV.9.14	Yɨ maangwɨraaya daza' ejelɨya ata purɨdaa'nyɨ pwai pihulɨya' lɨmwagarɨkerɨ dara wɨdɨna “Aalya naanga Yupɨretɨzɨyavɨya ejelɨya daraai daraala sara wɨla yɨ'nakasara saraavɨ dɨmakwaasa!” 
REV.9.15	Wɨdɨna kyɨwa' ejelɨya sai ejelɨya daraai daraala saraavɨ makwaasɨna kyɨwa' Gotɨyai a'mwe yuyaraavɨ yɨta davakaai dava'nevɨ jaapaina yada gave pɨvaa'na sahwara tamakya'neraavɨ dahɨlakɨnɨkera yovɨrawakɨgasare. Yɨ sarera aawaaya nyihaanya daza'na, yɨ yɨrɨka dazarɨkɨ, yɨ lawe dazɨkɨ, yɨ kwarame yune dazavɨna wawɨnya daza' ya'nera yovɨrawakɨnɨkere. 
REV.9.16	Yɨ ata gɨlyara aawɨlasara ozɨyaraavɨ mwaaihasara yɨ tu aadɨretɨ milɨyonɨyara. Kumɨre ata gɨlya'na nɨmɨ kadɨka wɨ'nɨwe'. 
REV.9.17	Yɨ nɨmɨ a'mabaaitɨnnya' ya'nena tɨnna dara wanganna. Ozɨyaraavɨjɨ ozɨyaraavɨ yɨlamwaaleveraavɨjɨ kumɨre sabwi darera. A'mwera kɨhɨsangɨ baazɨ'ma'nya kaapaaya baazɨ'ma'nevera, yɨ kumɨre kalaaya dazangɨre sa dɨkevɨya wayaaka, yɨ gwaagwaaja yɨ saalɨpaayavɨya awi'ja kɨnɨnnakera. Ozɨyaraavɨre mɨnyagɨnya yɨ kavɨjɨlɨkeibɨta laayonɨyaraavɨre mɨnyagɨnyabɨsangɨ. Yɨ kumɨre maangengɨ dɨkesɨ jɨsasɨ sɨla saalɨpaayasɨ yɨma'naka mwasabɨ' lɨvapɨna. 
REV.9.18	Kayaa'nanaanga dawaai data daza a'mwe pimagɨnya savaa' tamakɨna. Yɨ yuyaraavɨya davakaai mwaaidakɨlyɨyaraavɨ maramaki yadɨvɨ' yuyaraavɨ davaa' mwaaidɨ'nyɨyaraavɨ tamakɨna. Yɨ dɨka dazasɨ yɨ jɨsasɨ yɨ sɨla saalɨpaayasɨ sahwaraavɨ tamakɨna. Ozɨyaraavɨre maangengɨdaa'nyɨ lɨvapɨna yaka tamakɨna. 
REV.9.19	Sare' dare'nesɨ. Ozɨya dazaraavɨre dɨragɨnya' tamakya'ne dɨragɨnya' maangikɨjɨ warɨna, lɨkikɨjɨ warɨna. Sare' dare'nesɨ. Kumɨre suya kamaalyarabɨsangɨ. Yɨ kamaaimɨnyagɨnya kɨnɨnnakengɨ. Yɨ dazajɨ a'mweraavɨ kayaaka yɨgalakadɨvɨsare.
REV.9.20	A'mwe yuya pwara, kayaa'nanaanga daza tamakagihɨwakera tɨnna nayaa wanganeva kɨrɨ' kumɨre asajɨ yavɨkaryadɨvɨta sangɨna kumɨre sɨmunyabwi mudɨkebwi kuna myawɨramariwaa'. Arɨkewɨ. Yɨmakeraavɨ lotuya ya sabwi, yɨ kwaasɨgotɨyaraavɨ sahwara yavɨkaryadɨvɨta golɨyajɨ sɨlɨvaayajɨ bɨraazɨyajɨ sɨlyarajɨ yɨsarajɨ saraavɨ yɨlaaya'na bule'na wɨjaavadɨvɨtara mɨ'. Yɨ kwaasɨgotɨya dazara yɨ tɨnna yɨnɨga mwanganyadɨvɨ' kadɨka yɨnɨga mu'nyadɨvɨ' kaanya yɨnɨga yamaryadɨvɨtara mɨ'. 
REV.9.21	Yɨ a'mwe dazara kumɨre a'mwe pwaraavɨ tamakyabulyɨ gɨri'nya yabulyɨ ata lɨmwangebulyɨ kukebulyɨ sasare sabwi kɨburɨna sɨmunya mudɨkebwi yawɨramaa'dɨvɨtara mɨ'.
REV.10.1	Ejelɨya pwai dɨragɨnaangei Sɨgunyabadaa'nyɨ waidavadaa'nyɨ nɨmɨ tɨnna wanganna. Sai gannya kɨlaakejɨkɨ yɨraayasɨ bwaakɨnɨkei, yɨ gamɨre mɨnyagɨnyavɨ byaawɨlya' wɨdaa'dɨ'nyɨyai, yɨ gamɨre sɨnnyɨ' nyɨlyaibɨ' yɨdadaa'nyɨ, yɨ gamɨre sɨvɨlyaraai dɨhɨbya'bɨ' dɨtaalɨta saamɨnyawa' yɨdadaasɨya'bɨsaraai. 
REV.10.2	Sarei gamɨre asɨrɨ bukuya maalɨtaaya pwi lɨmwagakei, yɨ bukuyi tɨlaayɨnaka warɨna yadɨ'nyɨyai. Sai saalaalyavɨ gamɨre sɨvɨla aangasi yɨlakadɨ'nyɨ yɨ kwaakevakɨ sɨvɨla kwanaami yɨlakɨna yaka daavɨna yɨwa'. 
REV.10.3	Daavɨna yada kavɨjɨlɨkeibɨsai laayonɨyai pwaka dadevaaibɨ' sai jaka naanga dɨragɨnna dɨna. Jaka sara dɨna kyɨwa' sagaa' yɨ'munya ata purɨdaa'nyɨ daraala sa kumɨre maangwɨraaya pilɨna. 
REV.10.4	Sara pilɨna kyɨwa' nɨmɨ yawɨ'na “Kumɨre yagaalya' yɨdavɨma!” yawɨ'na yena yɨwe'. Nɨmɨ kadɨka wɨ'nyɨna yadaazɨ Sɨgunyavɨdaa'nyɨ maangwɨraaya pɨrɨ' dɨna “Yɨ'munya ata purɨdaa'nyɨ pwaraalyangɨre yagaala pimwake' sa' gɨmɨre sɨmunyavɨ nayaa marabɨpalemwaaina jɨ! Pɨkarya mida'dɨnna!” 
REV.10.5	Dɨna kyɨwa' ejelɨya dazai saalaalyavɨjɨ kwaakevakɨjɨ daa'dɨ'nyɨ nɨmɨ tɨnna wangamwei “Yagaala naange' dɨma!” daka Sɨgunyavɨ gamɨre aangasi munyaba makina yaka 
REV.10.6	dɨna “Gotɨyarɨne yayavɨ yagaala nebulya' warya'ne' dɨma! Yɨ Gotɨyai sai yuyagaa' yuyagaa' gaala mwaaidei, sai Sɨgunya' wakyaakesɨ yuya Sɨgunyavɨ warɨkejɨ, yɨ kwaakesɨ yuya kwaakevɨ warɨkejɨ, yɨ saalaalya kɨrɨsɨ yuya saalaalyavɨ warɨkejɨ yuya sa wakyaakei gamɨre yayavɨ yagaala nebulya' dɨma! Yɨrɨkerɨ' mena yaja sagaa'. Gotɨyai yemwaala ayahi pɨzɨ'gwa yadei mɨ'. 
REV.10.7	Aawa. Dɨvi ejelɨya ata purɨdaa'nyɨ pwaraalyai pihulɨya' kamakurojɨ, yɨ gamɨre jake' kinnojɨ yɨ dazagaa' sagaa' Gotɨyare yoimavajalɨkurakya sa' menanyɨ. Yɨ sa' Gotɨyai wana nebulya'na yadesɨ. Yɨ gamɨre yaasɨwa'wawɨnyara, gamɨnyɨ wɨ'nawɨjɨwaakadɨvɨta saraavɨ nayaa sara wɨdakabaaibɨ' sara yɨma'naabakesɨ!”
REV.10.8	Yɨ maangwɨraaya daza' sɨnnawɨ Sɨgunyavɨdaa'nyɨ kyɨma'nɨwa' nɨmɨ kadɨka wɨ'nɨwe' nɨmɨnyɨ ayahi dara wɨdɨna “Ejelɨya saalaalyavɨjɨ kwaakevakɨjɨ daavakere asɨrɨ bukuya dazi tɨlaayɨnɨka si dɨmaraawa!” 
REV.10.9	Sara wɨdɨna kanyɨwa' nɨmɨ ejelɨyaryawɨnna kaanna wɨna yena, yɨ sarɨ nɨmɨ wɨdɨna “Bukuya maalɨka dazi dɨnyɨjaama!” wɨdɨna kye, yɨ, sai nɨmɨnyɨ wɨdɨna “Di maara'gɨzɨ tɨka dɨnɨgu'na! Yɨ sa' gɨmɨre munyɨkɨ yɨrɨka gima'nadesɨ. Kɨrɨ' nabaai gɨmɨre maangikɨ kaamyoikwarakebɨ' waburya gyathesɨ.” 
REV.10.10	Sai mena kanyɨdɨwa' yɨ nɨmɨ ejelɨyare asɨrɨ bukuya maalɨka dazi maarɨna yena yɨ nɨmɨ tɨka nyɨna. Yɨ nɨmɨre maangevɨ yɨ sa' kaamyoikwarakebɨ' waburya yɨna. Kɨrɨ' nɨmɨ mena kanɨwa yɨ sa' nɨmɨre munyɨkɨ yɨrɨka nyɨwa'. 
REV.10.11	Yɨ nɨmɨnyɨ wɨja' dara dɨnɨ' “Gɨmɨ Gotɨyare yagaalya' (yɨkwia' nɨwaanya') yɨma'nadenna nayaa ayahi duzɨwaakɨ! Yɨ kɨlaaka dala nabinabinya kwalaalyara, ajɨmya yuyangɨya kwalaalyara, yagaala ge gejɨya kwalaalyara, kingɨya kwalaalyarajɨ saraavɨna duzɨwaakɨ! Sara ja!”
REV.11.1	Nɨmɨnyɨna yannyarɨ' wɨjaavɨna. Yanna sarɨ' yaamɨjɨ yunebanna ya'nerɨ', yɨta kaanya yade mavamarya ya'nerɨ'bɨsarɨ'. Yɨ wɨjaavɨna nyaka nɨmɨnyɨ wɨdɨna “Gɨmɨ wawa'gɨzɨ Gotɨyare anga nawɨ'nyavɨ Gotɨyarɨne kwaraanya kɨrɨvɨjɨ yunebanna yaamɨjɨyɨta dakya! Nabaai sahwarɨna lotuya (yɨlaaya) yadɨvɨta a'mweraavɨna ata dɨhi! 
REV.11.2	Kɨrɨ' anga nawɨ'nyavɨ kurɨta dazavɨ mwasɨlaa warɨkevɨ yaamɨjɨyɨta mwakɨnna! Sa' yɨ gɨmɨ nayaa yagalya'ma'na jɨ! Waramaryana! Mwasɨmagɨnya daza' yɨ sa' ajɨmya yuyangɨyara mu'nyadɨvɨsaraavɨre' yɨma'nɨwa'. Yɨ sahwara anga naanga nawɨ'nyaba (Jeruzaalemɨ) sɨvɨla paihɨpɨ'dere. Kuna yɨwopɨjɨ lawe 42 (yɨrɨka 1260) yɨdaakupɨ'dehaa'nanyɨ. 
REV.11.3	Yɨ nabaai nɨmɨ a'mwe pwaraala dazaraai nɨmɨnyɨ jalɨkurakya'neraarɨna maryasaabɨderaalyɨ. Yɨ saraai bekɨya kale'najɨ sɨmunya mudɨkebwi yawɨramaarya'najɨ sa' baazɨ'ma'nakɨlyɨ yɨ nɨmɨnyɨ nyu'nakɨlyɨ pwaraavɨ wɨjɨwaakikaderaalyɨ. Kuna yɨwokɨlyɨ yune yɨrɨka 1260 sagaa'nanyɨ.” 
REV.11.4	Saraai yɨta wolivɨyawaalyɨ. Yɨ laamɨvananya' yɨlakya'newaalyɨ. Yɨ sareraai kwaaka yuyavaakɨne Naangere sɨnnyɨkɨ daakɨlyaraalyɨ. Wolivɨwelivananya' laamɨvananyavɨ dɨka yewɨta'dɨvɨ' baaka wannadevaaibɨ' saraai Gotɨyare Kuryare dɨragɨnyavɨ jalɨkurakikaderaalyɨ. 
REV.11.5	Nabaai a'mwe pwai kwai “Saraarɨ kayaa'na yɨgalɨma!” dozɨ yajai, yɨ nabaai saraare maangevɨdaa'nyɨ dɨke' yɨma'nojɨ sahwaraare yɨkamaangeraavɨ dɨka nakadere. Yo, a'mwei “Saraarɨ kayaa'na yɨgalɨma!” dozɨ yajai yɨ sasare dazaburɨ sai balɨna yadelyɨ. 
REV.11.6	Saraai dɨragɨnya' kɨnɨnnakeraalyɨ. Yuya sagaa' saraai Gotɨyare yagaalya' wɨ'nyɨna yakɨlyɨ pwaraavɨ wɨjɨwakadaakɨlyɨyagaa'na yɨraaya' galalɨmwagya'ne' yɨ burɨke' maya'ne dɨragɨnya' kɨnɨnnakeraai. Yɨ saraai aalya yuya tawe yɨmawakya'neraai, yɨ a'mwe Kwaakevakɨyaraavɨ kayaaka yɨgalakya'neraavɨ kayaaka dala pɨnɨnnanyajɨ tamya'ne dɨragɨnyasɨyaraalyɨ. Yuya sagaa' saraai “Sara yaka!” dakɨlyɨya' yɨ saraai yɨnɨga wi'na yɨna yɨkaderaalyɨ.
REV.11.7	Saraai kɨrɨmɨre jalɨkurakɨwawɨnya' mena kyɨ'mwannakɨri yɨ sɨgyaarya dazai yɨ yɨrorɨla daanga maayavɨ mwaaidei savɨ yagalya'mavojɨ yɨlaabathelyɨ. Yɨ sai saraalyɨ mala bwa'nɨpɨ'delyɨ. Yɨ sai saraarɨ wavɨla'na yojɨ yɨ saraarɨ tamakɨna yaderaalyɨ. 
REV.11.8	Yɨ nabaai anga naanga dazabanya tutaanya naangevakɨ saraare kɨlaakejɨkaai waradezɨkaalyɨ. Anga naanga daza' Kuryai dadeva ke'ba'nanya'na “Sothomɨma, Yɨzɨpɨma,” wo'nɨkesɨ. Sabanyaai Gotɨyare yɨkamaangera mwalyaasabanyaarɨna sara wo'nɨkesɨ. Da anga naanga dazahɨbanna saraare Naangei yɨta yovihɨrarannɨkevɨ balake'. 
REV.11.9	A'mwe yuya kɨlaaka dala nabinyajɨ'jɨya pwarajɨ yɨ yɨta savakaavɨyarajɨ yagaala yuyangɨne pwarajɨ ajɨmya yuyangɨya pwarajɨ jalɨkurakya dazaraarɨ tɨnna wangamanɨgasare. Yɨ yɨrɨka darɨkaai darɨ' yojɨ maalɨkegaasɨ yune sagaa'na wangamanɨgasare. Yɨ sahwara a'mwe pwara saraarɨ maralɨkirakya'na “Ya. Gɨlekavi'nɨnnyavɨ wɨlakaana! Wagɨla nuvwa'nadɨka!” yɨnɨga dɨpɨ'dera mɨ'. 
REV.11.10	Saraai mena baimwaalya'na a'mwe Kwaakevakɨyara sahwara yɨlaaya yɨpɨ'dere. Yɨ nabaai sahwara kwarame yadɨvɨ', yɨ tɨka wapaa nadɨvɨ' sɨhumale kwɨya'mweraavɨna wɨjaavɨpɨ'dere. Sare' dare'nanyɨ. Gotɨyarɨ wɨ'nadi' a'mwe Kwaakevakɨ mwaaihasaraavɨna wɨdɨwaalya'na dazaraai taanga kayaa'nanya' wɨjaavagɨleraalyɨ.
REV.11.11	Yɨrɨka darɨkaai darɨsɨ maalɨkegaasɨ mena kyɨwa' yɨ nabaai Gotɨyai pwa'nyɨ maku'nya gaala ya'ne' kamaryaasɨwa' saraarɨ kwimwa' yɨ saraai dɨkaa'na yagɨla, yɨ kɨrɨmɨre sɨvɨlyi daavɨna yɨwaalyaraalyɨ. A'mwera saraarɨ tɨnna wanganna yeva lɨka naanga yɨwaa'. 
REV.11.12	Yɨ saraai maangwɨraaya pɨrɨ' Sɨgunyavɨdaa'nya' kadɨka wɨ'nyɨna. Yɨ saraarɨ jaka dɨragɨnna dara wɨdɨna “Kɨrɨmɨ munya davanna jɨlaabila!” Yɨ saraai kadɨka wɨ'nyɨna yagɨla munyaba Sɨgunyavɨna yɨraayavɨ yɨlaawɨna. Yɨ saraare yɨkamaangera sara tɨnna wanganna yadaapi saraai yɨlaawɨna yɨwaai. 
REV.11.13	Yɨ dazagaasagaa' wɨnɨnya naange' yɨma'nyɨna kyɨwa' yɨ anga naangebanya pimagɨnya pɨvaa' yɨ savaa' kayaaka yɨma'nyɨna. Yɨ anga pimagɨnya naangeba pimagɨnya ata purɨdaa'nyɨ daraai daraalyavaka kuna warɨna. Nabaai wɨnɨnya dazavɨ a'mwe kwalaalyara (7,000) sara mena balɨna. Balɨna kyɨwaa' a'mwe pwara yɨvainɨkera lɨka naanga yadɨvɨ' yɨ sahwara Gotɨya Sɨgunyavɨyarɨne yaya' munyabanna makina yɨwaasaraavɨnera.
REV.11.14	Taanginya naanga daraalya' we' pwaraalya' sa' menanyɨ. Yɨthaanyi! Yune maalɨkegaa'na yojɨ yɨ taanginya daraai dalya' yɨ yarai yɨma'nadesɨ.
REV.11.15	Yɨ ejelɨya ata purɨdaa'nyɨ daraalyai gamɨre pihulɨya' pwa'nyɨ maku'na kyɨwa', yɨ nabaai, Sɨgunyavɨdaa'nyɨ maangwɨraaya pɨnɨ jaka naanga'na dɨragɨnna dara dɨna “Nemɨre Naangei Gotɨyai gannya Kɨraazɨtɨyai Kingɨya dahɨlakyaakerɨ maryasaabakelyɨ maremwaalya Kwaakevakɨya yuya gamɨre yɨma'nɨwakengɨ! Yuyagaa' yuyagaa' sai kingɨyai maremwaaidelyɨ.” 
REV.11.16	Sara dɨna kyɨwaa' a'mwe naanga tɨwedipoyara Gotɨyare tɨnnyarɨ kunnya kingɨnamwaalyɨsangɨ mwaaidapiyara kumɨre sɨnnyɨ' kwaakewɨnna walaruta'nareva Gotɨyarɨ yɨlaaya yɨna yeva 
REV.11.17	dara dɨna
REV.11.17	“Naangeigɨ, Gotɨyaigɨ Dɨragɨnya Yuyangɨ Aaya Kaavɨlyaigɨ
REV.11.17	Gɨmɨ dahaa' mwaaihɨnyaigɨ kɨgaakuna kuna mwaalagɨneigɨ
REV.11.17	Gɨmɨre dɨragɨnya naange' maaragɨna kingɨyaigɨ mwaaihɨnya'na
REV.11.17	Yɨ nemɨ gɨmɨnyɨ ‘Su! Su!’ gɨthɨvanɨgo.
REV.11.18	Ajɨmya yuyangɨyara mu'nyadɨvɨsara gɨmɨnyɨna sɨmɨlɨka wɨlakere.
REV.11.18	Kɨrɨ' gɨmɨre sɨmɨlɨka naange' mena yɨma'nɨvanɨ'.
REV.11.18	Dahaa' kotɨyavɨ yɨ'maya'negaa' bainɨkeraavɨna yɨma'nɨvanɨ'.
REV.11.18	Dahaa' gɨmɨre yaasɨwa'wawɨnyaraavɨna tɨvɨkɨta nawɨ'nya wɨjaaya'negaakɨ.
REV.11.18	Sara yɨ Gotɨyarɨ wɨ'nawɨjɨwaakadɨvɨsarajɨ, yɨ gɨmɨre tewaanyarajɨ,
REV.11.18	Sahwara lɨka yadɨvɨ' gɨmɨnyɨ dalaangewɨ wɨla'nadɨvɨsara
REV.11.18	Yɨ a'mwe kwaakewɨnyarajɨ yɨ a'mwe munyabanyarajɨ.
REV.11.18	Nabaai dahaa' a'mwe Kwaakevakɨ mwaalyaraavɨ yɨgalakadɨvɨsaraavɨna,
REV.11.18	Yɨ sahwaraavɨ kayaaka yɨgalakya'negaa' mena yɨma'nɨvanɨ'.”
REV.11.19	A'mwe naangera mena devegaa' yɨ Sɨgunyavɨ Gotɨyare anga nawɨ'nya' baasɨna kyɨwa' baasɨnɨka kusawɨ yɨ bukuta Gotɨyare wɨlɨmwagarakevɨre' yɨ sa' ku'maayaba warɨna. Bukuta savɨ Gotɨyare kɨwɨnya ye'mwannajaake' wɨlarɨke' dara yawɨrya'nesɨ. Gotɨyai nemɨjɨ ye'mwannamwaalɨkelyɨ. Sa' ku'maayaba warɨna yadɨ'nyɨ yɨnamɨraasavɨre dɨ'baake mwasabɨ' lɨvapɨna, purinya yɨnnyɨna, yɨ'munya pilɨna, kwaakeva' wɨnɨnya' yɨna, sɨrɨmya naange' bwala'na yakengɨ.
REV.12.1	Yɨ sɨgunyavɨ yɨbwarɨdaakwia naanga pɨrɨ' yɨma'nyɨna. Sa' da'dare'. A'mwe pɨrɨ' mwaalɨna. Yɨ sa' nyɨlyai gamɨre kɨlaakejɨkɨ baazɨ'ma'nɨkesɨ. Yɨ gamɨre sɨvɨlyɨraarɨ kwaaka dalaangewɨ lawei mwaalɨna. Yɨ gamɨre mɨnyagɨnyavɨ sɨlɨngaamɨnya atɨraai sɨvɨlyɨrɨdaa'nyɨ pwaraalya kingɨmwaaihɨ'nyangɨ. 
REV.12.2	Sa' kaimɨraavɨmunya kɨnɨnnake' yɨ kaimɨraaya maarya'ne daange' savɨ yɨma'nyɨna yɨwa'. Yɨ daanga daza' yɨ wana kayaa'nanya'. Yɨ sara wiadaa'nyɨ yɨ sa' kaimɨraaya maarya'negaa'ne jaka dɨragɨnna dɨna. 
REV.12.3	Kuna jaka dɨna yadaa'nyɨ sɨgunyavɨ yɨbwarɨdaakwia pɨrɨ' yɨma'nyɨna. Daza' yɨ dare'. Yɨthaanyi! Kabaraawaryaibɨta naanga pwai mwaalɨna. Sai wayaaka yaka yɨ mɨnyagɨnya ata purɨdaa'nyɨ pwaraalya kɨnɨnnakei yɨ mɨnyagɨzaanya atɨraalyajɨyai. Yɨ gamɨre mɨnyagɨnyangɨ kingɨmwaaihɨ'nya ata purɨdaa'nyɨ pwaraalya warɨna. 
REV.12.4	Yɨ gamɨre suyai sɨgunyavɨya sɨlɨngaamɨnya pɨvaa' wana pada'galabwakɨ'na yasaabɨna yaka kwaakevakɨna maralɨvaramaabɨna. Yɨ sɨlɨngaamɨnya pimagɨnyaala savaa'na sɨgunyavɨ kuna warɨna. Yɨ kabaraawarya dazai a'mwe maarya'ne dazavɨre sɨdalikɨ daavɨna, “Kaimɨraayarɨ maarɨma!” dada yadaa'nyɨ. Yɨ sahwai “A'mwe kaimɨraayarɨ mena kamaarojɨya,” daka “Sagaasagaa' kaimɨraaya dazai tɨka maranɨde'na!” daka yemwaaina. 
REV.12.5	Kuna yemwaaina yadaa'nyɨ yɨ a'mwe' gawaalɨvaangei kaimɨraaya kwalyai maarɨna. Kaimɨraaya dazai dɨvidaa'nyɨ yɨta aayɨnɨyarɨ' lɨmwagozɨ yɨ sasɨ ajɨmya yuyangɨya yuyaraavɨ dɨragɨnna maremwaaladelyɨ. Yɨ a'mwe' kaimɨraayai mena maarɨna kyɨwa' yɨ Gotɨyai kaimɨraayarɨ munyabanna yarai yɨpalamakɨlaawɨna yɨwakelyɨ. Kabaraawaryai “Maranɨma!” daka yɨwakelyɨ. Yɨpalamakɨlaawɨna yaka gannya kingɨnamwaalyɨsavɨna makɨlaawɨna kyɨwa' kabaraawaryai maranɨwakei mɨ'. 
REV.12.6	Mamaranyɨ kyɨwa' yɨ a'mwe daza' a'mwamaaya kunyɨmagɨnna lɨkaanya wɨna. Dazɨmagɨ Gotɨyai gamɨnnebanya' mena yovɨrawakɨnɨkeba. A'mwe savɨ yɨnɨga wi'na 1,260 yɨrɨkerɨkaavɨ maremwaaidɨvɨ' wapaajɨ wɨjaaya'nesɨ.
REV.12.7	Sɨgunyavɨ mala naange' yɨma'naabɨna. Ejelɨya naangei Maaikelɨjɨ gamɨre ejelɨyarajɨ sara kabaraawaryalyɨ mala ye'mwannabwa'nyɨna. Yɨ kabaraawarya dazalyɨ gannya ejelɨyarajɨ yɨ sahwara kumɨre malyangɨ ayahi tɨvɨkɨ'na yɨna. 
REV.12.8	Yaamɨjɨ tɨvɨkɨ'na yɨna yeva kɨrɨ' sahwara malya' wavɨlaya'ne dɨragɨnya' maayare. Sarevɨdaa'nyɨ yɨ Sɨgunyavɨ sahwara ayahi yɨnɨga wi'na mwaaibɨ'dera mɨ'. Arɨkewɨ. 
REV.12.9	Yɨ Gotɨyare ejelɨyara sahwara kabaraawarya naanga dazarɨ kewɨnɨnna maralɨvaranna yɨwaa'. Yɨ kabaraawarya dazai yɨ wana sɨnnawɨ kɨgaa' kamaalyai kunanyalyɨ. Yɨ “Yuyaraavɨ Kotɨya Maryadela,” wo'nɨkei, yɨ Saataanɨ Yɨkamaangei (Sɨwaakei) wo'nɨkelyɨ. Sai Kwaakevakɨya a'mwe mwaaihata yuyaraavɨ kwaasɨ yagaala wɨdadelyɨ. Maaikelɨjɨ gamɨre ejelɨyarajɨ Kwaakevakɨna kewɨnɨnna maralɨvaranna. Yɨ gannya ejelɨyara kwaraavɨjɨ maralɨvaramwaasara sara salyɨ ye'mwannɨgwalɨna yɨwaa'.
REV.12.10	Yɨ Sɨgunyavɨ maangwɨraaya pɨrɨ' jaka dɨragɨnna kadɨwa' nɨmɨ kadɨka wɨ'nɨwa. Yɨ dara dɨna
REV.12.10	“Aawi! Dahaa' nemɨre Gotɨyai yuna nevadaihasamaa'mwa'.
REV.12.10	Yɨ ku'maayabanna gannya dɨragɨnya' mena yɨma'naabɨwa'.
REV.12.10	Yɨ dahaa' sahwai Kingɨyai mena maremwaaimwa'.
REV.12.10	Gannya Kɨraazɨtɨyai Kingɨya dahɨlakyaakerebwi yuna maa'mwa'.
REV.12.10	Sare' dare'nesɨ. Dahaa' kewewɨnɨnna mena lɨvaramwaasa'nanyɨ.
REV.12.10	Neya'mweraavɨ kotɨya marya'ne dazarɨ yuna lɨvaramwaa'.
REV.12.10	Nyɨlyavɨjɨ sawɨsavɨjɨ nemɨre Gotɨyare tɨnnyarɨ neyɨdaanganaka
REV.12.10	Sahwai nemɨnyɨ kotɨya kayaa'na dɨragɨnna maryadelyɨ.
REV.12.10	Kɨrɨ' sasarerɨ dahaa' ejelɨyara nayaa lɨvaramwaasarɨnera.
REV.12.10	Sara kyɨwaa' sai mena kewɨnɨnna waimwaawɨkerɨnera.
REV.12.11	Neya'mwera Sipɨzipɨya Dɨwɨnyare tawevɨna malya' wavɨla'mwaa'.
REV.12.11	Sahwara gamɨre yagaalya' wɨjalɨkurakevevɨ malya' wavɨla'mwaa'.
REV.12.11	Kwaakevakɨ nawɨ'nya mwaalya'na sɨmunya kwalaalya myawɨriwaa'.
REV.12.11	Aawa. ‘Yɨkamaangera neramakɨpɨka!’ deva baihana'na yɨwaasare.
REV.12.11	Sasare dazaburɨ malya' wavɨlaveva yɨkamaangerɨ marasɨ'nɨwaasare.
REV.12.12	Sarevɨdaa'nyɨ, Sɨgunya'gɨjɨ sahɨba mwaaihasaihɨlyɨ yɨlaaya ji!
REV.12.12	Kɨrɨ' Kwaakeva'gɨjɨ saalaalya'gɨjɨ kɨrɨmɨnyɨ mwaaihasaraavɨna we'!
REV.12.12	Taanginya naange' sabanyaai mwaaihasaihi sarɨmɨnyɨ yɨhima'nade'nanyɨ.
REV.12.12	Sarɨmɨnyawɨnna Yuyaraavɨ Kotɨya Maryadei mena waimwaabɨ'.
REV.12.12	‘Yune maalɨkegaa'nanyainyɨ daakajɨ,’ sɨnna tɨke' kɨnɨnnakei
REV.12.12	Sarɨmɨnyɨ kayaa'nanya dala pɨnɨnna pɨnɨnna ya'nelyɨ.”
REV.12.13	Kabaraawarya dazai tɨnna dara wangamwake' “O, Kwaakevakɨ kewɨnɨnya dawɨnna nyɨmaralɨvaramwaasainyɨ midaaka!” Sara daka a'mwe' kaimɨraaya kwalyarɨ maaraka savɨ mɨjamakuna. 
REV.12.14	Mɨjamakuna yadaa'nyɨ a'mwe dazavɨna bwaangya kware pɨya pɨrɨwaai wɨjaavɨna kyɨwa' yɨ sa' a'mwamaaya kunyɨmagɨnna yɨnɨga pɨlakwonnesɨ. Yɨ sa' Kamaala naangerɨ lɨke'na menyabanna mwaalya'ne' pɨlakwonnesɨ. Yɨ nabaai sahɨba kwarame dawaai da' yojɨ yɨ kwarame pimagɨnyasɨ kuna yɨwawojɨ wapaaya pada'galamaremwaaladelyɨ. 
REV.12.15	A'mwe' lɨkaanya kuna wodaa'nyɨ yɨ Kamaala dazai gamɨre maangevɨdaa'nyɨ aalya' kwadaaka mudaasɨya'. Aalya daza' yɨ aalyaaka naange' yada yɨ a'mwe' mɨjamakuna. Kamaalyai dara yawɨ'da “Aalyaake' a'mwe savɨ maramɨlojɨ saba yɨwɨna yana!” sara yɨna yɨwake'nanyɨ. 
REV.12.16	Aalyaaka naange' a'mwe daza' mɨjamakuna yadaa'nyɨ Kwaakeva' a'mwevɨ gaimwanna. Kwaakeva' maanga taavɨna yada aalya daza' Kamaalyai gamɨre maangevɨdaa'nyɨ kwadaaka mudakade' nɨgu'nyɨna. A'mwe' mamihaasa'na nɨgu'nyɨna. 
REV.12.17	Sara nɨgu'nyɨna kyɨwa' a'mwe' yuna lɨkaanya kyɨwa' yɨ kabaraawarya dazai a'mwe dazavɨna sɨmɨlɨka wɨlɨna wiwa'. Yɨ sai “Sahɨrɨvɨre kaimɨraaya pwarajɨ malya' mala yɨnaana!” daka kaanya wɨwa'. Kaimɨraaya dazara Gotɨyare kɨwɨnya mɨdɨdɨvɨ' yɨ sahwara Jizaazarɨna jalɨkurakadɨvɨsara mwaaihasare. 
REV.12.18	Yɨ kabaraawarya dazai saalaalyavɨ maangebaarɨ daa'delyɨ.
REV.13.1	Yɨ nɨmɨ tɨnna wanganna yadaazɨ sɨgyaarya pwai saalaalyavɨdaa'nyɨ yɨma'naabɨna. Sai mɨnyagɨzaanya atɨraalya kɨnɨnnakei yaka nabaai mɨnyagɨnya ata purɨdaa'nyɨ pwaraalyajɨyai. Yɨ gamɨre mɨnyagɨzaanyangɨ kingɨmwaaihɨ'nya atɨraalya warɨna. Yɨ gamɨre mɨnyagɨnyangɨ yaya pɨnɨ warɨna. Yɨ yaya dazangɨre aaya kaavɨlya' yɨ sa' dare'na “Gotɨyarɨne yagaaibɨraizɨka dala pɨnɨnna pɨnɨnnanya.” 
REV.13.2	Sɨgyaarya dazai nɨmɨ tɨnna wangamwei yɨ sai lepaatɨyaibɨsai yɨ gamɨre sɨvɨlya' beyare sɨvɨlya'bɨsasɨya' yɨ gamɨre maange' kavɨjɨlɨkeibɨta laayonɨyare maange'bɨsa'. Yɨ kabaraawarya dazai sɨgyaaryarɨna gamɨre dɨragɨnya' wɨjaavɨna. Sarɨ dahɨlakɨna yaka sarɨ sarei kingɨya mwaalɨna ya'na gamɨ saibɨ'na, yɨ sara yaka sarɨna dɨragɨnya naange' wɨjaavɨna yɨwa'. 
REV.13.3	Sɨgyaaryare mɨnyagɨnya pɨrɨ' yɨ mena davaka baimwanɨke'bɨsa'. Kɨrɨ' mɨnyagɨnya dazavɨya wa'waaya' sa' yaalɨka yɨnnɨke' yaka ayɨna tewaanya yɨma'nyɨna yɨnɨkerɨnera. Yɨ a'mwe yuyara sɨgyaarya dazarɨna lɨka yɨwainɨgulɨna yadɨvɨ' sarɨ mɨdɨnna. 
REV.13.4	Sara mɨdɨnna yadɨvɨ' kabaraawarya dazai gamɨre dɨragɨnya' sɨgyaarya dazahwarɨna wɨjaawake'na a'mwera kabaraawaryarɨ yɨlaaya yɨna yadɨvɨsare. Yɨ a'mwera Gotɨyai gaverɨ yɨlaaya yɨpɨnebaaibɨ' sahwara kabaraawarya dazarɨ yɨlaaya yɨna. Yɨ sara yadɨvɨ' sɨgyaarya kwarɨjɨ yɨlaaya yɨna yadɨvɨsare. Yɨ sahwara dara dadɨvɨsare “Pwai avaainanyai sɨgyaarya dazaibɨ' aaihwalaka! Sahwalyɨ mala yɨnɨga ye'mwannarannadei aaihwalaka! Sahwarɨ wavɨlavadei daaka! Arɨkewɨ.”
REV.13.5	Yɨ Gotɨyai sɨgyaarya dazarɨ wanganakɨna yadaa'nyɨ jaka naanga yaasɨwa' dɨna yada yamarivanɨ'. Yɨ sara yada Gotɨyarɨ yagaaibɨraizɨka yɨvanɨ'. Yɨ sai dɨragɨnya kɨnɨnnakei maremwaala sasare sabwi ya'ne yɨnɨga wi'na lawe a'mwe pwaraare atɨzɨvɨlɨraai yaka pɨrɨwaalyangɨ (42). Sai dare'bɨ' dɨna “Yuyaraavɨjɨ yuyaburaavɨjɨ wavɨla'dɨnyainyɨ nɨmɨ.” 
REV.13.6	Sahwai gamɨre maange' taa'da yɨ Gotɨyarɨna yagaaibɨraizɨka yɨvanɨkelyɨ. Sai Gotɨyarɨne yaya' yagaaibɨraizɨka dadelyɨ, yɨ Gotɨyare angevɨnajɨ, yɨ Gotɨyare yɨta dazavaa' Sɨgunyavɨ mwaaihata saraavɨjɨ. 
REV.13.7	Yɨ Gotɨyai dazarɨ wanganakɨna yadaa'nyɨ yɨ sai Gotɨyare a'mwe tewaanyarajɨ malya' ye'mwannabwa'manɨ'. Yɨ sara yada malya' wavɨla'da yɨ saraavɨ walamarakadere. Yɨ sai dɨragɨnya yɨnɨga wi'nanya' maaraka sai kingɨyai yɨta gazavaasavaakɨyaraavɨnajɨ yɨ kɨlaaka nabinabinyajɨyaraavɨnajɨ yɨ yagaala ge gejɨyaraavɨnajɨ yɨ ajɨmya yuyangɨya gazasavɨyaraavɨnajɨ kingɨyai mwaalɨna. 
REV.13.8	Yɨ a'mwe Kwaakevakɨ mwaaihata yuyara sɨgyaarya dazarɨ lotuya yɨpɨ'dere. Yɨ gazaizai gamɨre yaya' bukuya gaala mwaalya'nirɨ mida'nikei dazarɨ lotuya yadelyɨ. Bukuya dazi yɨ bukuya Dɨwɨnya Sipɨzipɨyarɨ sɨnnawɨ Gotɨyai Kwaakeva' mwakyaakegaa' tamakɨnɨka sahwarilyɨ.
REV.13.9	A'mwei kadɨ'nakeinyɨ daakajɨ sai yagaala dathavɨ kadɨka nayaa pada'galawɨ'nana!
REV.13.10	A'mwe kwai kalavuzavɨna wɨya'nei
REV.13.10	Kalavuzavɨna nayaa wɨna yana!
REV.13.10	A'mwe kwai kwaari'masɨramɨnyavɨ balya'nei
REV.13.10	Kwaari'masɨramɨnyavɨ nayaa balɨna yadelyɨ.
REV.13.10	Nabaai sasare dazabwi yɨma'naja' yɨ Gotɨyare a'mwe tewaanyara sahwara dɨragɨnna daavapɨjɨ Gotɨyarɨ gamɨre dɨragɨnyasɨ kuna dɨragɨnna lɨmwagapɨka!
REV.13.11	Yɨ sɨgyaarya pwai kwaakevɨ kusawɨ dɨkaavaka munyaba yidavadaa'nyɨ yɨ sarɨ nɨmɨ tɨnna wanganna. Sai mɨnyagɨzaanya pɨrɨwaai kɨnɨnnakei mɨnyagɨzaanya sipɨzipɨdɨwɨnyare'bɨsawaalyɨyai. Yɨ kabaraawaryai yagaala dadevaaibɨ' dadei. 
REV.13.12	Ayahidaasa sɨgyaarya dazai yɨ sai dɨragɨnya yuya' maremwaala sɨgyaarya aaya mudɨkere' maaraka yɨ sai aaya mudɨkere sɨnnyɨkɨ dɨragɨnya dazasɨ wawɨnya yadei. Sai wawɨnya dɨragɨnna yade'na sɨgyaarya aaya mudɨ'nanya dazarɨna Kwaakevakɨjɨ sahɨba mwaaihata saraavɨ sara lotuya yadɨvɨsa'nanyɨ. Sɨnnawɨ kɨgaa' wa'waaya kayaa'nanya' sahwarɨ yɨnahu tamakya'ne' sa' mena yaalɨka yɨlakerɨ. Yɨ sahwarɨna dɨragɨnna yada Kwaakevakɨyara yɨlaaya yɨna yadɨvɨsalyɨ. 
REV.13.13	Sɨgyaarya ayahidaasai yɨbwarɨdaakwia'ne, atɨka maru'narya'ne dala pɨnɨnna pɨnɨnnanya naange yadelyɨ. Atɨka maru'narya'ne pɨrɨ' yɨ sa' yɨ dare'. A'mweraavɨre tɨnnyarɨ dɨke' yɨra'daa'nyɨya' sɨgunyavɨ yagalya'ma'da kwaakevakɨna walaabɨna. 
REV.13.14	Sai sɨgyaarya aaya mudɨkere tɨnnyarɨ atɨka maru'narya'ne dala nabinabinya yɨvanɨkelyɨ. Yɨ sasare dazabwi sai a'mwe Kwaakevakɨyaraavɨ kwaasɨ yɨjɨwaaidevulyɨ. Sai Kwaakevakɨya a'mweraavɨ dara wɨdada “Sɨgyaaryarɨ' a'mwa'mwe' sarɨne yaya' munyaba makɨlya'ne' nayaa jɨla! Yɨ sɨgyaarya dazai sɨnnawɨ kɨgaa' kwaari'masɨramɨnya' dawakakei sarɨ, kɨrɨ' sai gaala ayɨna mwaalɨ'. Yɨ sarerɨ lotuya kuna nayaa jɨla!” 
REV.13.15	Yɨ Gotɨyai sarɨ wanganakɨna yadaa'nyɨ yɨ sai sɨgyaarya pware a'mwa'mwevɨna sɨmudɨnya' wɨjaavanɨ'. Yɨ a'mwa'mwe daza' yagaala ja'na wɨjaavɨna. Yɨ nabaai a'mwe pwara sɨgyaarya sare a'mwa'mwe dazavɨna lotuya mi kyapɨjɨ yɨ a'mwa'mwe sa' saraavɨna dɨna “Sareraavɨ yarai dɨramakyɨla!” yɨ sara ya'na sɨmudɨnya' wɨjaavɨna. 
REV.13.16	Yɨ sɨgyaarya ayahidaasai “Sara jɨla!” kadɨwa' yɨ pwara a'mwe yuyaraavɨ “Aangasɨrɨ midaakajɨ. Yamevɨ midaakajɨ.” deva “Sɨgyaaryarera daaka!” ja'ne baave pɨrɨ' pɨkarya yavɨkaridɨvɨsa'. Yɨ a'mwe maalɨkeraavɨjɨ a'mwe yaya' kɨnɨnnakeraavɨjɨ kwaraavɨ, yɨ a'mwe nɨgwɨnakeraavɨjɨ a'mwe gɨlyɨvɨ'maayaraavɨjɨ kwaraavɨ, yɨ a'mwe kumɨrenna yadɨvɨsaraavɨjɨ a'mwe yaasɨwa'wawɨnyaraavɨjɨ kwaraavɨ, yɨ yuya sareraavɨ baave pɨrɨ' pɨkarya yavɨkaridɨvɨsasɨ. 
REV.13.17	Sarevɨ yɨ nabaai “Kɨmaakɨya dakyɨla!” kadɨwaa' a'mwei baave daza' kunei sɨgyaarya dazarɨne yaya' pɨrɨ', gamɨnne yayavɨne ata gɨlya kɨrɨ' yɨ sai gɨlyɨvɨsa a'mweraavɨ mubathei mɨ'. Yɨ sahwara gamɨnyɨ mubɨpɨ'dei mɨ'.
REV.13.18	Yɨ nemɨ daza'na sɨmunya nayaa yawɨraa! A'mwe sɨdu'nakei sai sɨgyaaryare nabaayavɨ ata nayaa dɨhɨla! Daza' yɨ a'mwe kwarɨne ata gɨlyasɨ. Yɨ a'mwe dazarɨne ata gɨlya' yɨ sa' 666.
REV.14.1	Nɨmɨ tɨnna ayɨna wanganna. Yɨthaanyi! Mugunya Saayonɨ Sipɨzipɨya Dɨwɨnyai daa'dɨ'nyɨ yɨ a'mwe kwalaalya (144,000) sara sahwalyɨ ye'mwannadaa'dapi tɨnna wanganna. Sahwara kumɨre yamengɨ Dɨwɨnyarɨne yayasɨ yɨ gannya Ganɨmaangerɨne yayasɨ yɨda'nɨkera mwaaiha'. 
REV.14.2	Yɨ purinya nawɨ'nya Sɨgunyavɨdaa'nyɨ kyɨnnɨgavɨwa' nɨmɨ kadɨka wɨ'nɨwa. Purinya sa' aalya naange aalɨjaka yɨnnadevaaibɨ', yɨ yɨ'munya pida jaka naanga yɨnnadevaaibɨsa'. Nɨmɨ purinya daza' kadɨka wɨ'nɨwe' yɨ sa' pɨradaza'bɨsavɨ. Yɨ sa' arɨnga a'mwera gitaaya tadaapi pɨradazɨyagaala yɨnnadevaaibɨsa'. 
REV.14.3	Sahwara Gotɨyare kingɨnamwaalyɨsavɨ kusɨmagɨjɨ yɨ daraai daraala gaala kɨnɨnnakeraavɨ tɨnnyarɨjɨ a'mwe naangeraavɨ tɨnnyarɨjɨ saba daata mudɨka pɨrɨ' dɨna yɨvanɨga'. A'mwe Kwaakevakɨyaraavɨ a'mwe (144,000) kwalaalya dazara ayɨna mubɨnɨkera yune sahwara daata daza' yawɨramaapɨnere. Aane pwai kwai aawa. 
REV.14.4	A'mwe dazara sahwara a'mwe sajɨ gɨrɨkita'nanya sabwi yevera mɨ'. Sare' dare'nanyɨ. Sahwara sɨdɨraaya nawɨ'nya mwaaidɨvɨtabaaibɨsara Gotɨyarɨ yagalya'mavetara mɨ'. Kwaakevakɨya kayaa'nanya saburaavɨ lɨmwagetara mɨ'. A'mwe dazara sahwara Dɨwɨnyai “Saburɨ kaanya wɨma!” dada yadevanyarɨ mɨdɨnna yadɨvɨsare. A'mwe dazara sahwara a'mwe pwaraayawɨdaa'nyɨ Gotɨyai ayɨna mubakere. Gotɨyai gannyaraavɨ maarakera, Dɨwɨnyai kwarɨjɨnera. Yɨ tɨka munne aaya mudɨ'nanya Gotɨyarɨna wɨjayaatabaaibɨ' sahwara Gotɨyalyɨ Dɨwɨnya Sipɨzipɨyalyɨ saraarera aaya mudɨ'nanyara mwaaiha'. 
REV.14.5	Sahwara kumɨre maangevɨ kwaasɨ yagaala kunera. Kwaasɨ yagaala majadɨvɨsara. Sahwara yɨwetawakya maayara.
REV.14.6	Yɨ ejelɨya pwai sɨgunyavɨ tɨnnyaba kavɨlakuwa' nɨmɨ tɨnna wanganna. Sai yagaala tewaanya' yuyagaa' yuyagaa'ne' kɨnɨnnakei. Yɨ sai yagaala daza' a'mwera kwaakevakɨ mwaaihasaraavɨ wɨjɨwaakya'nei. Sai ajɨmya yuyangɨya gazasavɨyaraavɨjɨ yɨta gazavaasavaakɨyaraavɨjɨ yagaala ge gejɨyaraavɨjɨ kɨlaaka nabinabinyajɨyaraavɨjɨ wɨjɨwaakya'nelyɨ. 
REV.14.7	Sai maangwɨraaya jaka dɨragɨnna dara dɨna “Yɨrɨkegaa' mena yɨma'nɨwa'. Gotɨyai a'mwe yuyaraavɨ kotɨyavɨ maryawɨbwarya'ne'na sarɨna lɨka nayaa yadɨvɨ' gamɨnne yaya' munyaba dɨmakɨlyi! Byaanna kɨnɨnnakerɨ yɨlaaya ji! Sɨgunya' sasɨ kwaakesɨ saalaalyasɨ aalɨyɨmɨnya yuya kɨnɨjɨ yavɨkaryaakei Gotɨyarɨ lotuya nayaa ji!”
REV.14.8	Ejelɨya aaya mudɨ'nanyai mena pɨlakuna wɨna kyɨwa' munyaba ejelɨya pwai mɨdɨnaabɨna yaka dɨna “Anga naanga Bavɨlonɨ sa' kayaaka yada mena bwala'mwa'. Mena bwala'mwa'. Anga naanga Bavɨlonɨ dazahɨba yadevwi a'mwe ajɨmya yuyangɨyara gamɨre gɨrɨkita'nanya dɨragɨnyabwi mɨdɨnya'na yɨ dare'bɨsasɨ. Sa' waainɨya dɨragɨnya' wɨjavadaasɨ sahwara nyɨna. Kɨrɨ' sare'na Gotɨyai yuyaraavɨna sɨnna tɨke' wɨdaya'ne' yɨma'nɨwakesɨ.”
REV.14.9	Yɨ dɨvidaa'nyɨ ejelɨya pwai saraarɨ mɨdɨnaabɨna yaka jaka dɨragɨnna dara dɨna “Nabaai a'mwe kwai sɨgyaarya aaya mudɨ'nanya dazarɨna yɨ gamɨre a'mwa'mwerɨnajɨ lotuya yajai yɨ ‘Baave' yamevɨ maarɨde' dɨngaka? Asavɨ maarɨde' dɨngaka?’ dada maarojɨ 
REV.14.10	yɨ yajai gamɨ sahwai waainɨya pɨrɨ' nadelyɨ. Waainɨya daza' yɨ Gotɨyare sɨnna tɨka wɨdaya'na. Gotɨyai aayagaa' aalyasɨ waainɨya sasɨ ye'mwagakya yaka mɨ'. Aawa. Nabaai sai waainɨya sa' gamɨre sɨnna tɨke' yɨ kaapɨya kayaa'nanya' tɨvɨkɨrya'nevɨ dɨmavadelyɨ. Sara dɨmavawɨjaavɨna kyojɨ a'mwe dazai sɨgyaaryare baavanakei yune nadelyɨ. Yɨ a'mwe dazai daanga kayaa'nanya' maaradelyɨ. Yɨ ejelɨya nawɨ'nyaraavɨre tɨnnyarɨjɨ yɨ Sipɨzipɨya Dɨwɨnyare tɨnnyarɨjɨ dɨka awitalange'na warɨkevɨ sɨla saalɨpaaya nadevɨ kayaa'nanya daza' maaradelyɨ. 
REV.14.11	Yɨ jɨsa' yida dɨka dazavɨ yɨ sareraavɨna daange' wɨjaavɨna. Yɨ jɨta daza' nabaai yuyagaa' yuyagaa' yimwaainagothe'. Yɨ a'mwe dazara sɨgyaaryarɨ gamɨre a'mwa'mwerɨjɨ lotuya yadɨvɨsarajɨ baave' gamɨnne yayavɨne' maarajai gazaizalyɨ sara nyɨlyavɨjɨ sawɨsavɨjɨ kave kwaamusabwi maapɨ'dera mɨ'.”
REV.14.12	Sasare dazabwi yɨma'najavɨ yɨ Gotɨyare a'mwe tewaanyara dɨragɨnna daapɨka! Yɨ a'mwera Gotɨyare kɨwɨnya mɨdɨnna, yɨ Jizaazarɨ dɨragɨnna lɨmwagapɨjara dɨragɨnna daapɨka!
REV.14.13	Yɨ nɨmɨ kadɨka wɨ'nyɨna yadaazɨ Sɨgunyavɨdaa'nyɨ maangwɨraaya pɨrɨ' dara dɨna “Pɨkarya dara jɨtha'! ‘Dahaa'daasɨ a'mwera Naangerɨ dɨragɨnna wɨlamwaaidɨvɨ' jalɨkurakadɨvɨ' yɨ balapɨjɨ a'mwe bainɨka dazara yɨ sahwara yɨlaaya yadɨvɨ' tewaanaanga winadere.’ ” Kurya Tewaanyai kwalyɨ dɨvanɨ' “Yo, yɨ sahwara yadɨvɨta yagɨyagɨ wawɨnya daza, daanga maa'dɨvɨta daza yagalya'mavapɨjɨ yɨ kave mwaaibɨ'dere. Sare' dare'nanyɨ. Sahwara yaasɨwa' wɨya yadɨvɨ' mɨ'. Aawa. Sahwara tewaanya yadɨvɨta sabwi, yɨ daza' sahwarajɨ ye'mwannɨgwɨya yade'. Yɨ kumɨre dɨragɨnyabwi ku'maayabanna yɨma'naabathesɨ.”
REV.14.14	Nabaai nɨmɨ tɨnna ayɨna wanganna. Yɨthaanyi! Yɨraaya yaaka pɨrɨ' wa'dɨsɨ yɨ pwai yɨraayavɨ A'mweraavɨne Kaimɨraayaibɨsai yɨlamwaalɨ'. Sai gamɨre mɨnyagɨnyavɨ kingɨmwaaihɨ'nya golɨya' kɨnɨnnakei. Yɨ sai gamɨre asɨrɨ kwaari'masɨ' wana lɨka gurɨmaanga dɨ'bwarakɨnɨki' lɨmwagakei. 
REV.14.15	Yɨ Gotɨyare Anga nawɨ'nyavɨdaa'nyɨ ejelɨya pwai walyaabɨna yaka yɨraayavɨ mwaalɨka dazarɨ jaka naanga dara dɨna “Gɨmɨre kwaari'masɨsɨ witɨya tɨka munne dɨthaka! Yuya tɨka munne Kwaakevakɨya mya mena yɨlake'na dɨthaka! Yɨ dahaa' yɨrɨka tɨka munne daza maarya'negaakɨ.” 
REV.14.16	Sara kudɨwa' a'mwe dazai yɨraayavɨ mwaalɨkei sai gannya kwaari'masɨ' lɨmwagarakisɨ tɨka munne Kwaakevakɨya mya yɨlake davɨna yaka maryɨ'bwarakɨna yɨwakelyɨ.
REV.14.17	Yɨ ejelɨya pwai Anga nawɨ'nya Sɨgunyavɨ mannɨkevɨdaa'nyɨ walyaabɨna. Nabaai sai kwalyɨ kwaari'mata dɨ'bwarakɨnɨki' lɨmwagakerɨnera. 
REV.14.18	Yɨ nabaai ejelɨya pwai kwaraanyaba yagalya'mavaka kaanna bɨna. Yɨ ejelɨya dazai dɨkevɨ maremwaalya'ne dɨragɨnya' kɨnɨnnakei. Yɨ sai ejelɨya kwaari'mata lɨka gurɨmaanga dɨ'bwarakɨnɨki' lɨmwamwakerɨ jaka dɨragɨnna wɨdɨna mu'nyadɨvɨsaraavɨna “Gɨnnya kwaari'mata dazɨ' lɨka dɨ'bwarakɨnɨki' maara'gɨzɨ yuya tɨka munne Kwaakevakɨya gɨraipɨwɨlyabaarɨya dɨtha'! Yɨ mari'bwarakɨna yɨja warɨna ya! Gamɨre tɨka munne yuya, gɨraipɨya yuya mya mena yɨlake'na sara dɨthavamari'bwarakya!” 
REV.14.19	Sara wɨdɨna kyɨwa' ejelɨya dazai gamɨre kwaari'masɨ' lɨmwagaka yɨ Kwaakevakɨya yuya tɨka munne wɨla gɨraipɨyavɨya yɨme'nya'bɨ' kɨhɨmavamaa'na yaka yɨ mari'bwarakɨna. Yɨ sai kɨhɨmavamaa'na, sɨla naanga gɨraipɨya tɨma'mwanga ya'nevɨ kusawɨ tɨka munne daza mari'bwarakɨna. Sɨla naanga daza' yɨ Gotɨyare sɨnna tɨka wɨdayasɨ. 
REV.14.20	Yɨ anga naangeba mwasɨlaa warɨka sɨla dazavɨ pwai gɨraipɨya yuya tɨma'mwanna. Sara yadaa'nyɨ sɨla savɨ mwasɨlaa tawe' walyaabɨna. Tawe walyaabɨna yada kaanya kuna kuna wawoka yune 1,600 sɨtaathɨyamɨya (300 kilomitaayavɨna) yaka munyaba ozɨyaraavɨre maangeyabanna (a'mwe tutaayai yunebanna) yɨnɨga wi'na yɨlaabɨna yɨwakesɨ.
REV.15.1	Yɨ nɨmɨ Sɨgunyavɨ yɨbwarɨdaakwia pɨrɨ' warɨkevɨ tɨnna wanganna. Yɨbwarɨdaakwia sa' naange', yɨ atɨka maru'nakulya'ne'. Yɨ dara wanganna. Ejelɨya ata purɨdaa'nyɨ daraalyara kayaa'nanya a'mweraavɨ kayaaka yɨgalya'ne lɨmwamwaasa'. Nabaai kayaa'nanya daza mena kyɨwawojɨ kwaakevɨ ayahi pɨrɨ' yɨma'naabathe' mɨ'. Kayaa'nanya ata purɨdaa'nyɨ pwaraala dazangɨ Gotɨyare sɨnna tɨka wɨdaya' sa' mena yɨwɨna yadesɨ.
REV.15.2	Yɨ nɨmɨ naange' saalaalya'bɨsa' tɨnna wanganna. Sa' sɨnɨmwavananya'bɨsa' dɨkesɨ ye'mwagakɨnɨkabaaibɨsa'. A'mwera malya' wavɨla'na yadɨvɨ' sɨgyaarya dazarɨ marulawakɨna yɨwaa'. Yɨ sahwarɨjɨ yɨ gamɨre a'mwa'mwerɨjɨ yɨ ata gɨlya gamɨnne yaya' dahɨlakakevɨjɨ marulawakɨna. Yɨ sahwara saburɨna “Aala!” yɨwaasara. Sahwara saalaalya aaizɨya'bɨta dazavɨ daavɨna. Sahwaraavna Gotɨyai pɨradazabɨsa mena wɨjaavake lɨmwanna. 
REV.15.3	Sahwara Mozɨzai Gotɨyare yaasɨwa'wawɨnyare daasa', Sipɨzipɨya Dɨwɨnyarɨne daasa' dɨna. Daata daza' yɨ dare'na
REV.15.3	“Naangeigɨ Gotɨya Dɨragɨnya Yuya Kɨnɨnnakeigɨ!
REV.15.3	Yuya yadɨnya naangengɨ! Atɨka maru'nakuidaanyangɨ!
REV.15.3	Kingɨyaigɨ a'mwe ajɨmya yuyangɨyaraavɨ maremwaaidɨnyaigɨ!
REV.15.3	Gɨmɨre saburaavɨ yɨda'maraangengɨ! Nebulya'na yunewɨnnanyangɨ!
REV.15.4	Naangeigɨ nawɨ'nya gɨrɨ'maayaigɨ gave yune pwainanyaigɨnyɨne'na
REV.15.4	Gɨmɨnyɨna yɨ lɨka mi yadei aaihwalaka!
REV.15.4	Gɨmɨnyɨne yaya' munyaba mamakɨlyɨ yadei aaihwalaka!
REV.15.4	Gɨmɨre yɨda'nanya nawɨ'nyabwi ku'maayaba mena yɨma'nɨwake'na
REV.15.4	Ajɨmya yuyangɨyara gɨmɨnyawɨnna lotuya bahipɨ'deigɨnyɨ.”
REV.15.5	Dɨvidaasɨ nɨmɨ tɨnna ayɨna wanganna yadaazɨ yɨ Sɨgunyavɨ Anga nawɨ'nya' lotuanga selɨ ange' jalɨkurakya'ne' sa' baasɨnyɨna. 
REV.15.6	Yɨ baasɨnyɨna yɨkevɨdaa'nyɨ ejelɨya ata purɨdaa'nyɨ daraala dazara a'mweraavɨ kayaaka yɨgalya'ne kɨnɨnnakera walyaabɨna. Sahwara baazɨ'ma'nya nawɨ'nyaange wana gɨrɨ'maaya yaka lɨvamwaja yadaasɨya yɨra'nevera. Yɨ sahwara munnaanya golɨya pwɨyɨnevera, kumɨre kɨhɨsavɨ yunebanna pwɨyɨnevera. 
REV.15.7	Yɨ gaala kɨnɨnnaka daraai daraalyaraavɨdaasai pwai ejelɨya ata purɨdaa'nyɨ daraalyaraavɨna dɨzɨya golɨya ata purɨdaa'nyɨ daraalya wɨjaavɨna. Yɨ Gotɨyai yuyagaa' yuyagaa' gaala mwaaidere sɨnna tɨka wɨdaya' yɨ sa' dɨzɨya ata purɨdaa'nyɨ daraala dazangɨ yunebanna maanga yeku'narɨ'. 
REV.15.8	Sagaa' Gotɨyare byaannyasɨ dɨragɨnyasɨ sawaarɨdaasɨ jɨsa' anga nawɨ'nya dazavɨ yunebanna wɨlarɨ'. Yɨ anga dazavɨ kusawɨ yɨnɨga wi'na wɨladei aane pwai kwai mɨ'. Aawa. Pwara nayaa yemwaaibɨ'dere. Ejelɨya ata purɨdaa'nyɨ daraalyara kayaa'nanaanga ata purɨdaa'nyɨ daraalya sangɨ kumɨre wawɨnya' mena kyɨ'mwannapi sahwara Anga nawɨ'nya dazavɨ wibɨ'dehaa'nanyɨ.
REV.16.1	Yɨ anga nawɨ'nyavɨ kusawɨ maangwɨraaya naanga pɨrɨ' kyɨma'nɨwa' nɨmɨ kadɨka wɨ'nɨwa. Sa' ejelɨya ata purɨdaa'nyɨ daraala dazaraavɨ jaka dɨragɨnna dara dɨna “Sarɨmɨ kaanya wawopɨjɨ dɨzɨya ata purɨdaa'nyɨ daraala daza Gotɨyare sɨnna tɨka wɨdaya' kɨnɨnnake dɨthɨmayɨla! Nabaai Kwaakevakɨna walaawade'na!”
REV.16.2	Yɨ ejelɨya aaya mudɨ'nanyai gamɨre dɨzɨya' kwaakevɨna dɨmavaawɨna. Yɨ wa'waaya (sokwavaanya) dɨragɨnya wana kayaa'nanya, daanga pɨnya'ne a'mweraavɨ yɨma'nadere. Yɨ a'mwera sɨgyaaryare baave' kɨnɨnnakera, yɨ sahware a'mwa'mwerɨ lotuya yadɨvɨsara sareraavɨ yɨma'nadere.
REV.16.3	Yɨ ejelɨya ayawɨdaasai (2) saalaalyavɨ gamɨre dɨzɨya' dɨma'na. Yɨ saalaalya' a'mwe bainɨkerabɨta tawe' yɨma'nyɨna. Yɨ yuya saalaalyavɨ gaala mwaaihasa, sa mena balɨna.
REV.16.4	Yɨ ejelɨya daraai dalyai (3) aalyangɨjɨ aalɨyɨmɨnyangɨjɨ gamɨre dɨzɨya' dɨma'na. Yɨ yuya daza tawe' yɨma'nyɨna. 
REV.16.5	Yɨ nɨmɨ kadɨka wɨ'nyɨna yadaazɨ ejelɨya aalyangɨ maremwaaidei dɨna
REV.16.5	“Gɨmɨre kotɨyavɨ kayaa'nanya dazaburaavɨ maryawɨbwa'dɨnya'na
REV.16.5	Nawɨ'nya nebulyaigɨ! Yɨ yɨda'maraangeigɨ mwaaihɨnyaigɨnyɨnera.
REV.16.5	Dahaa' mwaaihɨnyaigɨ, sɨnnawɨ kɨgaakuna mwalyeigɨ!
REV.16.6	Kayaa'nanyara gɨmɨre tewaanyaraavɨjɨ wɨ'nawɨjɨwaakyaraavɨjɨ tamakesare.
REV.16.6	Yɨ tamakadɨvɨ' kumɨre tawejɨ' dɨmavesare.
REV.16.6	Sarevɨ sahwara nɨpɨ'de'na aalɨtawe' wɨjawaanyare.
REV.16.6	Kunnya kayaa'nanya tɨvɨkɨsa' ma'mwaasa' tewaanyasɨ.”
REV.16.7	Sara dɨna kyɨwa' yɨ nɨmɨ kadɨka wɨ'nyɨna yadaazɨ kwaraanyaba gamɨ sa' jaka dara dɨwa'
REV.16.7	“Yo, Naangeigɨ Gotɨyaigɨ Dɨragɨnya Yuya Kɨnɨnnakeigɨ
REV.16.7	Sareraavɨ maryawɨbwa'mwaanyanna nebulyabwi yunewɨnna yɨda'maraangesɨ.”
REV.16.8	Yɨ ejelɨya daraai daraalyai (4) gamɨre dɨzɨya' nyɨlyarɨ dɨma'na kyɨwa' yɨ Gotɨyai nyɨlyarɨ wanganakɨna yadaa'nyɨ sai a'mweraavɨ dɨ'daanya wi'nɨwa'. 
REV.16.9	Nyɨlyare dɨka naanga daza' yɨ sa' dɨ'daananga kuna yada yɨ a'mwe dazaraavɨ dɨ'daananga wi'nyɨna. Yɨ sahwara Gotɨyarɨne yayavɨ bɨraiyagaala dɨna. Yɨ Gotɨyai kayaa'nanaanga dazangɨ yɨdɨkaa'devurɨne dɨragɨnya kɨnɨnnakei. Kɨrɨ' sahwara bɨraiyagaala dɨna, sɨmunya mudɨkebwi myawɨramaaryadɨvɨ' yɨ gamɨnne yaya' byaannake' makidɨvɨtara mɨ'.
REV.16.10	Yɨ ejelɨya atɨlyai (5) gamɨre dɨzɨya' sɨgyaaryare kingɨnamwaalyɨsavɨ dɨma'na. Sara dɨma'na kyɨwa' jɨhɨnya' sɨgyaaryai maremwaaideraavɨ jɨnnyɨna. Sahwara daanga kayaa'nanya' kuna maarɨna yɨwaasavɨdaa'nyɨ kunnya taalɨsa tɨka da'nɨvanɨga'. 
REV.16.11	Sahwara kunnya daangennajɨ wa'waayannajɨ yawɨ'dɨvɨ' yɨ Gotɨya Sɨgunyavɨyarɨ yagaaibɨraizɨka yɨna. Kɨrɨ' sahwara sɨmunya mudɨkebwi myawɨramaaryadɨvɨ' yɨ kumɨ yadɨvɨta saburaavɨna bule'na mujaayɨ yɨwaa'.
REV.16.12	Yɨ ejelɨya ata purɨdaasɨ pwainanyai (6) gamɨre dɨzɨya' Aalya naanga Yupɨretɨzɨyavɨ dɨma'na kyɨwa' yɨ aalya sa' yaalɨka yunewɨnna yɨlɨna yaka tusa' nyɨlyai bilyɨrɨ'dimagɨdaa'nya kingɨyara kaanya bya'nevɨ yawɨbwarakɨna. 
REV.16.13	Yɨ nɨmɨ tɨnna wanganna yadaazɨ nyaabulyabɨsa daraai dala yɨmakera bɨna. Yɨ kabaraawaryare maangevɨdaa'nyɨ yɨ sɨgyaarya sare maangevɨdaa'nyɨ yɨ wɨ'nawɨjɨwaakade kwaasɨya sare maangevɨdaa'nyɨ daraai dalyara walyaabɨna. 
REV.16.14	Sare' dare'nanyɨ. Kulaka kayaa'nanya dazahɨnɨza yɨmakeraavɨre kulakengɨ. Nabaai yɨjɨwaala dala nabinabinya, atɨka maru'narya'ne yadɨvɨsare. Sahwara Kwaaka yuyavakɨ mwaaihasaraavɨ maremwaaidɨvɨta kingɨyaraayawɨnna kaanya wɨna yɨwaa'. Sahwaraavɨ “Mari'bwarakaana!” deva mala bwa'nya'nevɨ Gotɨya Dɨragɨnya Yuya Kɨnɨnnakere yɨrɨka naanga dazagaa'nevɨ makabɨna.
REV.16.15	“Yɨthaanyi! Nɨmɨ a'mwe kukei bi'ma'devaaibɨ' sarɨmɨnyawɨnna bi'mavɨdeinyɨ. Sarevɨ yɨ nabaai a'mwei se mwaryojɨ, yɨ gamɨre baazɨ'ma'nya kannyɨla gamɨnyaba nayaa maremwaaidei mwaalojɨyai yɨ sai yɨlaaya yada tewaanaanga winɨkela! Yɨ sahwai yune kɨlaakejɨ'nanyai yamaryade'na mɨ'. Yɨ a'mwera gamɨre wagɨlya' wangabɨ'de'na mɨ'.”
REV.16.16	Yɨ yɨmaka sahwara sɨmagɨ Yɨvɨruyagaalyavɨ “Aamaahethonɨ,” wo'nɨkebanna kingɨya dazaraavɨ marirakurakɨna yɨwaa'.
REV.16.17	Yɨ ejelɨya ata purɨdaasɨ pwaraalyai (7) gamɨre dɨzɨya' sɨgunyavɨya yɨhusavɨ dɨma'na. Yɨ Sɨgunyavɨ Gotɨyare Anga nawɨ'nyavɨ gamɨre kingɨnamwaalyɨsavɨdaa'nyɨ maangwɨraaya naanga pɨrɨ' jaka dɨragɨnna dada yɨ jaka daza' mwasabanna yɨnɨgwalyaabɨna. Sa' dara dɨna “Mena yɨma'nɨwaabɨ'!” 
REV.16.18	Dɨna kyɨwa' yɨ yɨnamɨraata baake mwasa'bɨ' lɨvapɨna, yɨ purinya yɨnnyɨna, yɨ yɨ'munya pilɨna, yɨ wɨnɨnya naange' yɨma'nyɨna. Wɨnɨnya daza' yɨ sa' naangaange', yɨ yuyagaa' a'mwera Kwaakevakɨ gaai mwalyaatagaa'daasɨ wɨnɨnya pɨnɨ aawa. Sɨnnawɨ kɨgaakuna wɨnɨnya pɨrɨ' daza'bɨ' naanga sasara yaka mɨ'. 
REV.16.19	Wɨnɨnya naanga daza' yɨma'nyɨna kyɨwa' anga naanga daza' davakaai dava' yɨma'nyɨna. Yɨ ajɨmya yuyangɨyaraavɨre anga naanga sa wala'na yada yɨ kayaaka yɨnyɨna. Yɨ Gotɨyai Anga naanga Bavɨlonɨ dazavɨna sɨmunya yawɨ'na yaka kaapɨya waainɨya' kɨnɨnnakei wɨjaavɨna kyɨwa' sa' yuneba nyɨna. Waainɨya daza' yɨ sa' Gotɨyare sɨmɨlɨka naangevɨne sɨnna tɨka wɨdaya'. 
REV.16.20	Yɨ ahu'manna yuyara lɨkaanya mena wɨna, yɨ ayahi mugunya pɨrɨ' mwaryawɨ. Mabɨramaaryawɨ. 
REV.16.21	Yɨ lɨvɨku'jɨzɨrɨmya naange walaabɨna. Yɨ yuyawɨ sɨrɨmya pwaina pwainanyara taanga saaigɨlyavɨrebɨ' yɨna yaka. Daza sɨgunyavɨdaa'nyɨ walaabaka yɨ a'mweraavɨ a'ba bwala'na. Yɨ sahwara wana kayaaka naanga yɨnyɨna sɨrɨmyangɨ. Sarevɨdaa'nyɨ sɨrɨmya daza sahwaraavɨ kayaaka naanga yɨgalakɨwakenna Gotɨyarɨ bɨraizɨka wɨdɨna.
REV.17.1	Ejelɨya pwai, ejelɨya ata purɨdaa'nyɨ pwaraalyara dɨzɨya ata purɨdaa'nyɨ daraalya kɨnɨnnakeraavɨya pwai yɨ sai baka nɨmɨnyɨ dara wɨdɨna “Kaaja! A'mwe yaasɨwa'na marapɨnamaryade naange' aalya kwalaalyangɨ yɨlamwaalɨke' gannya tɨvɨkɨta kayaa'nanya' maaradevɨna givwarɨdaakude'nanyɨ. 
REV.17.2	A'mwe dazasɨ Kwaakevakɨya kingɨyara gɨrɨkita'nanyabwi yadɨvɨsa'. Yɨ a'mwe yuya Kwaakevakɨyara sara kwarajɨ a'mwe dazavɨre waainɨya' ye'mwannanadɨvɨsare. Yɨ waainɨya sa' gamɨre gɨrɨkita'nanyabwi. Yɨ sara yeva a'mwei biyaaya nada yɨmaka widevaaibɨ' sahwara yɨraataate lawalawe yɨma'nyɨna yesare.”
REV.17.3	Yɨ Kurya Tewaanyai nɨmɨnyɨ dɨragɨnna bulamwaaina kanyɨwa' ejelɨya sai kwaaka a'mwera maayabanna nɨmɨnyɨ makuna. Yɨ dazɨmagɨ a'mwe pɨrɨ' sɨgyaarya wayaaka pwarɨ munyaba yɨlamwaaidɨ'nyɨ nɨmɨ tɨnna wangamwa. Sɨgyaarya dazai yɨ sai yaya kwalaalya kɨnɨnnakei gamɨre kɨlaakejɨkɨ. Yɨ yaya yuya daza yɨ Gotɨyarɨna bɨraiyagaala dala pɨnɨnna pɨnɨnnanya. Yɨ sɨgyaaryai mɨnyagɨnya ata purɨdaa'nyɨ daraalya kɨnɨnnakei yaka mɨnyagɨzaanya atɨraalyajɨyai. 
REV.17.4	A'mwe daza' baazɨ'ma'nya kingɨyaresɨ wayaaka nabinnanyasɨ wakɨnɨke' yɨ dala pɨnɨnna pɨnɨnnanya nɨgwɨlalaaka golɨya kɨnɨnnake', yɨ nɨgwɨlalaake sɨla nawɨ'nyaangejɨ turyaanga kwaalɨke'bɨta paidapaide yɨra'nadejɨya'. Sa' gamɨre asɨrɨ yɨ kaapɨya golɨyai lɨmwagarɨke'. Yɨ dala pɨnɨnna pɨnɨnnanya Gotɨyare tɨnnyarɨ wana butɨrɨnya winnɨkebwi yɨ a'mwe dazavɨre dala pɨnɨnna pɨnɨnnanya gɨrɨke gɨrɨkita'nanya yadevwi kaapɨya dazarɨ yunebanna yɨ'nadɨ'nyɨ. 
REV.17.5	Yɨ gamɨnne yayavɨna gamɨre yamevɨ pɨkarya' wa'dɨ'nyɨ. Yaya daza' yulyakɨyagaalya' kɨnɨnnake', yɨ yaya yɨdasa' sa' daresɨ. Anga Naanga Bavɨlonɨ. Yaasɨwa'na marapɨnamaryadɨvɨta yuyangɨ kuvɨnaange'. Yɨ Kwaakevakɨya wana butɨrɨnya winnɨke yuyaburaavɨ aaya kaavɨlya'. Yɨ yaya saresɨ. 
REV.17.6	A'mwe daza' Gotɨyare tewaanyaraavɨ tamakadesɨ. Yɨ a'mwera Jizaazarɨ dɨragɨnna lɨmwaga'dɨvɨ' gamɨnyɨna yune jalɨkurakadɨvɨsaraavɨ tamakɨna. Yɨ a'mwe daza' kumɨre tawe nada (tamakada) yɨmaka widaasɨ tɨnna wangamwa.
REV.17.6	Yɨ nɨmɨ dazavɨ tɨnna wanganena yɨ lɨka yɨwaainena atɨka naanga maru'na'na. 
REV.17.7	Atɨka naanga maru'na'na kyɨwa yɨ ejelɨyai nɨmɨnyɨ wɨdɨna “Atɨka be'na maru'na'mwaa? Yɨ sawaarɨne yoimavajalɨkurakyavɨ aaya kaavɨlya' givwarɨdaakudeinyɨ. Yɨ a'mwe dazavɨnajɨ yɨ sɨgyaarya mɨnyagɨnya ata purɨdaa'nyɨ daraalya kɨnɨnnakei yaka mɨnyagɨzaanya atɨlyajɨyai a'mwe dazavɨ kaanya makuvanɨkerɨnajɨ givwarɨdaakudeinyɨ. 
REV.17.8	Yɨ sɨgyaarya dazarɨ tɨnna mena wangamwaanyai yɨ kɨgaakuna sai mwalyaakei, yɨ dahaa' sai mamwaalyɨ'. Kɨrɨ' dɨvi yɨ sai yɨrorɨla daanga maaya dazavɨdaa'nyɨ yidaavadelyɨ. Yɨ yɨlaabathei kayaaka yuya yɨwɨna yadelyɨ. A'mwe Kwaakevakɨyara Gotɨyai Kwaakeva' wakyaakegaa' gamɨre bukuya gaala mwaalya'nirɨ kumɨnne yaya' myavɨkaryaakera. A'mwe dazara sɨgyaarya dazarɨ wanganapɨjɨ sahwara atɨka maru'na'na. Sɨnnawɨ sai mwalyaakei, yɨ dahaa' mamwaalyɨkei, yɨ dɨvi yɨma'naabathe' atɨka maru'na'na.
REV.17.9	A'mwe sɨmunya kɨnɨnnakeinyɨ daakajɨ, datha' yɨnɨga wi'na pada'galayawɨrana! Mɨnyagɨnya ata purɨdaa'nyɨ daraala daza mugunya ata purɨdaa'nyɨ daraalyangɨ. Yɨ a'mwe daza' mugunya dazangɨ yɨlamwaalɨkengɨ. 
REV.17.10	Nabaai mɨnyagɨnya daza kingɨya ata purɨdaa'nyɨ daraalyare. Maremwaaidɨvɨsaraavɨya atɨlyara kayaaka mena yɨneva (bwalareva) yɨ pwai dahaa' mwaalɨkei, yɨ pwai kingɨya mima'naabyɨnanyɨ. Dɨvi sai mena yɨma'naabozɨ yɨ sai yune maalɨkegaa'na nayaa mwaaladelyɨ. 
REV.17.11	Yɨ sɨgyaarya dazai sɨnnawɨ mwalyaakei, yɨ dahaa' mamwaalyɨkei yɨ gamɨ sai kingɨya ata purɨdaa'nyɨ daraai dalyalyɨ. Kɨrɨ' sai kingɨya ata purɨdaa'nyɨ daraalyaraavɨne kwai yɨ nabaai sai yɨnahu yɨwɨna yadelyɨ.
REV.17.12	Yɨ mɨnyagɨzaanya atɨraalyangɨ gɨmɨ tɨnna wangamwaanya, sa yɨ kingɨya atɨraalyara yɨma'nya'nerera. Sahwara kingɨya mamwaalyaraavɨ. Aawa. Sahwara sɨgyaarya dazalyɨ kingɨya dɨragɨnya' maapɨ'dere. Yɨ yune aawaaya pɨrɨvɨna (maalɨkegaa'na) kingɨya mwaaibɨ'dere. 
REV.17.13	Dazara kumɨ sɨmunya avaala pɨbwinanyare. Yɨ sahwara kumɨre dɨragɨnyasɨ kumɨre maremwaalya'ne dɨragɨnyabulyɨ sɨgyaaryarɨna yanga wɨjaavɨpɨ'dere. 
REV.17.14	Sahwara sɨgyaarya dazalyɨ gaidaa'na yɨpɨ'dera Sipɨzipɨya Dɨwɨnyalyɨ mala bwa'nɨpɨ'dere. Yɨ nabaai sahwaraavɨ Dɨwɨnyai malya' nebulya'na wavɨlavadelyɨ. Sai yuya naangeraavɨna Naangelyɨ. Yɨ sai yuya kingɨyaraavɨna Kingɨyalyɨ. Sare'na sahwai wavɨlavadelyɨ. Yɨ nabaai Dɨwɨnyai gannyarajɨ mala daza' wavɨlapɨ'dere. Sahwara jaka jɨvwaramaa'nɨkera, yune gannyara dahɨlakɨnɨkera, gamɨnyɨ dɨragɨnna lɨmwaga'dɨvɨsare.”
REV.17.15	Yɨ ejelɨya sai nɨmɨnyɨ wɨdɨna “Gɨmɨ tɨnna mena wangamwaanya aalya kwalaalya daza a'mwe yaasɨwa'na marapɨnamaryade' munyaba yɨlamwaalɨke, yɨ a'mwe kɨlaaka dala nabinyajɨ'jɨyarajɨ yɨ kwala bwa'naanyangɨyarajɨ yɨ ajɨmya yuyangɨyarajɨ yagaala ge gejɨyarajɨ sarera. 
REV.17.16	Yɨ mɨnyagɨzaanya atɨraala dazangɨ tɨnna mena wangamwaanya yuya dazarajɨ sɨgyaarya dazalyɨ sara a'mwe yaasɨwa'na marapɨnamaryadevɨna sɨmɨlɨka wimwaaladera gamɨnyɨ yɨkamaanga yɨma'nɨpɨ'dere. Yɨ sahwara sahɨrɨvɨ wana kayaaka yɨgalakapi yɨ gamɨre nɨgwɨlalaaka baazɨ'ma'nya marasɨpɨ'de' kannyɨmaaya mwaalade'. Yɨ nabaai gamɨre kɨlaakejɨkɨya mɨwɨsa tɨka nɨpɨ'dere. Yɨ dɨkevɨ yuyajɨ' marirapɨ'dezɨkɨ. 
REV.17.17	Sare' dare'nanyɨ. Mu'nyadɨvɨsara kwara kɨrɨ' Gotɨyai kumɨre sɨmunyangɨ gamɨre sɨmunya wɨjaavadelyɨ. Yɨ sahwara daza yɨma'nade yɨpɨ'dengɨ, sɨnnawɨ sai mena dake' sahɨrɨ'na. Yɨ sahwara sɨmunya gave pɨrɨ'na wɨwaradera, yɨ dɨragɨnya daza' sahwara kingɨya maremwaalya'ne' maaresa' yɨ yuya daza sɨgyaaryarɨna wɨjaavɨpɨ'dere. Yɨ sahwara kuna yɨwopɨjɨ Gotɨyai yuya yunebanna yajahaa'na gamɨ sai dakenna. 
REV.17.18	Yɨ a'mwe daza' gɨmɨ tɨnna wangamwaanya', yɨ anga naanga dazaba kingɨya Kwaakevakɨyaraavɨna munyawɨ mwaaidevera.”
REV.18.1	Sangɨ dɨvidaa'nyɨ nɨmɨ tɨnna wanganna yadaazɨ ejelɨya pwai Sɨgunyavɨdaa'nyɨ walaabɨna. Sai dɨragɨnya naanga nebulya' kɨnɨnnakei yɨ gamɨre byaanna Kwaakevakɨ lɨvamwaja naanga yɨwa'. 
REV.18.2	Sai maangwɨraaya naange' jaka dɨragɨnna dara dɨna
REV.18.2	“Mena bwala'mwa'. Anga naanga Bavɨlonɨ mena bwala'mwa'.
REV.18.2	Anga naanga Bavɨlonɨ saba kayaaka mena yɨmwa'.
REV.18.2	Dahaa' anga saba yɨmakera mwaaidɨvɨsaba yɨma'nɨwa'.
REV.18.2	Kulaka kayaa'nanya gazaizalyɨ saba kave mwaaidɨvɨsaba
REV.18.2	Yuta gɨrɨkita'nanya gazaizalyɨ kayaa'nanya gazaizalyɨ mwaaidɨvɨsabane!
REV.18.3	Dare'nanyɨ. Ajɨmya yuyangɨyara gamɨre waainɨya' nesa'nanyɨ.
REV.18.3	Waainɨya dɨragɨnya sa' gɨrɨkita'nanya kwalaalya nadɨvɨsasɨ.
REV.18.3	Kingɨya Kwaakevakɨyara a'mwe dazasɨ gɨrɨkita'nanyabwi ye'mwannayadɨvɨsa'nanyɨ.
REV.18.3	Mubɨwawɨnya Kwaakevakɨyara dazavɨ nɨgwia kwalaalya maa'dɨvɨsa'nanyɨ.
REV.18.3	Dala pɨnɨnna pɨnɨnnanya gɨrɨkita'nanya sahɨrɨvɨre saburɨ
REV.18.3	Nɨgwɨhɨraya kɨnɨnnakera nɨgwia naangejɨyara yɨma'nadɨvɨsa'nanyɨ.”
REV.18.4	Yɨ nɨmɨ kadɨka wɨ'nadaazɨ Sɨgunyavɨdaa'nyɨ maangwɨraaya pɨrɨ' yɨnyɨna. Yɨ sai dara dɨna
REV.18.4	“Mwasɨlaanna dalyaabyi! Nɨmɨre a'mweihi dazavɨ dalyaabyi!
REV.18.4	Gamɨre kayaa'nanyajɨ sahɨrɨsɨ ye'mwannemwaala nyɨpɨka!
REV.18.4	Kayaa'nanyangɨre tɨvɨkɨta sahɨrɨsɨ gɨraku'nya nyɨpɨka!
REV.18.5	Gamɨre kayaa'nanya daza yaaye naange'bɨsangɨ.
REV.18.5	Kuna yɨma'nɨgoda yune Sɨgunyavɨna yɨvanɨ'.
REV.18.5	Gamɨre yɨwetawakyabwina Gotɨyai mena yawɨramaa'manɨ'.”
REV.18.6	“Pwaihi, daza' tɨvɨkɨ'devaaibɨ' yɨnɨgevwina nayaa dɨrɨvɨkɨri!
REV.18.6	Gazabwizabwi yakenna tɨvɨkɨta pɨrɨwaalya nayaa dɨmaragɨra'mwagemwaalyi!
REV.18.6	Sa' kaapɨyarɨ aalya kayaa'nanya dɨragɨnya' gɨnyɨwadesɨ.
REV.18.6	Kaapɨyarɨne aalya gazasa' tɨvɨkɨta pɨrɨwaalya' dɨmaragɨra'mwagyi!
REV.18.7	Sa' yune gamɨnne yaya' munyaba makida
REV.18.7	Kayaa'nanya dala pɨnɨnnanya kwalaalyabwi yadevaaibɨ'
REV.18.7	Sarɨmɨ a'mwe savɨna daanga kwalaalya duzaayɨla!
REV.18.7	Yɨnɨga wi'nanya gamɨre yade kayaa'nanya dazabwina
REV.18.7	Kale kwalaalya wɨjaaya'na sarɨmɨ nayaa dɨrɨvɨkɨrila!
REV.18.7	Gamɨre sɨmunyavɨna a'mwe sa' dara dadesɨ.
REV.18.7	Kwinɨya'nyɨ mwaaihe. Nɨmɨ kingɨnamwaalyɨsavɨ yɨlamwaaihe.
REV.18.7	A'mwei kabalojɨ yaanyɨwaake' mwaaidevaaibɨ' sasare'nyɨ mɨ'.
REV.18.7	Kɨnna javwi, taanginyabwi nyɨma'naabathevwi mɨ'. Arɨkewɨ.
REV.18.8	Sarevɨdaa'nyɨ yune yɨrɨka gave pɨgaa'na wima'nadevulyɨ.
REV.18.8	Kayaa'nanya dala pɨnɨnna pɨnɨnnanya sahɨrɨvɨ yɨma'nadengɨ.
REV.18.8	Baryabulyɨ kɨnna kayaa'na jɨnaryabulyɨ mɨjɨkebulyɨ yɨma'nadevulyɨ.
REV.18.8	Gotɨya Naangei maryawɨbwaradei wana dɨragɨnaangei mwaalɨke'na
REV.18.8	Dɨke' Anga naanga Bavɨlonɨ savɨ nasɨ'na yadesɨ.”
REV.18.9	Kingɨya Kwaakevakɨyara sasɨ gɨrɨkita'nanyabwi ye'mwannayadɨvɨsara gamɨre kwalaalya wabahɨlaakebura ye'mwannayadɨvɨsara kɨnna, jakɨnna dɨpɨ'dere. Jɨsa' kyɨma'nojɨ dɨkevɨdaa'nyɨ yojɨ dɨke' savɨ wɨnadaawojɨ yɨ kingɨya dazara tɨnna wanganapɨjɨ yɨ nabaai sahwara kɨnna dadɨvɨ' yɨ kunnya kɨhɨsangɨ mala tannɨpɨ'dere. 
REV.18.10	A'mwe sahɨrɨ' daanga kayaa'nanya' kamaarojɨ sahwara lɨka naanga yɨpɨ'dere. Sare'na yɨ sahwara sahɨrɨvɨ menyaba daavapɨjɨ yɨ dara dɨna
REV.18.10	“We'! We'! Anga Bavɨlonɨgɨnyɨna kale neyɨwa'.
REV.18.10	Gɨmɨ anga naangebagɨ, anga naanga dɨragɨnyabagɨ!
REV.18.10	Yune aawaaya pɨrɨvɨna gɨmɨre jɨdasa' yɨma'nɨwa'.
REV.18.10	Gɨmɨre wagɨlyavɨna tɨvɨkɨta kayaa'nanya da' gima'nɨwa'.”
REV.18.11	Yɨ a'mwe Kwaakevakɨyara mubya yadɨvɨsara anga naanga dazabanna sɨmunya yawɨrapɨri kɨnna dadɨvɨ' savɨna yɨ munyɨ' taanginyara mwaaibɨ'dere. Sare' dare'nanyɨ. Kumɨre gɨlyɨvɨsa ayahi mubathei aane pwai kwai mɨ'. 
REV.18.12	Gɨlyɨvɨta daza yɨ golɨyasɨ sɨlɨvaayasɨ sɨla nawɨ'nyaangejɨ kwaalɨturyaangejɨ yɨ nawɨ'nyaanga kwaabɨyɨvɨta yaakejɨ kwaabɨyɨvɨta kingɨyarejɨ kwaabɨyɨvɨta paidapaide yɨ'de sɨlɨkaayajɨ kwaabɨyɨvɨta wana wayaakejɨ yɨ yuya yɨ'naanya dala pɨnɨnnanya wabatɨrɨnya kɨnɨnnakejɨ yɨ yuya tɨnna wangadɨvɨ' wabahɨlaaka yadɨvɨta elapaanɨyaraavɨre saanyaburaavɨ yavɨkaryadɨvɨsajɨ yɨta mubya naanga wakadɨvɨsa yavɨkaryadɨvɨsajɨ bɨraazɨya kwaari'mayagɨnyajɨ sɨla bwaihɨra'bwaihɨrata yɨnɨke kɨnɨnnake yavɨkaryadɨvɨsajɨ 
REV.18.13	yɨ dawaryajɨ wabatɨrɨnya aamona' mɨjata purya'nesɨ kwaagɨta wabatɨrɨnya yɨravayɨhwia'nejɨ marazɨnanya dala pɨnɨnna pɨnɨnnanya tɨrɨnya kɨnɨnnakejɨ saadaaya nawɨ'nyajɨ yɨ waainɨyajɨ welivananya nya'nejɨ pɨlawaaya gɨrɨkula ya'ne nawɨ'nyasɨ witɨyasɨ yɨ bulɨmakaawoyarajɨ sipɨzipɨyarajɨ ozɨyarajɨ ozɨyara mwagi'namarya'nejɨ kɨlaakejɨsɨyara a'mwe gaala kɨnɨnnakerajɨ. Yuya daza ayahi mubɨpɨ'dera mɨ'. 
REV.18.14	A'mwe mubya yadɨvɨsara dara dɨpɨ'dere “Tɨka munne daza maarya'na gɨmɨre sɨmunya' gɨthɨkaa'de yɨ yuya sa gɨmɨnyɨ gyahalya'mavaka kaanya mena wɨwa'. Yuya tɨka wapaaya nawɨ'nyanna nawɨ'nyannanya mubya naange kɨnɨnnakejɨ gɨmɨre yuya nɨgwɨlalaaka nawɨ'nyanna nawɨ'nyannanyajɨ yuya sa gɨmɨnyɨ mena gyahalya'ma'mwakengɨ. Nabaai gɨlyɨvɨta daza gɨmɨnyɨ ayɨna magwaryadori a'mwera tɨnna mwanganyɨ yɨpɨ'dengɨ. Aawa. Arɨkawɨ.” 
REV.18.15	Yɨ gɨlyɨvɨta dazangɨ mubya yadɨvɨta dazara mubadɨvɨ' gamɨnyɨ nɨgwia kwalaalya maa'dɨvɨsara gamɨre daanga kayaa'nanya' maaradevɨna lɨka naanga yapɨjɨ gamɨnyɨ menyaba daapɨ'dere. Yɨ sahwara kɨnna dadɨvɨ' yɨ munyɨ' taanginya mwaaibɨ'dere. 
REV.18.16	Yɨ sara yadɨvɨ' dara dɨna
REV.18.16	“We'! We'! Anga Naangebagɨnyɨna kale neyɨwaka!
REV.18.16	Kwaabɨyɨvɨta nawɨ'nyaangejɨ kingɨyaraavɨrejɨ wana wayaakejɨ
REV.18.16	Yuya saza gɨmɨre kɨlaakevɨ paidapaide'na baazɨ'ma'nɨke'gɨ!
REV.18.16	Yɨ sa'gɨ yune kɨlaakejɨkɨ yɨwaala yɨwannadɨ
REV.18.16	Nɨgwɨlalaaka golɨyajɨ sɨla nawɨ'nyajɨ kwaalɨturyaangejɨ!
REV.18.17	Yune aawaaya pɨrɨvɨna gɨlyɨvɨkɨravɨnakebwi gihaimwake'na we'!
REV.18.17	Nɨgwia yuya dazajɨ nɨgwɨlalaakejɨ kayaaka yɨnyɨna!”
REV.18.17	Yɨ sɨpɨyavɨ maremwaala gazaizalyɨ yɨ a'mwe gazaizai sɨpɨya mubada pɨwɨnna kaanya wɨya'nelyɨ yɨ yuya sɨpɨyavɨ yadɨvɨsarajɨ yɨ saalaalyavɨ a'mwe yuyara mubɨwawɨnya kɨnɨnnakerajɨ a'mwe dazara Bavɨlonɨ menyaba daaveva 
REV.18.18	dɨkevɨre jɨsavɨ sahɨrɨvɨ dɨke' wɨnadaasɨya' tɨnna wanganna yadɨvɨ' jake' dara danganna “Anga naanga dazaba avaainanyaba anga naangeba gava warɨka!” 
REV.18.19	Yɨ sahwara kwaakevɨre tɨrya' kunnya mɨnyagɨnyangɨ lɨvama'nyɨna yeva kɨnna dɨna yeva yɨ munyɨ' taanginya yɨma'nyɨna yeva mwaalɨna yadɨvɨ' jaka dɨna
REV.18.19	“We'! We'! Anga naangebanna kale neyɨwa'.
REV.18.19	Nɨgwia naanga anga naanga dazabanyangɨne ma'daanyaina
REV.18.19	Saalaalyavɨ sɨpɨyangɨ kuvɨnɨmaangeina nɨgwɨhɨravɨnakeina yɨma'nadaanyainera.
REV.18.19	Yune aawaaya pɨrɨvɨna kayaaka yɨnɨwake'na we'!”
REV.18.20	Sɨgunya'gɨjɨ Gotɨyare tewaanyaihɨlyɨ yɨ Wɨdaasadeihɨlyɨ wɨ'nawɨjɨwaakadɨvɨtaihɨlyɨ dahaa' yɨma'nɨwake'na sarɨmɨ yuyaihi yɨlaaya jɨla! Gotɨyai sahɨrɨvɨ maryawɨbwaraka kayaa'nanya' tɨvɨkɨ'mwake'nanyɨ. Sarɨmɨnyɨ yɨhyaka sasare dazabwi tɨvɨkɨsa' wiwake'nanyɨ.
REV.18.21	Yɨ ejelɨya dɨragɨmaraanga pwai sɨla pwai maarɨna. Arɨnga sɨla naanga witɨya gɨla'mwadeibɨsai. Ejelɨya sahwai sɨla dazai munyaba makina yaka yɨ saalaalyavɨ kewɨnɨnna maralɨvaranna yaka yɨ sai dara dɨna
REV.18.21	“Dɨragɨnna maralɨvaramwebaaibɨ' yɨkamaangera maarɨna yapi
REV.18.21	Anga naanga Bavɨlonɨ kewɨnɨnna dɨragɨnna lɨvarabɨ'devera.
REV.18.21	Savɨ a'mwera tɨnna ayahi pɨrɨsɨ bɨrawangabɨ'de' mɨ'.
REV.18.22	Gɨmɨnyaba pɨradayavɨre jakesɨ daata dadɨvɨta yagaalyasɨ
REV.18.22	Gwarengɨrejɨ pihulɨyarejɨ kadɨka ayahi gu'nɨpɨ'dera mɨ'.
REV.18.22	Aawa nebulyasɨ. Arɨkewɨ. Aane pɨrɨ' kɨrɨ' mu'nyɨna.
REV.18.22	Wawɨnya dala pɨnɨnnanyangɨ sɨdu'nakeraavɨ ayahi bɨrawangabɨ'dera mɨ'.
REV.18.22	Gɨmɨnyɨ sasarei mwaaidoriyai aane pwai kwai mamwaalyɨna.
REV.18.22	Sɨlyare jake' witɨya gɨla'mwadaawori ayahi gu'nɨpɨ'dera mɨ'.
REV.18.22	Gɨmɨre mɨjɨke'na tɨka wapaaya pɨrɨ' kɨrɨ' mwarina.
REV.18.23	Laamɨvananyavɨre dɨ'baake' gɨmɨnyɨ ayahi pɨrɨsɨ gɨvade' mɨ'.
REV.18.23	Maangwɨraaya kwala maarya'nere' maa'nya'nevɨre' ayahi gu'nɨpɨ'de' mɨ'.
REV.18.23	Gɨmɨnyaba sasareyore aane pɨrɨ' kɨrɨ' mu'nyɨna.
REV.18.23	Dare'nanyɨ. Gɨmɨre mubɨwawɨnya kɨnɨnnakera Kwaakevakɨya naangera!
REV.18.23	Ajɨmya yuyangɨyaraavɨ gɨmɨre gɨri'nyanna kwaasɨkuna wɨjɨwaalagɨnya'gɨ!
REV.18.24	Gamɨnyɨ yɨwetawakyaba tawe wɨ'nawɨjɨwaakyaraavɨresɨ Gotɨyareraavɨresɨ warɨ'.
REV.18.24	Anga naanga dazaba sahwaraavɨ yune tamakadɨvɨsaba!
REV.18.24	A'mwe Kwaakevakɨya yuyaraavɨjɨ tamakadɨvɨsaraavɨne yɨwetawakya warɨ'.”
REV.19.1	Sahɨnɨngɨ dɨvidaa'nyɨ jaka naangebɨsa' Sɨgunyavɨ kwala naangeraavɨre' nɨmɨ kadɨka wɨ'nyɨna. Yɨ sahwara dara dɨna
REV.19.1	“Nemɨ Gotɨyarɨne yaya' munyaba makɨlaa! Aaleluya!
REV.19.1	Nemɨre Gotɨyai yune gave sahwaina nevadaihasamaarya'nebulyɨyai!
REV.19.1	Byaanna kɨnɨnnakei dɨragɨnyabwi kɨnɨnnakei yune mwaalɨkei!
REV.19.2	Dare'nanyɨ. Gotɨyai maryawɨbwa'denna nebulyabwi yunewɨnna yɨda'maraangesɨ.
REV.19.2	Yaasɨwa'na maradakunamaryade naange' Kwaakevakɨyaraavɨ kayaaka yɨgalakadesɨ.
REV.19.2	Gamɨre gɨrɨkita'nanya sabulyɨ sahwaraavɨ kayaaka yɨgaidesɨ.
REV.19.2	Sarevɨdaa'nyɨ Gotɨyai sahɨrɨvɨ daanga kayaa'nanya' tɨvɨkɨ'mwake'nanyɨ.
REV.19.2	A'mwe daza' Gotɨyare yaasɨwa'wawɨnya saraavɨ tamakadesɨ.
REV.19.2	Kumɨre tawe'na gannya yɨwetawakya daza' tɨvɨkɨ'mwakesɨ.”
REV.19.3	Yɨ sahwara pɨgasaai jaka ayahi dara dɨna
REV.19.3	“Nemɨ Gotɨyarɨne yaya' munyaba makɨlaa! Aaleluya!
REV.19.3	Dɨkevɨre jɨsa' anga naangeba dɨke' nɨvanɨ'.
REV.19.3	Yɨ jɨta daza' munyaba yuyagaa' yuyagaa' yimanaawɨ'!”
REV.19.4	Yɨ a'mwe naanga atɨzɨvɨlɨraai yaka pware asɨrɨ daraai daraalyarajɨ gaala kɨnɨnnaka daraai daraalyarajɨ sara kwaakewɨnna walaruta'neva Gotɨyarɨna kingɨnamwaalyɨsavɨ mwaalɨkerɨna lotuya yɨna. Lotuya yɨna yadɨvɨ' dara dɨna
REV.19.4	“Sahɨrɨsɨ. Nebula naangesɨ.
REV.19.4	Gotɨyarɨne yaya' munyaba makɨlaana!”
REV.19.5	Yɨ Gotɨyare kingɨnamwaalyɨsavɨdaa'nyɨ maangwɨraaya pɨrɨ' jaka yɨnnɨgavɨna. Dara dɨna
REV.19.5	“Gotɨyare yaasɨwa'wawɨnya yuyaihi
REV.19.5	Gotɨyarɨna lɨka yadɨvɨsaihi
REV.19.5	Kwaakewɨnyaihɨlyɨ munyabanyaihɨlyɨ saihi
REV.19.5	Nemɨre Gotɨyarɨ munyaba dɨmakɨlyɨla!”
REV.19.6	Yɨ kwala naangera yɨ'bwa'nemwaaidapiya jake'bɨ', saawɨla naange yɨdaa'nyɨya jake'bɨ', yɨ'munya naange pidaa'nyɨya jake'bɨ' yɨ nɨmɨ kadɨka wɨ'nyɨna. Daza' jaka dɨna
REV.19.6	“Nemɨ Gotɨyarɨne yaya' munyaba makɨlaa! Aaleluya!
REV.19.6	Naangei nemɨre Gotɨyai Dɨragɨnya Yuya Kɨnɨnnakei
REV.19.6	Dahaa' sai kingɨya nebulyai yuna mwaalɨke'nanyɨ.
REV.19.7	Dahaa' nemɨre munyɨ' nawɨ'nya yɨna yawaajɨ
REV.19.7	Yɨ nemɨ yɨlaaya naanga kuna yawaajɨ
REV.19.7	Gamɨnne byaannya' munyabanna nayaa makɨlaa!
REV.19.7	Yɨrɨkegaa' Dɨwɨnya Sipɨzipɨyai kwala maarya'negaa' yɨma'nɨwa'.
REV.19.7	Yɨ gamɨre a'mwe' gamɨza' yavada'gainya yɨwa'.
REV.19.8	Gotɨyai savɨna baazɨ'ma'nya yaake' wɨjaavɨna yɨwa'.
REV.19.8	Baazɨ'ma'nya wana nawɨ'nya' wana lɨvamwaja yadaasɨya'
REV.19.8	Wana tɨrɨmaaya nebulya' gannya kɨlaakejɨkɨ wakɨwa'.”
REV.19.8	Sare' dare'nanyɨ. Baazɨ'ma'nya yaaka nawɨ'nya daza' yɨ Gotɨyare tewaanyaraavɨre wawɨnya yɨda'maraangengɨra.
REV.19.9	Yɨ ejelɨyai nɨmɨnyɨ wɨdɨna “Yagaala datha' pɨkarya jɨtha'! A'mwe dazara Gotɨyai jaka jɨvwaramaarakera munne naangevɨ Dɨwɨnyai kwala maarya'nevɨna bɨwaasara yɨlaaya yadɨvɨ' tewaanaanga winadere.” Yɨ sai nɨmɨnyɨ wɨdɨna “Yagaala daza yɨ sa yagaala nebulya'nanya Gotɨyarengɨ.” 
REV.19.10	Sara wɨdɨna kanyɨwa' nɨmɨ kwaakewɨ gamɨre sɨvɨlyɨraaryaba gidɨkusaba walaruta'nyɨna. Yɨ nɨmɨ sahwarɨna “Lotuya yɨma!” dena kɨrɨ' sai nɨmɨnyɨ wɨdɨna “Gɨmɨ sasara minna! Gɨmɨjɨ gɨmɨre ja'mwera kwarajɨ yaasɨwa'wawɨnya ye'mwannawɨdaayadɨnyainyɨ. Sarɨmɨ Jizaazarɨna dɨragɨnna lɨmwadɨvɨ' yɨ wɨjalɨkurakadɨvɨsaihɨlyɨ. Sasareihɨre avaaiwawɨnyainyɨ. Yɨ Gotɨyai yune gave pwainanyarɨ lotuya nayaa dɨragɨnna jɨ! Sare' dare'nesɨ. Jizaazarɨna wɨjalɨkurakyabwi yɨ Kurya Tewaanyai wɨ'nawɨjɨwaakyaraavɨ yɨdɨka'daa'nyɨ wɨjɨwaakadɨvɨta sasare dazabulyɨ.”
REV.19.11	Yɨ nɨmɨ tɨnna wangadaazɨ Sɨgunya' kaanya basɨnadaa'na yɨnɨkevɨ, yɨthaanyi, ozɨya yaaka pwai mwaalɨna. Sarɨ a'mwei yɨlamwaaina. Gamɨnne yaya' yɨ darei. Gotɨyare yawɨta yuyangɨ nayaa lɨmwaga'dei, yɨ nebulya'ne aaya kaavɨlyai. Nabaai sai yune yɨda'maraangeburɨna pada'galamɨdɨdevɨ yɨ a'mweraavɨ kotɨyavɨ maryawɨbwa'da yɨ sai malya' bwa'delyɨ. 
REV.19.12	Gamɨre tɨnnyai dɨtaalɨsa'. Gamɨre mɨnyagɨnyavɨ kingɨmwaaihɨ'nya kwalaalya warɨke. Gamɨnne yayavɨne pɨkarya' kɨnɨnnakei. Yaya dazavɨ aaya kaavɨlya' gamɨ gave yune sahwaina yawɨ'delyɨ. Yɨ a'mwe pwara aawa. 
REV.19.13	Gamɨre baazɨ'ma'nya yunewɨnna yalawakya saamɨgwazaaya gamɨ wakɨka sa' tawevɨ jɨwɨnɨkesɨ. Yɨ sahwarɨne yaya' dara wo'nɨkesɨ. Gotɨyare gamɨnyɨna Yagaalyala! 
REV.19.14	Aamiya Sɨgunyavɨyara kunnya ozɨya yaakeraavɨ yɨlamwaaina yeva sahwarɨ dɨvidaa'nyɨ mɨdɨnna. Kumɨre kɨlaakejɨkaavɨ baazɨ'ma'nya yaaka wana gɨrɨ'maaya nawɨ'nyaange yɨra'nevera. 
REV.19.15	Yɨ ozɨya yaakerɨ yɨlamwaalɨka dazare maangevɨdaa'nyɨ kwaari'masɨramɨnya walyaabɨnɨke'. Kwaari'masɨramɨnya daza' saamɨgwazaaya' wana lɨka gurɨmaanga dɨ'bwarakɨnɨke'. Yɨ nabaai dazasɨ sai a'mwe ajɨmya yuyangɨyaraavɨ tamakade'nanyɨ. Yɨ nabaai gamɨ sai yɨta aayɨnɨyarɨ' lɨmwagarojɨ sahwaraavɨ dɨragɨnna maremwaaladelyɨ. Nabaai gamɨ sai sɨla naanga gɨraipɨya tɨma'mwanga ya'nevɨ waainɨya' gɨla'mwagathelyɨ. Waainɨya daza' yɨ Gotɨyai Dɨragɨnya Yuya Kɨnɨnnakere sɨmɨlɨka naangevɨne sɨnna tɨka wɨdaya'. 
REV.19.16	Sai gamɨre baazɨ'ma'nyavɨ gamɨre tɨ'munyavɨ gamɨnne yaya' pɨkarya yɨda'nɨkei. Yaya daza' yɨ dare'
REV.19.16	“Yuya kingɨyaraavɨna Kingɨyai yuya naangeraavɨna Naangela.”
REV.19.17	Yɨ nɨmɨ tɨnna wanganna yadaazɨ nyɨlyarɨ ejelɨya pwai daavɨna yada yuta yuyara yɨraayavɨ munyaba pɨlavamaryadaapiyaraavɨ maangwɨraaya jaka naange' danganna. Yɨ sai dara dɨna “Sarɨmɨ yɨkabapi Gotɨyare munne naanga dathavɨ dɨzɨ'bwa'nyi! 
REV.19.18	‘Yɨ a'mwe baimwaasaraavɨ tɨka naana! Yɨ kingɨyaraavɨre kɨlaakejɨkaavɨya mɨwɨsa, yɨ mɨwɨta aawɨlasaraavɨ maremwaaidɨvɨsaraavɨrejɨ, yɨ mɨwɨta a'mwe dɨragɨnaangeraavɨrejɨ yɨ mɨwɨta ozɨyaraavɨrejɨ a'mwe ozɨyaraavɨ yɨlamwaaihasaraavɨrejɨ tɨka naana!’ dapi dɨzɨ'bwa'nyi! ‘Yɨ nabaai a'mwe yuya pwara kwaraavɨre kɨlaakejɨkaavɨya, a'mwe kave mwaaihasaraavɨrejɨ a'mwe yaasɨwa'wawɨnyaraavɨrejɨ yɨ a'mwe maalɨkeraavɨrejɨ yɨ a'mwe naangeraavɨrejɨ mɨwɨta daza tɨka naana!’ dapi dɨzɨ'bwa'nyi!”
REV.19.19	Yɨ nɨmɨ tɨnna wanganna yadaazɨ sɨgaarya dazalyɨ yɨ kingɨya Kwaakevakɨyarajɨ kumɨre aamiya aawɨlasara kwarajɨ sahwara mena yɨ'bwa'nyɨna. Sahwara “Mala bwa'naade'nana,” deva “A'mwe ozɨyarɨ yɨlamwaalɨka dazalyɨ gamɨre aamiya aawɨlasarajɨ sahwara mala ye'mwannabwa'naade'nana,” deva mena yɨ'bwa'nyɨna. 
REV.19.20	Yɨ'bwa'nyɨna kyɨwaa' kɨrɨ' ozɨyarɨ yɨlamwaalɨkei sɨgyaaryarɨjɨ wɨ'nawɨjɨwaakade kwaasɨ dadei sɨgyaarya dazare tɨnnyarɨ yɨjɨwaala kwalaalya yaderɨjɨ wɨla galyɨ'na yɨwa'. Yɨ kwaasɨ yɨjɨwaaide sasare dazaburɨ wɨ'nawɨjɨwaakade kwaasɨya dazai a'mweraavɨ sɨgyaaryare baave' maarevera yɨ gamɨre a'mwa'mwe savɨ lotuya yevera saraavɨ kwaasɨ wiakebulyɨyaraai. Sɨgyaarya dazarɨjɨ kwaasɨya wɨ'nawɨjɨwaakade dazarɨjɨ sara galyɨ'na yaka saraai gaala kuna mwaaihɨlyaraarɨ dɨ'bunya naangaangevɨ dɨ'daanya naange' nɨvanɨkevɨ sɨla saalɨpaaya' nɨvanɨkevɨ kewɨnɨnna maralɨvaranna yɨwa'. 
REV.19.21	Yɨ dazai ozɨyarɨ yɨlamwaalɨka dazai a'mweraavɨ kwaari'masɨramɨnya daza' gamɨre maangevɨdaa'nyɨ walyaabɨnɨka dazasɨ tamakɨna yakere. Yɨ yuta yuya dazara a'mwe dazaraavɨre mɨwɨsa tɨka maranyɨna yeva yɨ kumɨre munyɨ' yunebanna winyɨna.
REV.20.1	Yɨ nɨmɨ tɨnna wanganna yadaazɨ Sɨgunyavɨdaa'nyɨ ejelɨya pwai walaabɨna. Gamɨre asɨrɨ yɨrorɨla daanga maayavɨre kiya' lɨmwagarɨkei. Yɨ sai kwaari'ma'magazaawanya naange' kɨrɨsɨ lɨmwagarɨkei. 
REV.20.2	Sai kabaraawarya dazarɨ galalɨmwanna. Kabaraawarya sai kamaala wana sɨnnawɨ kɨgaakunanyai. Sai Yuyaraavɨ Kotɨya Maryadei. Yɨ sai Saataanɨ, Yɨkamaangei (Sɨwaakei). Yɨ ejelɨyai kabaraawarya dazarɨ yune kwarame 1000 waanɨ taawɨzanɨya kalavuza' yɨramwaaihya'nerɨ kwaari'ma'magazaawanyasɨ wɨla galapwɨyɨna yaka 
REV.20.3	sahwarɨ yɨrorɨla daanga maayavɨ kewɨnɨnna maralɨvaranna kyɨwa' sarei kewɨnɨnna walaawɨna. Maralɨvaranna yaka a'badaa'nyɨ kaanya' sahwarɨ yɨlarihɨ'na yaka dɨragɨnna jɨbwekɨna, baave' wakɨna. Saataanɨ kwarame 1000 bawodehaa'na ajɨmya yuyangɨya a'mweraavɨ kwaasɨ ayɨna muja'nerɨ kaanya' jɨbwekɨna. Yɨ dɨvi sagaa' kwarame 1000 mena kabwawojɨ ejelɨyai yɨralavadelyɨ. Yɨ sai yaasɨwa' yamarina yadelyɨ yune maalɨkegaa'na.
REV.20.4	Yɨ nɨmɨ tɨnna wanganna yadaazɨ kingɨnamwaalyɨta pɨnɨ wa'dɨ'nyɨyangɨ yɨ pwara yɨlamwaaiha'. Sara kotɨyavɨ maryawɨbwarya'neraavɨ Gotɨyai sasare wawɨnyavɨne dɨragɨnya' wɨjaawakera. Nabaai nɨmɨ tɨnna wanganna yadaazɨ a'mwe kwalaalyaraavɨre kuryara. Sahwara Jizaazarɨna nayaa jalɨkurakevera, yɨ Gotɨyare yagaalya' dɨragɨnna lɨmwagarevera. Yune sahɨrɨvɨne'na yɨkamaangera sahwaraavɨ pwaraavɨre tɨlɨnnya woripuresara. Yɨ sahwaraavɨ pwaraavɨ tamakɨna yesare. Yɨ sahwara sɨgyaaryarɨ lotuya myadɨvɨ' yɨ gamɨre a'mwa'mwerɨjɨ lotuya mi. Yɨ sahwara gamɨre baave' kumɨre yamengɨjɨ kumɨre asangɨjɨ mamaaryevera. Yɨ sahwara balesara gaalya' ayɨna maareva yɨ kwarame yune 1,000 dazagaa' Kɨraazɨtɨyalyɨ kingɨya mwaaiha'. 
REV.20.5	Daza' yɨ a'mwera ayɨna dɨkaapɨ'dehaa' aaya mudɨ'nanyagaakɨ. Dazagaa' a'mwe bainɨka pwara gaalya' mamariwaa'. Sahwara yemwaala yɨga' kwarame 1,000 sagaa' mena kabawojɨne'na. 
REV.20.6	A'mwera ayɨna dɨkaapɨ'de aaya mudɨ'nanya dazagaa' sahwara yɨlaaya yadɨvɨ' tewaanaanga winadera mwaalapɨjɨ yɨ Gotɨyare tewaanyara nawɨ'nya tewaanya mwaaibɨ'dere. Yɨ nabaai baryabwi sa' pɨgasaalya' a'mwe dazaraavɨ marulawakya'ne dɨragɨnya maayasɨ. Aawa. Sahwara Gotɨyarɨna mubɨthɨka yɨra'dɨvɨsare. Yɨ Kɨraazɨtɨyarɨna yɨra'dɨvɨsare. Nabaai sahwara kwarame waanɨ taawɨzanɨya sagaa' Kɨraazɨtɨyalyɨ kingɨya ye'mwannamwaaibɨ'dere.
REV.20.7	Dɨvi kwarame 1,000 waanɨ taawɨzanɨya sagaa' mena kabwawojɨ gamɨre kalavuzɨangevɨya kaadihɨsa' kabaasojɨ Saataanɨ gamɨre kalavuzavɨ yagalya'mavadelyɨ. 
REV.20.8	Sarei mwasɨlaa walyaabozɨ a'mwe ajɨmya yuyangɨyaraayawɨnna kwaasɨ yagaala wɨja'nei wɨna. A'mwe kwaakevɨya tɨvimagɨnya dawaai dawaalyabanyara yɨ Kwaakevakɨya yunewɨnyara yɨ Gohɨyarajɨ Maahohɨyarajɨ saraayawɨnna wɨna. Saataanɨ sahwaraavɨ mala bwa'nya'neraavɨ mari'bwarɨmwaaihadere. Kumɨre ata gɨlya saalaalyavɨ maangebaarɨya siweka sabɨsangɨ. 
REV.20.9	Sarera kwaaka saba yuneba yidaawadɨvɨ' Gotɨyare tewaanyaraavɨre wa'mwaryaba, anga naangeba Gotɨyarɨ tewaanya wɨvu'nɨvanɨkeba yɨ saba yuneba kurɨta gɨhɨ'mavamwaimwaataraavɨnera. Kɨrɨ' dɨke' Sɨgunyavɨdaa'nyɨ walaabozɨ mala bwa'nadaapiya saraavɨ dɨka nakɨwakeraavɨnera. 
REV.20.10	Yuyaraavɨ Kotɨya Maryadei sahwaraavɨ kwaasɨ wɨdade'na sare'na Gotɨyai dɨ'bunya naange' dɨ'munange'na yadaa'nyɨyavɨ sɨla saalɨpaayavɨ nade savɨ kewɨnɨnna maralɨvaranna. Dɨ'bunya sa' sɨgyaarya dazalyɨ kwaasɨ wɨ'nawɨjɨwaakyabwi dade dazalyɨ saraai mena mwaaidakɨlyɨ dazahɨrɨvɨ. Sarevɨ daraai dala sara daanga naange' maapɨ'dere nyɨlyavɨjɨ sawɨsavɨjɨ yuyagaa' yuyagaa'ne'.
REV.20.11	Nɨmɨ tɨnna wanganna yadaazɨ kingɨnamwaalyɨta naanga yaake' wa'dɨ'nyɨ nabaai namwaalyɨta savɨ pwai yɨlamwaalɨ'. Sahwarɨ Kwaakevasɨ sɨgunyavasɨ lɨkaanya yenadaa'na yaka yɨmaanyɨna. Kɨrɨmɨ sawaareba kuneba. 
REV.20.12	Nabaai nɨmɨ tɨnna wangadaazɨ yɨ a'mwe bainɨkera, kwaakewɨnyarajɨ munyabanyarajɨ sara mwaaidapiyara kingɨnamwaalyɨta dazavɨre kusɨmagɨ daavɨna. Nabaai namwaalyɨsavɨ yɨlamwaalɨkei sai bukuya pɨnɨngɨ tɨlaayɨna. Sai bukuya pɨrɨsɨ maarɨna. Bukuya si gaala mwaalya'ni. Bukuya sangɨ pɨkarya yɨda'nɨkengɨ tɨnna wanganaka kumɨre yeta yuya sabwina a'mwe bainɨkeraavɨ maryawɨbwa'mwakere. 
REV.20.13	Saalaalya' gamɨnyɨ a'mwe yuya bainɨka mwaaihasaraavɨ ayɨna wɨjaavɨna. Nabaai Baryabulyɨ Bainɨkeraavɨre Angebajɨ sawaarɨ a'mwe yuya bainɨka wɨlamwaaidapiya saraavɨ ayɨna wɨjaavɨna. Mena ayɨna wɨjaavɨna kyɨwaai bainɨka saraavɨ gazaizarɨ gamɨre yake yune sabwina maryawɨbwata yɨwakere. 
REV.20.14	Dɨ'bunya naangevɨ dɨka nɨvanɨka savɨna Baryabulyɨ Bainɨkeraavɨre Angebajɨ sawaai marasɨ'na yɨwakelyɨ. Dɨ'bunya naanga daza' barya pɨgasaalyasɨ. Ayawɨdaa'nyɨ balyasɨ daza'. 
REV.20.15	Nabaai Naanga maryawɨbwa'dei a'mwe pwarɨne kwarɨne yayavɨ bukuya gaala mwaalya'ne sɨrɨ mabɨranganyojɨ sarevɨ, yɨthaanyi, a'mwe sarɨ marasɨ'na yɨwa' dɨ'bunya naanga dɨka nɨvanɨkevɨna.
REV.21.1	Yɨ nɨmɨ sɨgunya mudɨkevasɨ Kwaaka mudɨkevasɨ warɨkewaai wangamwa. Sare' dare'nanyɨ. Sɨgunya aayagaasɨyavasɨ Kwaaka aayagaasɨyavasɨ yunakaanna wɨna. Nabaai saalaalya' kɨrɨsɨ mwarina. 
REV.21.2	Nabaai nɨmɨ tɨnna wangamwa anga tewaanya dazaba Jeruzaalemɨ mudɨkeba. Anga naanga dazaba Gotɨyai yasaabɨna kyɨwa' Sɨgunyavɨdaa'nyɨ anga daza' walaabɨna. Nɨgwɨlalaa'baaka nawɨ'nyajɨya', a'mwe' kwala maarya'ne' nɨgwɨlalaaka nawɨ'nyaange tɨda kwala maa'nya'negaa' gannya a'mwerɨna yemwaaidevaaibɨ' walaabɨna. 
REV.21.3	Sare' nɨmɨ kadɨka wɨ'nyɨna yadaazɨ kingɨnamwaalyɨsavɨdaa'nyɨ maangwɨraaya pɨrɨ' yɨnyɨna. Yɨ jaka naanga dɨragɨnna dara dɨna “Yɨthaanyi! Dahaa' Gotɨyare selɨ ange' a'mwerajɨ ye'mwannamwaalɨka! Sahwaraavɨ tɨnnyaba waradesɨ. Yɨ gamɨre byaannya' kumɨnyɨ ye'mwannarɨka! Nabaai sahwara gamɨ sahwarera mwaaibɨ'dere. Yo, Gotɨyai gamɨ kwalyɨ ye'mwannamwaaladelyɨ. 
REV.21.4	Kumɨre kɨdalaaibɨrɨka tɨnnyaraavɨ wɨwarɨke gazasa' yaalɨka yɨmwagathere. Baryabwi ayahi waradevwi mɨ'. Yɨ a'mwera ayahi baibɨ'dera mɨ'. Sɨmunya' taanga ayahi winadera mɨ'. Jakɨnna ayahi dɨpɨ'dera mɨ'. Daangejɨ maapɨ'dera mɨ'. Sɨnnawɨnya sa mena yuya yɨwɨna yɨwake'nanyɨ.”
REV.21.5	Kingɨnamwaalyɨta dazavɨ yɨlamwaalɨke sai dɨna “Yɨthaanyi! Nɨmɨ yuya sa mudɨke yavɨkarivanɨgengɨra.” Sara daka pɨrɨsɨ dɨna “Yagaala daza pɨkarya jɨthaka! Yagaala daza yuyara dɨragɨnna lɨmwabɨzannajɨ naanga nebulya'nanya warɨke'najɨ sara jɨthaka!” 
REV.21.6	Sara daka nɨmɨnyɨ ayahi wɨdɨna “Yuya sa mena yɨma'nɨwaabɨkengɨ. Nɨmɨ sahwainyɨ, nɨmɨ aaya sɨnnawɨnyainyɨ (A). Aaya dɨvineinyɨ (Z). Nabaai yuya sangɨne'na aaya kaavɨlyainyɨ. Yuya dɨragɨnya sa yunebanna yɨ'mwannadɨnyainyɨ. Nɨmɨ sahwainyɨ a'mwe aalya'na mɨjɨka baimanɨkerɨna aalya yanga naanga wɨjaavɨdelyɨ. Aalya sa' nade'na aalɨyɨmɨnyavɨ gaala mwaalya'ne'. Nɨmɨre yanga naanga dazabwi sɨhumale yanga wɨjaavɨdelyɨ. 
REV.21.7	Nabaai a'mwei mala bwa'nyaburɨ yunebanna wavɨlavajai yɨ nɨmɨre yanga naanga daza' maaradelyɨ. Ganɨmaangei gannya kaimɨraayaraavɨna wɨjaavadevaaibɨ' dathavwi maaradelyɨ. Nɨmɨ gamɨnyɨ Gotɨyainyɨ mwaalɨdelyɨ. Nabaai sai nɨmɨnyɨ nyɨbwaalɨvaangei wɨmwaaihɨwɨjai mwaaladelyɨ. 
REV.21.8	Kɨrɨ' a'mwera lɨka yɨna Kɨraazɨtɨyarɨna ‘Aala! Nabaimudɨka!’ dɨna ayɨna gɨnyɨra'dɨvɨsarajɨ a'mwe dɨragɨnna malɨmwagaryadɨvɨsarajɨ a'mwe gɨrɨkita'nanya dala pɨnɨnna pɨnɨnna yadɨvɨsarajɨ a'mwengɨ a'mweraavɨ tamakadɨvɨsarajɨ a'mwe ata lɨmwadɨvɨsarajɨ a'mwe gɨri'nya yadɨvɨsarajɨ a'mwe kwaasɨgotɨyaraavɨ lotuya yadɨvɨsarajɨ a'mwe yuya kwaasɨ yagaala dadɨvɨsarajɨ sara kumɨnne tɨvɨkɨta daresɨ. Dɨ'bunya naangevɨ sɨla saalɨpaayavɨ dɨ'munange'na yarɨkevɨ sahwaraavɨ marasɨ'nadere. Sa' yɨ Baryabwi Ayawɨdaasasɨ.”
REV.21.9	Ejelɨya pwai, ejelɨya ata purɨdaa'nyɨ daraalyara dɨzɨya ata purɨdaa'nyɨ daraalyangɨ maangengɨ a'mweraavɨ kayaaka yɨgalya'ne yeku'naka aaya kɨnɨnnakerajɨya pwai, yɨ sai baka nɨmɨnyɨ dara wɨdɨna “Kaaja! Kwala maa'nya'ne sɨdɨraaya' Sipɨzipɨya Dɨwɨnyarɨne a'mwevɨna givwarɨdaakude'nanyɨ.” 
REV.21.10	Sara wɨdɨna kanyɨwa' yɨ Kurya Tewaanyai nɨmɨnyɨ dɨragɨnya yɨvaimwanna kanyɨwa' ejelɨya sai mugunya naanga ke'mwewɨnya pɨrɨvɨna nɨmɨnyɨ makuna. Sara nyaka Anga Naange' Jeruzaalemɨ Nawɨ'nya dazaba yɨbwarɨdaakuna. Anga daza' Gotɨyai yasaabɨna kyɨwa' Sɨgunyavɨdaa'nyɨ anga daza' walaabɨna. 
REV.21.11	Gotɨyare byaanna naange' anga naanga dazaba mwadaavɨna. Savɨre baaka wanyɨwanya' yuna nabinya pɨrɨ'bɨsa' wanyɨna, sɨla nɨgwia naanga mubadɨvɨta sangɨre baaka sa'bɨ' wanyɨna. Yɨ daza' sɨnɨmwavanahurɨka naangebɨsa', yɨ wana tɨrɨmaaya nebulya'nanya' sɨgujaaka sɨrɨmya'bɨsa' wanyɨna. 
REV.21.12	Anga naanga dazaba sikurɨta naanga yɨnɨke' yune ke'mwewɨnanya'. Kurɨta savɨ tɨkurya atɨraai sɨvɨlyɨrɨdaa'nyɨ pwaraalya warɨna. Sare' nabaai tɨkurya pɨrɨvɨ ejelɨya pwai aya kɨba gaidaa'na. Pɨrɨvɨ pwai, pɨrɨvɨ pwai gaidaa'na. Yɨ yuyangɨ ejelɨya atɨraai sɨvɨlyɨrɨdaa'nyɨ pwaraalyara aya kɨba gaidaa'na. Nabaai tɨkuryangɨ Yɨzɨrelɨyaraavɨre yɨsavaakɨdaa'nya atɨraai sɨvɨlyɨrɨdaa'nyɨ pwaraalyavakaavɨne yaya pɨkarya yɨda'nɨkengɨra. 
REV.21.13	Sikurɨta nyɨlyai bilyɨrɨ'dimagɨ kaadihɨta dawaai dasa' daavɨna. Nabaai sikurɨta pimagɨnyavɨ kaadihɨta dawaai dasa' daavɨna. Nabaai sikurɨta pimagɨnyavɨ kaadihɨta dawaai dasa' daavɨna. Nabaai sikurɨta nyɨlyai walakadimagɨ kaadihɨta dawaai dasa' daavɨna. 
REV.21.14	Sihurɨta anga naanga dazabanne sa' kaavɨlyawɨ sɨla dɨragɨnya yɨvaimwagya'ne atɨraai sɨvɨlyɨrɨdaa'nyɨ pwaraalya kɨnɨnnakesɨ. Nabaai sɨla saraavɨ Sipɨzipɨya Dɨwɨnyare Wɨdaasade atɨraai sɨvɨlyɨrɨdaa'nyɨ pwaraala saraavɨne yaya kɨnɨnnakengɨra.
REV.21.15	Ejelɨya dazai nɨmɨjɨ yagaala ye'mwannadɨna yɨvanɨkei yɨta golɨyagɨnyarɨ' lɨmwagɨkei. Anga naanga saba kaadihɨsangɨjɨ sikurɨsavɨjɨ yaamɨjɨyɨta ya'nerɨ' lɨmwagɨkei. 
REV.21.16	Anga naanga dazaba yuna gɨrɨla'nya yɨvanɨka. Gamɨre saamɨnyavasɨ gamɨre naangevasɨ yuyavakaai avaainanyavakaalyɨ. Sahwai gamɨre yɨsarɨsɨ yaamɨjɨta yɨna kyɨwa' anga naanga sabanya saamɨnyava' sɨtethɨya tɨwelɨvɨ taawɨzanɨya yɨma'nyɨna (2,400 kilomitaaya). Saamɨnyavasɨ sikurɨsavɨya naangevasɨ anga naanga dazabanne yunebanya' munya ke'beva yɨlaawɨna yɨnɨkebajɨ yunebanya yuya sa avaainanya. 
REV.21.17	Nabaai sikurɨta kɨrɨvɨjɨ yaamɨjɨta yɨna yɨwake' sikurɨsa' yune angajɨna 144 kyuvitɨya (72 mitaaya) yɨma'nyɨna. Metaaya daza' a'mwera yuyangɨ metaayɨmɨya yadɨvɨsa' avaalyasɨ. Ejelɨyai yaamɨjɨyɨta sa' sikurɨsavɨ yune metaaya sahɨrɨsɨna yɨwakesɨ. 
REV.21.18	Anga naangebanya sikurɨsa' Gotɨyai sɨla nawɨ'nya jaazɨpaayasɨ yavɨkaryakesɨ. Nabaai anga naanga saba yune golɨyasɨna yavɨkaryakebe. Sarevɨ anga naanga saba sɨnɨmwavanahurɨke'bɨ' bwamwadɨwɨna. 
REV.21.19	Anga naanga saba sikurɨkevɨ kaavɨlyawɨ sɨla nawɨ'nya dala nabinabinya nɨgwia naanga mubadɨvɨsajɨ Gotɨyai yɨwaala yɨwagakengɨ. Aayagaasa (1) sɨla nawɨ'nya sikurɨsavɨ kaavɨlyawɨnyai jaazɨpaayai. Nabaai ayawɨdaa'nyai (2) sɨla gwaagwaaja sapaayai. Nabaai daraai dalyai (3) sɨla ahetɨyai. Nabaai daraai daraalyai (4) sɨla yɨkɨwa'ja emeralɨyai. 
REV.21.20	Nabaai atɨlyai (5) sɨla wayaakejɨsɨ yaakejɨsɨ warɨke saathonɨkɨzɨyai. Nabaai ata purɨdaa'nyɨ pwainanyai (6) wayaaka tawaja konyilɨyanɨyai. Nabaai ata purɨdaa'nyɨ pwaraalyai (7) sɨla awi'ja kɨrɨzolaaitɨyai. Nabaai ata purɨdaa'nyɨ daraai dalyai (8) sɨla saalaalyavɨ yɨjuza berɨlɨyai. Nabaai ata purɨdaa'nyɨ daraai daraalyai (9) sɨla nabinnanya awi'ja topaazɨyai. Nabaai atɨraalyai (10) sɨla yɨkɨwa'jajɨsɨ awi'jajɨsɨyai kɨrɨzopɨrezɨyai. Nabaai sɨvɨlyɨrɨdaa'nyɨ pwainanyai (11) sɨla nabinnanya gwaagwaaja aayazɨdɨyai. Nabaai sɨvɨlyɨrɨdaa'nyɨ pwaraalyai (12) sɨla nabinnanya wayaaka ametɨzɨyai. 
REV.21.21	Kaadihɨta atɨraai sɨvɨlyɨrɨdaa'nyɨ pwaraala sa nabaai kwaalɨturyaanga mubya naanga yadɨvɨta sɨvɨlyɨrɨdaa'nyɨ pwaraalyangɨ. Kaadihɨta gazasa' yɨ sa' kwaalɨturyaanga naanga yune pɨrɨsɨna yavɨkarinɨkesɨ. Anga naangeba tuta yuyangɨ yune golɨya'nanyasɨ. Golɨya gɨrɨ'maaya' widɨwaayavɨre gɨlaazɨya'bɨsasɨ.
REV.21.22	Anga naanga dazavɨ Gotɨyarɨne Anga nawɨ'nya' tɨnna mwanganyɨwa. Mamannyɨka sare' dare'nesɨ. Naangei Gotɨyai Dɨragɨnya Yuya Kɨnɨnnakei, yɨ Sipɨzipɨya Dɨwɨnyalyɨ Gotɨyarɨne Anga nawɨ'nyasɨ. Gazabazaba yɨlaaya wiadɨvɨsa'nanyɨ. 
REV.21.23	Nabaai anga naanga dazaba wanyɨwanya ya'na nyɨlyalyɨ lawelyɨ saraarɨna wɨgainadeva mɨ'. Sare' dare'nesɨ. Wanyɨwanya yune naanga Gotɨyare'na wannadevanna anga saba. Yɨ gamɨre byaannya' wannadeva. Nabaai Dɨwɨnyai sahɨbanne wanyɨwanya dɨ'baakelyɨ. 
REV.21.24	A'mwe ajɨmya yuyangɨyara anga naanga dazabadaa'nya wanyɨwanya baakevɨ kaanya yamaripɨ'deve. Nabaai kingɨya Kwaakevakɨyara sahɨbanne kumɨre nɨgwɨlalaakejɨ byaannyajɨ makabɨpɨ'deve. 
REV.21.25	Yɨrɨkegaa' sikurɨta savɨya kaadihɨsangɨ kaanya tihɨpɨ'de mɨ'. Arɨkewɨ. Yuyagaa' basɨnadaa'na yade. Sare' dare'nesɨ. Anga naanga saba sawɨsa' jɨnnadeva mɨ'. 
REV.21.26	Sahɨbanna ajɨmya yuyangɨya byaannyajɨ yaya munyaba makɨlya yuyabulyɨ makwibɨ'dengɨ. 
REV.21.27	Gɨlyɨvɨta gɨrɨ'naka aane pɨrɨ' kɨrɨ' wɨlade' mɨ'. Gotɨyare tɨnnyarɨ wana butɨrɨnya winnɨkebwi yade aane pwai kwai aane pɨrɨ' kɨrɨ' wɨladei mɨ'. Kwaasɨ yagaala yade aane pɨrɨ' kɨrɨ' aane pwai kwai wɨladei mɨ'. Arɨkewɨ. A'mwe kumɨre yaya bukuya gaalya'nyɨrɨ Dɨwɨnyare bukuyɨrɨ yɨda'nɨkera, yune a'mwe dazahwarana wibɨ'dere anga naanga dazabanna.
REV.22.1	Nabaai ejelɨya dazai aalya naange' walyɨvanɨka pɨrɨvɨna nɨmɨnyɨ yɨbwarɨdaakuna. Aalya daza' aalya gaala'ne sa' yuna sɨnɨmwavananya'bɨ' aaizɨya'bɨ' kɨmihɨta yadaa'nyɨya'. Yɨ aalya daza' Gotɨyalyɨ Sipɨzipɨya Dɨwɨnyalyɨ sanɨdaare kingɨnamwaalyɨta savɨdaa'nyɨ yɨma'naka 
REV.22.2	anga naanga dazabanna tutaanya naangevɨ tɨnnyaba walyuna. Aalɨmaangebaarɨ dihɨrɨjɨ kengihɨrɨjɨ yɨta gaala ya'nyɨ' waayɨ'. Kwarame pɨrɨvɨ tɨka munne atɨraai sɨvɨlyɨrɨdaa'nyɨ pwaraai yɨ'nadengɨ. Yuya lawe sɨkaavɨ yɨsɨla daza yɨ'nadengɨ. Nabaai yɨta sare yɨkɨwasa ajɨmya yuyangɨyaraavɨ tewaanya nawɨ'nya yɨma'nya'nengɨ. 
REV.22.3	Nabaai Dɨkevɨ wɨmarasɨ'nya'ne gazasa' kunebe. Yuya daza ayɨna warade mɨ'. Gotɨyalyɨ Dɨwɨnyalyɨ sanɨdaare kingɨnamwaalyɨsa' anga naanga dazaba waradevanyɨ. Nabaai Gotɨyare yaasɨwa'wawɨnyara gamɨnyɨ lotuya wɨmaripɨ'devanyɨ. 
REV.22.4	Nabaai gamɨre sɨnnyɨ' wangabɨ'devanyɨ. Nabaai gamɨnne yaya' kumɨre yamengɨnyɨra. 
REV.22.5	Sawɨsa' ayahi jɨnnade' mɨ'. Sarevɨ nabaai sahwaraavɨ laamɨvananyavɨre baakesɨ nyɨlyare baakesɨ sawaarɨna ayahi wɨgainade' mɨ'. Naangei Gotɨyai sahwaraavɨ baake' wɨjaavade'nanyɨ. Nabaai yuyagaa' yuyagaa' sahwara kingɨya mwaaibɨ'devanyɨ.
REV.22.6	Nabaai ejelɨyai nɨmɨnyɨ dara wɨdɨna “Yagaala yuya daza yuna naanga nebulyangɨra. A'mwe yuyara sahɨnɨngɨna dɨragɨnna lɨmwabɨzangɨ. Naangei Gotɨyarɨ wɨ'nawɨjɨwaakadɨvɨsaraavɨre kuryaraavɨ dɨhaa'bwa'dei gamɨre yagaalya' wɨjɨwaakya'na gamɨre ejelɨyarɨ maryasaabakelyɨ. Gamɨre yaasɨwa'wawɨnyaraavɨ wibwarɨdaakwia'na yuya daza yɨme'nya'bɨ' yɨma'nya'nenna maryasaabakelyɨ. 
REV.22.7	‘Yɨthaanyi! Nɨmɨ yɨme'nya'bɨ' walaabɨdeinyɨreva.’ A'mwei yagaala bukuya davɨ warɨke mɨdɨnajai yɨ yagaala Gotɨyai gɨthɨwake wɨ'nama'mwaanya wɨ'nawɨjɨwaakɨyagaala daza mɨdɨnajai yɨ a'mwe dazai yɨlaaya yada tewaanaanga winadelyɨ.”
REV.22.8	Jonɨnnyɨ yagaala dazahɨnɨ kadɨka wɨ'nena yuya dazahɨnɨ tɨnna wangamweinyɨ nɨmɨ. Kadɨka mena wɨ'nena tɨnna mena wanganena “Sahwarɨ lotuya yɨma!” dena kwadaai gɨlɨna yena ejelɨyare sɨvigɨ'nyɨryawɨ yuya daza nyɨbwarɨdaakwakeryawɨ walamwaaina. 
REV.22.9	Mena walamwaaina kyɨwa sahwai nɨmɨnyɨ wɨdɨna “Gɨmɨ sasara minna! Gɨmɨjɨ gɨmɨre ja'mwera kwara wɨ'nawɨjɨwaakadɨvɨsarajɨ ye'mwannawɨdaayadɨnyainyɨ. Avaaiwawɨnyainyɨ. Nabaai a'mwe yuyara bukuya davɨre yagaalya mɨdɨdɨvɨsarajɨ avaaiwawɨnyainyɨ. Yɨ Gotɨyai yune gave pwainanyarɨ lotuya nayaa dɨragɨnna jɨ!” 
REV.22.10	Nabaai sahwai nɨmɨnyɨ wɨdɨna “Gotɨyare yagaala daza kadɨka wɨ'nama'mwaanya wɨ'nawɨjɨwaakɨyagaala daza bukuya dathɨrɨ warɨkengɨ mamarabɨku'dɨnnera! A'mwera wangabɨka! Sare' dare'nanyɨ. Gotɨyare daza ya'negaa' aya kɨgaa' mena yɨwaka. 
REV.22.11	‘Aayagaa' sagaa' a'mwei yɨda'maraangebwi marasɨ'nɨkei kayaa'nanyabwi yadei kayaa'nanyabwi kuna yana! A'mwei kayaa'na gɨrɨkita'nanyabwi yadei kayaa'na gɨrɨkita'nanyabwi kuna yana! Nabaai a'mwei tewaanya yɨda'maraangebwi yadei tewaanya yɨda'maraangebwi kuna yana! A'mwei nawɨ'nyai gɨrɨ'maayai mwaalajai nawɨ'nyai gɨrɨ'maayai kuna mwaalaneva!’ 
REV.22.12	Yɨthaanyi! Nɨmɨ yɨme'nya'bɨ' walaabɨdeinyɨra. Nɨmɨre tɨvɨkɨsabwi lɨmwaga'mujɨ walaabɨdeinyɨ. A'mwe gazarɨzarɨ gamɨre yade yune saburɨne'na wɨrɨvɨkɨrɨdeinyɨra. 
REV.22.13	Nɨmɨ aaya sɨnnawɨnyainyɨ (A). Aaya dɨvineinyɨ (Z). Yɨ nɨmɨ yuya sangɨne'na aaya kaavɨlyainyɨ. Yuya dɨragɨnya sa yunebanna yɨ'mwannadɨnyainyɨ.
REV.22.14	A'mwera kunnya baazɨ'ma'nya aalya yɨpɨjara yɨlaaya yadɨvɨ' tewaanaanga winadere. Sarera ‘Tɨka munne yɨta gaala'nyɨkɨ yɨnɨga maranaana! Anga naanga dazabanne kaadihɨsangɨ yɨnɨga wɨlawaana!’ deva yɨpɨnerera. 
REV.22.15	Gotɨyare anga naangeba mwasɨlaa jɨlɨkerajɨ a'mwe gɨri'nya yadɨvɨsarajɨ kayaa'nanya gɨrɨkita'nanyabwi yadɨvɨsarajɨ a'mweraavɨ tamakadɨvɨsarajɨ a'mwe sɨlaangeraavɨjɨ yɨsaraavɨjɨ kwaasɨgotɨyaraavɨjɨ wɨdadɨvɨsarajɨ gazarazara kwaasɨyabwina wɨvu'nadera kwaasɨ yadɨvɨsarajɨ a'mwe dazara mwalɨbainyɨna yɨpɨ'dere mwasɨlaa. Anga nawɨ'nya savɨ wɨlaabɨpɨ'dera mɨ'.”
REV.22.16	“Nɨmɨ Jizaazainyɨ nɨmɨre ejelɨyarɨ sarɨmɨnyawɨnna yɨhɨmaryasaabɨwa. Nɨmɨnyɨne kusɨlaanyangɨya anga geva gevanyaihɨrɨna yagaala daza jalɨkurakya'nerɨ yɨhɨmaryasaabɨweinyɨ. Nɨmɨ sahwainyɨ Yɨta Devitɨmɨ aaya kaavɨlyavɨ pwipulyainyɨ. Nɨmɨ gamɨre Kaimɨraayainyɨ. Nɨmɨ sɨlɨngaamɨnya yɨrɨkwinyagaa' lɨvamwaja yade' kaabwe sahɨrɨ'nyɨ.”
REV.22.17	Kurya Tewaanyalyɨ Sipɨzipɨya Dɨwɨnyare sɨdɨraayasɨ sawaai dɨna “Kaaja!” A'mwei yagaala daza' wɨ'nojɨ sai dara dana! “Kaaja!” Nabaai a'mwei aalya'na mɨjɨka balojɨ sai bana! “Aalya' nɨma!” yawɨrojɨ aalya gaala'ne' Gotɨyare yanga naange' bamaarana!
REV.22.18	Nɨmɨ yagaala dɨragɨnya' wɨdɨvanɨge. A'mwe gazaizai Gotɨyare wɨ'nawɨjɨwaakɨyagaala daza bukuya dɨrɨ warɨke kadɨka wɨ'nɨvanɨkerɨ dɨragɨnna dara jalɨkurakɨvanɨge. Saigɨ yagaala dazangɨna yagaala pɨrɨ' mɨje'mwamwɨya yɨjaigɨ bukuya dathɨrɨ wana kayaa'nanya daza kayaaka yɨgalya'nenna yɨda'nɨke sa Gotɨyai gɨmɨnyɨ mɨje'mwamwɨya gyatheigɨnyɨ. 
REV.22.19	Nabaai bukuya dɨrɨ Gotɨyare wɨ'nawɨjɨwaakɨyagaala dazangɨ yagaala pɨrɨ' marasɨ'nɨjaigɨ Gotɨyai gɨmɨnyɨ gamɨre nawɨ'nyaanga bukuya dathɨrɨ yɨda'nɨkenna gɨmarasɨ'nadeigɨ. Yɨ sasareigɨ gɨmɨnyɨne yɨta gaala'ne sɨkɨ tɨka munne dɨmaranadeigɨ mɨ'. Yɨ sasareigɨ anga naanga nawɨ'nya dazaba yɨnɨga wi'na dɨmwaaideigɨ mɨ'. Aawa. Dazaburɨ gɨmarasɨ'nadeigɨnyɨ.
REV.22.20	Yuya dazanna jalɨkurakɨvanɨka dazai dahaa' dara dɨna “Yayo, nɨmɨ yɨme'nya'bɨ' walaabɨdeinyɨra!”
REV.22.20	Sahɨrɨsɨ. Nebula naangesɨra. Naanga Jizaazai dalaama!
REV.22.21	Yanga gaimwanga naanga Jizaazare' sarɨmɨ yuyaihɨlyɨ yɨhye'mwannamwaalana!
