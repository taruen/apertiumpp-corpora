RUT.1.1+RUT.1.2	Qaŋasaaq, Israel umialgiñŋaan, niqaiḷḷiuŋarut tamaani nunami. Aŋun atiqaqtuaq Elimelech-mik, kiŋuniiqaqtuaq Ephrath-mik iñuuniaqtuamik Bethlehem-mi Judah-miittuami, aullaŋaruq Moab-mun tuvaaqatiniḷu, Naomi, malġuglu iġñigni, Mahlon-lu Chilion-lu. Tavraniitillugich, 
RUT.1.3	Elimelech tuquŋaruq, aasii Naomi kisiŋŋuŋagaa igñitiglu malġuk, 
RUT.1.4	nuliaŋaruak Moab-miugnik aġnagnik, Orpah-miglu Ruth-miglu. Qulit ukiut qaaŋianigmata 
RUT.1.5	Mahlon-lu Chilion-lu tuquŋammiuk, aasii Naomi kisiŋŋuŋagaat, uiŋatalu iġñiŋiksalu.
RUT.1.6	Naomi tusaamaruq Ataniġmun ikayuġnivḷugich iñuni nauriaŋich naupkaqługich; tavraasii itqanaiyaŋaruq aullaġukłuni Moab-miñ ukuagni kaluġlugik 
RUT.1.7	Aullaŋarut atautchikun utiqsaqłutik Judah-mun, aglaan iglaullaġmik 
RUT.1.8	uqallautiŋagaik, “Utiġusik aakavsigñiitchaqtuaġitchik. Atanġuptuq nakuugutilisik ilivsik nakuugutimmatun uvaŋalu taipkualu tuquŋaruat. 
RUT.1.9	Suli Atanġum savaaġiliuŋ allanik katillasiḷusik aimaaġviqallasiḷusik.”
RUT.1.9	Tavraa Naomi-m kuniŋagaik aullaqsaġami. Aglaan qianagutiŋaruk 
RUT.1.10	uqallautivlugu inna, “Naumi! Maligniagivsiġiñ ilvich nanmiñiq iḷaŋnukkuvich.”
RUT.1.11	“Utiqtuksraurusik, paniimaaŋ,” Naomi-m kiuŋagaik. “Summan maligukpisiñŋa? Iġñiqavsaaġniaġnasugivisiñŋa katitchumiñaqtavsigñik? 
RUT.1.12	Aisitchik, utuqqauvaitchuŋa uiñitqigñiaŋitchuŋa. Isumagaluaġuma piviqallanasugiluŋasuli aasii katitilluŋa unnuapak aasii iġñiqaġluŋa, 
RUT.1.13	utaqqiñiaqpisik iñuguġataqtillugik? Tavra taamna uiñitchaiḷutaġiniaqpisiuŋ allamik? Naumi, paniimaanŋ, tainaitchumiñaitchuq. Atanġum tunutkaaŋa, aasii nagligiqpakkivsik."
RUT.1.14	Qianagutilgitchuk. Tavra Orpah-m kunikł̣ugu aakaruani aisaŋaruq, aglaan Ruth-gum tigummisiññaŋagaa. 
RUT.1.15	Tavraasii Naomi-m uqallautigaa, “Ruth, nukaunġun utiqtuq iñugmiñullu god-imiñullu. Utiġiḷḷi aiñmun maliglugu.”
RUT.1.16	Aglaan Ruth-gum kiugaa, “Unitquuŋaiġiñ! Maliglakpiñ. Sumupayaaġuvich, maligniaġikpiñ; sumipayaaq iñuuniaġniaġuvich uvaŋaptauq tavrani iñuuniaġniaġmiuŋa. Iñuich ilvich pigiratin uvaŋaptauq piginiaġmigitka, God-in God-iginiaġmigiga. 
RUT.1.17	Sumipayaaq tuquguvich, tuquniaġmiuŋa, aasii tavrani iḷuviqtauluŋa. Atanġum tatavsautiŋisa suaŋaniqsrauruam tatavsaqsaġaaŋa unitkupkiñ patchisiqaġluŋa allamik avataagun tuquttutim!”
RUT.1.18	Naomi-m iḷitchuġikamiuŋ Ruth maligupiaġataqtilaamiñik uqallatqiŋitchuq.
RUT.1.19	Iglauŋaruk tikiḷġataqhutik Bethlehem-mun. Tikiñmagnik nunaaqqim iñuŋich quviasuŋarut, suli aġnat uqaŋarut inna, “Uvvauna tavra Naomi?”
RUT.1.20	“Taiñasiñŋa Naomi-mik,” Naomi-mim kiuŋagaich; “taisiñŋa Marah-mik, qanukkii Suaŋaniqsrauruam God-im iñuusiġa quviiġaa. 
RUT.1.21	Maaŋŋa aullaġama, susuksiuŋaiñŋaruŋa, aglaan Atanġum utiqtitkaaŋa suiḷaaqłuŋa. Summan Naomi-mik taiñiaqpisiñŋa Atanġum suksraaġmaŋalu nagliksaaliqsiłł̣uŋalu?”
RUT.1.22	Tainna tavra Naomi utiŋaruq Moab-miñ ukuamiñik Ruth-mik Moab-miumik, piqatiqaqłuni. Tikiñŋaruk Bethlehem-mun palauvaksrat pukugnaqsimmiullu.
RUT.2.1	Naomi iḷaqaġniqsuq atiqaqtuamik Boaz-mik, umialgumaruq suli iñuich naalaġnisuumagaat, nanmiñiq iḷagimagaa Naomi-m tuvaaqataata Elimelech-gum. 
RUT.2.2	Uvlut iḷaŋanni Ruth-gum uqallautiniġaa Naomi, “Nauriaqaġvigmuglaŋa pukugiaġluŋa palauvaksranik unisaŋiññik pukuktuat. Iḷisimaruŋa imma iḷaŋata savaktit suginiaŋitchugnaġaat pukukkuma.” Naomi-m kiugaa, “Kiami, paniiŋ.”
RUT.2.3	Tavraasii Ruth nauriaqaġvigmuŋaruq aasii pisuagaqsivḷuni aquatigun savaktuat, pukukłuni palauvaksranik tamauŋa uniñŋaraŋiññik. Tavra nauriaqaġviŋani Boaz-gum pukuksimaruq.
RUT.2.4	Aaqagulimman Boaz tikiññiqsuq Bethlehem-miñ aasii paġlavlugi savaktini. “Atanġum itqatigilisi!” uqallaktuq. “Atanġum quviasaaġlisin!” iliŋisa kiugaat.
RUT.2.5	Boaz-gum apiġigaa savaktuat qaukłiat, “Kiñaamna taavamna niviaqsiaq?”
RUT.2.6	Aŋutim kiugaa, “Taaganiġmiu Moab-miñ qairuaq Naomi piqatigivlugu. 
RUT.2.7	Apiġiraani maliġiyumiñaġmagaaġmi aquatigun pukuktuat pukugukhuni palauvaksranik. Uvlaatchauraq isagutiŋaruaq, uvva akkupak nutqaqpaalluktuq piḷaiŋaiqsiaqsaqłuni taġġisimaaġvigmi.”
RUT.2.8	Boaz-gum uqallautigaa Ruth, “Ikayuutiksramik uqallautilakpiñ. Allani pukugnak palauvaksranik uuma nauriaqaġvium avataagun. Maani aġnat savaqasiqsaġitin; 
RUT.2.9	qiñiġlugich sumi pukugmagaisa aasii itqasiġḷugich. Piraksriŋagitka savaktitka aŋutit piyuaquŋił̣ł̣utin. Aasiisuli imiġuliġuvich imiġiaqtuqsaqtutin qattaniñ iliŋisa immiŋaraŋiññiñ.”
RUT.2.10	Ruth puttuq kiiñamiñik aksikł̣ugu nuna, aasii uqallakhuni Boaz-mun, “Summan uvva isumaalugiviŋa? Summan uvva nakuugutiviŋa aaniġmiuguruaŋaa?”
RUT.2.11	Boaz-gum kiugaa, “Tusaaŋagitka iluqaisa piŋaratin aakaruaġnun tuvaaqatin qaŋa tuqumman. Iḷisimaruŋa uniñŋagikkiñ aapallu aakallu nanmiñiġlu anniviiñ nuna aasii tamauŋa nuułłutin avataannun iñuich naluraqpich sivuani. 
RUT.2.12	Atanġumtuq akiḷiusiaksriḷḷisin piŋarakkun. Atanġum God-iŋata Israel naamaruamik akiḷiusiaqaqtillisin ullaŋagapku ilaa qaunagitquvlutin!”
RUT.2.13	Ruth-gum kiugaa, “Aŋalalluatiġiŋma, aŋutauruatiin. Tutqiksipkaġiŋma uqautillautaqłuŋa, uvvaluuvvaa nalliummatiŋitkaluaqtilluŋa kivgaġnun.”
RUT.2.14	Niġiñaqsimman Boaz-gum uqallautigaa Ruth, “Qaiḷutin punniqtuġiñ kiñisaaġutin.” Tavraasii aquptaaqasiŋagaich savaktit aasii Boaz-gum aitchuŋagaa iliktitanik palauvaksranik. Niġiŋaruq siḷvilġataqhuni, aasiisuli iḷakuqaŋammiuq. 
RUT.2.15+RUT.2.16	Aullaanigman pukugiaqhuni palauvaksranik, Boaz-gum piraksriiŋagaich savaktini, “Pukuktitchiuŋ palauvaksranik qiḷiqsruŋaruat unnii inaanniñ, uqallautinasiuŋ sumik nutqaqtitchaġlugu. Aasiisuli nuqitchiḷusi palauvaksranik qiḷiqsruŋaruaniñ pukuaksraŋiññik.”
RUT.2.17	Tavraasii Ruth pukuŋaruq palauvaksranik unnuksraaġataqtillugu, aasii ivsulaanikkamigi iḷitchuġiruq pukuktilaamiñik uqumaisigiruanik iñuiññaq tallimatun. 
RUT.2.18	Aggisiŋagaich pukuani aasii tautuktiłługich aakaruamiñun. Qaił̣ł̣ugiḷḷu niġigami iḷakuni. 
RUT.2.19	Naomi-m apiġigaa, “Sumi pukukpigich ukua palauvaksrat uvlupak? Kia nauriaqaġviani savakpich? God-imtuq ikayuġliuŋ aŋun iliŋnik ikayuiruaq!”
RUT.2.19	Ruth-gum uqallautigaa Naomi savagnivḷuni nauriaqaġviani aŋutim atiqaqtuam Boaz-mik.
RUT.2.20	“Atanġum quviasaaġliuŋ Boaz!” Naomi uqallaktuq nipatuvluni. “Atanġum piiguyuitkai unniqsuqłiiŋakami iñuuruanullu tuquŋaruanullu.” Uqallavsaaqtuq, “Taamna aŋun nanmiñiq iḷagigikpuk, iḷauruq tamatkunuŋa qaunaksriksrautigiraptignun.”
RUT.2.21	Ruth uqallaktuq, “Uvva nakuuniqsraŋa, uqallautiraani pukukkumiñaġnivḷuŋa savaktimiñi naatchiḷġataqtillugich pukuamignik.”
RUT.2.22	Naomi-m uqallautigaa Ruth, “Aaŋ, paniiŋ, iluałhaaġniaqtuq pukukkuvich aġnani savaktuani Boaz-gum nauriaqaġviŋiññi. Piyuaqpiaġaatin pukugiaġuvich allam nauriaqaġviŋanun.” 
RUT.2.23	Tavraasii Ruth-gum savaqasiŋagaich pukukhuni palauvaksranik naatchiḷġataqtiłługich. Tavra iñuuniaqatigiŋagaasuli aakaruani.
RUT.3.1	Ikpaksraaġulimman Naomi-mim uqallautigaa Ruth, “Uiksraġnik uvva paqittuksrauruŋa, ilikkulli aimaaġviñikkumautin. 
RUT.3.2	Itqaumalutin taamna Boaz, aġnanik savaktiqaqtuaq savaqatigiraġnik, iḷagigikpuk. Naalaġniŋŋa. Unnuksraaqpan amma palauvaksrat katagaalatchiñiaġaich. 
RUT.3.3	Iqaġilutillu, tivraġiksaġutillu, annuġaalluataqsaqtutin. Taamuŋaqsaqtutin savagvianun, aglaan taamaniitilaaġnik iḷitchuġipkaġnagu niġianigataqtillugu imianigataqtillugulu. 
RUT.3.4	Sumun nallaqtilaaŋa naipiqtuqsaġiñ aasii siquanikpan uliŋich makpiġḷugich nallaqsaqtutin isigaŋiññun. Uqallautiniaġaatin sutqugumisin.”
RUT.3.5	Ruth-gum kiugaa, “Sutqupayaaġumŋa kamaginiaġikpiñ.”
RUT.3.6	Tavraasii Ruth katagaalatchiviannuŋaruq aasii maliġuaŋagaich aakaruaġmi uqalupayaaŋi. 
RUT.3.7	Boaz niġianikkamiḷu imianikkamiḷu quviasuŋaruq. Ullakługich palauvaksrat katitat nallaŋaruq siqusaqhuni. Ruth-gum ullaŋagaa siaksruiḷaamik, uliŋich makpiqł̣ugich nallaŋaruq isigaŋiññun. 
RUT.3.8	Unnuaġruiññakun itiniqłaŋaruq, mumiŋaruq, aasii tupaŋaruq tautukkamiuŋ aġnaq nalaruaq isigamiñi. 
RUT.3.9	“Kiñailvich?” apiġigaa.
RUT.3.9	“Ruth uvaŋa, aŋuun,” Ruth-gum kiugaa. “Nanmiñiq iḷagikapkiñ, qaunagiruksraġigiŋma. Tavraasii katinŋa.”
RUT.3.10	“Atanġum quviasuusiqsimaaġlisin,” Boaz uqallaktuq. “Qiñiqtitkiñ aŋayuqaaġiiñi piqpakkun akkupak piḷġusikkun aŋiłhaaqługu unnii piḷġusiġñiñ aakaruaġnun. Ivaqłiayumiñaġaluaqhutin nukatpiamik umialguruamik naagga piiḷḷiuġaluaqtuamik tainna ivaqłiaŋiññiqsutin. 
RUT.3.11	Isumaalugnak, Ruth. Kamaginiaġikpiñ; iñuich maani iluqaġmik iḷisimarut aġnaq ilvich iñugiksilaaġnik. 
RUT.3.12	Iḷumun ittuq nanmiñiq iḷautilaamnik iliŋnun suli qaunagiruksraġitilaaġnik uvaŋa, aglaan imma aŋun ittuq iliŋnun iḷaułhaaqtuaq uvamniñ. 
RUT.3.13	Tavraniittin unnuapak aasii uvlaami iḷitchuġisaġniaqtuguk ilaanun qaunagisugmagaaqpich. Tainna pisukpan suŋitchuq; pisuŋitpan aasii sivuġaani iñuuruam Atanġum unniqsuqłiiruŋa qaunaganiaġniḷutin. Nallaġutin tavraniittin uvlaaġataqtillugu.”
RUT.3.14	Tavraasii nalaŋaruq isigaŋiññi, aglaan makinŋaruq qaummaġiksianiŋaiñŋaan tautugnaqsiḷuni qanukkii Boaz-gum iḷitchuġitquŋił̣ł̣ugich iñuich tavraniinŋatilaaŋanik. 
RUT.3.15	Boaz-gum uqallautigaa, “Qaliġuan piiġḷugu mauŋa isivirruŋ.” Kamagiŋagaa aasii Boaz kuvisiŋaruq palauvaksramik tikitqayaqługu malġukipiaq qulitun uqumaisilaaq aasii ikayuŋagaa kiviŋmauŋ tuiqqaagmiñun. Tavra utiŋaruq inimun nanmakługu. 
RUT.3.16	Tikiñman aimaaġvigmiñun aakaruaŋata apiqsruġaa, “Qanuq pivich, paniiŋ?”
RUT.3.16	Ruth-gum quliaqtuaġutiŋagaa Boaz-gum surapayaaŋiññik. 
RUT.3.17	Ruth uqallavsaaqtuq, “Uqallautiraani utiġniaŋiññivḷuŋa iliŋnun tigumiagiḷaaġluŋa, tavraasii ukuniŋa palauvaksranik aitchuqłuŋa.”
RUT.3.18	Naomi-m uqallautigaa, “Aasii qiñuiġutin utaqqiiñ, Ruth, tautugataġlugu qanuq taamna piñiaqtilaaŋa. Boaz aġiuniaŋitchuq uvlupak taamna natqikkaluaġnagu.”
RUT.4.1	Boaz katirviannuŋaruq upkuaqpaum pianiittuamun aasii aquviłłuni. Elimelech-gum iḷaŋa, Boaz-gum uqallausiġiŋaraŋa, tamaunnaaġman, Boaz-gum ququulagaa, “Qaiñ, avilaitqatiiŋ, aquvittin.” Taimma ullakługu aquvittuq. 
RUT.4.2	Boaz qaitqurivḷuni qulinik nunaaqqim aullarriŋiññik aquvitqummigaich. Aquvinmata, 
RUT.4.3	uqallautigaa taamna nanmiñiq iḷani, “Naomi utiġami Moab-miñ tunisukkaa nunaŋa iḷamnuk Elimelech-gum, 
RUT.4.4	iḷisimaruksrausugnaqtutin. Pigisukkupku tauqsiġuŋ ukua aŋutit takkuanni. Aglaan pigisuŋitkupku, uqallagiñ, qanukkii ilvich sivulliulutin piviqaqtutin tauqsiġukkupku taimaasiiḷi uvamnun tulluni.”
RUT.4.4	Aŋun uqallaktuq, “Tauqsiġñiaġiga.”
RUT.4.5	Boaz uqallaktuq, “Kiami, tauqsiġupku nunaŋa Naomi-miñ tavra taputiniaġiñ Ruth, Moab-miu uiḷgaġniq, taamna nuna taiptuma aŋutim tuquŋaruam nanmiñiq iḷagiraŋiññiñ piiŋitchumauq.”
RUT.4.6	Aŋutim kiugaa, “Tainnainniaqpan qaitkiga iliŋnun tauqsiḷḷasiḷugu nuna, qanukkii uvaŋa miqłiqtuġma piññaktaaġiyumiñaiññiaġaat. Ilvich tauqsiġuŋ; uvaŋa pisuŋitkiga.”
RUT.4.7	Taimani uvluni, tauqsiqsuaq naagga simmiqsuak sumik suġauttamik nalunaiqsaqługu, pitqusiġiŋagaa tuniriruam mattaqługik aluġutigni qaitchuugaik tauqsiqsuamun. Tainnaġamik Israel-miuguruat nalunaiġaat taamna piraqtik itqanaiqsilaaŋanik.
RUT.4.8	Tavraasii aŋutim uqallautigamiuŋ Boaz, “Ilvich tauqsiġuŋ,” mattaŋagaa aluġutini aasii qaił̣ł̣ugu Boaz-mun. 
RUT.4.9	Tavra Boaz-gum uqallautiŋagai aullarrich allallu tavraniittuat, “Iluqasi qiñiqtusi uvlupak tauqsiqapki Naomi-miñ iluqaisa Elimelech-guvlu iġñiŋiksa Chilion-guvlu Mahlon-guvlu suġauttapayaaŋich. 
RUT.4.10	Aasiisuli Ruth, Moabite-guruaq, Mahlon-gum nuliakkaluaŋa, tuvaaqatiliutiniaġiga uvaŋa. Tainnaitpan suġauttat taaptuma tuquŋaruam iḷaŋiñiinniaqtut, kiŋuniġiich nauniaqtut suli aimaaġviqaġutik taimuŋa. Ilivsi iḷisimaraurusi taaptumuŋa uvlupak.”
RUT.4.11	Aullarriḷḷu allallu tavraniittuat uqallaktut, “Ii, iḷisimarauniaqtugut. Atanġum savagliuŋ tuvaaqatin piusimisun Rachel-mullu Leah-mullu, iñugiaktuanik miqłiqsiruaktun Jacob-mun. Umiallaksaqtutin kiŋuniiŋiññi Ephrath-gum suli qutchigutin iñuŋiññiñ Bethlehem.
RUT.4.12	Miqłiqtut aitchuutiginiaqtaŋich Atanġum taaptumuuna aġnakun iḷisaġaasi aimaaġviqatauruatun Perez-mun, iġñiġuruaq Judah-mullu Tamar-mullu.”
RUT.4.13	Tavraasii Boaz-gum aggisiŋagaa Ruth tuvaaqasiutivlugu. Atanġum ikayuŋagaa aasii siŋaiyauŋaruq aasii iġñiqaqłuni.
RUT.4.14	Aġnat uqallautiŋagaat Naomi, “Nanġaġli Ataniq! Ilaan tutaaluksritkaatin aŋutaiyaamik uvlupak qaunaksriksraġnik. Taamna aŋutaiyaaq qutchikkumauq Israel-mi! 
RUT.4.15	Paniksrakpich piqpagigaatin, suli piutiłhaaġaatin tallimat malġugniñ iġñiġutigniñ. Uvvasuli tutaaluksriñmigaatiŋ nutaqsaqtiksraŋanik iñuggutikpich suli utuqqaliguvich qaunaksriksraġnik.” 
RUT.4.16	Naomi-m tiguŋagaa miqłiqtuuraq, iqimmalaaqługu, suli ilaan qaunagiŋagaa.
RUT.4.17	Aġnaŋisa taaptuma inaaqqim atchiŋagaat taamna nukatpiaġruk Obed-mik. Uqallautiŋagaich iñupayaat inna, “Aŋutaiyaaq aniruq Naomi-mun!”
RUT.4.17	Obed aapaġuŋaruq Jesse-mun, aapauruamun David-mun.
RUT.4.18+RUT.4.19+RUT.4.20+RUT.4.21+RUT.4.22	Uvva aŋayuqaaġiich Perez-miñ David-mun: Perez, Hezron, Ram, Amminadab, Nahshon, Salmon, Boaz, Obed, Jessie, suli David.
EST.1.1+EST.1.2	Umialguvianiñ Persia-m iniqpaŋani Susa-m, Umialgum Xerxes-gum atanniqsimaŋagai 127 nunaqpaich, India-miñ aullaqivḷutik Ethiopia-muaglaan.
EST.1.3	Piŋayuanni ukiut umialguvianni niqinaqiutiŋagai atanaurani suli piraksriqsuqtiŋit qaukłiŋi umialgum. Aŋuyaktiŋich Persia-mlu, Media-mlu tavraniinŋammiut, tainna suli kavanauruat suli umialiŋnat kaŋiqaqtuat nunaŋiññi. 
EST.1.4	Naalġataqługi itchaksrani tatqich piraksriqsuqtiŋit manivanŋagai suġaliñi atanniqsuqtamiñi irvigmiñi qanutun qiññaġiksigiruat suli aliuġnaqtuat.
EST.1.5	Taaptuma aquagun, umialgum niqinaqiutiqpaŋagai iluqaisa iñuich iniqpaŋani Susa-m, umialgugaluaġmata naakka iḷiappaugaluaġmata atunim. Tallimat malġuk uvlut naalġataqługi niqinaqiqpaŋarut nautchiaqaġviani umialgum igluqpaŋani. 
EST.1.6	Umialgum irviata siḷataani qiñiyunaqutiqaŋaruq talukiyaaqaqhuni suŋauraaqtaanik suli qatiqtaanik ukił̣haanik, qiḷiġviqaqhuni tigluuraaqtaanik ukił̣haanik qivliaqtaanik tigummiviqaqhutik maapumik ayagutiligaanik. Aquppiviich savaaguŋaruat manigñik kaviqsuanik suli qatiqtuanik inillaŋagaich siḷataani, natiġutiqaqhuni qatiqtuanik maapunik, kaviqsaanik feldspar-nik, qivliqtuanik mother-of-pearl-nik, suli suŋauraaqtaanik turquoise-nik. 
EST.1.7	Imġutiŋich qallugaurat savaaguŋammiut manigñik kaviqsuaniñ, allakaaġiiḷḷaavlutik, suli iḷaŋaniiqsinŋammigaich umialgum wine-gutimiñik. 
EST.1.8	Killiiñŋaruq taaŋŋaq imiġuktuamun; umialgum suli piraksriŋammigai qaunaksriruat kivgani iñupayaaq iḷaŋaniiquvlugu imiġuktuat.
EST.1.9	Taimmaliasii, umialgum igluqpaŋani tuvaaqataata Vashti-m niqinaqiutiqpaŋagaich aġnat.
EST.1.10	Uvlut tallimat malġuŋanni niqinaqiruat Umialik imiŋasiuraaqhuni quviatchaŋaruq, tavraasii ququaŋagai tallimat malġuk ilaata nanmiñiq kivgani, Mehuman, Biztha, Harbona, Bigtha, Abagtha, Zethar, suli Carkas. 
EST.1.11	Piraksriŋagai umialgum qaġġisitquvlugu tuvaaqatini Vashti, niaquġutiqaġlugu. Umialgum tuvaaqataa aġnaġipiaŋaruq, aasii umialgum qiñiyunaqtilaaŋa tuvaaqanmi manivanŋagaa atanauramiñun suli aiyugaaqtamiñun. 
EST.1.12	Tavraasii kivgami uqallautimmanni Vashti piraksriutaagun umialgum, kamaksriŋaitchuq. Tavra umialik qinnalipiaġataŋaruq.
EST.1.13	Piḷġusiġiŋagaa umialgum apiqsriyumiñaqłuni pitquraliqiriñun qanuq pitquraġlu suli piraksriun inniaġmagaan, tavraasii ququaŋagai siḷġiqsuqtini, iḷisimaniaġmata qanuq piraksrautilaamiñik. 
EST.1.14	Tavra saasuŋaiññaġuuraŋi siḷġiqsuqtini ukua Carshena, Shethar, Admatha, Tarshish, Meres, Marsena, suli Memucan------tallimat malġuuruat atanaurauruat Persia-miḷu Mediam-miḷu qutchigñiqsraŋi atanaurauruat umialgunmiñi. 
EST.1.15	Uqallautiŋagaich tavra taapkua inna, “Uvaŋa, Umialik Xerxes, tiliŋagitka kivgatka tuvaaqatimnun Vashti-mun piraksriutimnik, aasiuvva kamaksrisuŋitchuq! Qanuq aasiimma pitquraq itpa qanuġniaqtilaaptignik ilaagun?”
EST.1.16	Tavra Memucan uqallaŋaruq kaŋiqsiñaqsipiaġataqługu umialigmun suli atanauraŋiññun inna: “Tuvaaqataata umialgum Vashti-m pisaaŋapiaġataŋagaa umialik atanauraŋiḷḷu---tavraami iluqaaqługiḷḷu aŋutipayaallu umialgutaani taputigaich! 
EST.1.17	Aġnapayaam tavra umialgutimni tuvaaqatini anmukturraqsiñiaġaa tusaagumik qanuq umialgum tuvaaqataa pitilaaŋa. Inna uqaġmiḷutik, ‘Umialgum Xerxes-gum piraksriŋagaluaġaa tuvaaqatini Vashti ullaquvluni, aasii kamaksriŋaitchuq.’ 
EST.1.18	Tavra tuvaaqatauruat umialgum atanauraŋisa Persia-mlu Media-mlu tusaagumiŋ irrusianik umialgum tuvaaqataata, uqausiġiniaġaat tuvaaqatimignun taamna piruaq uvluq nuŋuŋaunnagu. Tuvaaqatauruat sumipayaaq qiksiksrautaiġñiaqtut uimigñun, suli uiguruat qinnautiniaġaich nuliatik. 
EST.1.19	Iviġaumagigupku umialguruatiin, manisiiñ kiliktuunmik Vashti suuramik-unnii sivuġaanutqikkumiñaiġḷugu umialgum. Aglaktillugulu pitquraġuġlugu Persia-mi Media-miḷu, allaŋŋuġumiñaipiaġataġlugu. Taimmaasii umialgum tuvaaqataa inaŋiqsillugu nakuulhaaqtuamik aġnamik. 
EST.1.20	Tavraasii kiliktuun nalupqinaiġanikpan iluqaanun umialgutiqpagnun, aġnapayaurat qiksikkun uimignun aturraqsiñiaġaat, umialgugaluaqpan naakka iḷiappaugaluaqpan.”
EST.1.21	Umialgum suli atanauraŋisa iviġaumagiŋagaat taamna sivunniutaat, aasii umialgum taŋŋiqsinŋagaa piraksriutaa Memucan-gum. 
EST.1.22	Nunaaqqiḷḷaanun atanniqsimaruanun tuyuŋaruq uqautchiŋisiktun suli aglausiatitun nunaaqqiḷḷaam, ugallautivlugi; piraksriqł̣ugi uigupayauraqtuaq qaukłiunivḷugu aimaaġvimiñi suli uqaġumiñaġuni ataniġnaqutiqaġuni.
EST.2.1	Aquvatigun, umialgum qinnautaa qasupayaaġaluaġmanunnii, isumaaluutigirraqsiŋagaa Vashti-m piḷġusia suli kiliktuutini paaqłakługu Vashti. 
EST.2.2	Tavraasii iḷaŋich umialgum siḷġiqsuqtiŋisa qanittuat ilaanun apiqsriŋarut inna, “Summan imña ivaqłiqtitchisuŋitpich aŋusiuŋaitchuanik aġnaġiksuanik niviaqsianik? 
EST.2.3	Tilisiyumiñaqtutin atanauranik nunaqpauruapayaani atanniqsuqtaġni aasii qaġġisipkaġlugich taapkua aġnaġiksuat niviaqsiat aġnautikpich inaannun uvani Susa-mi, iniqpauruami. Hegai-mun qaunagitquvlugich, igruiyaqtaq qaunaksrauruaq aġnautignun, aasii timiŋich qiññaġiksaaqtillugich. 
EST.2.4	Taimmaasii niviaqsiaq iviġaumaginiġupku tuvaaqasiutilugu inaŋiutauluni Vashti-mun.”
EST.2.4	Umialgum tavra iviġaumagiŋagaa siḷġiqsuutaat, aasii maliġuaqługu.
EST.2.5	Tavrani Susa-mi iñuuŋaruq Jew-guruaq Mordecai iġñiŋa Jair-m; kaŋiqaqhuni kiŋuniiŋiñiñ Benjamin-gum suli kiŋunġuvluni Kish-mun Shimei-mullu. 
EST.2.6	Tavra Umialgum Nebuchadnezzar-m Babylon-mium tiguŋagaa Umialik Jehoiachin Judah--ġmiuq tigutaaqługuasii Jerusalem-miñ, iḷagivḷugi allat tigutaaqtat, iḷauŋammiñiqsuq Mordecai. 
EST.2.7	Aññaqaŋaniqsuq Esther-mik, Hebrew-tun atiqaqhuni Hadassah-mik; aġnaġikpaŋaruq niviaqsiaq, qiññaġigmivḷuni. Tuqummagnik aŋayuqaaŋik, Mordecai-m tiguaŋaniġaa aasii iñuguqługu panigmisun.
EST.2.8	Tavra umialgum manimmauŋ kiliktuun iñiqtatchaurani suli niviaqsiaġayaat qaġġirraummata Susa-mun, Esther iḷagiŋagaat. Ilaaptauq inillaŋammigaat umialgum iniqpaŋanun qaunaksriliqł̣ugich Hegai-mik, qaukłiuvluni iglumi inaanni. 
EST.2.9	Hegai-m nakuaġiŋagaa Esther, suli iviġaumanaqłuni ilaanun. Tavrauvvaa qiniyunaqsarrasiŋagaa timiŋa qiġġaiyaqtiłługu nanukługu suli niqiqaqtiłługu iłuaqtuanik timaanun. Inillagmivḷugu nakuuniqsramik inimik aġnat inaanni suli qaunaksriḷiġmivḷugu tallimat malġugnik niviaqsianik naliġaaguŋaruanik umialgum irvianiñ.
EST.2.10	Tavra siḷġiqsuutaagun Mordecai-m, Esther-m iriqtaġiŋagaa Jew-guruagutilaani. 
EST.2.11	Uvlutuaġman Mordecai pisuaġaqtuq utiqtaqhuni aniiġaaġvium siḷataani umialgum iniŋani, iḷisimasukługu qanuqitilaaŋalu suniaġmagaallu Esther.
EST.2.12	Qiññaġiksaġniŋat timiŋiññun aġnat ukiuq naalġataqlugu piraqtuq nanukługi timitik myrrh-m uqsruŋanik itchaksrani tatqiñi suli uqsruŋanik balsam itchaksravsaani tatqiñi. Taaptuma aquagun, aġnallaam ullallaaraġniġaa Umialik Xerxes. 
EST.2.13	Tavra aġnaq anikami aġnat inaanniñ aasii umialgum igluqpaŋanukhuni, annuġaaqtuġaqtuq isumamisun. 
EST.2.14	Aġnaq aullaqiraqtuq unnuksraaġman, aasii uvlaakumman aullatiraġigaat allamun aġnat inaannun qaunaksriḷiqł̣ugu Shaashgaz-mik, eunuch qaunaksriruaq umialgum nuliaŋisa tugliŋiññik. Aġnaq ullautivsaayuiñmiuq umialigum kisian piqpagikkamiuŋ apiqsruusiġivlugu atqagun.
EST.2.15	Piviksraq tikiñŋaruq Esther-m ullautiniksraŋanun umialigmun. Esther, paniŋa Abigail-gum suli aññaġivlugu Mordecai-m, tiguaŋavlu panigiruatun; Esther piññaġiraġigaat iñuich tautukkamirruŋ. Tavra tikiñman piviksrani, Hegai-m, eunuch-guruam, qaunaksriruam aġnat inaanni, nalġautiŋagaa atiraksraŋanik. 
EST.2.16	Tavraasii Xerxes tallimat malġugni umialguanigman, tatqich quliŋanni Tebeth-gum, Esther qaġġisuutiŋagaat Umialik Xerxes-gum igluqpaŋanun. 
EST.2.17	Umialgum nakuaġiłhaaŋagaa allaniñ aġnaniñ, suli allasalagniñ akuqtuaġiŋagaa nakuaġivlugulu. Umialgum kamanaqtuamik niaquġusiŋagaa suli tuvaaqatiliutivlugu inaŋiqł̣ugu Vashti. 
EST.2.18	Tavraasii umialgum niqinaqutiqpaŋagaa Esther qutchiksiḷiqługu suli aiyuġaaġmivḷugi iluqaisa ataniġnaqutiqaqtuallu qaukłiiḷḷu. Tutinmivḷugu uvluq savaŋaiqsiłługich iñuich iluqaani umialgunmiñun suli aitchuqtuimivḷuni akisurualugnik aitchuimmatun umialigmun.
EST.2.19	Tavra Mordecai inillaŋagaa umialgum qaukłiŋŋuqługu. 
EST.2.20	Tavraliasii Esther-m, iḷisimapkaŋaitkaich iñuich Jew-gutilaamiñik. Mordecai-m uqallautiŋavlugu kiliktuitquŋił̣ł̣ugu, aasii kamagiŋagaa taaptumuuna, tainnatuttauq kamaksriutimisun qaunagisuummani aġnaiyaaguŋŋaġmi.
EST.2.21	Taimani Mordecai qaukłiġñi iḷaupkaqługu umialgum iniqpaŋani, Bigthana-lu Teresh-lu, malġuk umialgum igruiyaqtak qaunaksrik inauraŋiññun umialgum, pimaqłuktarraqsiŋaniġaak Umialik Xerxes aasii sivunniurraqsivḷutik tuqutchukługu. 
EST.2.22	Mordecai tavra iḷitchuġiniqsuq aasii uqallautivlugu umialgum tuvaaqataa Esther, taimmaasii kilikługu umialik tusaaraŋanik Mordecai-m. 
EST.2.23	Tavra qimilġuurraqsiŋarut, aasii iḷitchuġivlutik iḷumun itilaaŋanik taaptuma quliaqtuam, iluqaaktun taapkuak niviŋŋaqługik qimitchivigmun qutchiksuamun napaqutamun. Umialgum piraksriŋagai taaptumuuna piruakun aglautitquvlugu maqpiġaaŋiññun umialguniġmiñi.
EST.3.1	Aquvatigun Umialik Xerxes-gum inillagniġaa qutchiksuamun savaamun iñuk atiqaqtuaq Haman-mik aullarriġuqługu nunamignun. Haman iġñiġuvluni Hammedatha-mun, kiŋunġuvluni Agag-mun. 
EST.3.2	Umialgum piraksriŋagai ataniġnaqutiqapayauraqtuat savaktauruat ilaanun qiksiksrautiqaquvlugi Haman-mun quvsugvigitqulugu suli purvigilugu. Iluqaġmiŋ kamaksriŋarut, kisiŋŋuqługu Mordecai, kamaksrisuŋił̣ł̣uni. 
EST.3.3	Allat ataniġnaqutiqaqtuat umialgum savaktiŋisa apiqsruŋagaat summan kamaksrisuŋiñmagaan umialgum piraksriutaanik; 
EST.3.4	uvlutuaġaġimman kiiqsruġaluaġaġigaat, aglaan naalaġniŋaitkai. “Uvaŋauvaŋa Jew-guruŋa,” ilaan uqallautiraġigai, “purvigiyumiñaitkiga Haman.” Tavra uqallautiŋagaat Haman taaptumuuna, isumalaaġutigivlugu manimmisiqaġniaġmagaan Mordecai-m piḷġusianik. 
EST.3.5	Haman tavra qinnalipiaġataŋaruq puttuqsrikami Mordecai-m sitquġviginiaŋisimammani naakka purvigiluni, 
EST.3.6	tavraasii iḷitchuġikami Mordecai Jew-gutilaaŋanik, sivunniŋaruq tatavsaqsiññaġuŋił̣ł̣ugu Mordecai kisian. Tavra sivunniiŋaruq tuqutchukługi Jew-gupayauraqtuat iluqaani Persia-m Umialgutaani.
EST.3.7	Qulit malġugni ukiiganigman Umialguvluni Xerxes, sivulliġmi tatqimi, Nisan tatqiŋani, Haman piraksriiŋaruq saaptaquvlugi (“purim-nik,” taiguutiqaqtuat) qakugu uvlumi suli tatqimi taŋŋiġukługu taamna sivunniuġutini. Qulit piŋasuanni uvlut qulit malġuŋanni tatqich, tatqiŋani Adar-m, sivunniutigiŋagaat.
EST.3.8	Tavra uqallautiŋagaa Haman-gum umialik inna, “Imma iñuuniaqatigiiksuat iñuich siammaġaaŋarut atanniqsimmavigñi paqinnaqhutiglu sumiḷiqaa. Maliġuaġuummigaisuli piḷġusitik allaupiallaktuat allaniñ iñugniñ. Taimmasuli, kamakkutaitchut pitquranik atanniqsimmaviġñi, iviġaumanaisigiruat ilignun iḷatchiġñagich. 
EST.3.9	Iviġaumagigupku Umialiik, piraksriigguiñ pitquramik tuqutautqulugi. Tainna piguvich, nalupqinaitchuami iksriyumiñaqtuŋa 375 tons-tun manigñik qatiqtuanik iksraqaġvigñun aŋalanniŋagun ataniġnaqutikpich.”
EST.3.10	Umialġum tavra piiŋagaa qitiqłiaġutini, titiġutigisuurani kiliktuutinun suli nalupqinaipiallakługu, aasii qaił̣ł̣ugu akiḷḷiŋiññun Jew-guruat, Haman-mun iġñiġuruaq Hammedatha-mun, kiŋunġuvluni Agag-mun. 
EST.3.11	Umialgum ukallautiŋagaa, “Iñuiḷḷu maniŋiḷḷu ilivich piutitin; qanupayaaq isumaktun aŋalatki.”
EST.3.12	Tavraasii uvlut qulit piŋasuanni sivulliġmi tatqimi Haman-gum ququaŋagai umialgum aglaktiŋi suli aglakhutik kiliktuunmik mumiquvlugu uqautchipayaatigun suli aglagniŋisigun atuqtaŋisigun umialgum atanniqsimavianni suli tuyuutigitquvlugu iluqaiññun atanaurauruanun, kavanauruanun, suli ataniġnaqutiqaqtuanun. Kiliktuun siamitauŋaruq atqagun Umialgum Xerxes suli titiŋavluni qitikłiaġutaanik. 
EST.3.13	Aqpatit taamna umialgum kiliktuutaa aanŋagaat inipayauramun umialgum atanniqsimmaviani. Aglaaguŋaruq piraksriqł̣ugich uvlumi atausimi, qulit piŋayuanni uvluŋata Adar-m, iluqaisa Jew-guruat — nutaġaugaluaqpata naakka utuqqaliŋagaluaqpata, aġnaugaluaqpata naakka iḷiḷgaagugaluaqpata — tuqutauruksraunivḷugich. Tuquġaaksraunivḷugich naglikkutaiḷaakun suli suġauttaŋich piññaktaaġilugich. 
EST.3.14	Uqaluŋich taapkua kiliktuutim manirauruksrauŋarut nunaaqqiḷḷaanun, nalupqinaitchuami iñupayaaq itqanaitquvlugu taamna uvluq tikitpan.
EST.3.15	Umialgum piraksriutaagun taamna pitquraq manirauŋaruq iniqpaŋani Susa-m, suli aqpatit iḷisimapkaiŋarut tusaayugaamik nunaaqqipayaanun. Umialig-lu Haman-lu aquptaaġataqhutik imiŋaruk imma iniqpaŋani Susa-m tuavaalapkaqługich.
EST.4.1	Tavra Mordecai iḷitchuġikami tamattumuuna piruakun, ilaan alikturraqsiŋagai annuġaani qinnautikun. Tavraasii annuġaaŋaruq miitchugnik, nanukługulu niaquni aġramik, aasii pisuaġaqsivḷuni iġialavluni nipatutilauramisun uumiḷuġrukpaghuni, 
EST.4.2	tikiḷġataqhuni sivuġaanun umialgum upkuaqpaŋata. Isiŋiñmiuq qanukkii iñuk miitchugnik annuġaaqaqtuaq isiġumiñaił̣ł̣uni. 
EST.4.3	Nunaqpauruani, sumipayaaq umialgum kiliktuutaa nalupqinaiġman, nipatuvlutik qiññutiqaqpaŋarut Jew-guruat. Niġiŋaiḷaŋarut, qiaŋarut, iġialaŋarut, suli iñugiałhaaqtuat miitchugnik annuġaaŋarut suli nallaġutivlutik aġranun.
EST.4.4	Tavraasii Esther-m aġnat kivgaŋisa suli Eunuch-guruat qaunaksrich kiligmanni qanuq Mordecai pisilaaŋanik, iluiḷḷiqpaŋaruq. Tuyuŋagaa Mordecai annuġaanik atiraksraŋiññik miitchuuŋitchuanik, aglaan akuqtuŋaitkai. 
EST.4.5	Tavraasii ququaŋagaa Hathach, iḷaŋat umialgum eunuch-guruat kivgaksriutaa ilaanun, suli uqallautivlugu ullaquvlugu Mordecai iḷitchuġiyaqtuquvlugu suna imma pimmagaan summallu. 
EST.4.6	Hathach-gum ullaŋagaa Mordecai iniqpaum sivuġaaniittuaq upkuapaŋata umialgum irviata. 
EST.4.7	Mordecai-m kiliktuŋagaa supayaanik piruanik ilaagun suli qanutun manigñik Haman unniqsuqłiitilaaŋanik ikusiñiksraŋanun umialgum manigñik tutquġviŋiññun iluqaisa Jew-gupayauraqtuat tuqutaukpata. 
EST.4.8	Ilaan qaiñŋagaa Hathach-mun maqpiġaaq kiliktuun siaminŋaruaq Susa-mi, suksraunġiksauniksraŋatigun Jew-guruat. Mordecai-m apiġiŋagaa qaitchaqtuquvlugu Esther-mun, kaŋiqsipkaquvlugu taaptumuuna piruakun. Ullaquvlugu umialik iŋiullatquvlugu katchuŋaiġḷugu naglikkutiqaquvlugu iñuŋmiñun. 
EST.4.9	Hathach kamaksriŋaruq, 
EST.4.10	suli Esther qaitchiŋaruq tuyuunmik utqutitquvlu Mordecai-mun: 
EST.4.11	“Imma iñuk, aŋun naakka aġnaq, isiġiaqpan umialgum igluata siḷataanun aasii tautuglugu umialik qaitquŋaiñŋaġmi, taamna iñuk tuquruksrauruq. Taamna pitqurauruq; iñupayaaq, aullaġniivḷuni umialgum siḷġiqsuqtiŋiññiñ iñugnullu nunaaqqipayauraniittuat, iḷisimagaat taamna. Uvva atausitualuk piñaġumiñaqtuaq pitqurakuaŋitpan; umialgum kisianik tikkuaqpauŋ manigmik kaviqsuamik savaaq tikkuaġuŋ tuŋaanun iñuum, tavra iñuk tuqutauniaŋitchuq. Aglaan uvva tatqiq naattuq umialgum qaitqummaŋa.”
EST.4.12	Tavra Mordecai-m akuqtuqamiuŋ Esther-m tuyuutaa, 
EST.4.13	ilaan kiuŋagaa kiliktuutigillaan: “Isumanakunnii annaksimaałhaaġnasugalutin allaniñ Jew-guruaniñ innivaiḷḷutin umialgum igluqpaŋani. 
EST.4.14	Nipaisaaġuvich taaptumuuna piviksrakun apqusaaqtaptigun, ikayuun qaiñiaqtuq qiḷagmiñ Jew-guruanun, aasii annaurraulutiŋ, aglaan ilvich tuquniaqtutin suli aapakpich iḷaŋich isukłiññiaġmiut. Aglaan kiña iḷisimava-imma piviksrakun suagguuq taaptumuuna apqusaaqtaptigun pisiqaqhutin tuvaaqasiutiniqsutin umialigmun!”
EST.4.15	Esther-m kiuniġaa Mordecai inna: 
EST.4.16	“Aullaġlutin atautchimuktitchaġitin Jew-gupayauraqtuat Susa-mi; niġiŋaiḷaqsaqtusi aŋaiyyutigiluŋalu. Niġiñiaġnasi naakka imiġlusi piŋasuni uvluni unnuaniḷu. Aġnat kivgaġiratka uvaŋalu tainna piñiaġmiugut. Aquagun taaptuma, ullagniaġiga umialik, paaqłaŋagaluaŋŋaan pitquraq. Tuquruksrauniġuma nalautittuakun taaptumuuna, tuquniaqtuŋa.” 
EST.4.17	Mordecai tavra aullaŋaruq savaaġiqqaaqługi supayaurat Esther-m piraksriutaagun.
EST.5.1	Piŋayuanni uvlut niġiŋaiḷaġniġmiñi Esther-m atiŋagai umialguniġmiñi qaliġuani aasii aullaqikami qikaġiaŋaruq iḷulliġmi umialgum iniqpaŋata, saanŋavlugu inauraq umialgum aquppivia. Umialik isiġmiuŋaruq, aquppiutaqpamiñi aquppivḷuni, saanŋavlugu isiġiaq. 
EST.5.2	Tavra umialgum tautukkamiuŋ tuvaaqatini, Esther qikaqtuaq siḷataani, iviġaumagiŋagaa, aasii tuŋaaġivlugu ilaa isaaġutiŋagaa kaviqsuamik manigmik savaaq. Esther-m tavra mayuqhuni aksiŋagaa nuvua tikkuaġutim. 
EST.5.3	“Suvich imña, Tuvaaqatiiŋ Esther?” umialgum apiqsruġaa. “Uqallautiŋŋa sumik piqaġuktilaaġnik, aasii qaiññiaġiga ilignun--avvaġigaluaqpauŋ unnii nunam atanniqsimaraġma.”
EST.5.4	Esther-m kiuŋagaa, “Iviġaumagigupku umialiik, uvva iliviḷḷu Haman-lu tuyuġmiaġisukkivsik anaqakpan niqinaqutiksriukkamnun ilivsigñun.”
EST.5.5	Umialgum tavra piraksriŋagaa Haman akkupapiaġataq qaitquvlugu, tuyuġmiagusaqhutik Esther-mun. Tavra umialiglu Haman-lu aullaqiŋaruk Esther-m niqinaqusiaŋanun. 
EST.5.6	Wine-tuġaallaġmik umialgum apiqsruŋagaa, “Uqallautiŋŋa sumik piqaġuktilaaġnik, tavra piginiaġiñ. Aitchuutiginiaġiga apiqsrian, apiqsrigaluaġuvich unnii avvaŋanik atanniġsimaraġma nunam.”
EST.5.7	Esther-m kiugaa, 
EST.5.8	“Umialiik nagliksraġumiñaġuvich akuqtuġumiñaġlugu apiqqutiga, uvva ilviḷḷu Haman-lu tuyuġmiaġisukkivsik uvlaaku niqinaqutivsaaġukłusik itqanaiyaapkun. Tavra tavrani uqallautiniaġivsik suqaġuktilaamnik.”
EST.5.9	Tavra Haman animman niqinaqusiqiruaniñ quviasuŋaruq uqiġyuummiqł̣uniḷu. Aglaan tautukkamiuŋ Mordecai isiġiaŋani umialgum igluqpaŋata, tavrasuli Mordecai makinŋiñman naakka qiksiksrautiqaŋiñman saniġatqunmani, Haman-gum qinnaliutipiaġataŋagaa. 
EST.5.10	Aglaan manimmisiqaŋaruq aasii aivḷuni. Tavrani aiyugaaŋagai avilaitqatini aimmavigmiñun aasii apiġivlugu tuvaaqatini Zeresh iḷautquvlugu. 
EST.5.11	Uqavigaaŋaruq iliŋiññun qanutun umialgutilaamiñik, qavsiñiglu iġñiqaġnivḷuni, qanuġlu umialgum qutchiksuamun savaamun inillaŋatilaamiñik, suli nuimaruagułhaaqtilaamiñik allaniñ umialgum atanauraŋiññiñ. 
EST.5.12	“Taamnatualuuŋiñmiuq,” Haman uqaqtuq, “Umialgum tuvaaqataata, Esther-m niqinaqusiuqpagmivḷunuk kisimnuuraq umialiglu uvaŋalu, aasiuvva aiyugaaqtauvsaaŋalgitchuguk uvlaaku. 
EST.5.13	Aglaan uvva suunnauŋitchuq taamna uvamnun qanukkii Jew-guruaq Mordecai aquppiugaqtuq isiġiaŋani umialgum igluqpaŋata.”
EST.5.14	Tavraasii tuvaaqataatalu avilaitqatiŋisalu piyumisaaŋagaat, “Summan imña nappaisuŋitpich pimaqłuktuat qimirviksraŋannik piŋasukipiaq akimiatun isigagniqaqtuamik qutchiksigilugu? Uvlaaku uvlaami apiġigisigiñ umialik Mordecai qimitqulugu tavrani, aasii aullaqilutin quviasugutin niqinaqiruanun.”
EST.5.14	Haman-gum isumalluataġnasugiŋagai, tavraasii nappaipqaqługi qimitchivigmik.
EST.6.1	Tavrani unnuami umialik siqullaiŋaruq, tavraasii umialgutaata maqpiġaaqpaŋi qaġġisipkaŋagai aasii taiguaġutipkaqłuni. 
EST.6.2	Iḷaŋa taiguaqtaŋata iḷaqaŋaruq kiliktuunmik qanuq iḷitchuġitilaaŋa Mordecai sivunniuġutaatigun tuqutchukługu umialik— Bigthana-vlu Teresh-guvlu sivunniuġutaak, malġuk umialgum igluqpaŋani Eunuch-guruak qaunaksrik inauraŋiññik. 
EST.6.3	Umialik apiġsriŋaruq, “Qanuq qutchiksiḷiqługu akiḷiñŋavisigu Mordecai taaptumuuna?”
EST.6.3	Kivgaŋisa kiuŋagaat, “Sumik anniqsuŋaitkikput ilaa.”
EST.6.4	“Immaipkua ataniġnaqutilgich maaniitpat igluqpamni?” umialik apiqsriruq.
EST.6.4	Tavra Haman isiqqammiŋaruq umialgum igluqpaŋata siḷataanun; qaiŋaniqsuq apiġiyyaqługu umialik qimitquvlugu Mordecai qimitchiviksriukkaŋannun. 
EST.6.5	Tavra kivgaŋisa kiuŋagaat, “Haman qaiŋaruq, utaqqiruq tautugukhutin.”
EST.6.5	“Isiqtitchiuŋ,” uqallaktuq umialik.
EST.6.6	Tavra Haman isiŋaruq, aasii umialgum uqallautiŋagaa, “Imma iñuk isummatigipiaġataġiga kamanaqsiḷiġukługu. Suutiniaqsimavigu taamna iñuk?”
EST.6.6	Haman isumallaktuq inmiñun, “Immaimña kiña umialgum kamanaqsiḷiġułhaaġmivaun? Uvaŋauruq, nalupqinaitchuami.”
EST.6.7+EST.6.8	Tavraasii kiuŋagaa umialik, “Umialgum qaliġuaŋi qaġġisilich taaptumuŋa iñugmun qaliġuat atuġuuratin. Qiñiyunaqusiqmiḷugu ilvich tuttuqpaiñ. 
EST.6.9	Tavraasii iḷaŋata Qutchigñiqsrauruam umialignaqpich annuġaaqsaġaa taapkuniŋa qaliġuaġnik aasii aullatilugu, kakaksiġḷuni tuttuqpagmik, iniqpaum katirvikpaŋani. Umialignaq aasii kiliktuiḷuni igliŋŋaġmik inna: ‘Tautuksiuŋ uvva umialgum akiḷiusiaksritchuugaa iñuk kamanaqsiḷiġukkamiuŋ!’”
EST.6.10	Tavra umialgum uqallautiŋagaa Haman, “Qilamik isagiakki qaliġuat suli tuttuqpak, aasii nanġausiaqaqtillugu Mordecai Jew-guruaq. Savaaġilugu ilaanun sunapayauraq piraksriutiktun. Paqinniaġiñ ilaa aquppiruaq isiġiaŋani umialgum iniŋata.”
EST.6.11	Tavra Haman-gum aiŋagai qaliġuallu tuttuqpaglu, aasii qaliġuaqługu Mordecai. Mordecai tuttuqpagarraqsiŋaruq, aasii Haman-gum aullatiŋagaa iniqpaum katirviqpaŋagun, iḷitchuġipkaqsaqługich iñuich iglillaġmik: “Iḷitchuġisitchi umialgum akiḷiusiaksritchuugaa iñuk kamanaqsiḷiġukkamiuŋ.” 
EST.6.12	Mordecai tavra utiŋaruq umialgum igluqpaŋata paaŋanun Haman aisauraqtillugu, matummivḷugu kiiñani kanŋutchaŋavaił̣ł̣uni. 
EST.6.13	Uqallautiŋagai tuvaaqatini suli avilaitqatipayaurani supayauratigun piruatigun inmigun. Tavraasii tuvaaqataatalu isumaturuallu avilaitqatiŋisa uqallautiŋagaat inna, “Uvvaiḷvich tammaisaiññaġiñ kamanautin Mordecai-mun. Ilaa Jew-guruq, aasii akimayumiñaiŋarutin ilaaniñ. Ilaan akiiḷipiaġataġniaġaatin nalupqinaitchuamik.”
EST.6.14	Tavraasii uqaġataviksiłługich, umialgum iniqpaŋani Eunuch-guruat tikiñŋarut qilamiksruqhutiŋ Haman niqinaqiruanuutiyyaługu Esther-m itqanaiqsaŋanun.
EST.7.1	Tavra umialiguvlu Haman-guvlu niġiqatigiyyavsaaŋagaak Esther 
EST.7.2	tugliani. Wine-tuġaallaġmik umialgum apiġivsaaŋalgitkaa, “Tavra, tuvaaqatiiŋ Esther, sumik imma piqaġukpich? Uqallautigumŋa tavra piginiaġiñ. Aitchuġumiñaġikpiñ unniuvva avvaŋanik umialgutigma.”
EST.7.3	Umialgum tuvaaqataata Esther-m kiuŋagaa, “Iviġaumagigupku umialikpauruatiin akuqtuġumiñaqugiga qiñuiqł̣uŋa apiġsriaġa, piyummatigigigauvva iñuusukłuŋa suli iñutka iñuutquvlugi. 
EST.7.4	Iñutkaluuvva uvaŋalu tunirauŋarugut tuqutautquvluta. Uvva iłuił̣haaŋitpan tunirauniq kivgauniġmun, nipaisaaġayaġaluaqtuŋa aasii pavriŋiḷḷutin taaptumuuna; aglaan uvva suksraunġiqsauyasirugut tuqutaulutalu!”
EST.7.5	Tavra Umialgum Xerxes-gum apiġiŋagaa Esther, “Kiñauvaimña piyumisaaqłiqpa tainnasimik? Imma nauŋ taamna iñuk?”
EST.7.6	Esther-m kiuŋagaa, “Uvagut akiḷḷiqput, nagliksaaqtitchiruaq uvaptinnik, taamnauruq pigiipiaġataqtuaq iñuk Haman!” Haman-gum sanmivḷugik umialig-lu tuvaaqataalu iqsitchalipiallaŋaruq. 
EST.7.7	Umialik maksriŋaruq qinnaliqpaił̣ł̣uni, anivḷuniasii, aasii iniqpaum nautchiaqaġvianukłuni. Haman puttuqsriŋaruq umialigmun tatavsaġumaalliqsilaamiñik taaptumuuna piruakun, tavraasii uniktaullakhuni katchuŋaiġvigiŋagaa tuvaaqataa umialgum Esther iñuusukpaił̣ł̣uni. 
EST.7.8	Nallaqhaaganigmiuġlu Esther-m aquppivianun nagligitquvluni, umialik utiŋaruq inauramun nautchiaqaġvigmiŋŋaqhuni. Tautukługu, umialik nipaallaŋaruq, “Immaimña taaptuma iñuum payarivḷugu timaa atuġniaqpauŋ tuvaaqatiga takkuuraġniamni, uvaŋa igluqpamni?”
EST.7.8	Umialik uqallaanigluqqaaqtuq Eunuch-gich matuŋagaat Haman-gum niaqua. 
EST.7.9	Tavra iḷaŋat, atiqaqtuaq Harbonah-mik, uqallaŋaruq, “Haman qaaŋiulaaqhuniunnii nappaiŋaruq qimitchivigmik iglumiñi qimitchukługu Mordecai, taamna annaurriruaq umialikpaum iñuggutaanik. Suli piŋasukipiaq akimiatun isigagniqtun qutchiksigivluni!”
EST.7.9	“Niviŋŋaqsiuŋ Haman taaptumuŋa!” umialik piraksriiruq.
EST.7.10	Tavra Haman qimisauŋaruq qimitchiviḷiakkaluamiñi Mordecai-mun. Tavraasii umialgum qinnautaa qasupayaaqhuni.
EST.8.1	Taaptumani uvlumi Umialgum Xerxes-gum qaiñŋagai Esther-mun suġaliŋi Haman-gum, akiḷḷiŋat Jew-guruat. Esther-m uqallautiŋagaa umialik Mordecai iḷaginivḷugu, tavraŋŋaaglaan aasii Mordecai isiġumiñaqsivḷuni umialgum sivuġaanun. 
EST.8.2	Umialik qitiqłiaġutaiŋaruq umialgutaata nalupqinaiyautaanik (Haman-min pitqiŋarani) aasii qaił̣ł̣ugu Mordecai-mun. Esther-m tavra Mordecai qaunaksriliutiŋagaa Haman-gum suġaliŋiññik.
EST.8.3	Tavraasi Esther-m uqallautivsaaŋagaa umialik, sivuġaanukhuni isigaiññun qiaŋŋaġmi. Katchuŋaiqsruġvigiŋagaa umialik nutqaqtitquvlugu piaġiitchuaq sivunniuġutaa Haman-gum, kiŋunġuruam Agag-mun, paaqłakługi Jew-guruat. 
EST.8.4	Umialgum isaaġutiŋagaa kaviqsuaq manik tikkuaġutini ilaanun, tavraasii Esther makinŋaruq aasii uqallakhuni, 
EST.8.5	“Iviġaumagigupku umialikpauruatiin, piqpaginiġumŋalu suli iłuaqpalliġñiqpan ilignun, siavsisaqtutin kiliktuunmik Haman-gum piraksriutaa taŋŋiqsautquŋił̣ł̣ugu taipkua piraksriutit iġñiŋata Hammedatha-m kiŋunġuruam Agag-mun qaiñŋaraŋi sukraunġiġukługi Jew-gupayauraqtuat iniqpagmi. 
EST.8.6	Qanuġlugu taamna igḷutuġumiñaqpigu pimaqłuun tikitpan iñugiramnun, suli nanmiñiq iḷatka tuqutaukpata?” 
EST.8.7	Umialik Xerxes uqallaŋaruq Esther-mun Mordecai-mullu, Jew-guruamun, “Uvva niviŋŋaqtinŋagiga Haman sivunniuŋaruaq tuqutchukługi Jew-guruat, suli qaiñmivḷugi Esther-mun suġaliŋi. 
EST.8.8	Aglaan kiliktuun umialgum atqagun suli titiġlugu titiġutaanik allaŋuġuminaitchuq. Aglaan uvva, aglakkumiñaqtutin Jew-guruanun qanupayauraq; suli aglaaġiyumiñaġiñ atipkuaġlugu suli titiġlugu umialgum titiġutaanik.”
EST.8.9	Taamna piŋaruq iñuiññaq piŋasuanni uvlut tatqich piŋayuanni, tatqiŋani Sivan-gum. Mordecai-m ququaŋagai umialgum aglaktiŋi suli uqaluni aglautivlugi Jew-guruanun, qaukłiñun, aŋalatchiriñun suli ataniġnaqutiqaqtuanun iluqaiññi 127 iniñi aullaqivḷutik India-min Ethiopia-mun aglaan. Tuyuutit aglaaguŋarut iniqpallaanun uqautchillaaŋisun suli aglausiḷḷaaŋisun suli Jew-guruat uqautchiŋisitun suli aglausiŋisun. 
EST.8.10	Mordecai-m tuyuutit aglaktinŋagai Umialgum Xerxes atqagun, suli titiqługi umialgum nalupqinaiyautaanik. Tavra tuyuutit aattiġirraqsiŋagai sukaruatigun tuttuqpagaqtitigun umialgum tuttuqpaqagviŋiñiñ.
EST.8.11	Taapkua tuyuutit nalupqinaiŋagaat umialgum piviksritchaqługi Jew-guruat nunaaqqipayaurani itqanaiyaquvlugi sapunniaġunmun. Tavraasii aŋuyaktit sumiñ maŋŋuqaġaluaqpata sumipayaaq nunallaamiŋñiñ aasii aŋuyaglugich Jew-guruat aŋutiŋich, miqłiqtuŋich, naakka aġnaŋich, Jew-guruat akisaġumiñaqhutik suli suksraunġiġḷugi akiḷḷitiŋ; iliŋisasuli tuquġaġumiñaqługich aqulliqpiuraŋanunaglaan iñuum aasii suġalipayauraŋit pimmiḷugich. 
EST.8.12	Taamna maliġuagaksraq pitquraq isagutiruksrauŋaniqsuq Persia-m Atanniqsimmaviani uvlumi ilaaguaqtauŋaruami tuquġaqtauniksraŋata Jew-guruat, qulit piŋayuanni Adar-m, qulit malġuŋanni tatqich. 
EST.8.13	Iḷisimapkaqtauruksrauŋaruq pitquraġuġlugu suli iḷitchuġipkautauŋaruq iñupayaanun nunaqpauruani, Jew-guruat itqanaitquvlugi akisaġumiñaġlugich akiḷḷitik taamna uvluq tikitpan. 
EST.8.14	Umialgum piraksriutaagun tuttuqpagaqtit aullaqiŋarut umialgum tuttuqpaŋisigun sukapiaġataqhutiŋ. Maliġuagaksraq pitquraq iḷitchuġipkaqtitauŋammiuq Susa-mi, iniqpaŋani nunam. 
EST.8.15	Mordecai aniŋaruq umialgum igluqpaŋaniñ, annuġaaqaqhuni umialgum qaliġuaŋiññik suŋauraaqtaaligaanik suli qatiqtaaligaanik, quppiġaaqaqhuni maptukisuuramik tigluuraaqtaamik ukił̣haamik, suli qiññaġipiaġataqtuamik manigmiñ kaviqsuamiñ piḷiaguruamik niaquġunmik. Tavraasii apqutiŋi Susa-m nipaallaŋarut quviasuktuat suli quviasuutikun nipauqhutik. 
EST.8.16	Jew-guruat quviasukpaŋarut suli annapqaułłiŋavlutiŋ, quviasuutiqpaqaqhutiglu, suli akimmatiqaqtuatun iḷiŋarut. 
EST.8.17	Inipayauraniḷu suli iniqpapayaurani, sumiḷiqaa umialgum kiliktuutaa taiguaqtaumman, Jew-guruat quviasuutiqpaqaŋarut ilaaguaqtauŋaruami uvlumi niqinaqivlutik suli quviasukpakhutik. Nalupqinaitchuami, iñugiaktuat allat iñuich Jew-guŋarut, qanukkii iqsigiliŋagai Jew-guruat tavraŋŋaaglaan.
EST.9.1	Qulit piŋayuanni uvluŋani Adar-m, uvluani umialgum kiliktuutaa nalautirviksrautaani, akiḷḷiŋisa Jew-guruat taaptumani uvlumi isummatigiŋaniġaich iliŋisa aŋalataġisukługich. Aglaan, Jew-guruat akimmatiqaŋaniqsut iliŋiñiñ. 
EST.9.2	Jew-guruat irviŋanni nunaaqqiḷḷaami; umialgum atanniqsimmavianni Jew-guruat itqanaiġutiŋaniqsut aŋuyagukługi iñuich suksraaqsiñialaruat iliŋiññik. Iñuich sumipayaaq iqsigiliŋamagaich, suli kialiqaa paaqłakkumiñaił̣ł̣ugich. 
EST.9.3	Nalupqinaitchuami, iluqaġmiŋ nunaaqqim atanauraŋich — kavanauruat, qaukłiurat, suli umialgum piriŋisa ikayuŋagaich Jew-guruat qanukkii iluqaġmiŋ iqsigivlugu Mordecai. 
EST.9.4	Iḷitchuġilluataŋagaat umialgum umialguviani Mordecai kamanaqutiniŋaruaq igluqpaŋani suli kamanautaa nausaiññaqhuni. 
EST.9.5	Tavraasii Jew-guruat isumatuuqhutik aŋalataġiŋagaich akiḷḷitik. Iliŋisa aŋuyaŋagaich savikpamignik suli tuquġaqługich.
EST.9.6	Susa-mi, iniqpauruami, Jew-guruat tuqutchiŋarut 500-nik iñugnik. 
EST.9.7+EST.9.8+EST.9.9+EST.9.10	Iḷauŋarut qulit iġñiŋi Haman iġñiġuruaq Hammedatha-mun, akiḷḷiŋat Jew-guruat: Parshandatha, Dalphon, Aspatha, Poratha, Adalia, Aridatha, Parmashta, Arisai, Aridai, suli Vaizatha. Tavraaglaan, suġauttaksraqtuŋitchut.
EST.9.11	Taaptumani uvlumi qavsiutilaaŋich iñuich tuqutauruat Susa-mi kilgutauŋarut umialigmun. 
EST.9.12	Tavraasii ilaata uqallautiŋagaa Esther, “Susa-łhiñamiuvva Jew-guruat tuqutchiŋarut 500-nik iñugnik, iḷagivlugi Haman-gum qulit iġñiŋi. Immaipkua suŋamavat umialgum nunaqpaŋiññi! Sumik aasii piqaġukpich pagmami? Ilignun qaisauniaqtuq. Uqallautiŋŋa sumik suli pigisuktaġnik, tainna suli qaisauniaġmiuq.”
EST.9.13	Esther-m kiuŋagaa, “Iviġaumagigupku umialikpauruatiin, Jew-guruat Susa-mi uvlaaku pilġusimiktun piyumaut uvlupak. Aasii timiŋich Haman-gum qulit iġñiŋisa niviŋŋaġlugi niviŋŋaviġñun.” 
EST.9.14	Umialgum piraksriŋagai tainna pitquvlugi, aasii iñiqtaksraq kilgutauŋaruq Susa-mi. Timiŋi, qulit iġñiŋisa Haman-gum manirauŋarut tautugnaqsivḷugich. 
EST.9.15	Akimiaġutaiḷaŋanni uvluŋisa Adar-m Jew-guruat Susa-mi atautchimuvsaaŋarut aasii tuqutchivsaaqhutik 300-nik iñugnik. Aglaan suli suġauttaksraqtuŋaiḷgitchut.
EST.9.16	Jew-guruat umialgum nunaŋani itqanaiyaŋarut suli sapunniaqhutiŋ inmignun. Suli akiḷḷitik tuquġaŋagaich 75 thousand iñuich uumiksriruat iliŋiññik. Aglaan suġauttaksraqtuŋaitchut. 
EST.9.17	Taaptuma qulit piŋayuanni uvluŋisa Adar-m piŋarut. Uvlaakumman, akimiaġutaiḷaŋanni uvlut tuquġaiŋaiŋarut, aasii quvianġutigiŋagaat taamna uvluq niqinaqivlutik. 
EST.9.18	Aglaan Jew-guruat Susa-mi, akimiaŋanni uvlut nalunaiŋagaat uvluq, qanukkii tuquġaiŋavlutik akiḷḷimignik qulit piŋayuanni uvlut akimiaġutaiḷaŋanni aasii nutqaqłutik akimiaŋanni. 
EST.9.19	Taaptumuunnaaqhutik Jew-guruat iñuuruat nunaaqqiurani ilaaguaqtaġisuugaat akimiaġutaiḷaq uvluq tatqiŋani Adar-m quviasuutigivlugu taamna uvluq, niqinaqivlutik suli aitchuivḷutik niqinik avanmun.
EST.9.20	Mordecai-m tamatkua igliqtuat aglautipkaŋagai suli tuyuqhuni Jew-gupayauraqtuanun, qanitkaluaġmata naakka uŋasikkaluaġmata, sumulliqaa Persia-m nunaŋani, 
EST.9.21	kiliktuutigivlugu nalunaiquvlugulu akimiaġutailaq suli akimiani uvluni Adar-m nuimaruaġitquvlugu uvluq ukiutuaġaġikpan. 
EST.9.22	Taapkunani uvluni Jew-guruat akiḷḷiiġutipiallaŋarut; taaptumanisuli tatqimi mumiŋammiut ipiqtusuutimigniñ tutqiirrutimigñiḷḷu quviasuunmun suli quyyanmun. Kiliktauŋarut piḷġusiġitquvlugi taapkua uvlut niqinaqinikun suli aliasuŋisaaġnikun, aitchuqtuiḷutik niqinik avanmun suli iḷiappauruanullu. 
EST.9.23	Tavraasii Jew-guruat maliġuaŋagaich Mordecai-m piraksriutiŋich, suli quviasugvigivlugu taamna ukiutuaġman piḷġusiġirraqsiŋagaat.
EST.9.24	Haman iġñiŋa Hammedatha-m kiŋunġuruaq Agag-mun suli akiḷḷiuvluni Jew-guruanun nalautchaqsaŋarut (“purim-mik,” taiguutiqaqtuat) inillagukługu uvluq suksraunġiġñiksraŋat Jew-guruat; Haman sivunniŋaruq tamatkiġukługich. 
EST.9.25	Aglaan tavra Esther umialigmuŋaruq, aasii umialik aglagnik aullaqtitchiŋaruq piraksriutinik paaqłakługi Haman-gum sivunniutikkaluaŋi pisigivlugi Jew-guruat. Haman-lu iġñiġutiŋiḷu niviŋŋaqtauŋarut qimitchivigmi. 
EST.9.26	Taamnaasii pisigivlugu uvlut ilaaguaqtauŋarut taiguutiqaqhutik Purim-mik. Pisigivlugu Mordecai-m tuyuutaa suli iluqaisigun piruatigun ilaiññun, 
EST.9.27	Jew-guruat pitqurriutigiŋagaat, kiŋuniimigñullu, Jew-guġumaaqtuanullu, piviksraq nalautitaġikpan ukiutuaqpan taapkuak uvluk ilaaguaqtautquvlugik maliġuaġlugi Mordecai-m piraksriutiŋi. 
EST.9.28	Nalupqinaimmaġiksiŋagaat Jew-gupayaaqtuanun iḷagiiñun kiŋunġuruanun nunallaamigni suli iniqpallaamigñi itqautausaqługu suli maliġuaġlugi uvluŋi Purim taimuŋaaglaan tikitchaġikpan.
EST.9.29	Tavraasii tuvaaqataa umialgum Esther, pania Abihail-gum, piqatigivlugu Mordecai, aglaŋammiuq tuyuqhuni, inillakługu iluqaaqługu ataniġnaqutini tunulliḷiqsuqługu Purim, aglaaġiŋaraŋa Mordecai-m sivuani. 
EST.9.30	Tuyuun aglaaguŋaruq Jew-gupayauraqtuanun, suli tuyuġirauŋaruq iluqaiññun 127-nun nunaaqqiñun Persia-m atanniqsimaviani. Jew-gupayauraqtuat tutqiutiqaquvlugich suli anayanniuquŋił̣ł̣ugich, 
EST.9.31	Suli piraksriqł̣ugich kiŋuniiŋiḷḷu maliġuaquvlugich uvluŋich Purim piviksraq tikitchaġikpan, akuqtuaġiŋaramisigun maliġuagaksriamisun niġiŋaiḷaġnikun suli qiñunikun. Piraksriutigiŋagaik taapkuak Mordecai-vlu Esther-vlu. 
EST.9.32	Esther-m piraksriutiŋi, nalupqinaiqsaqługi pitquraŋi Purim, aglaaguŋarut immuamun.
EST.10.1	Umialgum Xerxes-gum taluqsralliaġivlugich savaktinŋagai iñuich taġium siñaani iñuuniaqtuat atanniqsimmavigmiñi taputivlugich nunamiittuat. 
EST.10.2	Iluqaaqługich kamanaqtuat suli aliuġnaqtuat savaaġiraŋich, taputivlugich quliaqtuat qanuq qutchiksiḷiġamiuŋ Mordecai inillakługu qutchiksuamun savaamun, aglausimarut ataniġnaqutiqaqtuat maqpiġaaŋiññi umialiŋisa Persia-vlu Media-vlu. 
EST.10.3	Mordecai Jew-guruaq tugliuŋaruq qaukłiġmun Umialigmun Xerxes-mun. Ilaa qiksigiŋagaat suli iviġaumagiŋagaat Jew-guqatiiŋisa. Savaŋaruq iłuaġniaġniŋannun iñugiraġmi suli anayanniuŋiññiksraŋiññun iluqaisa kiŋuniiŋisa.
OBA.1.1	Uvva kiliktuutaa Obadiah-m, Kamanaqtuam Atanġum uqallautaagun nunaqpauruaq Edom pisigivlugu.
OBA.1.1	Atanġum tiliŋagaa kiliktuiri nunauruanun,
OBA.1.1	aasii tusaaŋagikput kiliktuutaa:
OBA.1.1	“Itqanaiyaġitchi! Aŋuyagiaġlakput nunaqpaŋa Edom!”
OBA.1.2	Atanġum uqallautigaa nunaqpaŋa Edom,
OBA.1.2	“Qapaŋasipkaġniaġikpiñ;
OBA.1.2	iñupayaat suuŋiḷaġiliġñiaġaatin.
OBA.1.3	Kamanniraaġutikpich sagluqipkaġaatin.
OBA.1.3	Annaummiviqaqtutin aulayaitchuamik uyaġagmi;
OBA.1.3	qutchiksuami iġġimi aimaaġviqaqtutin,
OBA.1.3	tavraasii uqallakhutin iliŋnun inna,
OBA.1.3	‘Kia nuqitchumiñaqpaŋa anmun?’
OBA.1.4	Aimaaġviḷiuġaluaqtutin
OBA.1.4	qutchiksivḷugu tiŋmiaqpaich ugluŋisitun,
OBA.1.4	iḷivlugulu akunġanniittuatun uvluġiat,
OBA.1.4	aglaan nuqitchumiñaġikpiñ anmun.
OBA.1.5	“Tigligayuktit qaigamik unnuami,
OBA.1.5	tigliguurut pisuktamignik kisian.
OBA.1.5	Iñuich pukukkamik grape-nik siiġñanik
OBA.1.5	unitchił̣auraġuurut.
OBA.1.5	Aglaan akiḷḷiivich suksraiġutipiaŋagaatin.
OBA.1.6	Kiŋuniiguruasii Esau-mun, piqpagnaqtuat suġauttasi tigligaŋagaich.
OBA.1.7	Ikayuqtikkaluavsi sagluqiŋagaasi;
OBA.1.7	nunavsiññiñ aninŋagaasi.
OBA.1.7	Iḷauraaġiŋagaluaqtavsi akiiḷiŋagaasi.
OBA.1.7	Avilaitqatikkaluavsi niġiqatikaavsi pitqiksiġautiŋagaasi;
OBA.1.7	innaqtut ilikkun, “Immaimña nauŋ pisaasuġniq pigisuuŋaraa?”
OBA.1.8	“Uvlumi tatavsaġupku nanaqpaŋa Edom,
OBA.1.8	suksraunġiġñiaġitka pisaasuqtuat iñuŋi
OBA.1.8	suli isumattutaiġḷugi.
OBA.1.9	Aŋuyaktiŋich Teman tatamaalaniaqtut,
OBA.1.9	suli iluqaġmik aŋuyaktiŋich Edom tuqutauniaqtut.
OBA.1.10	“Tigligaikavsigiḷḷu tuquġaqavsigiḷḷu
OBA.1.10	nanmiñiq iḷasi, kiŋuvaaguruat Jacob-mun,
OBA.1.10	tuqutauniaqtusi suli suksraunġiqsaulusi isuitchuamun.
OBA.1.11	Igḷiqsaaqsiññaŋarutin taimani uvlumi
OBA.1.11	akiḷḷiiŋisa upkuaqpaiyaqtaġmatigik.
OBA.1.11	Piḷuktigiŋarutin maaniġmiuguŋitchuatun
OBA.1.11	aullaurriruatun Jerusalem umialgutiŋiññik
OBA.1.11	aasii autaaqługich avanmun.
OBA.1.12	Kamanniraaŋitchin imma
OBA.1.12	aŋalamaqłuktauniŋatigun nanmiñiq iḷakpich Judah-miittuat.
OBA.1.12	Quyyatigiŋirruŋ imma
OBA.1.12	uvluq suksraunġiqsauviat.
OBA.1.12	Iglautigiŋaitkich imma
OBA.1.12	nagliksaaqtitaummata.
OBA.1.13	Iñugiraġma nunaŋanuktuksrauŋiñŋagaluaqtutin
OBA.1.13	kamasaaġvigiyyaġlugich nagliksaaqtuat
OBA.1.13	suli suġauttaiyaġiaġlugich umialgutiŋiññik
OBA.1.13	tavrani uvlumi nagliksaaġmipkaqługich.
OBA.1.14	Kayyaagni makitaruksrauŋiñŋagaluaqtutin
OBA.1.14	sapisuglugich qimaaruat.
OBA.1.14	Tigupkaqtuksraġiŋaiñŋagaluaġitin akiḷḷiiŋiññun
OBA.1.14	tavrani uvlumi nagliksaaġvianni.
OBA.1.15	“Uvluq qalliruq Uvaŋa Atanġuruaŋaa,
OBA.1.15	isivġiiviksraġa nunauruapayaanik.
OBA.1.15	Edom-miuguruasii, savaaġiŋaratin
OBA.1.15	savaaguniaġmiut iliŋnun.
OBA.1.15	Utiġviginiaġaatin savaaġiŋaraqpich.
OBA.1.16	Iñugiraġma akuqtuaġiŋagaat tatavsaun
OBA.1.16	salumaruami uvaŋa qimiqqamni.
OBA.1.16	Aglaan avativsiññiittuat nunaqpaich akuqtuaġiniaġaat tatavsaun imiġmatun
OBA.1.16	qakkiññałhaaqtuamik imaligmik qallunmik;
OBA.1.16	iluqaan akuqtuaġiniaġaat aasii suksraunġiqsaulutik taimuŋa.
OBA.1.17	“Aglaan Iġġiani Zion iḷaŋich annagniaqtut,
OBA.1.17	aasii taamna salumaruaguniaqtuq ini.
OBA.1.17	Iñuŋisa Jacob pigiliutiniaġaat
OBA.1.17	nanmiñiq nunaktiŋ.
OBA.1.18	Iñuŋich Jacob-guvlu Joseph-guvlu igniqtun iḷiñiaqtut;
OBA.1.18	suksraunġiġñiaġaich iñuŋich Esau-m
OBA.1.18	igniqtun suksraunġiqsiruatun.
OBA.1.18	Kiŋuniġupayaaqtuaq Esau-mun annagniaŋitchuq.
OBA.1.18	Uvaŋa, Atanġuruaŋaa, uqallaktuŋa.
OBA.1.19	“Iñuich samanitchiani Judah-m ittuat iññiġñiaġaat Edom;
OBA.1.19	avanitchianiittualli salliñġanni iġġich nunannaktaaġiniaġaat Philistia.
OBA.1.19	Israel-miugurualli piññaktaaġiniaġaik nunaŋik Ephraim-guvlu Samaria-vlu;
OBA.1.19	iñuŋisali Benjamin-gum piññaktaaġiniaġaat Gilead.
OBA.1.20	Anitauŋaruat iñuich paanitchianiñ Israel
OBA.1.20	utiġniaqtut aasii pisaġilugu Phoenicia takpauŋaaglaan Zarephath-mun.
OBA.1.20	Anitauŋammiruat Jerusalem-miñ Sardis-miittuat
OBA.1.20	pisaġiniaġaich inauruat samanitchiani Judah-m.
OBA.1.21	Akimaruat iñuŋich Jerusalem-miut
OBA.1.21	akiiḷiñiaġaich Edom iñuŋich aasii atanniqsuliġḷugi.
OBA.1.21	Aasii ilaa Ataniq umialguniaqtuq.”
JON.1.1	Uvlut iḷaŋanni Atanġum uqallautigaa Jonah iġñiŋa Amittai-m. 
JON.1.2	Uqaqhuni, “Aullaġiñ Ninevah-mun, iniqpagmun, kiliktuġlugich; Iḷisimatilaamnik uvva qanutun pigiiḷḷiqirautilaaŋiññik iñuŋich.” 
JON.1.3	Aglaan Jonah, qimaaŋaruq Tarshishmun unitchaqługu Ataniq. Spain-muŋaruq, paqiłłuniasii umiaqpagmik Tarshish-muksaqtuamik. Akiḷiqł̣ugu ikkutiksrani ikuŋaruq, aullaqatigisaqługich Tarshish-mun, qimaummiyumiñaqsivḷuni ATANIĠ-miñ.
JON.1.4	Aglaan Ataniq aullaqtitchiŋaruq suaŋaruamik anuġimik taġiumun, anuġiqłuk suaŋavaił̣ł̣uni anayanniuliŋarut umiaqpaiyaiġniaġniġmun. 
JON.1.5	Umiaqpagaqtit iqsiññiulipiaġataŋarut suli ququulavlutiŋ ikayuquvlutiŋ nanmiñiq God-igillaaramignun. Tavraasii anayanniuŋaipayaaqsaqłutiŋ, iginŋagaich usiatiŋ. Tainna pipkaqługich, Jonah atqaŋaruq alliġmun, aasii nallaqhuni siquvluni.
JON.1.6	Qaukłiŋata Umiaqpaum paqitkaa, aasii apiqsruqługu, “Summan immaimña siñiktuaqpich? Makillutin aŋaiyyuiñ God-ignun ikayuqulutin. Iḷaanni nagligiluta annautiviaġaatigut.”
JON.1.7	Umiaqpagaqtit avanmun uqaaqsiñiqsut, “Saaptaġluta, iḷitchuġiyumaugut kiña patchisautilaaŋa anayanniuġniptigni.” Tavraasii tainna piŋarut, aasii Jonah-m atqa amuŋagaat. 
JON.1.8	Tavra uqallautigaat, “Ki, aasii, uqallautisigut! Kiña imña patchisauva? Suliqivich imña maani? Kisumiñ nunamiñ qairuatin? Sumiuyaaguvich?”
JON.1.9	“Hebrew-guruŋa,” Jonah-m kiugai. “Qiksiksrautiqaqtuŋa ATANIĠ-mun, God-iŋanun qiḷaum, savaŋaruam nunamiglu taġiumiglu.” 
JON.1.10	Jonah-m uqallautiniġai qimaatilaamiñik ATANIĠ-miñ. Tavraasii umiaqpagaqtit iqsiḷipiaġataŋarut, aasii uqallautivlugu, “Uvva iłuaŋipiaġataqtuq tainna piñiqavich!” suli apiġivlugu, “Summan uvva qimaaruatin tainna?”
JON.1.11	Siḷaqłuk suamasisaiññaŋaruq, aasii umiaqpagaqtit apiġigaat, “Qanuq imña piñiaġniqpisigiñ siḷaqłiuŋaiġumaugut?”
JON.1.12	Jonah-m kiugai, “Igitchiñŋa taġiumun, anuġaiġumauq. Iḷisimaruŋa patchisautilaamnik uvva siḷaqłukpaguutimmasi.”
JON.1.13	Aglaan, aŋutit tulautiniatanagutiŋagaat umiaqpak, aŋualgutilaamiktun. Aglaan anuġi iŋattaqsisaiññaqhuni, payyiñŋagaat. 
JON.1.14	Tainnamik ququulanagutiŋarut ATANIĠ-mun, “Ataniiq, tatavsaġnasigut tuqqunmik uuma iñuum iñuggutaa pisigilugu! Ilvich, Ataniiq, aŋalatkiñ tamanna; ilvich savaaġigiñ.” 
JON.1.15	Tavraasii tiguvlugu Jonah siŋitkaat taġiumun, aasii qaiḷḷiiqsautigillaaŋaruq. 
JON.1.16	Umiaqpagaqtit tavrani qiksiksralipiallaŋarut ATANIĠ-mik, aasii qaitchivḷutiŋ aitchuunmik suli unniqsuqłiivḷugu savautiniaġnivḷugu.
JON.1.17	Ataniq piraksriimman aŋiruam iqaluum iiñiġaa Jonah, aasii iḷuaniinŋaruq iqaluum piŋasuni uvluni suli piŋasuni unnuani.
JON.2.1	Jonah aasii aŋaiyyunagutiŋaruq ATANIĠ-mun God-imiñun iḷuaniillaġmi iqaluum:
JON.2.2	“Iłuiḷḷiuġnimni, Ataniiq, ququulaŋaruŋa iliŋnun,
JON.2.2	aasii ilvich kiuŋagiŋma.
JON.2.2	Itiruaŋiññiñ nunaŋata tuquŋaruat ququulaŋaruŋa ikayuquvluŋa,
JON.2.2	aasii ilvich tusaaŋagiŋma.
JON.2.3	Iginŋagaluaġiŋma itiruanun,
JON.2.3	natiqpiaŋanun taġium,
JON.2.3	immat avanŋagaanŋa,
JON.2.3	qaiḷḷiqpagiraqpich aksraligvigiŋagaanŋa.
JON.2.4	Isumaŋaruŋa iñiqługu igitaunasugaluŋa ilvich takkuġniñ
JON.2.4	suli taututqigñiaŋiññasugiŋagiga salumaruaq Aŋaiyyuvikpagiran.
JON.2.5	Immat matuvluŋa ipisiapkaŋagaanŋa;
JON.2.5	taġium samani iḷuaniinŋaruŋa, suli
JON.2.5	iŋalugaaluich nimmaaŋagaat niaquġa.
JON.2.6	Atchiksuamuŋaruŋa samuŋa maŋŋuŋiññuaglaan iġġich,
JON.2.6	nunamun upkuaqpaŋich pitchiġiiyaŋaruanun isuitchuamun.
JON.2.6	Aglaan ilvich, Ataniq God-iiŋ,
JON.2.6	utqutiŋagiŋma tasamaŋŋa natqaniñ iñuuvluŋa.
JON.2.7	Iñuggutiga uvamniñ piiġruiññaaqsimman,
JON.2.7	tavra, Ataniiq, aŋaiyyuŋaruŋa iliŋnun,
JON.2.7	aasii salumaruamiñ Aŋaiyyuvikpagiraġniñ tusaaŋagiŋma.
JON.2.8	Iliŋich aŋaiyyuviqaqtuat suunnauŋitchuanun iñuuraqpagnun
JON.2.8	uniñŋagaat ukpiqqutiktiŋ iliŋnun.
JON.2.9	Aglaan atuġniaqtuŋa nanġautinik iliŋnun;
JON.2.9	Qaitchiñiaqtuŋa iliŋnun ikipkautinik
JON.2.9	suli taŋŋiġñiaġiga unniqsuqłiisigiŋaraġa.
JON.2.9	Annaun qairuaguruq ATANIĠ-miñ!”
JON.2.10	Tavraasii Atanġum piraksriŋagaa tivvuaquvlugu Jonah paliumaruamun nunamun, aasii tivvuaŋagaa.
JON.3.1	Ataniq uqallavsaaŋaruq Jonah-mun. 
JON.3.2	Uqaqłuni, “Aullaġiñ Nineveh-mun, iniqpagmun, uqautiyyaġlugich iñuich uqalugmik qaisamnik iliŋnun.” 
JON.3.3	Jonah-m kamagiŋagaa Ataniq aasii Nineveh-mukłuni, iniqpauvił̣ł̣uni piŋasuni uvluni pisuaqtuni tapiglagataġnaqtuq. 
JON.3.4	Jonah aullaqiŋaruq iniqpagmun, pisuaganikami uvluq naałługu, uqautinagutiŋagai, “Malġukipiat uvlut pianikpata Nineveh suksraunġiqsauniaqtuq!”
JON.3.5	Tavraasi iñuŋisa Nineveh-m ukpiġiŋagaat Godim kiliktuutigipkaqtaŋa. Sivunniŋarut iluqaġmiŋ niġiŋaiḷaġukłutiŋ, aasii iluqaġmiŋ iñuich kamanautiqaġaluaqamiŋ kamanaiññiqtaugaluaqamiŋ, atiŋarut miitchugnik nalunaiqsaqługu isumalitqiktilaaqtiŋ.
JON.3.6	Umialikpaŋa Nineveh-m tusaakami, makiłłuni aquppiutaqpagmiñiñ, mattaqługu qaliġuani, ativluni miitchugnik, aquvinŋaruq aġranun. 
JON.3.7	Kiliktuipkaiŋaruq iñuŋiñun Nineveh-m: “Uvva una piraksriutaa umialgum atanauraŋisalu: Kiñaunnii sumik niġiñiaŋitchuq; iluqaġmiŋ iñuich, niġrutit, suli imnaich niġitquŋisaurut naakkaunnii imiqtuksrauŋitchut. 
JON.3.8	Iñupayaat suli niġrutit atiruksraurut miitchugnik. Iluqaġmiŋ iŋiqsruqtuksraurut God-mun suli aġiulugich pigiiḷḷiqutitiŋ suli piaġiitchuat piraġausitiŋ. 
JON.3.9	Suagguuq God isummitqigñiaqtuq; suagguuq qinnautini aġiuniaġaa, aasii uvagut tuquŋiḷḷuta!”
JON.3.10	Godim tautugniġai qanuq pitilaaŋiññik; tautukkai aġiuŋatilaaŋiññik pigiiḷḷiqutimignik. Tavra tainnaqłuni isummitqiŋaruq suli tatavsaun iliŋiññun sivunniutikkaluni atuŋił̣ł̣ugu.
JON.4.1	Jonah iviġaŋiñŋaruq nalautittuakun aasii qinnaliqhuni. 
JON.4.2	Tavraasii aŋaiyyuruq, “Ataniiq, tainnaimña uqallaŋitpik aullaŋaiñŋaġma aimmivimñiñ tainnaġumaaqtilaaġnik? Tainnaqłuŋa tavra qimaasapiaŋaruŋa Tarshish-mun! Iḷisimavluŋa piqpaksriruagutilaaġnik suli nagliktuutiqaqtilaaġnik, pikałaktautaił̣ł̣utin, ataramik itqanaił̣ł̣utin isummitqigñiksraġnun tatavsaiñiksrakkaluaġniñ. 
JON.4.3	Tavraasii Ataniiq, iñuggutiga piiġḷi. Tuquguma nakuułhaaqtuq iñuuniksramniñ.”
JON.4.4	Atanġum kiugaa, “Iłuaġnasugiviuŋ tavra qinnaliqavich?”
JON.4.5	Jonah aniŋaruq kiluliñaaŋagun tavraŋŋa iniqpagmiñ aasii aquptaaqhuni. Uqquutaliuŋaruq ilimiñun aasii aquviłłuni taġġaŋanun, utaqqiaqsiruq suna imma piñiaqtilaaŋa Nineveh-mun. 
JON.4.6	Tavraasii Ataniq naupkaiŋaruq nauriamik qulaanun Jonah-m taġġiyviksraŋanik, tutqigḷugu itquvlugu. Jonah-m iviġaumagipiallaŋagaa taamna nauruaq. 
JON.4.7	Aglaan uvlaakumman uvlaatchaurami, God piraksriimman, qupilġum nauriaq tuqupkaŋagaa. 
JON.4.8	Siqiñiq nuiganigman, God uunaqtuamik kiluagnamiñ anuqłiġuqtitchiŋaruq, aasii niaqumiñun siqiñġum uunnaŋata tunŋaruam sayaiqsipiallaŋagaa Jonah. Tuqugumiunnii iluaġiłhaaliŋagaa. “Nakuułhaaqsiruŋa tuquguma iñuuniksramniñ,” uqallaktuq.
JON.4.9	Aglaan God uqallaktuq ilaanun, “Iłuaġnasugiviuŋ tavra qinnaliqavich nauriaq pisigivlugu?”
JON.4.9	Jonah-m kiugaa, “Qinnaliġumiñaqtuŋa—qinnakpaiḷḷuŋa tuqugaluaġlaŋaunnii!”
JON.4.10	Atanġum uqallautigaa, “Nauriaq una nauruaq unnuaġmagu aasii piiġmivḷuni; ilvich savaaġiŋitkaluaġiñ suli naupkaŋitkaluaġiñ—naakkauvva isumaaġutigigiñ! 
JON.4.11	Qanutułhaaq, aasii, nagligiyumiñaqpigu Nineveh, aŋitigiruaq nunaaqqiq. Qanuq uvva, iñuqaqtuq 120,000-tun iñugiaktigiruanik patchisaiḷaanik miqłiqtunik, suli iḷaqaqhutiŋ iñugiaktuanik niġrutinik!”
MAT.1.1	Uvva aglaich maŋŋuŋigun Jesus Christ, kiŋunġuruam David-mun, Abraham-mullu.
MAT.1.2	Abraham aapagigaa Isaac-gum. Isaac-li aapagigaa Jacob-gum. Jacob-li aapagigaat Judah-vlu aniqatiiŋisalu. 
MAT.1.3	Judah aapaŋak Perez-guvlu Zerah-vlu. Taapkuak aakaŋak Tamar. Perez aapaŋa Hezron-gum, Hezron-li aapaŋa Ram-gum.
MAT.1.4	Ram-li aapagigaa Amminadab-gum. Amminadab-li aapagigaa Nashan-gum. Nashan-li aapagigaa Salmon-gum. 
MAT.1.5	Salmon-li aapagigaa Boaz-gum, Rahab-mik aakaqaqtuam. Boaz-li aapagigaa Obed-gum, aakaqaqtuam Ruth-mik. Obed-li aapagigaa Jesse-m. 
MAT.1.6	Jesse aapagigaa Umialgum David. David-li aapagigaa Solomon-gum, aakaqaqtuam Uriah-m nuliakkaluaŋanik.
MAT.1.7	Solomon aapagigaa Rehoboam-gum, Rehoboam-li aapagigaa Abijah-m, Abijah-li aapagigaa Asa-m, 
MAT.1.8	Asa-li aapagigaa Jehoshaphat-gum, Jehoshaphat-li aapagigaa Joram-gum, Joram-li aapagigaa Uzziah-m, 
MAT.1.9	Uzziah-li aapagigaa Jotham, Jotham-li aapagigaa Ahaz-gum, Ahaz-li aapagigaa Hezekiah-m, 
MAT.1.10	Hezekiah-li aapagigaa Manasseh-m, Manasseh-li aapagigaa Amos-gum, Amos-li aapagigaa Josiah-m, 
MAT.1.11	Josiah-li aapagigaa Jechoniah-vlu aniqatiŋisalu. Taimani iñuich Israel-guruat aullaurrausaġmata Babylon-mun.
MAT.1.12	Iñuich aasii aullaurrauganiŋmata Babylon-mun ukuali aniŋarut. Jechoniah aapagigaa Shealtiel-gum. Shealtiel-li aapagigaa Zerubbabel-gum. 
MAT.1.13	Zerubbabel aapagigaa Abiud-gum, Abiud-li aapagigaa Eliakim, Eliakim-li aapagigaa Azor-m. 
MAT.1.14	Azor-li aapagigaa Zadok-gum, Zadok-li aapagigaa Achim, Achim-li aapagigaa Eliud-gum. 
MAT.1.15	Eliud aapagigaa Eleazar-m, Eleazar-li aapagigaa Matthan, Matthan-li aapagigaa Jacob-gum, 
MAT.1.16	Jacob-li aapagigaa Joseph-gum, uiŋa Mary-m aakaŋa Jesus Christ-guruam.
MAT.1.17	Tavra kiŋuniġiich Abraham-miñ David-mun akimiaġuutaiḷauŋarut. Suli David-miñ aullaurrauniŋannunaglaan Babylon-mun kiŋuniġiich akimiaġuutaiḷauŋarut. Aasiiḷi aullaurrauniŋanniñaglaan akimiaġuutaiḷauŋammiut kiŋuniġiich aniñiŋanunaglaan Christ-guruam.
MAT.1.18	Tavra aniñiŋa Jesus Christ piŋaruq inna. Aakaŋa Mary piksrausiutauganikami Joseph-mun, tuvaaqatigiiksinŋaiñŋaġmik, iḷitchuġiŋaruq siŋaiyautilaamiñik Ilitqusiġiksuakun.
MAT.1.19	Aasii uiksrautauruaq Joseph, nalaunŋaruaguvluni, Kanŋunaqsiḷiġuŋił̣ł̣ugu Mary iñuŋnun, sivunniŋaruq avitchukługu nalunaqtuakun. 
MAT.1.20	Tavra taavrumiŋa isumalaaġutiqaqtillugu, Atanġum isaġulga niptaŋaruq ilaanun siññaktukun, aasii uqaqłuni, Joseph, kiŋunġuruatiin David-mun, sivuuġanak Mary-mik tuvaaqatiniksaġnipkun, qanuq ilaa siŋaiyaupkaŋagaa Ilitqusiġiksuam. 
MAT.1.21	Iġñiqaġniaqtuq, aasii atchiġisigiñ Jesus-mik, qanuq ilaan annautiniaġai iñuŋni piḷuutiŋiññiñ.
MAT.1.22	Tamatkua iluqaġmiŋ piŋarut taŋŋiqsaqługu Atanġum uqautigiŋaraa ilaan uqaqtimigun inna. 
MAT.1.23	“Aŋusiuŋaitchuaq siŋaiyauniaqtuq aasii iġñiqaġluni, aasii atiqaġniaqtuq Emmanuel-mik, sivuniqaqtuamik, God-im itqatigigaatigut.”
MAT.1.24	Joseph itiqami, piŋaruq pitqutaagun isaġulgata Atanġum. Ilaan tuvaaqasiutiŋagaa Mary. 
MAT.1.25	Aglaan aŋalanŋaitkaa nuliaġiruatun iġñianigataqtillugu aŋunmik, aasii Joseph-gum atchiŋagaa Jesus-mik.
MAT.2.1	Jesus aniŋaruq Bethlehem-mi Judea-miittuami, Herod umialgumman. Tavra Iḷitchiruat iñuich paaŋŋamiñ tikiññamiŋ Jerusalem-mun, apiqsriŋarut. 
MAT.2.2	Sumi imma aniva umialgat Jews? Tautuŋagikput uvluġiaŋa paaniinŋapta, aasiuvva qairugut sitquġvigiyaqtuqługu nanġaġukługu. 
MAT.2.3	Herod-gum umialgum tusaakamiuŋ taamna, isumaaluliŋaruq iluqaġmiglu iñuŋi Jerusalem. 
MAT.2.4	Aasii katitiłługich iluqaisa aŋaiyyuliqsiqpaich, iḷisaurriḷḷu pitquranik, apiqsruqtupiaŋagai sumi Christ aniyumaaġmagaan. 
MAT.2.5	Ilaisa kiuŋagaat, nunaaqqimi Bethlehem-mi Judea-miittuami, qanuq God-im uqaqtaata aglaaġiŋagaa uqalua God-im inna,
MAT.2.6	“Aasii ilivsi, Bethlehem-miut,
MAT.2.6	nunaŋani Judea-m,
MAT.2.6	iñukiññiqsraugaluaqłusi akunġanni
MAT.2.6	nunaaqqiŋisa Judah-m;
MAT.2.6	iḷisimanaqsił̣haaġniaqtusi,
MAT.2.6	qanuq ilivsiññiñ iḷari
MAT.2.6	qaiñiaqtuq atanauraq
MAT.2.6	atanniqsimannigniaqtuaq iñumnik.”
MAT.2.7	Tavraasii Herod qaitquŋagai iḷitchiruat nalunautchivḷuni apiqsruqtummaġiksaaŋagai nalupqinaimmaġiksisukługu qanuq iḷimman uvluġiaq niptaqtilaaŋanik. 
MAT.2.8	Aasii ilaan tiliŋagai Bethlehem-mun, uqaqłuni, Aullaġlusi ivapiaġataġiaqsiuŋ miqłiqtuuraq. Aasii paqitanikkuvsiuŋ iḷitchuġipkaġumagivsiŋa, uvaŋaptauq ullakkumagiga sitquġvigiyaqtuġlugu. 
MAT.2.9	Taavrumiŋa umialgum uqallautianiŋmatiŋ, aullaŋarut. Sua taamna, uvluġiaq tautuaġiŋakkaŋat paaniinnamiŋ aullarrigiŋagaat, nutqaġataqtillugu qulaanun miqłiqtum irviata. 
MAT.2.10	Tautukamirruŋ uvluġiaq, quviasupiaġataŋarut. 
MAT.2.11	Aasii isiqłutiŋ iglumun tautuŋagaat miqłiqtuuraq aakaŋalu Mary, aasii sitquqłutiŋ nanġaŋagaat. Tavra aŋmaqługich suġalitiŋ, aitchuŋagaat aitchuutinik, manigñik kaviqsuanik, tivraġiksuaniglu, myrrh-niglu.
MAT.2.12	Aasii kiliktauvlutiŋ siññaktukun utiquŋił̣ł̣ugich Herod-mun, utiqsaŋarut nunamiŋnun allakun apqutikun.
MAT.2.13	Tavra iḷitchiruat aullaaniŋmata, isaġulga Atanġum niptaŋaruq Joseph-mun siññaktukun, aasii uqallautivlugu, Makittin. Pigruutikkik miqłiqtuq aakaŋalu Egypt-mun, aasii taamaniitchumausi uvamnun aullaqutchiaġilusi taamaŋŋa. Qanuq Herod ivaqłiayumalliqsuq miqłiqtumik tuqutchukługu. 
MAT.2.14	Aasii unnuakun Joseph makinŋaruq pigruutivlugik miqłiqtuġlu aakaŋalu, aasii aullaqłutiŋ Egypt-mun. 
MAT.2.15	Tavraniinŋarut Herod tuquniŋanunaglaan. Taamna taŋŋiutauŋaruq Atanġum uqalugiŋakkaŋanun ilaan uqaqtimigun, “Egypt-miñ qaitquŋagiga Iġñiġa.”
MAT.2.16	Tavra Herod, iḷitchuġikami sagluqitilaamiñik iḷitchiruanun, qinnalipiaġataŋaruq. Aasii piraksriiŋaruq tuquġaquvlugich iluqaisa aŋugaurat ukiuqaqtuat malġugnik naagga inuŋallaktuamik Bethlehem-miittuat iluqaaniḷu tamattumani nunami, miksrautchaqługu taimani nalupqinaiyaani iḷitchiruaniñ.
MAT.2.17	Tavrani taŋŋiqsauŋaruq Jeremiah-m God-im uqaqtaata uqautigiŋakkaŋa inna,
MAT.2.18	“Nipit tusaġnaqtut nunaaqqimi Ramah-mi,
MAT.2.18	qiaqpaktuat isumaaqpakłutiŋ.
MAT.2.18	Aakauruat isumaaqpaktut
MAT.2.18	maŋŋuġmiktun Rachel-tun,
MAT.2.18	qirratigivlugich miqłiqtutiŋ.
MAT.2.18	Isumaaqpaił̣ł̣utiŋ quviasaaġnaiñŋarut,
MAT.2.18	qanuq miqłiqtuŋich iluqaġmiŋ tuquŋarut.”
MAT.2.19	Tavra Herod tuqumman, isaġulga Atanġum niptaŋaruq siññaktukun Joseph-mun Egypt-mi uqaqłuni, 
MAT.2.20	Makittin. Aullautikkik miqłiqtuġlu aakaŋalu nunaŋannun Israel. Taipkua tuqutchiyumaruat miqłiqtumik tuquŋarut. 
MAT.2.21	Tavra ilaa makinŋaruq, aasii aullautivlugik miqłiqtuġlu aakaŋalu nunaŋannun Israel.
MAT.2.22	Tavra tusaakamiuŋ Archelaus umialgutilaaŋanik Judea-mi, inaani aapami Herod tuquŋaruam, tavruŋaqsausiiñŋaruq, aasii kiliktauvluni siññaktukun, aullaŋaruq nunaŋiññun Galilee-m. 
MAT.2.23	Aasii iñuurraqsiŋaruq iniqpaŋani Nazareth, taamnaptauq uqautigiŋakkaŋat miqłiqtukun uqaqtiŋisa God-im taŋŋiqsauŋaruq inna, “Ilaa tairauniaqtuq Nazareth-miumik.”
MAT.3.1	Taipkunani uvluni John Paptaiqsi qaiŋaruq, alġaqsruivḷuni nunagluktuaŋani Judea-m. 
MAT.3.2	Uqaqłuni, isumalitqigitchi, qanuq God-im atanniqsimasaaqsigai iñuich.
MAT.3.3	John-guŋaruq Isaiah-m God-im uqaqtaata uqallausiġiŋakkaŋa,
MAT.3.3	“Iñuk imma alġaqsruiruq nipatuvluni nunagluktuami,
MAT.3.3	Ataniq qaiyasiruq.
MAT.3.3	Apqutiksriuqsiuŋ sivukkiksiḷugich.”
MAT.3.4	Tavra John annuġaaqaŋaruq kakaktim pikukturuam amianik, suli qisiŋmik tavsiqaqłuni, aasii niqigivlugich nuttagayuich qupilġut igutchaiḷḷu honey-ŋannik paqinnaqtuamik nunagluktuami.
MAT.3.5	Tavra iñuich ullaaŋagaat John Jerusalem-miñ iluqaaniḷḷu Judea-miñ, suli iluqaiññiñ nunaaqqiñiñ avataaniittuaniñ kuugum Jordan. 
MAT.3.6	Suli John iñuich paptaiŋagai kuuŋani Jordan, quliaqtuqługich piḷuutitiŋ God-mun.
MAT.3.7	Tavra iḷitchuġikamigich iñugiaktuat Pharisees Sadducees-lu paptaiqsauyyaqtuat, ilaan uqallautiŋagai, tuqunaliktun nimiġiatun ittusi, pisaasuqtusi. Isumanasi paptaiqsaugiññaġlusi pillugniaġasugalugu God-im tatavsautaa.
MAT.3.8	Iñuusitchi nalunaiġḷugu isumalitqiksilaaqsi piḷuutivsiññiñ. 
MAT.3.9	Suli isumasaġnasi pillugniaġasugalugu God-im tatavsautaa pisigilugu Abraham-mun kiŋuniġiniḷusi. Qanuq uqallautigivsi, God miqłiqtuliḷḷaruq Abraham-mun makkunaŋŋa uyaġagniñ.
MAT.3.10	God-im isivġiutaa qallipiaġataqtuq, iñuktun itqanaiqsuatun kipisałhiñaaġuqługu napaaqtuq kaŋiagun. Napaaqtupayaaq siiġñiḷḷuatalaitchuaq kipirausuuruq, aasii qirugivlugu igniġmun. Tainnatun God-im suksraunġiġñiaġai iñuich nalaunŋarualiqiŋitchuat.
MAT.3.11	Uvaŋa paptaiġivsi imiġmik isumalitqikavsi, aglaan imma qaiñiaqtuaq aqupkun sapiġñałhaaqtuq uvamniñ, nalliummatiŋitchuŋaunnii aluġutik saagaġumiñaġlugik. Iḷiñiaġaa Ilitqusiġiksuaq iḷuvsiññun, aasii piiġḷugu piḷuun. 
MAT.3.12	Ilaan amiġaiyautini kakiuraqpait saagaġigai, suli suaqłuiyaġniaġaa amiġaiyaiviñi aasii katillugich palauvaksrat tutquiviŋmun, aglaan ikipkaġniaġai amiġaŋich qaminnaġumiñaitchuamik igniġmik.
MAT.3.13	Tavra tavrani Jesus iñukpalliŋaruq Galilee-miñ Jordan-mun John-mukłuni, paptaiquvluni ilaanun. 
MAT.3.14	John-gum paptaiġuŋitkaluaġaa, uqallakłuni, Ilivich uvva paptaigaksraġigaluaġiŋma, aasiuvva qaivich uvamnun paptaiquvlutin? 
MAT.3.15	Tavra Jesus kiugiññaŋagaa, Tainna piḷi paŋmapak. Taamna piguptigu, taŋŋiġñiaġikpuk iluqaan God-im piraksriutaa. Tavra John piyumaliŋaruq.
MAT.3.16	Tavra Jesus paptaiqsauganikami, tavrauvvaa qakiŋaruq immamiñ. Tavra qiḷak aŋmaqłuni, John tautuŋagaa Ilitqusiġiksuaŋa God-im atqaqtuaq tiŋmiatun, aasii mitchaaqłuni ilaanun. 
MAT.3.17	Aasii tusaaŋagaa nipi qiḷaŋmiñ, Uvva piviuttaġikkaġa Iġñiġa. Ilaa iviġaummatigilluataġiga.
MAT.4.1	Tavra Jesus aullatiŋagaa Ilitqusiġiksuam nunagluktuamun ikł̣igutchaktinniaquvlugu Tuunġaġmun.
MAT.4.2	Aasii ilaa niġiḷaiñŋaruq aŋaiyyuuġukłuni malġukipiani uvluni unnuaniḷu, aasii aquvatigun kaaliŋaruq. 
MAT.4.3	Tuunġaum qaivḷuni uqallautiŋagaa, Iġñiġipiaqpatin God-im, makua uyaġaich punniġuqtitkich. 
MAT.4.4	Ilaan kiuŋagaa, Aglausimaruq Bible-ni inna, Iñuk iñuuniaŋitchuq niqikun kisiagun, aglaallu ukpiġilugich God-im uqalupayauraŋi.
MAT.4.5	Tavrani Tuunġaum aullautiŋagaa Jesus Jerusalem-mun, aasii inillakługu nuvuquyuanun aŋaiyyuvikpaum qutchigñiqsramun, 
MAT.4.6	aasii uqallautivlugu, Iġñiġipiaqpatin God-im, nautkiaġiñ, qanuq aglausimaruq Bible-ni inna,
MAT.4.6	“Ilaan tiliñiaġai isaġuliŋni
MAT.4.6	munaġitqulutin,
MAT.4.6	aasii qaunaginiaġaatin
MAT.4.6	piyaqququŋiḷḷutin.”
MAT.4.7	Jesus uqallautiŋagaa, Aglausimammiuqsuli, Uuktuġniaŋitkiñ Ataniq God-in.
MAT.4.8	Tavrasuli, Tuunġaum aullautiŋagaa qutchipiaġataqtuamun iġġimun, aasii satqummiutivlugu iluqaiññik umialgutiŋiññik nunam, kamanautaanniglu. 
MAT.4.9	Aasii uqallautivlugu, Iluqaiññik tamatkuniŋa aitchuġniaġikpiñ, sitquġlutin aŋaiyyuvigigumŋa. 
MAT.4.10	Tavrani Jesus uqallautiŋagaa, Aullaġiñ Satan, qanuq aglausimaruq Bible-ni inna, “Aŋaiyyuvigisaġiñ Ataniq God-in, suli kisian savautiniaġiñ.”
MAT.4.11	Tavra Tuunġaum qimaŋagaa, aasii isaġulgich qaivḷutiŋ ikayuŋagaat Jesus.
MAT.4.12	Tavra Jesus tusaakami John tigutaaġnivḷugu, Galilee-muksaŋaruq,
MAT.4.13	aasii qimakługu Nazareth aullaqłuni iñuurraqsiŋaruq Capernaum-mi tatchim Galilee-m siñaaniittuami, nunaŋani Zebulun Naphtali-vlu.
MAT.4.14	Taamna uqautigiŋakkaŋa uqaqtaata God-im Isaiah-m nalautautquvlugu inna,
MAT.4.15	“Nunaŋa Zebulun nunaŋalu Naphtali-m,
MAT.4.15	tuŋaani tatchim, taaganitchiani Jordan,
MAT.4.15	Galilee-m iḷaŋani Jew-guŋitchuat iñuuvianni!
MAT.4.16	Iñuich taaqtuamiittuat tautugniaġaat ilaa kamanaqtuatun qaummaqtun ittuaq;
MAT.4.16	suli tamatkua sivuuġaruat tuqqunmik,
MAT.4.16	iñuummatun tuqqutim taġġaŋani,
MAT.4.16	iñuurraqsiñiaqtut ukpiliġḷutiŋ,
MAT.4.16	qausaġatautimmatun.”
MAT.4.17	Tavraŋŋaaglaan Jesus alġaqsruirraqsiŋaruq, uqaqłuni, Isumalitqigitchi, qanuq God-im atanniqsimasaaqsigai iñuich.
MAT.4.18	Jesus pisuaġniallaġmi siñaagun tasiata Galilee-m, tautuŋagik aniqatigiik, Simon tairauruaq Peter-mik, Andrew-lu aniqataa, kuvriqsuak tatchimun, iqalugniaqtauvlutik. 
MAT.4.19	Ilaan uqallautiŋagik, Maliktinŋa. Iqalugniaġusiptiktun, iḷisautiniaġiptik iñunnagniaġniġmik. 
MAT.4.20	Tavrauvvaa qimaŋagaik kuvratik aasii malikługu.
MAT.4.21	Tavraŋŋa aullalgiññami Jesus tautulgitkik malġuksuli aniqatigiik, James-lu John-lu Zebedee-m iġñiŋik, umiuramiinniqsuat Zebedee-lu aapariŋ, allaiyaqługich kuvratiŋ. Ilaan ququaŋagik. 
MAT.4.22	Tavrauvvaa qimaŋagaich umiuraqtik aapariglu, aasii malikługu Jesus.
MAT.4.23	Aasii ilaa kukiḷuŋaruq iluqaani Galilee-mi, iḷisaurrivḷuni aŋaiyyuviŋiññi alġaqsruivḷuniḷu tusaayugaaġiksuaŋanik atanniqsimmataata God-im, suli iłuaqsivḷugich iñuich naŋirrutiqapayauraqtuat.
MAT.4.24	Tavra Jesus tusaaŋagaat aliuġnaġniŋa siamiłłuni iluqaiññun nunaaqqiŋiñun Syria-m. Aasii iñuich qaġġirriŋarut ilaanun iluqaiññik naŋittuanik, tamatkuniŋa nagliksautiqaqtuanik qanusiḷimaanik naŋirrutinik kiiqsiuġutiniglu, iḷitqusiqł̣uqaqtuallu, qiiqsruġuuruallu, avatiŋiḷḷu tuquŋaruat, aasii ilaan iłuaqsiŋagai iluqaisa. 
MAT.4.25	Suli iñugiapiaġataqtuat maliŋagaat Jesus Galilee-miñ, quliniḷḷu nunaaqqiñiñ, Jerusalem-miḷḷu, Judea-miḷḷu taavaŋŋatchianiḷḷu kuugum Jordan.
MAT.5.1	Tautukługich iñusalaich, Jesus mayuŋaruq iġġimun, aasii aquvinman iḷitchitquraŋisa ullaŋagaat. 
MAT.5.2	Aasii ilaan iḷisautirraqsiŋagai, uqaqłuni,
MAT.5.3	Quviasuglich tamatkua iḷisimaruat piqaqtuksrautilaamiŋnik God-im ikayuutaanik,
MAT.5.3	qanuq ilaisa pigigaich God-im umialgutiŋi.
MAT.5.4	Quviasuglich tamatkua isumaaqpaktuat,
MAT.5.4	qanuq God-im quviasaaġniaġai.
MAT.5.5	Quviasuglich piuniaŋitchuat,
MAT.5.5	qanuq ilaisa kiŋuvaaġiniaġaat God-im unniqsuqłiisaa.
MAT.5.6	Quviasuglich tamatkua kipiġniuġutiqałhaaqtuat pisukługich God-im pitqutiŋi,
MAT.5.6	qanuq God-im ikayuġniaġai.
MAT.5.7	Quviasuglich nagliktauruat,
MAT.5.7	qanuq God-im nagliktuġniaġmigai.
MAT.5.8	Quviasuglich salummaqtauruat piḷuutipayaamiñ,
MAT.5.8	qanuq tautugniaġaat God.
MAT.5.9	Quviasuglich atisipkaiñiaqtuaguruat iñuŋnik,
MAT.5.9	qanuq God-im taiñiaġai miqłiqtumiñik.
MAT.5.10	Quviasuglich tamatkua nagliksaaqtitauruat God-im pitqutiŋi pisukługich,
MAT.5.10	qanuq pigigaich God-im umialgutiŋi.
MAT.5.11	Quviasugitchi iñuich uqamaqłuktautigaluaqpasi nagliksaaqtitkaluaqpasiḷu suli nivlialutiŋ qanusipayaanik pigiitchuanik ilivsigun saglutigilusi pisigilugu maliġuaqtauniqsi uvamnun.
MAT.5.12	Quviasupiaġataġitchi, qanuq aŋiruq akiḷiusiaksraqsi qiḷaŋmi, tainnaptauq iñuich nagliksaaqtinŋammigaich uqaqtiŋi God-im sivuvsiññi iñuuŋaruat.
MAT.5.13	Ilivsi iḷitchitqurat taġiutun ittusi nunam iñuŋiñun. Taġiuq taġiuġniiġumi, qanuġluni taġiuġniḷitqigñiaqpa? Taġiuġniiqami, anniqsuutauŋaiqsuq supayaamun aglaan naavillugu aasii iñuich tunmalugilugu.
MAT.5.14	Ilivsi iḷitchitqurat qaummatitun ittusi nunam iñuŋiñun. Iniqpak ittuaq qimiqqam qaaŋani tautuŋiññaġumiñaitchuq.
MAT.5.15	Naaggaunnii iñuich ikitchikamiŋ nannimik iḷiḷaitkaat utkusium ataanun, aglaan naniqaġviŋmun, qaummatautquvlugu iñuŋnun iglumi.
MAT.5.16	Tainnatulli qaummatitun qaummaġigitchi nakuurualiqilusi, iñuich tautukkumagaich nakuurualiqiasi aasii nanġaġlugu Aapari qiḷaŋmiittuaq.
MAT.5.17	Isumanasi qaiŋanasugaluŋa asivaġiaġlugich pitqurat qaisauruat Moses-kun, iḷisaurrutiŋiḷḷu uqaqtiŋisa God-im. Qaiŋaitchuŋa asivaġiaġlugich, aglaan taŋŋiġiaqługich. 
MAT.5.18	Qanuq iḷumun uqallautigivsi, qiḷaglu nunalu piiŋaiñŋaagnik, atausiuraqunnii God-im pitquraŋiñi naumaŋiññiqsrakkaluaq unnii piiġumiñaitchuq iluqaisa pitqurat taŋŋiġataqtillugich.
MAT.5.19	Kiñapayaaq tavra kamaksriŋitkumi atausiuramikunnii kamanaiññiqsraŋannik makua pitqurat aasii iḷisautiaqsiḷugich iñuich tainnali pitqulugich, kamanaiññiqsrauniaqtuq atanniqsimaviani Taavruma qiḷaŋmiittuam. Aglaan iñuk kamaksriruaq pitquranik iḷisaurrutigivlugiḷḷu, kamanaġniqsrauruq atanniqsimaviani Taavruma qiḷaŋmiittuam. 
MAT.5.20	Qanuq uqallautigivsi, Iñuuniaġusiqsi nalaunŋaruakun nakuułhaaŋitpan iñuuniaġusianniñ iḷisaurrit pitquranik Pharisees-lu, suuramikunnii isiġumiñaitchusi atanniqsimavianun Taavruma qiḷaŋmiittuam.
MAT.5.21	Tusaaŋarusi uqausiusiaŋannik taipkua iñuich inna, Iñuaġnak. Kiñaliqaa iñuaġniġumi anayasaaġniaqtuq isivġiqsauniġmun.
MAT.5.22	Aglaalli uvaŋa uqallautigivsi uumiŋa. Iñupayaaq qinnaurriruaq aniqanmiñik anayasaaġniaqtuq isivġiqsauniġmun. Kialiqaa uqamaqłuutigumiuŋ aniqatini, anayasaaġniaqtuq isivġiqsauniġmun ataniġnaqusiraqtuaniñ. Kiñaliqaasuli uqallaurrigumi inna, Ilivich isumalluaġiitchuatiin, ilaa anayasaaġniaqtuq nagliksaaġviŋmugniksramun igniġmun. 
MAT.5.23	Tavraasii aitchuiyumaagaqsiguvsi God-mun aitchuutivsiññik ikipkaiviŋmi, aasii tavrani itqaiḷusi aniqatiksi sunŋutiqaqtilaaŋanik ilivsiññun, 
MAT.5.24	qimaksigik tavruŋa aitchuutisi sivuġaanun ikipkaivium, aasii aullaġlusi, iḷauraaliuqqaaġitchi aniqativsiññun, aasii qaiḷusi aitchuutigiyaqtuġlugu aitchuutiksi.
MAT.5.25	Atisiqatigisigik pasirisi qilamik, uqaqsitaaġviŋmullavsi, iḷaanni pasirivsi aitchuutigiviaġaasi isivġiqsimun, aasiiḷi isivġiqsim tigutaaqtitchirimun, aasii isiqtaulusi tigutaaġviŋmun. 
MAT.5.26	Iḷumun uqallautigivsi, aniyumiñaipiaqtusi suuramikunnii akiḷiiganiqqaaŋaunnasi.
MAT.5.27	Tusaaŋarusi uqautauŋaruamik inna, Allatuġnak.
MAT.5.28	Aglaalli uqallautigivsi, iñupayaaq qiñiqtuaq aġnamun ikł̣igivlugu, allatuaniktuq isumamiñi. 
MAT.5.29	Taliqpium irivsi piḷuksipkaqpasi, iñuusitchi ilivsiññik iraiġḷusi iksiruatun irivsiññik. Iłuałhaaġayaqtuq iraitkuvsiunnii aasii iñuulusi nalaunŋaruakun, timisi suġġaiḷḷugich igitauniġmiñ nagliksaaġviŋmun.
MAT.5.30	Suli taliqpium argavsi piḷuksipkaqpasi, iñuusitchi ilivsiññik taliqpivsiññik argaiġḷusi iksiruatun argavsiññik. Iłuałhaaġayaqtuq ilivsiññun argaiḷḷusiunnii iñuuguvsi nalaunŋaruakun, timisi suġġaiḷḷugich nagliksaaġviŋmuktitauniġmiñ.
MAT.5.31	Uqaluuŋammiuqsuli, Kialiqaa avitkumiuŋ nuliani, qaitchiḷiuŋ makpiġaanik aglagluni nalupqinaiġutinik avinnikun.
MAT.5.32	Tavrali uqallautigivsi, kialiqaa avitkumiuŋ nuliani, allatuŋaitkaluaqtillugu, taamna avittuaq pasirauruq allatuqtitchirualiḷugu uiñitqikpan nuliani. Aasiisuli aŋun nuliaqtuaq avitauŋaruamik allatuġmiuq.
MAT.5.33	Tusaaŋammiusi uqausiusiaŋannik taipkua iñuich inna, Aŋiuqsiñak unniqsuqłiisignik kimulliqaa sivuġaani Atanġum, aglaan taŋŋiġuŋ unniqsuqłiisigiŋakkan.
MAT.5.34	Aasiiḷi uqallautigivsi, Unniqsuqłiiguvsi ukpiġnaqsiḷiġniatagnagu atuġlusi suaŋaruanik uqaluŋnik. Atuġnagu qiḷak uqaluvsiññi, qanuq God umialguruq tavrani.
MAT.5.35	Atuġnagu nuna uqaluvsiññi qanuq God-im isigagmiñun tunŋavigimmatun itkaa, naaggaunnii Jerusalem qanuq kamanaqtuam umialgum iniqpagigaa.
MAT.5.36	Suli unniqsuqłiiguvsi ukpiġnaqsiḷiġniatagnagu atuġlugu niaquqsi uqaluvsiññi, qanuq atausiqunnii nuyaq qatiqsipkaġumiñaitkiksi naagga maŋaqsipkaġlugu. 
MAT.5.37	Tavraasii unniqsuqłiiguvsi aŋiġnił̣hiñauli iḷagaluaġnagu allamik uqaluŋmik, naaggaaġnił̣hiñauluniḷu qanuq supayaam uqaluum iḷḷatauruam taapkuŋnuŋa piḷuksipkaqpiaġaasi.
MAT.5.38	Tusaaŋagiksi uqallautauŋaruaq, Iri akisautiqaġli irimik, kiguttauq kigunmik.
MAT.5.39	Aasiiḷi uqallautigivsi, Akisaqtuġviginagu iñuum pimaqłukpasi. Aglaan kialiqaa iqsraaviñaqpasi taliqpivsigun, mannisiuŋ igḷuanik.
MAT.5.40	Aasiisuli kialiqaa pitqurriqutilusi uqaqsitaaġviŋmi akiḷiipkaqsaqpasi qaliġuuravsiññik, quppiġaaqsiḷu piḷiuŋ. 
MAT.5.41	Suli aŋuyaktim nunuriḷusi saagaqtitpasi nanmagmiñik atautchisun mile-tun, nanmaksigik malġuktun mile-luuġutiktun. 
MAT.5.42	Aitchuqsiuŋ iñuk piatchiaqtuaq ilivsiññiñ, suli itigaurraqtinnagu iñuk attaqsiruaq ilivsiññiñ.
MAT.5.43	Tusaaŋarusi uqallautauŋaruamik, Piviuttaġiyumagiksi siḷalliqsi aasii uumigilugu akiḷḷiḷiqsuqtiksi.
MAT.5.44	Aglaalli uqallautigivsi, piviuttaġisigik akiḷḷiḷiqsuqtisi suli aŋaiyyutilugich tamatkua nagliksaaqtitchiruat ilivsiññik, 
MAT.5.45	ilivsi miqłiqtuġiyumagaasi Aapavsi qiḷaŋmiittuam, qanuq siqiñini nuipkallagaa pigiitchuanullu nakuuruanullu, suli sialuguqtiłługu nalaunŋaruanun nalaunŋaŋitchuanullu. 
MAT.5.46	Qanuq piviuttaġiguvsigik tamatkua piviuttaġirisi, summan niġiukpisi God-mun akiḷiġñiaġasugalusi? Tainnaptauq tax-iñik katitchirit pisuummiut. 
MAT.5.47	Paġlaguvsigik kisiisa aniqatiisi, allauruamik pivisi allaniñ? Tainnatuttauq Jew-guŋitchuat pisuummiut. 
MAT.5.48	Tavraasii nalaunŋapiaqtuksraurusi, Aapavsisun qiḷaŋmi nalaunŋapiaqtuatun.
MAT.6.1	Qaunagisitchi piraġausiqaġuŋiḷḷusi nagliktuutivsiññik qiñiqusaaqsiññaġlusi sivuġaŋanni iñuich. Tainnatuaġuvsi Aapavsi qiḷaŋmiittuam akiḷiġumiñaitkaasi.
MAT.6.2	Tavra, aitchuiguvsi nagliktuutinik, nipauqłuktautiginagich, ukpiŋŋuaqtuat piḷġusiatitun aŋaiyyuviŋñi apqutiniḷu, nanġaqusaaqłutiŋ iñuŋnun. Iḷumun uqallautigivsi, akiḷiusiaqaaniktut. 
MAT.6.3	Aglaan ilivsi aitchuiguvsi nagliktuutinik, iḷisimapkaġniatagnasi saumiksi nalupkaġmatun suliqitilaaŋanik taliqpivsi. 
MAT.6.4	Nagliktuisitchi nalunaqtuakun, aasiiḷi Aapavsi tautullaruam nalunaqtuami akiḷiġñiaġaasi.
MAT.6.5	Aasiisuli aŋaiyyuguvsi, piññasi ukpiŋŋuaqtuatun, qanuq iliŋich makitavlutiŋ aŋaiyyullaturut aŋaiyyuviŋñi apqutillu kayyaaŋiññi, tautuqusaaqłutiŋ iñuŋnun. Iḷumun uqallautigivsi, akiḷiusiaqaaniktut.
MAT.6.6	Aglaan ilivsi aŋaiyyuguvsi, isiġitchi inauravsiññun aasii umiqqaaġlugu upkuaq aŋaiyyuaqsiḷusi Aapavsiññun nalunaqtuamiittuamun, aasiiḷi Aapavsi tautullaruam nalunaqtuami, akiḷiġñiaġaasi. 
MAT.6.7	Suli aŋaiyyuniġmi uqallakkaluamiiġñasi taŋiġitchuanik uqaġniġnik Jew-guŋitchuat piḷġusiatitun, qanuq isumasuurut tusaarauniaġnivḷutiŋ pisigilugich iñugiaktuat uqalutiŋ. 
MAT.6.8	Tuvraġnasigik, qanuq Aapari iḷisimaruq sunik pigiraksraġikkavsiññik sivuani apiqsriŋaiñŋavsi inmiñun. 
MAT.6.9	Aŋaiyyusitchiasii inna:
MAT.6.9	Aapavut qiḷaŋmiittuatiin, iñuich qiksigilisin.
MAT.6.10	Ilivich atanniqsimakkich iñupayaat. Iñupayaat piḷich pisuutignik nunami, qiḷaŋmi pisuutignik piruatun.
MAT.6.11	Aitchuqtigut uvlupak niqiksraptiŋnik.
MAT.6.12	Suli suliqutigiŋaikkich itqaumayumiñaiġḷugich piḷuutivut, uvaguttauq suliqutigiŋaiġmatun itqaumayumiñaiqł̣ugich tamatkua piḷuksiruat uvaptiŋnun.
MAT.6.13	Suli ikł̣igutchaktinniaqtinnatigut, annautilutalu piḷuktuamiñ. [Qanuq ilivich umialgurutin suaŋŋatiqaqłutin kamanautiqaqłutillu isuitchuamun. Aamian.]
MAT.6.14	Qanuq suliqutigiŋaiġuvsigik itqaumayumiñaiġḷugich iñuich piḷuutiŋich, Aapavsi qiḷaŋmiittuam suliqutigiŋaiġñiaġmigai itqaumayumiñaiġḷugich piḷuutisi.
MAT.6.15	Aglaattauq suliqutigiŋaiġumiñaitkuvsigik iñuich piḷuutiŋich, Aapavsivsauq suliqutigiŋaiġumiñaiñmigai piḷuutisi.
MAT.6.16	Suli niġiḷaitkuvsi aŋaiyyuuġlusi, qiññaqaġnasi ipiqtunaqsiḷusi ukpiŋŋuaqtuatun, qanuq ilaisa qiññaġiiḷiraġigaich kiiññatiŋ niġiḷaisilaaqtiŋ tautuquvlugu iñuŋnun. Iḷumun, uqallautigivsi, akiḷiusiaqaaniktut. 
MAT.6.17	Aglaan niġiḷaitkuvsi aŋaiyyuuġlusi, allaŋŋuqtiġnagu kiiñaqsi, 
MAT.6.18	iñuich naluyumagaat niġiḷaiññiqsi aŋaiyyuuqłusi, aglaan Aapavsi nalunaqtuamiittuam iḷisimagaa, aasii Ilaan tautuaġiruam nalunaqtuami akiḷiġñiaġaasi.
MAT.6.19	Tutquiñasi mattumuŋa nunamun ilivsi piksravsiññik suġaliġnik, qupilġullu qalġuvlu maqutchuugai, suli tigligayuktit siqumutivlutiŋ tigligaġviannun.
MAT.6.20	Aglaan tutquisitchi qiḷaŋmun ilivsi piksravsiññik suġaliġnik. Tatpagmani qupilġuitchuq qaliḷaitchuġlu maqutchiruksranik, tigligayuktaitchuġlu siqumutilutiŋ tigliktuksranik. 
MAT.6.21	Qanuq irvianni suġalivsi, tavraniitchugniaġmiusi.
MAT.6.22	Irrak nannisun ittuk timimun. Irisi surruitpata tautuksisuġniaqtusi iñuulluataġniksramik tuvraġlugu God-im sivunniutaa. Inniaqtusi siḷivinŋaruatun qaummaġiksuamik. 
MAT.6.23	Aglaan irisi surruiñŋitpata tautugluatayuiññiaqtusi iñuulluataġniksravsiññik, God-im sivunniutaa tuvralguiḷḷugu. Inniaqtusi siḷivinŋaruatun taaqtuamik. Tavraasii isumagaluaġuvsi iñuunasugalusi God-im iñuutqutaatun makimaŋallaan God-im sivunniutaa, qanutun killukuaqtigirusi.
MAT.6.24	Kiñaliqaa savakkumiñaitchuq malġugnik ataniqaġluni atautchikun, qanuq ilaan uumiginiaġaa igḷua aasii piviaġilugu igḷua. Naaggaunnii qiksiksrautiqaġluni igḷuanun aasii suuŋiḷaġilugu igḷua. Savautiyumiñaitkiksi God suġallagniaġniġlu atautchikun.
MAT.6.25	Tavraasii uqallautigivsi, uŋiarrisiqaġnasi niqiksravsiññik, imiksravsiññiglu iñuusukpaiḷḷusi, naaggaunnii annuġaaksravsiññik. Iñuggun naumałhaaqtuq niqiksraqsiuqsiññaġniġmiñ, suli timi naumałhaaqtuq annuġaaniñ.
MAT.6.26	Qiñiqsigik tiŋmiat tiŋmiruat siḷami, kanġaqsruiḷaitchut nautchiaksranik naagga kivriḷaitchut katitchiḷaitchullu suġalliqpiŋñun, naaggauvva Aapavsi qiḷaŋmiittuam niġipkaqsimaaġai. Ilivsi akisułhaaqtusi tiŋmianiñ. 
MAT.6.27	Nalliqsi iñuuniqtusiḷaaġumiñaitchuq uŋiarigiññaġluni.
MAT.6.28	Aasii summan uŋiarrisiginiqpisiuŋ annuġaaksraq? Isumalaaġutigisigik nauriat qanuq nautilaaŋat. Siġġaqilaitchut ukił̣harriulaitchullu, 
MAT.6.29	uqallautigivsi, Solomon unnii qanutun kamanaqtigigaluaqłuni annuġaaŋaitchuq atautchisun-unnii tamatkunatun nauriatun qiñiyunaqtigiliġḷuni.
MAT.6.30	Tainnatun God-im qaunagillaniqpagich nauriallu ivgiḷḷu uvlupałhiñaq nauruat aasii uvlaakun qirriutivlugich igniġviŋmun, nalupqinaitchuq annuġaaksraqaqtinniaġaasi. Qanutun ilivsi ukpiġutikisigirusi uŋiariruasii. 
MAT.6.31	Tavraasii uŋiariñasi. Apiqsruqtuġnasi inna, sumik niġiñiaqpisa? Sumik imiġniaqpisa? Sumik annuġaaġniaqpisa? 
MAT.6.32	Qanuq ukpiŋaitchuat piññagniaġuurut iluqaiññik tamatkuniŋa. Aapari qiḷaŋmiittuaq iḷisimaruq piqaqtuksrautilaavsiññik iluqaiññik tamatkuniŋa. 
MAT.6.33	Tavraasii piqaqtinniaġaasi iluqaiññik tamatkuniŋa ilivsi atanniqsimapkaqqaaġuvsi God-mun iñuulusiḷu nalaunŋaruakun. 
MAT.6.34	Taamna tainnainman, uŋiarrisaġinagu uvlaakuksraq, qanuq uvlaakun iñuk uŋiarrisiqaġumiñaqtuq uvlaakun piruanik. Uvluġaġikpan uuktuaġusiat naamarut uvlullaanun.
MAT.7.1	Qanuqinniġaqłiġñasi allanik, God-ivli qanuqinniġaġniaŋiñmigaasi. 
MAT.7.2	Qanuq qanuqinniġaunmik uqallautiqaġuvsi taavrumiŋa qanuqinniġausiaqaġniaqtusi. Qanutchikun qanuqinniġaiguvsi tuniqtusiḷugu naagga tunikiḷḷugu, tainnatuttauq qanuqinniġausiaqaġniaġmiusi.
MAT.7.3	Summan pasivisigik aniqatisi killuliqirualivḷugich ilivsi pigiił̣haaġaluaŋŋavsi? 
MAT.7.4	Tainna pikavsi, iñuktun ittusi qirugruaġmik irimiutaqallaġmi irriugauramik piiqsiñiataktuatun aniqanmi iraaniñ. 
MAT.7.5	Ukpiŋŋuaqtuasii, iłuaqsruqqaaġitchi ilivsiññun, aasii ikayuġumiñaqsivaalluglugich aniqatisi killukuaġutiŋiññik.
MAT.7.6	Iḷisautiniatagnagich uumisuglutiŋ paaqsaaŋaruat God-mun qanuq qimmisun ittut saallusi ugiaġniaqsaġumaruatun ilivsiññik. Iḷisautiniaqsaġaluaqtuni ittut iḷisimmatun uyaġagnik akisuruanik tuttuqłuich sivuġaannun. Puttuqsrisaitchut akisutilaaŋanik aasii tunmalugigiññaqługich.
MAT.7.7	Aŋaiyyuguvsi, qapiŋaiḷḷusi qiññuaqtuġitchi aitchuusiaqaġniaqtusi, qapiŋaiḷḷusi ivaqłiasitchi paqinniaġiksi ivakkaqsi, qapiŋaiḷḷusi tigluktuġitchi aasii upkuiġutiniaġaasi.
MAT.7.8	Qanuq iñupayaaq qiññuaqtuqtuiññaqtuaq aitchuusiaqallaruq, suli ivaqłiatuiññaqtuaq paqitchivḷuni, iñuk suli tigluktuqtuiññaqtuaq upkuiġurriqaġniaqtuq. 
MAT.7.9	Nallivsi aapauruasii aitchuġumiñaitkiksi iġñiqsi uyaġagmik apiġikpasi punniqaġugluni, 
MAT.7.10	naagga aitchuġumiñaitkiksi nimiġiamik apiġikpasi iqaluqaġugluni. 
MAT.7.11	Tavraasii ilivsi, nakuuŋitkaluaŋŋavsi, aitchuisuurusi nakuuruanik miqłiqtuvsiññun, qanutułhaaq aasii Aapari qiḷaŋmiittuaq aitchuiyumiñaqtigiruq nakuuruanik tamatkunuŋa qiññuaqtuqtuanun inmiñun.
MAT.7.12	Tavra qanupayaaq pitquyumaguvsi iñuŋnun, tainnatulli pisigik, qanuq taamna taŋŋiutauruq pitquranun qaisauruanun Moses-kun, iḷisaurrutiŋiññullu God-im uqaqtiŋisa.
MAT.7.13+MAT.7.14	Isiġitchi niġukitchuakun isiġiakun. Isiġiaq niġukitchuq siġḷiġnaqtuġlu apqun kaŋŋiññaqtuaq qiḷaŋmun aasii iñukitchut iñuich paqitchiruat tamattumiŋa apqunmik. Aasiivsauq igḷuani iñugiaktuat isiŋagaat niġuturuaq isiġiaq aasii iglauvigivlugu siġḷiġnaitchuaq apqun kaŋŋiññaqtuaq nagliksaaġviŋmun.
MAT.7.15	Nipuŋaitchitchi uqaqtauŋŋuaqtuanik God-mun, qanuq qaisuurut sagluqinnigukłutiŋ qiññaqaqłutiŋ imnaisun anniaqłiḷaitchuatun. Iliŋich ipiaġataqtut kaaksiuruatun amaqqutun anniaqłiġumiñaqtuatun ilivsiññik. 
MAT.7.16	Ami iḷitchuġiniaġisi piḷġusiŋisigun, napaaqtututtauq siiġñaŋisigun iḷitchuġimmatun. Grapes siiġñat naulaitchut nauruaniñ kakiḷḷaġnaliŋniñ, fig-giḷḷu siiġñat. 
MAT.7.17	Tavra napaaqtuġiksuat siiġñisuurut siiġñaġiksuanik, aglaan napaaqtuġiitchuat siiġñaġiitchuanik. 
MAT.7.18	Napaaqtuġiksuaq siiġñiyumiñaitchuq siiġñaġiitchuanik, naaggaunnii napaaqtuġiitchuaq siiġñaġiksuanik. 
MAT.7.19	Napaaqtupayaaq nauriḷaitchuaq siiġñaġiksuanik kipisuugaat aasii qirriutivlugu igniġmun.
MAT.7.20	Tainna tavra uqaqtauŋŋuaqtuat God-mun iḷisimaniaġisi pilġusiŋisigun.
MAT.7.21	Iḷaŋich uqaqtuat uvamnun inna, Ataniiq, Ataniiq, isiġumiñaitchut atanniqsimavianun Taavruma qiḷaŋmiittuam, aglaan iñupayaaq kamaksriruaq pisuutaanik Aapama qiḷaŋmiittuam isiġniaqtuq. 
MAT.7.22	Taivrumani isivġiġviŋmi iñugiaktuat uqaġniaqtut uvamnun, Ataniiq, Ataniiq, uqaqtauŋaitpisa God-mun pisivlutin, anittaiŋaitpisalu ilitqusiqł̣ugnik atuqługu atqiñ, suli piŋaitpisa iñugiaktuanik aliuġnaqtuanik atuqługu atqiñ? 
MAT.7.23	Tavraliasii nalupqinaiġḷugu uqallautiniaġitka, qaŋaunnii iḷisimaŋaitkivsi, aullaġitchi uvamniñ, ilivsi piḷuusiqirit.
MAT.7.24	Iñupayaaq tavra tusaaruaq makkuniŋa uqalumnik aasii kamagivlugich arriqaġniaqtuq isumaturuamik iñuŋmik igluqpiruamik uyaġagruam qaaŋanun. 
MAT.7.25	Tavraasii sialuguqtuq, ulittuġlu, anuġi anuqqaŋmivḷuni aasii qasaqtaqługu taamna igluqpak, aasii ulġuŋitchuq, qanuq maŋŋuqaŋaruq uyaġagruamun. 
MAT.7.26	Aasiisuli iñupayaaq tusaaruaq makkuniŋa uqalumnik aasii kamagiŋił̣ł̣ugich arriqaġniaqtuq isumalluaġiitchuamik iñuŋmik igluqpiruamik qaviam qaaŋanun. 
MAT.7.27	Tavra sialuguŋaruq, suli uliłłuni, anuqqaŋmivḷuni aasii qasaqtaaqsivḷugu taamna igluqpak, aasii ulġuŋaruq suksraunġipiallakłuni.
MAT.7.28	Tavra Jesus uqaŋaiġataġman taapkuniŋa uqaluŋnik, iñusalaich kamasuutiqaŋarut iḷisaurrutiŋiñik,
MAT.7.29	qanuq ilaan iḷisautiŋagai iñuktun ataniġnaqusiraqtuatun, iḷisaurriŋił̣aaŋisitun pitquranik.
MAT.8.1	Tavra Jesus atqaġman iġġimiñ, iñugiapiaġataqtuat iñuich maliŋagaat. 
MAT.8.2	Tavrani, kiḷḷiġruaqtuqtuaq ullautiŋaruq ilaanun aasii sitquqłuni sivuġaanun uqaqłuni, Ataniiq, pisukkuvich mamititchumiñaġiŋma. 
MAT.8.3	Tavra Jesus isaaŋaruq aasii aksikł̣ugu uqallakłuni, Piyummatiqaqtuŋa. Mamittin. Tavra tavraŋŋatchiaq ilaan kiḷḷiġruaqtuutaa maminŋaruq. 
MAT.8.4	Tavra Jesus uqallautiŋagaa, uqaqsaiḷiyumautin sumikunnii iñupayaamun, aglaan aullaġiñ, tautuktitchaktuġiñ aŋaiyyuliqsiqpaŋnun, aasii aitchuiḷutin aitchuunmik Moses-kun piraksriutauruamik, iñuich iḷitchuġiyumaut salummaqtautilaaġnik piqataullasivḷutin iñuŋnun.
MAT.8.5	Tavra Jesus tikiḷġataviksillugu Capernaum-mun, Rome-miuguruam aŋuyaktit atanauraŋata paaŋagaa, qiññuaqtuġvigivlugu, 
MAT.8.6	uqaqłuni, Ataniiq, uvaptiŋni amma kivgaġa nalaruq, avatiŋi tuquvlutiŋ, iłuiḷḷiupiaġataqłuni. 
MAT.8.7	Tavra Jesus uqallautiŋagaa, Ullaglugu iłuaqsiñiaġiga. 
MAT.8.8	Tavra aŋuyaktit atanauraŋata kiuŋagaa, Ataniiq, nalliummatiŋitchuŋa isiġiaġumiñaġlutin iglumnun, aglaan uqallaksiññaġiñ piraksriunmik, aasii kivgaġa iłuaqsirauniaqtuq. 
MAT.8.9	Qanuq uvaŋaptauq ataniqaġmiuŋa atanauranik, aasii aŋuyaktiqaġmiuŋa aŋalatamnik. Uqallakama iḷaŋannun, Aullaġiñ, aullaġaqtuq. Suli allamun uqallakama, qaġġiiñ, ilaa qairaqtuq. Suli kivgaġikkamnun uqallakama, Una piuŋ. Taamna pisuummigaa. 
MAT.8.10	Tavra Jesus tusaaqqaaqługu ilaa uqaqtuaq, kamatchaŋaruq, aasii uqallautivlugich tamatkua maliġuaqtini, Iḷumun uqallautigivsi, Israel-guruaniunnii iḷitchuġiŋaitchuŋa iñuŋmik ukpiġutiqaqtigiruamik uumatun iñuktun. 
MAT.8.11	Uqallautigivsi, iñugiaktuat Jew-guŋitchuat qaiñiaqtut nunapayauraniñ, aasii aquvitqataulutiŋ niġġiviŋñun piqatigilugu Abraham, Isaac-lu, Jacob-lu atanniqsimaviani Taavruma qiḷaŋmiittuam.
MAT.8.12	Iḷaŋiḷḷi Israel-guruat miqłiqtuunasugiruat atanniqsimanniktuamun igitauniaqtut taaġniqsrauruamun. Tavrani iñuich qianiaqtut tiriqtillugiḷḷu kigutitiŋ.
MAT.8.13	Tavrali aŋuyaktit atanauraŋannun Jesus uqallaŋaruq, Aullaġiñ. Taŋŋiqsuq apiqsrian ukpilianikavich. Tavra kivgaŋa iłuaqsirauŋaruq tavrauvvaa.
MAT.8.14	Tavra Jesus isiqami Peter-m igluanun, ilaan tautuŋagaa Peter-m aakaruaŋa nalaruaq uunnautiqaqłuni. 
MAT.8.15	Jesus aksiŋagai argaŋi, aasii uunnautaiŋaruq, makitiqłuniasii niqłiuġutiaqsivḷugich.
MAT.8.16	Taavrumani unnugiaqtuami iñuich qaġġirriŋarut iñugiaktuanik ilitqusiqł̣uqaqtuanik, aasii Jesus anittaŋagai ilitqusiqł̣uich uqaluŋmiñik, suli iłuaqsivḷugich iluqaisa naŋittuat. 
MAT.8.17	Taamna taŋŋiutausaŋaruq uqautigiŋaraanun uqaqtiŋan God-im Isaiah-m inna, “Ilaan piiŋagai suaŋairrutivullu naŋirrutivullu.”
MAT.8.18	Tavra Jesus tautukamigich iñugiapiaġataqtuat iñuich avatimiñi, piraksriŋagai iḷitchitqurani ikaaquvlugich taaguŋatchiġmun. 
MAT.8.19	Tavra iḷisaurri pitquranik ullautiŋaruq ilaanun aasii uqallautivlugu, Iḷisaurrii, maliġuaġniaġikpiñ sumupayauraq aullaġuvich. 
MAT.8.20	Tavrali Jesus uqallautiŋagaa, Pisukkaat sisiqaqtut, tiŋmiallu ugluqaqłutiŋ, aglaan Iġñiŋa Iñuum aimaaġviitchuq pimaaqtuġumiñakkamiñik. 
MAT.8.21	Allasuli iḷaŋat maliġuaqtiŋisa uqallaŋaruq ilaanun, Ataniiq, iḷuviġiallaktiqqaaġlagu aapaga, maliġuaqsaqpaallukkumagikpiñ iḷuviqqaaġlugu. 
MAT.8.22	Tavra Jesus uqallautigiññaŋagaa, Akkupak maliŋŋa. Tamatkua tuquŋaruatun ittuat iḷuvviuġlich tuquŋaruanik.
MAT.8.23	Tavra Jesus ikimman umiaqpauramun, iḷitchitquraŋisa ikiqasiŋagaat. 
MAT.8.24	Tavraasii anuqqałłaŋaruq, umiaqpauraqunnii iksruġaliqł̣ugu imġum. Aasii Jesus siñiŋaruq. 
MAT.8.25	Tavra ullakługu itiqsaŋagaat, uqaqłutiŋ, Annauttutigut Ataniiq, suksraugaqsirugut. 
MAT.8.26	Tavra ilaan uqallautiŋagai, Summan iqsivisi? Qanutun ukpiġutikisigivisi? Tavra Jesus makinŋaruq, aasii suakługik anuġiḷu imaġlu, aasii quunniġupaluŋaruq. 
MAT.8.27	Tavrani iñuich kamasupaluŋarut, uqaqłutiŋ, Qanusiq uvvauna iñuk, anuġivlu immavlu kamagillaniqpatku.
MAT.8.28	Tavra tikiñman taaguŋatchiġmun nunaŋannun Gadarenes, malġuk ilitqusiqł̣uqaqtuak paaŋagaak, iñukpalliqł̣utiŋ iḷuvviviŋniñ, iqsiñaqpaił̣ł̣utiŋ iñuich unnii tamaunaallaiŋaniqsuat. 
MAT.8.29	Tavra nipaalarraqsiŋaruk, Iġñiġuruatiin God-mun Suniaqpisiguk? Qaivich nagliksaaqtitchaqtuqłunuk nagliksaaqtitauviksraq nalautinŋaiñŋaan? 
MAT.8.30	Tavra tuttuqłusalaich niġiñiaŋarut uŋasiuraqłutiŋ iliŋiññiñ. 
MAT.8.31	Tavra ilitqusiqł̣uich apiġipiaġataŋagaat, Anitkuptigut, aullaqtittigut tuttuqługnun. 
MAT.8.32	Tavra Jesus uqallautiŋagai, Aullaġitchi. Tavra anikamiŋ aullaŋarut tuttuqługnun. Tavraasiikii, iluqaġmiŋ tuttuqłuich paŋaliŋarut suamavlutiŋ anmun qutaiḷakun ikpikun immamun, aasii ipivlutiŋ. 
MAT.8.33	Tavra qaunaksriruat tuttuqługnik pigruŋarut, aasii iniqpaŋmukamiŋ quliaqtuaġiŋagaich supayaurat, qanuqtilaaŋagniglu ilitqusiqł̣uqaqtuak. 
MAT.8.34	Tavraasii, iluqaġmiŋ iniqpaum iñuŋi qaiŋarut kasuġiaqługu Jesus. Aasii tautukamirruŋ apiġiŋagaat katchuŋaiqł̣utiŋ qimautitquvlugu ilimiŋniñ.
MAT.9.1	Tavra Jesus ikivluni umiaqpauramun ikaaŋarut, aasii tikił̣ł̣utiŋ ilaan iñuuvianun iniqpaŋmun. 
MAT.9.2	Tavra, qaġġirriŋarut ilaanun aulalaitchuamik, nalavlugu ikuvġamiñi. Tavra Jesus puttuqsrikamiuŋ ukpiġutaat uqallaŋaruq aulalaitchuamun, Quviasugiñ, iġñiiŋ. Piḷuutitin suliqutigiŋaiqsaurut itqaumayumiñaiqł̣ugich. 
MAT.9.3	Tavra iḷaŋich iḷisaurrit pitquranik uqaŋarut inmiŋnun, Una iñuk uqaqtuq iḷiuqłuni God-itun. 
MAT.9.4	Tavra Jesus iḷisimavlugich isumaŋich uqallaŋaruq, Summan pigiitchuanik isumavisi? 
MAT.9.5	Nalliak uvva siġḷiġnaił̣haaqpa uqallaktuni inna, Piḷuutitin suliqutigiŋaiqsaurut, naagga uqallaktuni, Makillutin pisuaġiñ? 
MAT.9.6	Ukpiġnaqsiḷiġniaġiga ilivsiññun Iġñiŋa Iñuum ataniġnaqutiqaqtilaaŋanik nunami suliqutigiŋaiġumiñaqługich itqaumayumiñaiġḷugich piḷuutit. Ilaa tavrani uqallaŋaruq aulalaitchuamun, Makillutin pisuaġiñ. Tigulugich ikuvġatin aggiiñ. 
MAT.9.7	Tavra makiłłuni aiŋaruq. 
MAT.9.8	Iñusalaich tautukamirruŋ, kamatchaŋarut, aasii nanġaŋagaat God suaŋŋatiqaqtitchiḷḷaruaq tainnatchimik iñuŋnun.
MAT.9.9	Tavra Jesus aullaqłuni tavraŋŋa, tautuŋagaa iñuk atiqaqtuaq Matthew-mik aquppiruaq tax-iḷiqiviŋmi, aasii uqallautiŋagaa, Maliŋŋa. Tavra makiłłuni maliŋagaa. 
MAT.9.10	Qakugulimman, Jesus niġiyaqtuŋaruq Matthew-m igluanun. Tavrani iñugiaktuat tax-iñik katitchirit piḷuusiqirillu qaivḷutiŋ niġiñiaqasiŋagaat Jesus iḷitchitquraŋiḷu.
MAT.9.11	Tavra Pharisees iḷitchuġikamirruŋ taamna, uqallautiŋagaich iḷitchitquraŋi, Summan iḷisaurriksi niġiqatiqaġuuva tax-nik katitchirinik piḷuusiqiriniglu? 
MAT.9.12	Tavra tusaakamiuŋ taamna, Jesus uqallaŋaruq, Tamatkua surruitchuat taaktituaksraitchut, aglaan tamatkua naŋittuat. 
MAT.9.13	Aullaġlusi iḷitchaqtuqsiuŋ una sumik sivuniqaġmagaan, “Kipiġniuġutigigiga nagliktautquvlusi, ikipkautiłhiñaŋiḷaanik aitchuutinik.” Qaiŋaitchuŋa ququaġiaġlugich nalaunŋaruat aglaan isumalitqiquvlugich piḷuusiqirit.
MAT.9.14	Tavra iḷitchitquraŋi John qaiŋarut Jesus-mun, uqaqłutiŋ, Suvlutauvagut Pharisees-lu aŋaiyyuuqapta niġiḷaitchuuvisa, iḷitchitquratin tainna piḷaisillugich? 
MAT.9.15	Tavra Jesus uqallautiŋagai, Iḷisimarusi katirrusiqiruanun tuyuġmiaqtauruat ipiqtusugniaŋitchut nayuqtigiŋŋaan uiksraun. Aglaan uiksrautim aullaurrauviksraŋa tikitchumaaqtuq, aasii taimanigu niġiḷaitpaallugniaqtut.
MAT.9.16	Suli kiñapayaaq iḷaaqtuutiqalaitchuq iḷiġniġmik ugliŋaitchuamik ukił̣haamik annuġaaluŋmun, qanuq iḷaaqtuutauruaq algutiniaqtuq annuġaamiñ, aasii allaq aglił̣haaġluni. 
MAT.9.17	Naaggaunnii nutauruaq wine puuġnaitchuq puuġruanun. Puuġaluaqpan wine puuġruamik puvlagluni qaaġniaqtuq, aasii wine kuviḷuni, puuġlu maquluni. Aglaan nutauruaq wine puuġnaqtuq nutauruanun wine puuŋiññun, aasii iluqatiŋ puuġlu wine-lu maquŋił̣ł̣utiŋ.
MAT.9.18	Tavra tainna uqaġataviksillugu iliŋiññun, umialiŋnaq isiŋaruq aasii sitquqłuni sivuġaanun uqallaŋaruq, Paniga tuquqqammiqsuq. Qaiḷutin aksiugiaġuŋ, aasii iñuuniaqtuq. 
MAT.9.19	Tavra Jesus makiłłuni maliŋagaa, piqatigivlugich iḷitchitqurani.
MAT.9.20	Tavra iglaupkaqtillugich, aġnaq nagliksaaġutiqaŋaruaq aunaaqsruġniġmik qulit malġugni ukiuni Jesus tunuanuŋaruq, aasii aksiullakługu siñiġutaa annuġaaŋan, 
MAT.9.21	isumavluni, aksiḷḷaksiññaġupkuunnii annuġaaŋa, iłuaqsiñiaġaluaqtuŋa. 
MAT.9.22	Tavra Jesus kiŋiaŋaruq, aasii tautukługu uqallaŋaruq, Quviasugiñ paniuruatiin, ukpiġurvich iłuaqsipkaġaatin. Tavra tavraŋŋatchiaq aġnaq iłuaqsiŋaruq.
MAT.9.23	Tavra Jesus tikiññami umialiŋnam igluqpaŋanun, tautukługich atuqtuuraqtit suvluaqtuġnanik, iñusalaiḷḷu qiaqpaktuat, 
MAT.9.24	uqallaŋaruq, Annisitchi. Niviaqsiaġruk tuquŋitchuq. Siñiksiññaqtuq. Tavra ilaisa iglautigiŋagaat. 
MAT.9.25	Tavra iñusalaich anitauganiŋmata, ilaa isiŋaruq aasii tiguŋagaa argaŋisigun, tavrani niviaqsiaġruk makinŋaruq. 
MAT.9.26	Tavraasii uqaluk taavrumuuna siaminŋaruq nunaaqqipayaanun.
MAT.9.27	Tavra Jesus iglaupkaqtillugu tavraŋŋa, malġuk ayauŋaruak maliŋagaak, ququullatigillaan, Iġñiġuruatiin David-mun naglikkutiqaġiñ uvaptiŋnun. 
MAT.9.28	Jesus isiġman iglumun, ayauŋaruak ullaŋagaak, aasii Jesus apiġiŋagik, Ukpiqpisik uvamnun taamna piyumiñaġnivḷugu? Iliŋikta kiuŋagaak, Aaŋ, Ataniiq. 
MAT.9.29	Tavra ilaan aksiŋagaik iriŋik, uqaqłuni, Ukpiġutiqaqtilaaptiktun taamna pirauli iliptiŋnun. 
MAT.9.30	Tavra iriŋik tautullasiŋaruk. Tavraasii Jesus piraksripiallaŋagik, Suuramikunnii uqaġnatik kimulliqaa. 
MAT.9.31	Tavra aullaqłutik siaminŋagaak iḷisimanautaa Jesus nunaaqqipayaanun.
MAT.9.32	Aullaqsalgiñmiullu iñuk uqalaitchuaq ilitqusiqł̣uqaqłuni qaġġisiŋagaat ilaanun. 
MAT.9.33	Tavra ilitqusiqł̣uk anitauganiŋman, uqalaitchuaq iñuk uqallasiŋaruq, aasii iñusalaich kamasuŋarut, uqaqłutiŋ, Qaŋaunnii innasiq iḷisimanaŋaitchuq Israel-mi. 
MAT.9.34	Tavrali Pharisees uqallaŋarut, Ilaa anittairuq ilitqusiqł̣ugnik ikayuqtiqaqłuni umialgannik ilitqusiqł̣uich.
MAT.9.35	Tavra Jesus kukiḷuŋaruq iluqaiññi iniqpaŋni nunaaqqiuraniḷu, iḷisaurrivḷuni aŋaiyyuviŋiññi, alġaqsruivḷuniḷu tusaayugaaġiksuaŋiñik God-im atanniqsimmataata iñuŋnun, iłuaqsivḷugiḷḷu naŋirrutipayaat suaŋairrutipayaallu.
MAT.9.36	Tavra Jesus tautukamigich iñusalaich, nagligiŋagai, qanuq irrusiqaŋarut qanuqsausiiqsuatun ikayuqtaiḷḷiuqłutiglu, imnaisun munaqsraitchuatun.
MAT.9.37	Tavra Jesus uqallaŋaruq iḷitchitquramiñun, Iñusalaich utaqqirut tusaayumavlutiŋ tusaayugaaġiksuanik palauvaksratun nauganiktuatun kipisałhiñaaġuqługich, aglaan savaktit iñukitchut.
MAT.9.38	Tavraasii qiññuaqtuġitchi Atanġanun nautchiaqaġvium tilisivsaaqulugu savaktiksravsaamiñik.
MAT.10.1	Tavra Jesus qaitquŋagai inmiñun qulit malġuk iḷitchitqurani aasii suaŋŋasiŋagai ilitqusiqł̣uiyaiḷḷasivḷugich, suli iłuaqsiriyumiñaqsivḷugich naŋirrutipayaanik suaŋairrutipayaaniglu. 
MAT.10.2	Atiŋich qulit malġuk tilirauruat uvva, sivulliq, Simon tairauruaq Peter-mik, Andrew-lu ilaan aniqataa, James-lu, John-lu iġñiŋik Zebedee-m, 
MAT.10.3	Philip-lu, Bartholomew-lu, Thomas-lu, Matthew-lu tax-nik katitchiri, James-lu iġñiŋa Alphaeus, Thaddaeus-lu, 
MAT.10.4	Simon-lu Zealot-guruaq, Judas-lu Iscariot, aitchuutiginniktuaq Jesus-mik.
MAT.10.5	Taapkua qulit malġuk Jesus tiliŋagai piraksriqł̣ugich inna, Aullaqqayaanasi sumupayaaq Jew-guŋitchuanun, suli isiġnagich nunaaqqipayaaŋich Samaria-ġmiut, 
MAT.10.6	aglaan aullaqsiññaġitchi tammaŋaruatun imnaisun ittuanun Israel-guruani. 
MAT.10.7	Aasii alġaqsruiḷusi iglaullavsi uqaġlusi, Taamna qiḷaŋmiittuaq atanniqsimanniksaaqsiruq iñuŋnik.
MAT.10.8	Iłuaqsisigik naŋittuat, aŋipkaqsigik tuquruat, mamititchigik kiḷḷiġruaqtuqtuat, anittaqsigik ilitqusiqł̣uich. Suaŋŋasiqsauŋarusi akiḷiġaluaġnagu, aasiiḷi atuqsiuŋ suaŋŋan akiiḷaaġlugu. 
MAT.10.9	Saagaġnasi maniqaġvivsiññi maniŋmik kaviqsuamik qatiqtuamiglu, naagga unnii kannuyamik. 
MAT.10.10	Puukataiḷaaġlusi iglauguvsi, naaggaunnii annuġaatqiusiraaġnasi, aluġusiraaġnasiḷu, naagga ayauppialiraaġnasi. Savaktauruaq piqaqtitaksrauruq pigiraksraġikkaŋiñik.
MAT.10.11	Suli kisupayaamun nunaaqqimun tikitkuvsi, iḷitchuġiyumausi iñuŋmik tukkuliiyumaruamik tavrani, aasii tukkuġilugu aullaġnivsiññunaglaan. 
MAT.10.12	Isiġuvsi iglumun, uqallakkumausi inna, Tutqiutiqaġitchi. 
MAT.10.13	Aasii taapkua iñuich paġlakpasi, tutqiutiqaġniaqtut. Aglaan paġlaŋitpasi, tutqiutiqaġumiñaitchut. 
MAT.10.14	Tavra kialiqaa tukkuliŋitpasi naagga naalaġnisuŋitpatigik uqalusi, piiyaqsiuŋ avyuq isigavsiññiñ aniñiallavsi iglumiñ naagga nunaaqqimiñ.
MAT.10.15	Iḷumun uqallautigivsi, uvluani isivġiġvium, God naglikkutiqałhaaġniaqtuq iñuŋiññun Sodom-lu Gomorrah-vlu taavrumaŋŋa nunaaqqimiñ tukkuliiŋitchuamiñ ilivsiññik.
MAT.10.16	Uvva, aullaqtitkivsi imnaisun akunġannun amaqqut, iḷimasuktuaġitchiasii nimiġiatun suli anniaqłiŋisigilusi tiŋmiatun.
MAT.10.17	Nipuŋairvigilugich iñuich, qanuq aitchuutigiraġaġniaġaasi uqaqsitaaġviŋñun, suli ipiġaqtuġlusi aŋaiyyuviŋmiŋni.
MAT.10.18	Suli pisigiluŋa qaġġirrauniaqtusi sivuġaŋiññun kavanauruat umialgiḷḷu, uqaqulusi tusaayugaaġiksuanik inmiŋnun Jew-guŋitchuanullu. 
MAT.10.19	Ilaisa tigutaaqpasi, uŋiariñasi qanuq uqaġniaqtilaavsiññik naagga sunik uqautiqaġniaqtilaavsiññik, qanuq uqaluksriusiaqaġniaqtusi tavraġuqpan. 
MAT.10.20	Qanuq ilivsiuŋitchuq uqaqtuaq, aglaan Ilitqusiġiksuaŋa Aapavsi uqaqtuq ilivsigun.
MAT.10.21	Iñuich aitchuutiginiaġaich aniqatitiŋ tuqutautqulugich. Suli aapauruat tainnatun pipkaġniaġmigaich miqłiqtutiŋ. Suli miqłiqtut makivsaallagniaqtut aŋayuqaamiŋnun aasii aŋayuqaatiŋ tuqutillugich.
MAT.10.22	Suli iñupayaat uumikkiutiniaġaasi pisigilugu uvaŋa pigikavsi. Aglaan iñuk igḷutuutiruaq nagliksaaqtitauniġmik iñuuniqtutilaamisun, annaurrauniaqtuq.
MAT.10.23	Nagliksaaqtitpasi nunaaqqimi, pigruġitchi tuglianun. Qanuq iḷumun uqallautigivsi, naatchianiŋniaŋitchusi savaavsiññik iluqaiññi nunaaqqiŋiññi Israel qaigaluaqtinnagu Iġñiŋa Iñuum.
MAT.10.24	Iḷitchitquraq kamanałhaaŋitchuq iḷisaurrimiñiñ, naaggaunnii kivgaq ataniġmiñiñ.
MAT.10.25	Naamaruq iḷitchitquraq itkumi iḷisaurrimisun, suli kivgaq ataniġmisun. Taiguġuugumiñŋa Beelzebul-mik Ataniġikkavsiŋa, qanutułhaaq iliŋisa atiġiił̣haaqtuanik taiguġniaġaasi uvaŋa kivgatka.
MAT.10.26	Tavra sivuuġaginagich iñuich. Suna matuqaqtuaq matuiġñiaqtuq, aasii nalunautchiapayaaq iḷitchuġipkaqtauniaqtuq.
MAT.10.27	Sut uqallautitka ilivsiññun taaġmi, iḷitchuġipkaqsigik iñuŋnun uvlumi, suli uqautitka ilivsiññun kisivsiññun, quliaqtuaġisigik iglut qaaŋiññiñ. 
MAT.10.28	Suli sivuuġaginagich iñuich tuqutchiruat timimik qanuq suksraunġiġumiñaitkaat ilitqusiq, sivuuġagiłhaaqsiuŋ God suksraunġiiḷḷaruaq iluqaagnik ilitqutchimiglu timimiglu nagliksaaġviŋmi. 
MAT.10.29	Iḷisimarusi malġuk tigmiaġruurak tunisuuruk maniuramun atautchimun. Naaggauvva nalliak unnii katakkumiñaitchuq nunamun uniuġlugu Aapavsi pisuutaa. 
MAT.10.30	Ilivsivsauq nutchasiunnii niaquvsiññi iluqaisa God-im iḷisimagai iñugiaktilaaŋat. 
MAT.10.31	Tavraasii sivuuġanasi, piqpaŋnałhaaqtusi iñugiaktuaniñ tiŋmiaġruuraniñ.
MAT.10.32	Tavra kialiqaa quliaqtuaġigumiŋa iñuŋnun piginiḷuni uvamnun, uvaŋaptauq tainnatun piñiaġmigiga Aapamnun qiḷaŋmiittuamun. 
MAT.10.33	Aglaattauq kialiqaa piiḷaaġikpaŋa iñuŋnun pigiŋiññiḷuni uvamnun, uvaŋaptauq piiḷaaġiniaġmigiga Aapamnun qiḷaŋmiittuamun.
MAT.10.34	Isumanasi qaiŋanasugaluŋa iñupayaurat atisipkaġiaġlugich. Qaiŋaitchuŋa atisipkaġiaġlugich, aglaan qaiŋaruŋa atinġiquvlugich. 
MAT.10.35	Qanuq qaiñiġma atiŋaiqsinniaġai iġñiġuruat aapatiglu, suli paniuruat aakatiglu, suli ukuaguruat aakaruatiglu.
MAT.10.36	Suli iñuich akiḷḷiġiliutiniaġaich ilaisa igluqatitiŋ.
MAT.10.37	Iñuum piviuttaġiłhaaġumiuŋ aapani naagga aakani uvamniñ nalliummatiŋitchuq uvamnun, suli iñuum piviuttaġiłhaaġumiuŋ iġñini naagga paniñi uvamniñ nalliummatiŋitchuq uvamnun. 
MAT.10.38	Suli iñuum iqsriutiŋitkumiuŋ aŋarraurani tuqutauyumaliġḷuniunnii pisigiluŋa, nalliummatiŋitchuq uvamnun.
MAT.10.39	Iñuk iñuullatuvaił̣aktuaq tammaiñiaqtuq iñuggunmiñik, aglaalli iñuk sullatuaġumiḷu atiruaq tuqqutiyumiñaġluŋaunnii, tammaiyumiñaipiaġaa iñuggutini.
MAT.10.40	Iñuum paġlagumisi paġlammigaaŋa, suli iñuum paġlaruam uvamnik paġlammigaa tilisiŋaruaq uvamnik.
MAT.10.41	Iñuk paġlaruaq uqaqtaanik God-im pisigivlugu uqaqtauniŋa God-mun aitchuusiaqaġniaqtuq uqaqtaata God-im akiḷiusiaŋatun. Suli iñuk paġlaruaq nalaunŋaruamik iñuŋmik pisigivlugu nalaunŋaniŋa, aitchuusiaqaġniaqtuq nalaunŋaruam iñuum akiḷiusiaŋatun. 
MAT.10.42	Suli kiñaliqaa aitchuiruaq atautchimununnii makua kamanaiññiqsrat maliġuaqtima iḷaŋannun qallugauram imałhiñaŋanikunnii nigliñaqtuamik imiġmik pisigivlugu iḷitchitquraunini, iḷumun uqallautigivsi, akiḷiusiaqaġniaqtuq.
MAT.11.1	Tavra Jesus naatchikami iḷisaurrunmiñik qulit malġuk iḷitchitquramiñun, tavraŋŋa aullaŋaruq iḷisaurriyaqtuqłuni alġaqsruiyaqtuqłuniḷu nunaaqqiñun tamaaniittuanun.
MAT.11.2	Tavra John tusaakami tigutaaqtaullaġmi savaaŋigun Christ, tilisiŋaruq uqaluŋmik iḷitchitquramigun 
MAT.11.3	aasii apiġivlugu Jesus, Taivrumiŋauvich qaiyumaaqtuaguruaq, naagga niġiugniaqpisasuli allamik? 
MAT.11.4	Tavra Jesus kiuŋagik, Aullaġlutik quliaqtuaġutiyaqtutku John sunik tusaaravsiññik tautukkavsiññiglu. 
MAT.11.5	Ayauŋaruat tautullasirut, tusiattuallu pisuaqtut, kiḷḷiġruaqtuqtuat mamititaurut, tusiḷḷaqtuatsuli tusaallasirut, tuquŋaruallu aŋipkaqtaurut, suli piqaqtuksrauruat tusaayugaaġiksuanik alġaqsruusiaqaqtut.
MAT.11.6	Aasii quviasugli iñuk ukpiŋaiŋitchuaq uvamnun.
MAT.11.7	John-gum iḷitchitquraŋik utiqsaġmaŋnik, Jesus uqautisarraqsiŋagai iñusalaich John-kun. Tautugiaqavsiuŋ John nunagluktuamun, sumik tautugniaġasugiraġivisi? Tautugiaqtaqpisiuŋ iñuk maliksuktaqsiññaqtuaq ivigruatun anuġim aulataġikkaŋatun? Naumi. 
MAT.11.8	Summanmi aullaġuuniqpisi? Tautugiaqpisiuŋ iñuk annuġaaqaqtuaq akisuruanik annuġaanik? Iḷisimarusi tamatkua akisuruanik annuġaaqaqtuat umialgich igluqpaŋiññiittut. 
MAT.11.9	Summanmi ullautiraġivisi? Tautugiaqpisiuŋ uqaqtaa God-im? Aaŋ, uqallautigivsi nalupqinaitchuq, kamanałhaaqtuq unnii uqaqtiŋiññiñ God-im. 
MAT.11.10	John taimñauruq aglausimaruaq Bible-ni inna, “Uvva tiligiga kivgaġa sivuŋni, itqanaiyaġniaġai iñuich akuqtuiyumiñaqsiḷugich iliŋnik.”
MAT.11.11	Iḷumun uqallautigivsi, John Paptaiqsi kamanaġniqsrauruq iñuŋniñ aniŋaruaniñ nunami. Aglaattauq uvva paŋmapaŋmiñaglaan iñuk kamanaiññiqsrauruaq tamatkunaŋŋa atanniqsimapkaqtuaniñ God-mun kamanałhaaqtuq John-miñ, qanuq iḷitchuġiłhaaġniaqtuq sunik God-im salapqiġñiakkaŋiñik uvapkun. 
MAT.11.12	Alġaqsruisaġniŋaniñ John Paptaiqsim paŋmapaŋmunaglaan, piyumalaaqtuat iñuich siġġaqiŋarut God-mun atanniqsimatquvlutiŋ.
MAT.11.13	Qanuq Moses aglaaŋisa iluqaġmiglu God-im uqaqtiŋisa John-munaglaan uqautigiŋagaat sivuani tikiñŋaiñŋaan God-im atanniqsimmataa. 
MAT.11.14	Aasii ukpiġisukkuvsiuŋ uqaluat, ukpiġiyumiñaġiksi John-gutilaaŋanik sivuani uqautigikkaŋat qaiñiaġnivḷugu inniaqtuaq Elijah-tun.
MAT.11.15	Siutiqaqtusi tusaggatiksragnik, naalaġnisiŋa.
MAT.11.16	Aglaan sumun arriḷisiginiaqpik ukua paŋmapak iñuuruat? Miqłiqtutun ittut avutqautiruatun piuraaqłutiŋ kasimaraġaġviŋñi, katirrusiqiŋŋuaqłutiglu, tuquruaniglu aŋaiyyurriŋŋuaqtuatun. 
MAT.11.17	Piuraallaġmiŋ ququullativlutiŋ avanmun inna, atuqtuurautigaluaġivsi uaminŋitchusi. Kiŋunġuŋŋuaqłuta qiaŋŋuaqapta, qiaŋitchusi. 
MAT.11.18	John Paptaiqsi qaikami niġiḷaitqataŋaruq imiġaluaġnaniḷu wine-mik, aasii uqautigigiksi ilaa ilitqusiqł̣uqaġnivḷugu. 
MAT.11.19	Iġñiŋa Iñuum qaiŋaruq niġivḷuni imiqłuniḷu allatun iñuktitun, aasii uvyauġiksi, Marra niġġiqsuruaq wine-tuqtiqpaglu, avilaitqataat tax-iñik katitchirit, piḷuusiqirillu. Suliqutauŋitchuq qanuq uqaġaluaġuvsi, qanuq isumaturuat iñuich puttuqsriḷḷagaat God-im isumattutaa.
MAT.11.20	Tavra Jesus suarraqsiŋagai iñuich nunaaqqiñi iñuuruat savagvigiŋarani iñugiagniqsranik aliuġnaqtuanik, qanuq isumalitqiŋiñmata. 
MAT.11.21	Qanutun naglignaqtigirusi ilivsi, Chorazin-miut. Qanutun naglignaqtigimmiusi ilivsi Bethsaida-ġmiut. Qanuq aliuġnaqtuat savaat savaaguruat ilivsiññi savaaguŋakpata Tyre-miḷu Sidon-miḷu, taimaniuvva isumalitqikkumiñaŋagaluaqtut annuġaaġlutiŋ miitchugnik suli aquppiḷutiŋ aġrani.
MAT.11.22	Tavra uqallautigivsi, uvluani isivġiġvium isivġiusiaksraŋat Tyre-vlu Sidon-lu iñuŋisa tunikił̣haaġniaqtuq ilivsi isivġiusiaksravsiññiñ. 
MAT.11.23	Aasii ilivsi Capernaum-miut, isumavisi tugliqsruutinasugalusi qiḷaŋmun kamanaunmi? Nunaaqqiqsi suksraunġiqsauniaqtuq. Qanuq aliuġnaqtuat savaaguruat ilivsiññi savaaguŋakpata Sodom-mi, napanayaġaluaqtuq uumuŋaaglaan uvlumun.
MAT.11.24	Aglaan uqallautigivsi, tunikił̣haaġniaqtuq isivġiusiaksraŋat iñuŋisa Sodom, uvluani isivġiġvium ilivsiññiñ.
MAT.11.25	Tavrani Jesus uqallaŋaruq, Quyyavigigikpiñ, Aapaaŋ, Atanġuruatiin qiḷaŋmun nunamullu, iriqsimaŋakapkich iḷumun ittuat pisin isumatunasugiruaniñ iḷisimanasugiruaniḷḷu, aasii satqummiqł̣ugich iñuŋnun miqłiqtutun ittuanun. 
MAT.11.26	Aaŋ, Aapaaŋ. Tainna pisuutigiŋagiñ iviġaumagivlugu.
MAT.11.27	Aapama supayaat qaiñŋagai uvamnun, aasii kialiqaa iḷisimaŋitkaa Iġñiq aglaan kisimi Aapam. Kialiqaa suli iḷisimmaġiitkaa Aapa aglaan Iġñiġum kisimi, kiapayaaġlu Iġñiġum iḷitchuġipkakkaŋa Aapamik.
MAT.11.28	Iluqasi uqumaiḷḷiraqtuasii uŋiarrisaġivlugich piḷuutisi akuqtuqtauniksraqsiḷu God-mun, qaisitchi uvamnun unaŋuiqsiqsitchumagivsi.
MAT.11.29	Anuqasiutisitchi uvamnun, aasii iḷisaġlusi uvamniñ, qanuq uvaŋa piaqłuktaŋitchuŋa qimmaksaliyaitchuŋalu, aasii unaŋuiqsiġñiaqtusi. 
MAT.11.30	Qanuq anu aitchuutiga ilivsiññun naammaktuq, aasiisuli savaaksraq piraksriutiginiakkaġa ilivsiññun nagniġutauniaŋitchuq.
MAT.12.1	Tavrani Jesus-lu iḷitchitquraniḷu pisuaŋarut palauvaksranik nautchiaqaġvikun Jew-guruat Savairvianni. Iḷitchitquraŋi kaaliŋarut, aasii nutchugairraqsiŋarut palauvaksranik aasii niġivḷugich.
MAT.12.2	Tavra Pharisees tautukamisigik, uvyaqiŋagaat Jesus, Tautukkich, iḷitchitquratin navgirut Savaiññikun pitquraptiŋnik. 
MAT.12.3	Tavra Jesus kiuŋagai, Nalupqinaitchuamik taiguaŋarusi qanuq David piŋatilaaŋanik kaaksiuliqamiŋ piqatiniḷu.
MAT.12.4	David isiŋaruq igluanun God-im aasii niġivḷutiŋ punniġmik aitchuutauŋaruamik God-mun, nalaunŋaitkaluaqtuamik ilaallu piqatiniḷu niġikparruŋ, kisiiññun aŋaiyyuliqsiqpaŋnun niġiñaqtuat.
MAT.12.5	Nalupqinaitchuamik taiguaŋarusi pitqurat piraksriutiŋiññik aŋaiyyuliqsiqpaŋnun ikipkaitquvlugich aitchuutinik uvlutuaqpan. Savakkaluaqamikunnii Savaitchuani aŋaiyyuvikpaŋmi, pasiraulaitchut navgiñiḷugich Savaiññikun pitquramik.
MAT.12.6	Uqallautigivsi, Iñuk imma maaniitkaluaqtuq kamanałhaaqtuaq aŋaiyyuvikpaŋmiñ. 
MAT.12.7	Iñuich killukuaŋitchuat isivġiġumiñaitkaluaġisi pikpata taapkunatun iḷisimaguvsi sivuniŋiññik God-im uqaluŋisa inna uqaqtuat, “Kipiġniuġutigigiga nagliktautquvlusi ikipkautiłhiñanik aitchuiŋaiġḷusi.”
MAT.12.8	Tavraasii Iġñiŋa Iñuum ataniġnaqutiqałhaaqtuq pitquraniñ aŋalatchiruaniñ iñuŋnik Savaiññiġmi.
MAT.12.9	Jesus tavraŋŋa aullaŋaruq, aasii isiqłuni aŋaiyyuviannun. 
MAT.12.10	Iñuk tavrani inŋaruq argakisuurauniqsuaq. Iñuqaŋammiñiqsuq tavrani ittuanik pasiññigumaruanik Jesus-mik killuliqiniḷugu. Tavra apiġiŋagaat, Nalaunŋava iłuaqsiriruni Savaitchuani? 
MAT.12.11	Jesus kiuŋagai, Nalliqsi ilivsiññi, atautchimik imnaiqaġniġumi katakpan iḷuqsramun Savaisillugich, qiluyumiñaitpauŋ?
MAT.12.12	Iñuk piqpaŋnałhaaqtuq imnaimiñ. Tavraasii nalaunŋaruq anniqsuiruni Savaiññiġmi. 
MAT.12.13	Tavrani ilaan uqallautiŋagaa iñuk, Isaakkich argaktin. Tavra isaaŋagai, aasii argaŋi iłuaqsirauŋarut igḷumiktun. 
MAT.12.14	Tavrali Pharisees aniŋarut aasii sivunniugaqsivḷutiŋ qanuġlugu Jesus tuqutchukługu.
MAT.12.15	Jesus, iḷisimavlugu taamna, aullaŋaruq tavraŋŋa. Aasii iñugiaktuat maliŋagaat. Suli ilaan iłuaqsiŋagai iluqaisa naŋittuat. 
MAT.12.16	Ilaan piraksriŋagai quliaqtuaġitquŋił̣ł̣uni. 
MAT.12.17	Taamna taŋŋiutausaŋaruq God-im uqautigiŋaraiññun uqaqtimigun Isaiah-kun inna,
MAT.12.18	“Uvva kivgaġa piksraqtaaġiŋaraġa,
MAT.12.18	piviuttaġiraġa iviġaummatigilluatakkaġa.
MAT.12.18	Iḷiñiaġiga Ilitqusiġiksuaġa ilaanun,
MAT.12.18	aasii ilaan quliaqtuaġutiniaġai iñupayaat uvaŋa piḷġusiġitqukkamnik.
MAT.12.19	Ilaa qapiqtaqłiġñiaŋitchuq saqłaurriñiaŋitchuġlu,
MAT.12.19	naaggaunnii piġuqtiqsaaniaŋitchuq nipaturaġaġluni apqutini.
MAT.12.20	Ilaan suksraunġiġñiaŋitkai pasiñaqtuat iñuich,
MAT.12.20	ivigruatun ittuat navviraliŋaruatun ataiḷaisaŋatun iñuum,
MAT.12.20	naaggaunnii qamiyasiuraqtuaq qulliq iñuum qamilaiñmatun.
MAT.12.20	God-im pitqiksiġautairrutaa akimmatitchiaġilugu,
MAT.12.21	suli iñuich iluqaġmiŋ annautitquyumaniaqtut ilaanun.”
MAT.12.22	Tavrani ayauŋaruaġlu uqalaitchuaġlu ilitqusiqł̣ulik qaġġisiŋagaat Jesus-mun aasii ilaan iłuaqsiŋagaa. Uqalaitchuaq iñuk uqallasiŋaruq tautuksiḷḷasivḷuniḷu. 
MAT.12.23	Tavra iñuich iluqaġmiŋ aliuŋarut, suli uqallakłutiŋ, Uvvauna kiŋuniġiŋitkaluaqpauŋ David-gum, Christ-guruaq? 
MAT.12.24	Tavrali Pharisees tusaakamirruŋ taamna uqallaŋarut, Kisiagun Beelzebul-kun, umialgatigun ilitqusiqł̣uich, taamna iñuk anittairuq ilitqusiqł̣ugnik.
MAT.12.25	Jesus iḷisimavlugich isumaŋich, uqallautiŋagai, Nunauruat atinġiqł̣utiŋ aŋuyautikamiŋ inmiŋnun suksraunġiġuurut. Suli iniqpakkaluaq naaggaunnii igluqpaum iñuŋi atinġiqamiŋ suksraunġiġñiaqtut inmiŋnik. 
MAT.12.26	Tainnatuttauq Satan ilitqusiqł̣uŋi atinġiġumiŋ piyuutilutiŋ avanmun, ilaan suaŋŋataa isukłiññayaqtuq. 
MAT.12.27	Aasii uvaŋa anittaġupkich ilitqusiqł̣uich Beelzebul-kun, kikulli maliġuaqtivsi anittaġuuvatigik? Tavra iliŋich isivġiqsiginiaġisi iḷisimanaqsiḷugu killukuapiaġataqtilaaqsi. 
MAT.12.28	Aglaan Ilitqusiġiksuaŋagun God-im uvaŋa anittaiguma ilitqusiqł̣ugnik, nalupqinaiqsuq God-im atanniqsimasaanikkai iñuich akunnavsiññi.
MAT.12.29	Iñuk suaŋarualuk qiḷiqsruiqqaaġlugu iglua pakagnaġniaqtuq suġauttaiġḷugulu. Tainnatuttauq Satan payariraksrauqqaaġniaqtuq ilitqusiqł̣uŋi anitauniaqpata.
MAT.12.30	Iñuk piqatauŋitchuaq uvamnun akiḷḷiuruq uvamnun, iñuktun ittuq kivriñaqsimman palauvaksranik katitchiqataugaluaġnani siavsigiññaqtuatun.
MAT.12.31	Tavraasii uqallautigivsi, God-im suliqutigiŋaiġumiñaġai itqaumayumiñaiġḷugich iluqaisa iñuich piḷuutiŋich iluqaisalu pigiitchuat uqallautiŋich, aglaan iñuk uqaqtuaq pigiitchuamik Ilitqusiġiksuakun, sumikunnii suliqutigiŋaiqsauyumiñaitchuq. 
MAT.12.32	Suli kiñapayaaq uqallakkumi pigiitchuamik Iġñiŋagun iñuum suliqutigiŋaiqsauyumiñaqtuq itqaumayumiñaiġḷugu, aglaan kiñaliqaa uqallaqtuaq pigiitchuamik Ilitqusiġiksuakun suliqutigiŋaiqsauyumiñaitchuq, paŋmapak isuitchuamullu.
MAT.12.33	Napaaqtuq iḷitchuġinaġmatun nakuutilaaŋanik naagga pigiisilaaŋanik siiġñiaŋigun, tainnaptauq iñuich iḷisimanaġmiut.
MAT.12.34	Ilivsi tuqunalgich nimiġiat. Qanuġlusi uqaluqaġniaqpisi nakuuruamik piḷullavsi? Iñuum salapqiagaa irrusipiani uqaluŋmigun.
MAT.12.35	Iñulluataq uqaqami salapqiiruq nakuutilaamiñik, aasiiḷi pigiitchuaq iñuk uqaqami salapqiimmiuq pigiisilaamiñik.
MAT.12.36	Uqallautigivsi, uvluani isivġiġvium iñuich pasirauniaqtut anniqsuutauŋitchuatigun uqalupayauratigun uqallausiġikkamikkun. 
MAT.12.37	Qanuq uqaluvsigun patchisaiqsauniaqtusi, suli uqaluvsigun pasirauniaqtusi.
MAT.12.38	Tavrani iḷaŋich iḷisaurrit pitquranik iḷaŋiḷḷu Pharisees uqallaŋarut Jesus-mun, Iḷisaurrii, tautugukkiptigiñ aliuġnaqtuamik savaglutin nalupqinaiyautiksramik kiutilaaġnik.
MAT.12.39	Tavra ilaan kiugiññaŋagai, Qanutun pigiisigirut god-aitchuat makua iñuich savaquriruat uvamnik aliuġnaqtuanik. Aliuġnaqtuatualuk savaaguniaqtuaq piñiaqtuq Jonah-tun uqaqtiŋatun God-im.
MAT.12.40	Qanuq tainnatuttauq Jonah-m uvluni piŋasuni unnuaniḷu piŋasuni iḷuaniinmatun aġviġum, Iġñiŋaptauq iñuum nunam iḷuaniinniaġmiuq piŋasuni uvluni piŋasuniḷu unnuani.
MAT.12.41	Isivġiġviŋmi iñuŋisa Nineveh-m akiḷḷiḷiġñiaġaasi ilivsi iñuuruasii paŋmapak aasii pasirauyumiñaqsiḷusi, qanuq iliŋich isumalitqiŋavlutiŋ alġaqsruimman Jonah, aasii imma iñuk kamanałhaaqtuaq Jonah-miñ maaniittuq.
MAT.12.42	Isivġiġviŋmi suli aġnam umialgum akiḷḷiḷiġñiaġaasi ilivsi iñuuruasii paŋmapak, aasii pasirauyumiñaqsiḷusi. Qanuq ilaa qaiŋaruq uŋallam tuŋaaniñ nunamiñiñ uŋasiksuamiñ tusaayaqtuqługu isumattutaa Solomon. Aasii imma iñuk maaniittuq kamanałhaaqtuaq Solomon-miñ.
MAT.12.43	Ilivsi pigiitchuasii iñuuruat paŋmapak ittusi iñuktun ilitqusiqł̣uqaqtuatun. Ilitqusiqł̣uk anikami iñuŋmiñ, ilaa kukiḷuktuq imiġitchuakun nunakun ivaqłiavluni piḷaiŋiaqsiaġviksramiñik, aasii paqitchiŋitchuq. 
MAT.12.44	Tavraniasii uqallaktuq, Utiġniaqtuŋa iñuŋmun, annivimñun. Tavra utiqami paqitkaa inigiŋakkani imaiḷaaq, tilaiŋaraatchiaq, sut iłuaqsruqtat. 
MAT.12.45	Tavraasii aullaqłuni qaġġirriruq tallimat malġugnik allanik ilitqusiqł̣ugnik pigiił̣haaqtuanik inmiñiñ, aasii isiqłutiŋ iñuuvigiaqsivḷugu. Tainna pimmata, iñuk taamna pigiiḷił̣haaŋaruq aqulliġmi sivulliġmiñ. Tainnaġniaġmiusi pigiitchuasii iñuuruasii paŋmapak.
MAT.12.46	Jesus uqaġniaqtillugusuli iñuŋnun, aakaŋalu aniqatiiŋiḷu makitaŋarut siḷami, apiqsrivḷutiŋ uqaqatigisukługu. 
MAT.12.47	Iñuich iḷaŋata uqallautiŋagaa, Aakallu aniqatiitillu qaŋma makitarut aniiqł̣utiŋ, apiqsrirut uqaqatigisukłutin. 
MAT.12.48	Tavra Jesus kiuŋagaa iñuk uqallaurriñi, Kisuuva aakaga? Suli kisuuvat aniqatitka? 
MAT.12.49	Tavra isaaqługich argagni tuŋaannun iḷitchitqurami, ilaa uqallaŋaruq, marra makua aakagimmatullu aniqatigimmatullu itkitka. 
MAT.12.50	Qanuq kiñaliqaa nalautchiruaq pisuutaanik Aapama qiḷaŋmiittuam aniqatigigiga, aakagigigalu.
MAT.13.1	Taavrumanisuli uvlumi Jesus aniŋaruq iglumiñ aasii aquptaaŋaruq tatchim siñaanun iḷisaurrisukłuni. 
MAT.13.2	Tavra iñugiapiaġataqtuat iñuich katirvigiŋagaat avałługu, kiisaimma ikivuq umiaqpauramun aasii tavruŋa aquptaaqłuni, aasiiḷi iñusalaich makitavlutiŋ siñaani.
MAT.13.3	Tavra ilaan uqautiŋagai iñugiaktuanik uuktuutitigun, uqaqłuni, Nunaliqiri aullaqtuq kanġaqsruiyaqtuqłuni nautchiaksranik palauvaksraġuġniaqtuanik. 
MAT.13.4	Tavra kanġaqsruipkaqtillugu iḷaŋich kataŋarut apqutinun, aasii tiŋmiat qaivḷutiŋ niġiŋagaich. 
MAT.13.5	Iḷaŋich aasii kataŋarut uyaġauruamun nunamun nunaqapiaŋitchuamun. Tavrauvvaa naurut, qanuq mapturuamik nunaitchuq. 
MAT.13.6	Siqiñiq salapqiġman maŋŋuił̣ł̣utiŋ panaqłuŋagai, aasii tuquvlutiŋ. 
MAT.13.7	Aasii iḷaŋich nautchiaksrat kataŋarut akunġannun kakiḷḷaġnaqtuat nauruat, aasii kakiḷḷaġnaqtuat nauvlutiŋ nagguviksraiŋagaich, naupkaŋił̣ḷugich nautchiaksrat. 
MAT.13.8	Allat kataŋarut nunagiksuamun, aasii nauvlutiŋ palauvaksrat iñugiaksivḷutiŋ. Iḷaŋich nauŋarut iñuiññaq qulinik palauvaksranik, iḷaŋich aasii piŋasukipiamik, aasii iḷaŋich tallimakipiamik. 
MAT.13.9	Tavra Jesus uqallautiŋagai, Siutiqaqtusi tusaggatiksraŋnik, naalaġnisiŋa.
MAT.13.10	Tavra iḷitchitqurat qaivḷutiŋ Jesus apiġiŋagaat, Summan uqaqpich iñuŋnun uuktuutitigun? 
MAT.13.11	Ilaan kiuŋagai, God-im kaŋiqsipkaŋagaa ilivsiññun kaŋiqsiñaiñŋaruaq sivuani atanniqsimmatini iñuŋnun, aglaalli allat iñuich tusaqsraġigaat uuktuutitigun. 
MAT.13.12	Qanuq iñuk kaŋiqsiñiḷuktuaq kaŋiqsipkavsaaqtauniaqtuq kaŋiqsiḷḷuataġumiñaqsiḷugu. Aglaan iñuk kaŋiqsiñiḷuŋitchuaq piiguiñiaqtuq kaŋiqsił̣auraġaluakkaġmiñik.
MAT.13.13	Unauvva pisigivlugu uqautigitka uuktuutitigun, qanuq qiñiġaluaqłutiŋ iḷisaqsriḷaitchut, naalaġnigaluaqłutiŋ tusaalaitchuatun ittut aasii kaŋiqsiḷaił̣ł̣utiŋ. 
MAT.13.14	Ilaiññun nalaunŋapiallaktuq aglaaŋa Isaiah-m inna uqaqtuaq,
MAT.13.14	“Tusaaniaġaluaqtusi iḷumun aglaan suuramikunnii kaŋiqsiyumiñaitchusi,
MAT.13.14	suli iḷumun qiñiġniaġaluaġmiusi iḷisaqsriyumiñaitchusi.
MAT.13.15	Qanuq ilivsi iñuich puqiiḷiŋarusi,
MAT.13.15	suli tusaallaiŋarusi, siqunġiqł̣usiḷu.
MAT.13.15	Iḷaanni iḷisaqsriñasugalusi suli tusaanasugalusi aasii kaŋiqsiḷusi,
MAT.13.15	aasii saallusi uvamnun iłuaqsitqulusi.”
MAT.13.16	Aglaalli quviasugitchi uvaŋa iḷitchitquratka, qanuq iḷisaqsrirusi, kaŋiqsivḷusiḷu. 
MAT.13.17	Iḷumun uqallautigivsi, iñugiaktuat uqaqtiŋisa God-im nalaunŋaruakullu iñuuniaqtuaguruat kipiġniuġutigiŋagaat tautugukkaluaqługu ilivsi tautuaqsi, aasii tautukkumiñaiñŋagaat, suli tusaasukkaluaŋagaat tusaaraqsi, aasii tusaayumiñaiñŋagaat.
MAT.13.18	Naalaġnisitchi aasii iḷiḷḷugu sivuniŋa uuktuutim nunaliqirikun nautchirriiruakun. 
MAT.13.19	Iñuich tusaaruat uqaluanik God-im atanniqsimmataata aglaan kaŋiqsiŋił̣ł̣ugu, nautchiaksratun ittut kataktuatun apqutinun. Tuunġaum qaivḷuni piiguipkaġai tusaakkaŋannik. 
MAT.13.20	Aasiiḷi nautchiaksrat kataktuat uyaġaulaamun nunamun, iñuktitun ittut akuqtuiruatun uqaluŋmik quviasuutigivlugu tusaapqauraqamirruŋ. 
MAT.13.21	Aglaan akuqtuaġiŋiññiġaat uqaluk naamasiḷugu tuniqsimmatiksraqtiŋ, nautchiaksratun maŋŋuqavigruaŋitchuatun iłłutiŋ. Tavraasii iłuiḷḷiuġutit nagliksaaqtirrusiallu qaimmata uqaluk pisigivlugu, iliŋich tavrauvvaa nikatchaktut aasii qapiqłutiŋ. 
MAT.13.22	Aasiiḷi nautchiaksrat kataktuat akunġannun kakiḷḷaġnat nauruat, ittut iñuktitun tusaaruatun uqaluŋmik, aglaan uŋiarrisit mattumani iñuuniaġniġmi piviuttaqsriñġuvlu suġaliġnik nagguviksraiġaat uqaluk, aasii iñuusiŋich allaŋŋuqtauŋił̣ł̣utiŋ. 
MAT.13.23	Aasiiḷi nautchiaksrat kataktuat nunagiksuamun iñuktitun ittut tusaaruatun uqaluŋmik akuqtupiaġataqługu, aasii iñuusiŋich allaŋŋuqtauvlutiŋ, nautchiaksratun kataktuatun nunagiksuamun, aasii naurivḷuni iḷaŋiññik tallimakipiatun, iḷaŋich piŋasukipiatun, suli iḷaŋich iñuiññaq qulitun.
MAT.13.24	Allamiksuli uuktuunmik Jesus uqautiŋagai, Atanniqsimmataa Taavruma qiḷaŋmiittuam ittuq iñuktun kanġaqsruiruatun palauvaksraġiksuanik nautchiaqaġviŋmiñun. 
MAT.13.25	Tavra iñuich siñiktillugich, uumigiriŋa qaiñiqsuq aasii kanġaqsruivḷuni palauvaksraġiitchuanik akunġannun palauvaksraġiksuat, aasii kanġaqsruiqqaaqłuni aullaqłuni. 
MAT.13.26	Tavraasii palauvaksrat naummata naummaġiksikavsakłutiŋ, palauvaksraġiitchuat salapqiŋammiut. 
MAT.13.27	Tavraasii kivgaŋisa nunaqaqtuaq ullakługu uqallautiŋagaat, Aŋuun, palauvaksraġiksuanik kanġaqsruiŋarutin nautchiaqaġvigñun. Qanuqłutiŋ palauvaksraġiitchuat salapqiqpat? 
MAT.13.28	Ilaan uqallautiŋagai, Uumigirim savaaġiŋagaa taamna. Kivgat apiġiŋagaat, Aullaquvisigut nutchugaġiaġlugich palauvaksraġiitchuat? 
MAT.13.29	Ilaan uqallautigiññaŋagai, Naagga, iḷaanni katitchaġuvsigik palauvaksraġiitchuat maŋŋuiyaqpiaġisi palauvaksraġiksuat nutchugaqatigilugich palauvaksraġiitchuanun. 
MAT.13.30	Iluqatik naulich atautchikun kivriviksramunaglaan, aasii kivrivik tikitpan uqallautiniaġitka kivririt, Katitqaaqsigik palauvaksraġiitchuat aasii qiḷiqsruġlugich atautchimun ikipkagaksriuġlugich, aglaan katillugich palauvaksraġiksuat suġalliqpimñun.
MAT.13.31	Allamiksuli uuktuunmik Jesus quliaqtuaġutiŋagai, uqaqłuni, Atanniqsimmataa Taavruma qiḷaŋmiittuam nausaiññaġniŋa arriqaqtuq mustard-mik nautchiaksramik iñuum nautchirriutikkaŋatun nautchiaqaġvigmiñun. 
MAT.13.32	Mikiniqsraugaluaŋŋaġmi nautchiaksrapayaaniñ, naukami aŋiniqsraġuġuuruq nauriapayaaniñ aasii napaaktuġuqłuni. Tiŋmiat qaivḷutiŋ ugluliuqtut qisiqsiutiŋiññun.
MAT.13.33	Jesus uqallautivsaaŋagai allamiksuli uuktuunmik. Atanniqsimmataa Taavruma qiḷaŋmiittuam nausaiññaġniŋa arriqaqtuq imaksramik. Aġnam imaksraq akutqatigigaa palauvaŋmun, iluqaan puvlagataqtillugu.
MAT.13.34	Iluqaisa tamatkua Jesus uqautigiŋagai iñusalaŋnun uuktuutitigun. Ilaan uqautisuŋiñŋagai sunik uuktuutauŋitchuakun. 
MAT.13.35	Ilaa tainna piŋaruq taŋŋiutausaqługu God-im uqaqtaata uqaluanun inna,
MAT.13.35	“Uqautiqaġniaqtuŋa uuktuutinik iliŋiññun;
MAT.13.35	Uqautiniaġitka sunik kaŋiqsiñaiñŋaruanik nunaqaŋa savaagumman.”
MAT.13.36	Tavrani Jesus qimaŋagai iñusalaich aasii isiqłuni iglumun. Aasii iḷitchitquraŋi ullautiŋarut ilaanun uqaqłutiŋ, uqauttutigut sivuniŋanik uuktuutim palauvaksraġiitchuatigun nautchiaqaġviŋmi. 
MAT.13.37	Ilaan kiuŋagai, Iñuk kanġaqsruiruaq palauvaksraġiksuanik Iġñiġigaa iñuum. 
MAT.13.38	Nautchiaqaġvik nunauruq, aasii palauvaksraġiksuat sivuniqaqtut iñuŋiñik God-im atanniqsimakkaŋiñik. Palauvaksraġiitchualli iñugigai Tuunġaum. 
MAT.13.39	Aasii taamna uumigiri kanġaqsruiruaq tamatkuniŋa palauvaksraġiitchuanik Tuunġaq, kivrivik aasii sivuniqaqtuq nunam isuanik, aasii kivririt isaġulgich. 
MAT.13.40	Palauvaksraġiitchuat katitaummatun aasii ikipkaqługich igniġmun, tainnatuttauq piñiaġmiuq nunam isuani. 
MAT.13.41	Iġñiŋan Iñuum tiliñiaġai isaġuligni, aasii ilaisa katinniaġaich atanniqsimakkaġmiñiñ piiyaġlugich iluqaisa piḷuksisauruat, iluqaisalu pigiitchualiqirit, 
MAT.13.42	aasii igillugich inaanun igniqpaum. Tavrani iñuich qianiaqtut tiriqtinniaġaiḷḷu kigutitiŋ. 
MAT.13.43	Tavraniasii God-im iñuŋi iłuaqtuat qaumaniqaġniaqtut siqiñiqtun Aapamiŋ Atanniqsimaviani. Iñuum siutiqaqtuam naalaġniḷiŋa.
MAT.13.44	Atanniqsimmataa Taavruma qiḷaŋmiittuam ittuq suġaliqtun akisuruatun iriqtauruatun nautchiaqaġviŋmi. Iñuum paqinnamiuŋ sautqiŋagaa. Aasii quviatchakpaił̣ł̣uni aullaqłuni tuniŋagai iluqaisa pigikkani tauqsiutiqaġukłuni naamaruanik maniŋñik aasii tauqsiqł̣ugu taamna nautchiaqaġvik.
MAT.13.45	Aasiisuli, Atanniqsimmataa Taavruma qiḷaŋmiittuam inmiuq tauqsiġñiaqtitun ivaqłiaruatun akisuruanik uyaġagiksuanik. 
MAT.13.46	Paqinnami atautchimik akisuruamik uyaġagiksuamik akisuqpaktuamik, aullaqłuni tuniŋagai suġauttapayaani, aasii tauqsiqł̣ugu taamna akisuruaq uyaġagiksuaq.
MAT.13.47	Aasiisuli Atanniqsimmataa Taavruma qiḷaŋmiittuam ittuq kuvratun kuvriutauruatun, aasii kuvraqługich qanusipayaat iqaluich. 
MAT.13.48	Kuvraġviksraiġutimman, iñuich nuqinŋagaat nunamun aasii aquptaaqłutiŋ ilaaguaqługich nakuuruat iqaluich utkusigñun, aasii igiłługich pigiitchuat. 
MAT.13.49	Tainnatun inniaqtuq nunam isuani. Isaġulgich qaiñiaqtut aasii ilaaguaġlugich pigiitchuat iñuich nakuuruaniñ, 
MAT.13.50	aasii igillugich inaanun igniqpaum. Tavrani iñuich qianiaqtut suli tiriqtinniaġaich kigutitiŋ.
MAT.13.51	Jesus apiġiŋagai, Kaŋiqsivisigik taapkua iluqaisa? Ilaisa kiuŋagaat, Aaŋ. 
MAT.13.52	Tavra ilaan uqallautiŋagai, Tavraasii kaŋiqsiñiġuvsi, itqaumasitchi tamatkua iḷisaŋaruat Atanniqsimmataanik Taavruma qiḷaŋmiittuam igluqpiraqtuatun ittut, salapqiiḷḷaruatun sunik nutauruanik naagga utuqqauruanik suġalliqpiŋmiŋniñ.
MAT.13.53	Tavra Jesus naannamigich taapkua uuktuutit, ilaa aullaŋaruq tavraŋŋa. 
MAT.13.54	Aasii tikiññami ilaan nunamiñun, iḷisautiŋagai iñuich aŋaiyyuvianni. Iñuich aliuġutchaŋarut, aasii uqallakłutiŋ, Sumiñ uvvauna iñuk piññakpa inna isumattunmik makkuniŋalu aliuġnaqtuanik savaanik? 
MAT.13.55	Uvvauna kaamniġum iġñiġiŋitpauŋ? Aakaŋa taiguutiqaŋitpa Mary-mik? Aasiisuli aniqatigiŋitpagich James-lu, Joseph-lu, Simon-lu, Judas-lu? 
MAT.13.56	Suli nayaaluŋi maani iñuuŋitpat? Sumiñ aasiuvvauna iñuk piññakpa isumattunmik piḷḷasivḷuniḷu aliuġnaqtuanik? 
MAT.13.57	Tavra iliŋich qanuqpaaŋaliŋarut. Tavra Jesus uqallautiŋagai, God-im uqaqtaa nanġausiaqallaruq sumiḷiqaa aglaan nunamiñi iḷamiñiḷu.
MAT.13.58	Tavra ilaa piŋaitchuq iñugiaktuanik aliuġnaqtuanik savaanik tavrani, pisigivlugu ukpiġutairrutaat.
MAT.14.1	Tavrani Herod atanaurauruaq Galilee-mi, tusaakami kamanautaanik Jesus, 
MAT.14.2	ilaa uqallaŋaruq kivgamiñun, Ammaamna John Paptaiqsi piuq, aŋiŋaruq tuqqunmiñ. Taamnauvva pisigivlugu savallaruq tamatkuniŋa aliuġnaqtuanik. 
MAT.14.3	Qanuq Herod-gum tigupkaŋagaa John aasii qiḷiqsruipkaqługu isiqługu tigutaaġviŋmun, pisigivlugu Herodias, aniqanmi Philip nuliaŋa.
MAT.14.4	John Paptaiqsim Herod uqallautigaluamiiŋagaa, nalaunŋaitchuq ilivich tuvaaqasiutigupku aniqarvich nuliaŋa.
MAT.14.5	Tavra ilaan tuqutchukkaluaġmivḷugulu sivuuġagiŋagai iñuich, qanuq ilaisa uqaqtigiruaġiŋagaat God-mun.
MAT.14.6	Tavra Herod annivia tikiñman, pania Herodias kanaakkiuŋaruq sivuġaanni tuyuġmiami, aasii iviġaŋagaa Herod. 
MAT.14.7	Tavraasii ilaa unniqsuqłiiŋaruq nalupqinaiqł̣ugu aitchuġniaġnivḷugu supayaamik apiqsrisukpan. 
MAT.14.8	Pisuksaaqtiqaqłuni aakamiñik, niviaqsiaq uqallaŋaruq, Aitchuŋŋa niaquanik John Paptaiqsim uumuŋa puggutauramun ikilugu. 
MAT.14.9	Tavra umialik isumaaliŋaruq. Aglaan pisigivlugich nalupqinaiqł̣ugu unniqsuqłiisini sivuġaanni tuyuġmiami, ilaa piraksriiŋaruq aitchuutigitquvlugu apiqsriaŋa. 
MAT.14.10	Herod tilisiŋaruq aasii niaquiqsiłługu John tigutaaġviŋmi. 
MAT.14.11	Tavra ilaan niaqua qaġġisiŋagaat puggutauramun aasii aitchuutigivlugu niviaqsiamun, aasiiḷi ilaan qaġġisivlugu aakamiñun. 
MAT.14.12	Tavra John iḷitchitquraŋisa qaivḷutiŋ piŋagaat timaa aasii iḷuviqługu. Aasii aullaqłutiŋ quliaqtuaġutiŋagaat Jesus.
MAT.14.13	Tavra Jesus tusaakamiuŋ taamna, ilaa aullaŋaruq tamaaŋŋa umiaqpaurakun iñuił̣aamun kisimġiuġukłuni. Tavra iñusalaich tusaakamirruŋ, maliŋagaat pisukataqłutiŋ nunaaqqiñiñ. 
MAT.14.14	Tavra tulagniallaġmiŋ ilaan tautuŋagai iñusalaich, aasii nagliksratchaŋaruq ilaiññik, aasii iłuaqsiŋagai naŋittuaŋich.
MAT.14.15	Unnuksraaġman, iḷitchitqurat ullakługu uqallautiŋagaat, Iñuił̣aaq marra manna ini, unnuagaqsimmivḷuni, aullaqtitkich iñusalaich nunaaqqiñun tauqsiġumaut niqiksramiŋnik. 
MAT.14.16	Jesus uqallaŋaruq, Aullaŋitkumikunnii suŋitchut, ilivsi aitchuqsigik sunik niqiksraŋiññik. 
MAT.14.17	Ilaisa uqallautiŋagaat, Tallimanik punniġutiqaqsiññaqtugut malġugniglu iqalluŋnik. 
MAT.14.18	Jesus uqallautiŋagai, Qaġġisisigik uvamnun. 
MAT.14.19	Tavra ilaan piraksriŋagai iñusalaich aquvitquvlugich iviŋnun, aasii tiguvlugich tallimat punniġich malġuglu iqalluk aaġluŋaruq qiḷaŋmun, aasii quyyavigivlugu God. Tavraasii avguqługich aitchuutigiŋagai punniġich iḷitchitquranun, aasiiḷi iḷitchitqurat aitchuutigivlugich iñusalaŋnun. 
MAT.14.20	Tavra iluqaġmiŋ niġiŋarut pisuġuiqsuaqłutiŋ. Aasii iḷitchitqurat katitchiŋarut qulit malġugnik aguummagnik siḷiviłługich avguanik iḷakunik. 
MAT.14.21	Aasii taapkua niġiruat 5,000 aŋutit itpalliŋarut, kisitqatigigaluaġnagich aġnat miqłiqtullu.
MAT.14.22	Tavra iḷitchitqurani ikipkaŋagai umiaqpauramun aasii ayusaqtiłługich sivumiñi ikaanmun, Jesus aullaqtitchiñiaqłuni iñusalagnik. 
MAT.14.23	Tavra aullaqtitanikamigich iñusalaich, ilaa mayuŋaruq qimialuŋnun kisimi aŋaiyyuyaqtuqłuni. Tanuġaksimman, Jesus tavraniinŋaruq kisimi. 
MAT.14.24	Tavrali umiaqpauraq ayuuŋaruq nunamiñ qaggiuqłutiŋ, anuġim arguġiannaġuutivlugich. 
MAT.14.25	Tavra uvluyasimman, Jesus ullaŋagai iḷitchitqurani pisuaqłuni immam qaaŋagun. 
MAT.14.26	Tavra iḷitchitqurat tautukamirruŋ pisuaqtuaq immam qaaŋagun, iqsitchaŋarut uqaqłutiŋ, Ilitqusiq marra. Tavra nipaalaŋarut iqsialavlutiŋ. 
MAT.14.27	Tavra tavrauvvaa ilaan uqallautiŋagai, quviatchaktitausitchi. Uvaŋauruŋa. Iqsiñasi. 
MAT.14.28	Tavra Peter-m kiuŋagaa, Ataniiq, iliviupiaġuvich tuksiŋŋa iliŋnun qaitquluŋa immakun. 
MAT.14.29	Jesus kiuŋagaa, Qaiñ. Tavra Peter niuŋaruq umiaqpauramiñ aasii pisuaqłuni immam qaaŋagun ullaŋagaa Jesus. 
MAT.14.30	Aglaan iḷitchuġikami anuġimik naŋialiŋaruq, aasii kivisaaqsiruiññaqami nipaalaŋaruq, Ataniiq annautiŋŋa. 
MAT.14.31	Jesus tavrauvvaa isaaŋagai argagni aasii tiguvlugu, uqallautivlugu, Ilivich ukpiġutikitchuatiin. Summan nalupqisukpich? 
MAT.14.32	Tavra ikimmagnik umiaqpauramun anuġaiŋaruq. 
MAT.14.33	Aasii taapkua umiaqpauramiittuat sitquġvigiŋagaat kamanniuġvigivlugu uqaqłutiŋ, Iḷumun Iġñiġigaatin God-im.
MAT.14.34	Tavra ikaaqamiŋ, nunaliñŋarut Gennesaret-mun. 
MAT.14.35	Tavra iñuŋi taavruma nunam iḷisaqsrikamiŋ ilaanik, tilisiŋarut uqaluŋmik nunaaqqipayauranun aasii qaġġisivlugich naŋirrutiqapayauraqtuat Jesus-mun, 
MAT.14.36	apiġipiaqługu aksiḷḷagniaqsiññaġukługuunnii siñiġutaa annuġaaŋan. Aasii iñugiaktilaamiktun aksiutiruat iłuaqsirauŋarut.
MAT.15.1	Tavra Pharisees-lu iḷisaurriḷḷu pitquranik ullautiŋarut Jesus-mun Jerusalem-miñ aasii apiġivlugu, 
MAT.15.2	Summan iḷitchitquravich kamagilaitpatigik iḷisaurrutiŋich maŋŋuupta? Qanuq niġiŋaiñŋaġmiŋ iqaġilaitkaich argatiŋ tuvraġlugu piraksriutaat maŋŋuupta. 
MAT.15.3	Jesus kiuŋagai, Summallivsauq ilivsi kamagilaitpisigik pitquraŋi God-im, kamagiłhaaqługich maŋŋuuvsi iḷisaurrutiŋich? 
MAT.15.4	Qanuq God piraksriiŋaruq Moses-kun, suuŋiḷaġinagik aapallu aakallu. Kiñaliqaa uqallautiqaqtuaq pigiitchuamik aapamigun aakamigullu, tuquruksraupiaqtuq.
MAT.15.5	Ilivsiḷiasii iḷisaurrirusi iñuk piqaġniqpan sumik ikayuutigiyumiñaġaluakkamiñik aapamiñun naagga aakamiñun aglaan uqallausiġikpagu, Taamna pigigaa God-im, 
MAT.15.6	ilaa pasirauyumiñaitchualigiksi ikayuŋitkaluaġumigik aapaniḷu aakaniḷu, pisigivlugu maŋŋuuvsi iḷisaurrutaat, anniqsuutauŋaiġisi uqaluŋi God-im. 
MAT.15.7	Ilivsi ukpiŋŋuaqtuasii. Qanutun nalautigiŋaruq Isaiah uqaqtaa God-im uqallausiġikamisi. Ilaan aglaŋagai God-im uqaluŋi inna,
MAT.15.7	“Ukua iñuich nanġaġaluaġaanŋa uqalułhiñamiŋnik,
MAT.15.7	sivuniqasuŋaġnagich uqalutiŋ.
MAT.15.8	Iliŋisa iḷumutun savautiŋitkaanŋa aŋaiyyuvigiluŋalu,
MAT.15.8	qanuq iḷisaurrirut iñuich pitquraliaŋiññik,
MAT.15.8	God-mun pitquraġiruatun iḷivḷugich.”
MAT.15.9	Jesus uqallavsaaŋaruq, Kamagiŋitkisi God-im pitquraŋi, kamagiłhaaqługich piḷġusiḷiaŋich iñuich.
MAT.15.10	Tavra Jesus ququaŋagai iñuich inmiñun aasii uqallautivlugich, Naalaġnisiŋa kaŋiqsiḷusiḷu. 
MAT.15.11	Taavruma qaniġmuktuam niġiruatun piḷuksipkalaitkaa iñuk, aglaan taavruma aniruam qaniġmiñ, uqaluum piḷuksipkaġumiñaġaa iñuk.
MAT.15.12	Iḷitchitquraŋisa ullakługu uqallautiŋagaat, Iḷisimavigich Pharisees piavsaktilaaŋat tusaakamirruŋ taamna uqallautin? 
MAT.15.13	Ilaan kiuŋagai, Nautchiapayaaq qiḷaŋmiittuam Aapama nautchirriutiŋaisaŋa nusuktauniaqtuq. 
MAT.15.14	Ilimiktun piḷich. Aullarrirut ayauŋaruatun iñuktun. Aasii ayauŋaruam iñuum aullatikpauŋ ayauŋaruaq iñuk, iluqatik qargisaġniaqtuk.
MAT.15.15	Tavra Peter-m uqallautiŋagaa, Sivunniuġuŋ uvaptiŋnun taamna uuktuun. 
MAT.15.16	Ilaalli uqallautiŋagai, Ilivsivsauq kaŋiqsisaiñmivisi? 
MAT.15.17	Kaŋiqsiŋaitpisiuŋ sunapayaaq qaniġmuktuaq aqiaqqumuguuruq, aasii anivḷuni timimiñ. 
MAT.15.18	Aglaan suna pigiitchuaq uqaluk aniruaq qanikun aullaqivluni isumaqaġvianiñ, taavruma piḷuksipkaġaa iñuk.
MAT.15.19	Qanuq iñuum isumaqaġvianiñ salapqiġuurut pigiitchuat isumat piḷġusiġiitchuallu, iñuaġutit, allatuutit, tigligautit, saglutiginnigniġich, tiġlirautit. 
MAT.15.20	Tamatkua tamarra piḷuksipkaġaat iñuk, aglaan niġiruni iqaġigaluaġnagich argaich piḷuksisauŋitchuq iñuŋmun.
MAT.15.21	Tavra Jesus aullaŋaruq tavraŋŋa aasii aullaqłuni nunaaqqiŋiñun Tyre-m Sidon-lu. 
MAT.15.22	Tavra aġnaq Canaan-miu iñuuruaq tamaani ullautiŋaruq nipimigun, Naglikkutiqaġiñ uvamnun Ataniiq, Iġñiŋa David. Paniga atqunaqługu ilitqusiqł̣uqaqtuq. 
MAT.15.23	Tavra Jesus kiuŋaitkaa uqaluuramikunnii. Tavra iḷitchitquraŋisa ullakługu apiġipiaŋagaat, Aqpikkuuŋ una aġnaq, qanuq uvva małakkaatigut nipimigun. 
MAT.15.24	Ilaa uqallaŋaruq, Tilirauŋaruŋa kisiiññun Israel-guruanun imnaisun tammaŋaruatun ittuanun. 
MAT.15.25	Tavra aġnaq qaivḷuni sitquŋaruq sivuġaanun uqaqłuni, Ataniiq, ikayuŋŋa. 
MAT.15.26	Tavra ilaan kiuŋagaa, Nalaunŋaŋitchuq tigulugu miqłiqtut niqaat aitchuutigiruni qimmiñun. 
MAT.15.27	Aġnaq uqallaŋaruq, Aaglukiaq Ataniiq, naaggaptauq marra qimmich unnii niġisuummiut kanġallugnik kataktuanik iñuŋmiŋ niġġiviŋiññiñ. 
MAT.15.28	Tavra Jesus kiuŋagaa, Aġnaaq, kamanapaluktuq ukpiġutin. Taŋŋiġḷi kipiġniuġutin. Tavra pania iłuaqsirauŋaruq tavrauvvaa.
MAT.15.29	Tavra Jesus aullalgitchuq tavraŋŋa aasii iglauvluni siñiqsraqługu tasia Galilee-m. Tavra ilaa mayuŋaruq qimialuŋnun, aasii aquviłłuni tamauŋa. 
MAT.15.30	Tavra iñugiapiaġataqtuat iñuich ullautiŋarut ilaanun, qaġġirrivḷutiŋ tusiapiktaqtuanik, qilluutiqaqtuanik, ayauŋaruanik, uqalaitchuanik, suniglu iñugiaktuanik allanik naŋirrutiliŋnik, aasii iḷivḷugich sivuġaanun, tavra ilaan iłuaqsiŋagai. 
MAT.15.31	Tavraasii iñusalaich kamasuŋarut, tautukamisigik uqalaiḷat uqaaqsimmata, qilluutituqtuat iłuaqsiraummata, tusiattuat pisuaġmata, suli ayauŋaruat tautullasimmata. Tavra ilaisa nanġaŋagaat God-iŋat Israel.
MAT.15.32	Tavrani Jesus ququaŋagai iḷitchitqurani inmiñun aasii uqallautivlugich, Nagliksraliqsuŋa iñusalaŋnik, pisigivlugu nayuutiniŋat uvamnun paŋmapak piŋasuni uvluni, aasii paŋmapak niqiksraiqsut. Aullaqtitchumaŋitkitka kaaŋŋaisa, sayaiġñiaqtutkiataŋ apqunmi. 
MAT.15.33	Tavra iḷitchitqurat apiġiŋagaat, Sumiñ niqiksranigniaqpisa naamaruamik nunagluktuami niġipkaġumiñaġlugich innatun iñugiaktigiruat? 
MAT.15.34	Tavra Jesus apiġiŋagai, Qavsiñik punniġutiqaqpisi? Ilaisa kiuŋagaat, Tallimat malġugnik, iñukisuuraniglu iqaluuranik. 
MAT.15.35	Tavra Jesus piraksriiŋaruq iñusalaich aquvitquvlugich nunamun. 
MAT.15.36	Ilaan tiguŋagai tallimat malġuk punniġich iqaluiḷḷu, aasii quyaanikami God-mun avguqługich qaiñŋagai iḷitchitquranun, aasiiḷi iḷitchitqurat qaił̣ł̣ugich iñusalaŋnun. 
MAT.15.37	Tavra iluqaġmiŋ niġiŋarut pisuiqsuaqłutiŋ. Aasii iḷitchitqurat katitchiŋarut tallimat malġugnik aguummakpagnik siḷiviłługich iḷakunik kisiŋŋuqtanik. 
MAT.15.38	Tamatkua niġiruat 4,000-tun iñugiaktigiŋarut, aġnat miqłiqtullu kisitqatigigaluaġnagich.
MAT.15.39	Aasii aullaqtitanikługich iñusalaich, ilaa ikuŋaruq umiaqpauramun aasii aullaqłutiŋ nunaaqqiŋiññun Magadan.
MAT.16.1	Tavra Pharisees-lu Sadducees-lu qaiŋarut Jesus-mun, aasii uuktuaqsaqługu apiġiŋagaat tautuktitquvlutiŋ aliuġnaqtuamik qiḷaŋmiñ, iḷisimanaqsisaġlugu God-mun iviġaumagitilaaŋa.
MAT.16.2	Ilaan kiuŋagai, Unnuksraaġman uqallaguurusi, siḷaŋŋuġniaġaa qanuq qiḷak kaviqsiruq. 
MAT.16.3	Aasii uvlaami uqallaguummiusi, sialugniaqtuq uvlupak qanuq qiḷak kaviqsiularuq maŋaaqsiruġlu. Iḷisimagaluaqłusi sivunniuġniŋanik qiññaŋata qiḷaum, iḷitchuġilaiññiġisi sivuniŋich aliuġnaqtuat savaaguruat akunnavsiññi. 
MAT.16.4	Qanutun pigiisigirut god-aitchullu iñuich, makua savaquriruat uvamnik aliuġnaqtuanik. Aliuġnaqtuatualuk savaaguniaqtuaq piñiaqtuq Jonah-tun uqaqtiŋatun God-im. Tavra ilaan qimaŋagai aasii aullaqłuni.
MAT.16.5	Tavra ikaaganikamiŋ taaguŋatchianun tatchim, iḷitchitqurat iḷitchuġiŋarut piiguqtilaamiŋnik punniġnik. 
MAT.16.6	Jesus uqallautiŋagai, Qaunagisitchi nipuŋaiḷḷusiḷu imaksriuqtaŋiññik Pharisees, Sadducees-lu.
MAT.16.7	Tavra uqaarraqsiŋarut avanmun uqaqłutiŋ, Ilaan uqallausiġigaa taamna punniliraaŋiññapta. 
MAT.16.8	Tavra Jesus, iḷisimavlugu qanuq uqaqtilaaŋat uqallaŋaruq, Uvvailivsi summan uqaaġutiqaqpisi akunnavsiññi punniġutaiññivḷusi? Iñuich ilivsi ukpiġutikitchusi. 
MAT.16.9	Kaŋiqsiŋaitpisisuli? Itqaumaŋitpisigik ipkua tallimat punniġich avguqapkich 5,000-nun aŋutinun? Qavsiñullu aguummagnun immiqsiŋavisi?
MAT.16.10	Naaggaunnii tallimat malġuk punniġich avguqapkich 4,000-nun? Qavsiñullu aguummakpagnun immiqsiŋavisi?
MAT.16.11	Qanuq imña kaŋiqsiŋiññiqpisi uqautiqaŋisilaamnik punniġnik. Qaunagisitchi imaksrautiŋisigun Pharisees Sadducees-lu. 
MAT.16.12	Tavrani iḷitchitqurat kaŋiqsiŋarut ilaanun uqautiŋisilaamiŋnik imaksraŋagun punniġum, aglaan qaunagitquvlugich iḷisaurrutiŋisigun Pharisees Sadducees-lu.
MAT.16.13	Tavra Jesus tikiññamiŋ nunaaqqiŋiññun Caesarea Philippi-m, apiġiŋagai iḷitchitqurani, Iñuich kiunisuuvanŋa, Iġñiŋa Iñuum? 
MAT.16.14	Iliŋich uqallaŋarut, John-gunisuugaatin Paptaiqsi, allalli Elijah-univḷutin, allat suli Jeremiah-univḷutin naaggaqaa iḷaginivḷutin uqaqtiŋiñun God-im.
MAT.16.15	Ilaan apiġiŋagai, Ilivsiḷimi kiunivisiŋa? 
MAT.16.16	Simon Peter uqallaŋaruq, Ilivich Christ-gurutin, Iġñiŋa iñuuruam God-im.
MAT.16.17	Jesus kiuŋagaa, Quviatchaktitaugiñ Simon iġñiŋa John, qanuq iñuum satqummiŋaitkaa iliŋnun taamna uqallautin, aglaan Aapama qiḷaŋmiittuam. 
MAT.16.18	Aasii uqallautigikpiñ, ilivich Peter-aurutin, sivuniqaqtuaq Uyaġagmik, aasii taavrumuŋa uyaġagmun nappaġniaġiga aŋaiyyuviga, aasii suaŋŋatipayauraŋisa Tuunġaum payariyumiñaitkaat. 
MAT.16.19	Aitchuġniaġikpiñ pitchiġiiyautiŋiñik Atanniqsimmataata Taavruma qiḷaŋmiittuam. Taamna sivuniqaqtuq pitquŋisasi Aŋaiyyuvimñi nunami pitquniaŋiñmigai Taavruma qiḷaŋmiittuam, aasii supayaat pipkallakkasi nunami pipkallaniaġmigai Taavruma qiḷaŋmiittuam.
MAT.16.20	Tavrani Jesus uqautipiaġataŋagai iḷitchitqurani quliaqtuaquŋił̣ł̣ugich kimununnii Christ-guniḷuni.
MAT.16.21	Tavraŋŋaaglaan Jesus iḷisautirraqsiŋagai iḷitchitqurani aullaqtuksraupiaġnivḷuni Jerusalem-mun aasii nagliksaaġutiqaġluni iñugiaktuanik umialiŋnaŋiññiḷḷu Jew-guruat aŋaiyyuliqsiqpagniḷḷu iḷisaurriñiḷḷu pitquranik, aasii tuqutauluni, aasiisuli uvluk piŋayuanni aŋipkaqtauluni. 
MAT.16.22	Tavra Peter-m asivaqtaaġutivlugu uqallautiŋagaa, Tainna uqaqtuksrauŋitchutin. Ataniiq, God-im pipkaŋaiḷḷiuŋ taamna. Taamna piruksrauŋipiaqtuq iliŋnun. 
MAT.16.23	Tavra Jesus qiviaqługu Peter uqallautiŋagaa, Satan, piiġiñ uvamniñ. Piñaiḷutaurutin uvamnun, qanuq isumaŋitchutin God-im isummasianik aglaan iñuich isumaŋannik.
MAT.16.24	Tavrani Jesus uqallautiŋagai iḷitchitqurani, Kialiqaa maligukkumiŋa piruksrauŋitchuq ilaan pisukkamiñik, iqsriutilugu aŋarraurani, itqanaitchuksrauruq tuqqutigiyumiñaġluŋaunnii.
MAT.16.25	Qanuq iñuk iñuullatuvaił̣aktuaq tammaiñiaqtuq iñuggunmiñik, aglaalli iñuk sullatuaġumiḷu atiruaq tuqqutiyumiñaġluŋaunnii, tammaiyumiñaipiaġaa iñuggutini.
MAT.16.26	Iñuk suġallakkaluaġumi supayauranik nunamiittuanik aasii tammautigilugich, ilaa suuramikunnii anniqsuġumiñaitchuq inmiñik. Sumik piitchuq iñuum simmiutiksraŋanik iñuggunmiñun. 
MAT.16.27	Qanuq Iġñiŋa Iñuum qaiyumaaqtuq piqatigilugich isaġuliŋni qaumanġagun Aapami, aasii tavrani akiḷiġḷugu iñupayaaq savaaŋigun.
MAT.16.28	Iḷumun uqallautigivsi, iñuqaġniaqtuq iḷaŋiññik makitaruanik uvani tuquniaŋitchuanik tautukkaluaġnatiŋ Iġñiŋanik Iñuum qairuamik umialiktun.
MAT.17.1	Tavra itchaksrat uvlut pianiŋmata Jesus piqasiutiŋagai inmiñun Peter-lu, aniqatigiigḷu James-lu John-lu, aasii aullautivlugich qutchiksuamun iġġimun kisiisa.
MAT.17.2	Tavra ilaa qiññaġmiñi allaŋŋuŋaruq sivuġaanni, suli kiiñaŋa qaummaġiksivḷuni siqiñiqtun, annuġaaŋiḷu qatiqsivḷutiŋ qaummaqtun. 
MAT.17.3	Tavraasii niptaŋaruk ilaiññun Moses-lu Elijah-lu, uqaaqatigivlugu Jesus. 
MAT.17.4	Tavra Peter uqallaŋaruq Jesus-mun, Ataniiq, iłuaqtuq tavraniinnapta. Pisukkuvich tupiġniaqtuŋa piŋasunik mauŋa, atautchimik iliŋnun, suli atautchimik Moses-mun, suli atautchimik Elijah-mun. 
MAT.17.5	Uqaġataviksillugu suli, qaummaġiksuam nuvuyam qulaŋiġmagich, nipi nuvuyamiñ uqallaŋaruq, Uvva piviuttaġivlugu Iġñiġa iviġaummatigilluatakkaġa. Naalaġnisiuŋ.
MAT.17.6	Iḷitchitqurat tusaakamirruŋ nipi, punŋarut nunamun, suli iqsitchapiaġataŋarut. 
MAT.17.7	Tavra Jesus qaivḷuni aksiŋagai uqallautigillaan, Makittitchi suli iqsiŋaiġitchi. 
MAT.17.8	Tavrani aaġluqamiŋ, tautuŋitchut iñuŋmik aglaan Jesus kisian.
MAT.17.9	Tavra atqallaġmiŋ iġġimiñ, Jesus piraksriŋagai, Quliaqtuaġnasi iñuŋmun tautukkavsiññik, Iġñiŋa Iñuum aŋitchiaġilugu tuqqunmiñ. 
MAT.17.10	Tavra iḷitchitqurat apiġiŋagaat, Summan uvva iḷisaurrit pitquranik uqaġuuvat Elijah qaiqqaaqtuksrauniaġnivḷugu qaiŋaiñŋaan Christ-guruaq?
MAT.17.11	Ilaan kiuŋagai, Iḷumun ittuq Elijah qaiqqaaġniaqtuq Christ-miñ aasii itqanaiġñiaġai supayaat. 
MAT.17.12	Aglaalli uqallautigivsi Elijah qaiganiŋaruq, aasii iñuich iḷisaġiŋaitkaat, aglaan iñuich piŋagaat qanupayauraq pisukamirruŋ. Tainnatuttauq aasii Iġñiŋa Iñuum nagliksaaqtinniaġmigaat.
MAT.17.13	Tavrani iḷitchitqurat kaŋiqsiŋarut ilaanun uqautitilaamiŋnik sivuniġivlugu John Paptaiqsi.
MAT.17.14	Tavra iñusalaŋnun tikiutimmata, iñuum ullaŋagaa Jesus aasii sitquqłuni sivuġaanun uqallaŋaruq, 
MAT.17.15	Ataniiq, Naglikkutiqaġiñ iġñimnun, qanuq ilaa qiiqsruġuuruq aasii nagliksaaqpaguuruq, qanuq akulaitchuami puukaġuuruq igniġmun imiġmullu. 
MAT.17.16	Qaġġisiŋagaluaġiga iḷitchitquraġnun, iłuaqsiḷaiñŋagaat. 
MAT.17.17	Tavra Jesus kiuŋagai, Qanutun uvva ukpiġutaisigirusi killukuaqtigivlusiḷu iñuich. Qanutun sivisutigiruamik nayugaksraġivisi ukpiliġataqtillusi? Qanutun igḷutugaksraġivisi? Qaġġitchuuŋ nukatpiaġruk uvamnun. 
MAT.17.18	Tavra Jesus suaŋagaa ilitqusiqł̣uk, aasii aniŋaruq nukatpiaġrugmiñ, suli nukatpiaġruk iłuaqsirauŋaruq tavrauvvaa.
MAT.17.19	Tavrani iḷitchitqurat qaiŋarut Jesus-mun iñuił̣aamun aasii uqallakłutiŋ, Suvluta uvagut ilitqusiqł̣uk anilaitpisigu? 
MAT.17.20	Jesus uqallautiŋagai, Patchisauruq ukpiġutikiññiqsi. Qanuq iḷumun uqallautigivsi, ukpiġutiqaġuvsi nautchiaksratun mustard-tun mikipiaġaluaqłuni naullaruatun napaaqtuqpaġuqłuni, uqallautiyumiñaġiksi una iġġiq, Nuuttin maaŋŋa avuŋaqpanun, aasii nuunniaqtuq. Suli sunaliqaa piḷḷasiñiaġiksi.
MAT.17.21	Aglaan tainnasiq ilitqusiqł̣uk sumikunnii aniḷaitchuq aŋaiyyutauŋitchuakun niġiḷaiḷḷuni.
MAT.17.22	Tavra kukiḷuŋniallaġmiŋ Galilee-mi, Jesus uqallautiŋagai iḷitchitqurani, Iġñiŋa Iñuum aitchuutauniaqtuq iñuŋnun, 
MAT.17.23	aasii tuqunniaġaat, aglaan ilaa aŋipkaqtauniaqtuq uvluk piŋayuanni. Tavra iḷitchitqurat ipiqtutchapiaŋarut.
MAT.17.24	Jesus-lu iḷitchitquraniḷu tikiñmata Capernaum-mun, katitchirit Aŋaiyyuvikpaum tax-iġutiŋiñik qaiŋarut Peter-mun aasii apiġivlugu, Iḷisaurriksi akiḷiiḷaitpa tax-iutiŋiñik aŋaiyyuvikpaum?
MAT.17.25	Ilaan kiuŋagai, Akiḷiisuuruq. Tavraasii Peter isiġman iglumun, Jesus uqallaqqaaŋaruq ilaanun, Simon, qanuq isumavich? Kisuniñ umialiŋi nunam katitchisuuvat taxes-nik? Ilaisa nunamigni iñuŋmiŋniñ naagga allat nunat iñuŋiññiñ? 
MAT.17.26	Peter-m kiuŋagaa, Allaniñ. Tavra Jesus uqallautiŋagaa, Umialgum iñuŋi akiḷiiḷaitchut. 
MAT.17.27	Tainnailluqtuqunnii iłuigutchaguŋiḷḷugich, niksiḷiġiaġiñ immamun, aasii tigulugu niksiksan sivulliq qakitkupku aatchaqtitkupku paqinniaqtutin naamaruamik maniŋmik tax-iutiksraptiŋnik aŋaiyyuvikpaŋmun. Tigulugu manik aitchuutigiyumagiñ ilaiññun aitchuisilunuk.
MAT.18.1	Tavra tavrani iḷitchitqurat ullautiŋarut Jesus-mun, apiqsrivḷutiŋ, Kiña kamanaġniqsrauva atanniqsimaviani Taavruma qiḷaŋmiittuam?
MAT.18.2	Tavra Jesus tuksiaqługu inmiñun miqłiqtuuraq inillaŋagaa qitqannun, 
MAT.18.3	aasii uqallakłuni, Iḷumun uqallautigivsi, ilivsi isumalitqiŋisuaġuvsi aasii iḷiḷusi miqłiqtutun, sumikunnii isiġumiñaitchusi atanniqsimavianun Taavruma qiḷaŋmiittuam.
MAT.18.4	Kiñaliqaa kamanaqsiḷiŋaiġumi inmiñik uuma miqłiqtum irrusiatun iḷiḷuni ilaa kamanaġniqsrauruq atanniqsimaviani Taavruma qiḷaŋmiittuam. 
MAT.18.5	Iñuum paġlakpauŋ miqłiqtuuraq uvaŋa pisigiluŋa, uvaŋa paġlagaaŋa.
MAT.18.6	Kialiqaa ukpiġutaiqsitpagu iḷaŋat makua miqłiqtuuratun iḷivḷutiŋ ukpiqtuat uvamnun, iłuałhaaġayaqtuq uyaġagruaġmik quŋusiġutchiġḷugu ipipkaqpan itiniŋanun taġium. 
MAT.18.7	Qanutun naglignaqtigirut nunam iñuŋi ukpiġutaiqsitchiruat iñuŋnik. Tainnainniaġniqsuq ataramik, aglaan qanutun naglignaqtigiruq ukpiġutaiqsitchiruaq iñuŋnik.
MAT.18.8	Tavra argavsi naagga isigavsi piḷuksipkaqpasi, iñuusitchi argaiqsuatun naagga isigaiqsuatun piḷusi. Iłuałhaaġayaqtuq isiġuvsi atanniqsimavianun God-im argaiḷḷusiunnii naagga isiġaiḷḷusi piqaġniġmiñ iluqaaktun argaqaġlusi isigaqaġlusiḷu igitauniġmiñ isuitchuamun igniġmun.
MAT.18.9	Suli irivsi piḷuksipkaqpasi, iñuusitchi iraiqsuatun piḷusi. Iłuałhaaġayaqtuq isiġuvsi atanniqsimavianun God-im atautchimik iriqaġlusi malġugnik iriqaġluni igitauniġmiñ nagliksaaġvium igniŋanun.
MAT.18.10	Qaunagisitchi suuŋiḷaġitchaiḷisiuŋ atausiqunnii makua iḷaŋat miqłiqtutun iḷivḷuni ukpiqtuaguruaq uvamnun. Qanuq uqallautigivsi, qiḷaŋmi isaġuliŋich qakuguliqaa ullautillarut Aapamnun qiḷaŋmiittuamun.
MAT.18.11	[Qanuq Iġñiŋa Iñuum qaiŋaruq annautiyaqtuqługich tammaŋaruat.]
MAT.18.12	Qanuq isumavisi? Iñuk tallimakipiamik imnaiqaġumi, aasii iḷaŋat tammaġluni, qimagniaŋitpagich tallimakipiaġuutaitchuat qimialuŋnun aasii ivaaqsiḷugu atausiq tammaqtuaq imnaiq? 
MAT.18.13	Iḷumun uqallautigivsi, paqitkumiuŋ ilaa quviasuuttaqałhaaqtuq taavrumuŋa atautchimun imnaimun ukunaŋŋa tallimakipiaġuutaitchuaniñ imnaiñiñ tammaŋaitchuaniñ. 
MAT.18.14	Tavra pisuutigiŋitkaa Aapavsi qiḷaŋmiittuam atausiqunnii iḷaŋat makua miqłiqtutun iḷivḷutiŋ ukpiliŋaruat tammaqulugu.
MAT.18.15	Aniqatin piḷuksikpan iliŋnun kisivich ullaglugu uqallauttuuŋ pimaqłuutaanik, ilipkullu ilaagullu. Naalaġnikpatin atisiqatigilutin utiqtitqikkiñ aniqatin.
MAT.18.16	Aglaan atisiqatigisuŋitpatin, ullatqikkumagiñ piqasiġḷutin atautchimik naagga malġugnik iñuŋnik iḷisimaruksragnik sunik uqautiŋnik ilaanun. Tainna piguvich, kamaksriñiaqtutin pitquranik uqaluqaqtuanik inna, “Pasikkutipayaaq ukpiġnaqsiñiaqtuq iḷumun itilaaŋanik malġugnik naagga piŋasunik iḷisimariqaġluni.”
MAT.18.17	Naalaġnisuŋiḷgitpan, quliaqtuaġili aŋaiyyuliqiruanun, aasii naalaġnisuŋiḷgitpan aŋaiyyuliqiruanik iḷiuqsiuŋ aunniuġutiŋaisavsisun katitchiritullu tax-iñik.
MAT.18.18	Iḷumun uqallautigivsi, sunapayaaq piñaisitaqsi nunami piñaisinniaġmigaa Taavruma qiḷaŋmiittuam. Suli sunaliqaa pipkallakkaqsi nunami pipkallaniaġmigaa Taavruma qiḷaŋmiittuam.
MAT.18.19	Uqallautivsaaġivsi, atisiḷutik malġuulutik sunapayaaq nunami apiqsriaġiguptitku aŋaiyyulutik, pipkaġniaġaa iliptiŋnun Aapama qiḷaŋmiittuam. 
MAT.18.20	Qanuq sumun malġuk naagga piŋasut katinmata pisigivluŋa, tavraniinmiuŋa piqatigivlugich.
MAT.18.21	Tavrani Peter ullautiŋaruq Jesus-mun aasii apiġivlugu, Ataniiq, qavsiiqsuaġlugu suliqutigiŋaiġñiaqpigu itqaumayumiñaiġḷugich piḷuksigaluamiiqpan aniqatiga uvamnun? Tallimat malġuiqsuaġlugu?
MAT.18.22	Jesus kiuŋagaa, Naumi, tallimat malġuŋiḷaaŋni, aglaan qanutupayauraq suliqutigiŋaigaksraukpan. 
MAT.18.23	Tavra inna ittuq atanniqsimmataa qiḷaŋmiittuam iñuŋnun. Umialiktun ittuq piyummatiniktuatun iłuaqsruisukłuni akiiḷaŋiññik kivgami. 
MAT.18.24	Makpiġarriqisaaniŋman, iñuk qaġġirrauŋaruq ilaanun akiiḷaqtuqpauraqtuaq maniŋñik. 
MAT.18.25	Tavra akiḷiiyumiñaiñman, atanġata tunirautquŋagaa, piqatigilugich nuliaŋalu miqłiqtuŋiḷu supayaallu pigikkaŋi, aasii akiḷiutigilugich akiiḷaŋiñun. 
MAT.18.26	Tavra kivgam sitquqami qiññuaqtulavigiaqsiŋagaa, Ataniiq, qiñuirrutiqallagiñ uvamnun, akiḷiiviginiaġikpiñ iluqaiññik akiiḷamnik. 
MAT.18.27	Tavra naglikkiagutivlugu atanġata aullaqtitkaa suliqutigiŋaiqł̣ugich akiiḷaŋi.
MAT.18.28	Tavraliasii taamna kivgaq, anisaġniallaġmi, kasuġniġaa iḷaŋat kivgauqatimi akiiḷałauraqtuaq inmiñiñ maniŋñik, aasii tigguġlukamiuŋ nunuiñiaqsautigillaan uqallautivlugu, Akiḷiigiñ akiiḷaġnik uvamnun. 
MAT.18.29	Tavra kivgauqataa punŋaruq aasii qiññulaaqsivḷugu, Qiñuirrutiqaġiñ uvamnun, akiḷiiviginiaġikpiñ. 
MAT.18.30	Tavra tainna pisuŋiñŋaruq aasii aullautivlugu isiŋagaa tigutaaġviŋmun akiḷiitchiaġisaqługu akiiḷaŋiñik. 
MAT.18.31	Allat kivgauqatiŋisa iḷitchuġikamirruŋ piruaq taavrumiŋa, atqunaq iłuiḷḷiuġutigiŋagaat, aasii aullaqłutiŋ quliaqtuaġutivlugu ataniqtiŋ taavrumiŋa iluqaanik piruamik. 
MAT.18.32	Tavra atanġata qaitquŋagaa taamna kivgaq aasii uqallautivlugu, Ilivich piḷuktuatiin kivgaaq. Suliqutigiŋaiŋagikpiñ iluqaanik taavrumiŋa akiiḷaqpauraġnik qanuq iŋiulakamŋa. 
MAT.18.33	Tainnatulli naglikkutiqaqtuksrauŋagaluaqtutin kivgauqatiŋnun, uvaptun naglikkutiqaŋaruatun iliŋnun. 
MAT.18.34	Tavra qinnautivlugu atanġata aitchuutigiŋagaa tigutaaqtaliqirinun tatavsaqtautquvlugu akiḷiitchiaġisaqługu iluqaiññik akiiḷaŋiñik. 
MAT.18.35	Tasamma tainnatuttauq Aapama qiḷaŋmiittuam piñiaġmigaasi iluqasi, ilivsi iḷumutun suliqutigiŋaiḷaitkuvsiuŋ itqaumayumiñaiġḷugu aniqativsi piḷuutaa ilivsiññun.
MAT.19.1	Tavra Jesus uqaŋaiqami tamatkuniŋa, aullaŋaruq Galilee-miñ aasii tikił̣ł̣uni nunaaqqiŋiñun Judea-m taavanitchiani kuugum Jordan. 
MAT.19.2	Tavra iñugiaktuat iñusalaich maliġuaŋagaat, aasii ilaan iłuaqsiŋagai naŋittuat tamaani.
MAT.19.3	Tavra Pharisees ullaŋagaat aasii uuktuaqsaqługu apiġivlugu, Nalaunŋava pitquratigun iñuum nuliani avitpagu sumigliqaa patchisiqaġlugu? 
MAT.19.4	Jesus kiuŋagai, Taiguaġiŋaitpisiuŋ aullaqisaami iññiruamun taapkuŋniŋa savaŋatilaaŋa aŋunmiglu aġnamiglu?
MAT.19.5	Aasii uqallakłuni, Taamna pisigivlugu, aŋutim qimaguugik aapaniḷu aakaniḷu aasii nayuqsiutivlugu nuliani. Tavra iliŋik malġuuruak atautchisun iñuktun iḷiñiaqtuk.
MAT.19.6	Tavraŋŋaaglaan malġuuŋaiqsuk aglaan atausiŋŋuqtuk. Taamna pisigilugu, iñuum avinŋaiḷḷiuŋ tuvaaqatini God-im atautchimuktinŋammatik. 
MAT.19.7	Pharisees uqallautiŋagaat, Moses suŋiññiŋagaa iñuk makpiġaamun aglagluni nalupqinaiġutinik avirrusiuqpan, aasii aullaqtillugu nuliani.
MAT.19.8	Jesus kiuŋagai, Pisigivlugu iḷisautitchiġiiññiqsi Moses avillayumiñaqtinŋagaasi nuliavsiññiñ. Aglaan isuaniñqaŋa tainnainŋaitkaluaqtuq. 
MAT.19.9	Aasii uqallautigivsi, kialiqaa avirrusiġumiuŋ aġnaqtiŋ, allatuŋisuaqpan, aasii tuvaaqasiġḷuni allamik aġnamik allatuqtuaguruq.
MAT.19.10	Iḷitchitqurat uqallautiŋagaat, Tainna aŋun sivuniqaġniqpan tuvaaqanmigun, iłuałhaaġniqsuq tuvaaqatiniŋitchuni. 
MAT.19.11	Tavrali ilaan uqallautiŋagai, Taamna iḷisaurrun tamatkiġḷugich aŋutit sivuniqaŋitchuq, aglaan tamatkunuŋa God-im ikayukkaŋiñun iñuuyumiñaqsivḷugich taavrumuuna iḷisaurrutikun. 
MAT.19.12	Qanuq aŋutiqaqtuq aniŋavlutiŋ tainna tuvaaqasiġumiñaitchuanik, suli aŋutiqaġmiuq tuvaaqatinikkumiñaiyakkaŋiññik iñuich, aasiisuli aŋutiqaġmivḷuni tuvaaqatinikkumiñaiyaŋaruanik inmiŋnik savautisukługu taamna qiḷaŋmiittuaq. Iñuum akuqtuiyumiñaqtuam taavrumiŋa, akuqtuġliuŋ taamna iḷisaurrun.
MAT.19.13	Tavrani iñuich iḷaŋich qaġġirriŋarut miqłiqtunik Jesus-mun iḷitquvlugich argaŋi ilaiññun aŋaiyyutilugiḷḷu. Iḷitchitqurat suaŋagaich iñuich qaġġirriruat. 
MAT.19.14	Tavra Jesus uqallaŋaruq, Miqłiqtuurat qaipkaqsigik uvamnun, suli pitquŋiññagich. Qanuq tainnaiḷiŋaruat atanniqsimagai Taavruma qiḷaŋmiittuam. 
MAT.19.15	Tavraasii ilaan aksiukługich aŋaiyyutiqqaaqługich miqłiqtuurat, aullaŋaruq.
MAT.19.16	Tavra iñuk ullautiŋaruq Jesus-mun uqaqłuni, Iḷisaurrii, sumik savaalluatamik piruksrauvik isuitchuamik iñuggutinnagugluŋa? 
MAT.19.17	Tavra Jesus uqallautiŋagaa, Summan apiġiviŋa sum nakuutilaaŋanik? Atausiuruq nakuuruaq. Iñuusarraqsisukkuvich kamagikkich God-im pitquraŋi. 
MAT.19.18	Nukatpiam apiġiŋagaa, Nalliŋich? Tavra Jesus uqallaŋaruq, iñuaġnak, allatuġnak, tigliŋnak, saglutiginnignak,
MAT.19.19	suuŋiḷaġinagik aapallu aakallu, suli piviuttaġilugu siḷalliñ iliktun iḷiḷugu.
MAT.19.20	Nukatpiaq uqallaŋaruq ilaanun, Tamatkua pitqurat iluqaisa kamagiŋagitka. Sumik minitchivik? 
MAT.19.21	Jesus uqallautiŋagaa, Inuqsraŋaitchupiaġuvich, aullaġiñ, tunikkich supayaat pisin, aasii aitchuutigilugich maniich iḷiappauruanun, tavra piiḷḷiuġniaŋitchutin qiḷaŋmi. Aasii qaiḷutin, maliŋŋa. 
MAT.19.22	Nukatpiam tusaakamiuŋ taamna, aullaŋaruq ipiqtutchakpakłuni, qanuq iñugiaktuanik suġaliqaŋaruq.
MAT.19.23	Tavra Jesus uqallautiŋagai iḷitchitqurani, Iḷumun uqallautigivsi. Qanutun siġḷiġnaqtigiruq suġalliruam isiġniaġniksraŋa atanniqsimavianun Taavruma qiḷaŋmiittuam.
MAT.19.24	Uqallautivsaaġivsi, siġḷiġnaił̣haaqtuq pikukturuaq kakakti isiqpan mitqutim iraagun, suġalliruam isiġniksraŋaniñ atanniqsimavianun God-im. 
MAT.19.25	Iḷitchitqurat tusaakamirruŋ taamna atqunaqłutiŋ qaallaŋarut uqaqłutiŋ, Kiñaasii annaurrauniaġniqpa? 
MAT.19.26	Tavra Jesus qiviaŋagai aasii uqallautivlugich, Iñuich taamna piyumiñaitkaluaġaat, aglaan God supayaanik piḷḷaruq.
MAT.19.27	Tavra Peter uqallaŋaruq, Uvva uvagut qimaiŋarugut supayaanik aasii maliġuaqłutin. Sumik aasii piññagniaqpisa? 
MAT.19.28	Jesus uqallautiŋagai, Iḷumun uqallautigivsi. Nunatchiami, Iġñiŋa Iñuum aquvitpan kamanaqtuanun umialgum aquppiutaŋiñun, ilivsi iḷitchitqurat maliġuaŋaruasii uvamnik aquppiñiaġmiusi qulit malġugni umialgich aquppiutaŋiññi, isivġiġḷugich qulit malġugnik maŋŋuqaqtuat Israel.
MAT.19.29	Suli kiñaliqaa qimaiŋaruaq iglunik naagga aniqatiinik naagga aapamiñik aakamiñiglu naagga miqłiqtunik naagga nunamiñik pisigiluŋa, aitchuusiaqaġniaqtuq tallimakipiaġuġlugu, suli kiŋuvaannagluni iñuggunmik isuitchuamik. 
MAT.19.30	Aglaan qaunagisitchi. Tamatkua salliuniataktuat paŋmapak qamalliġuurrauniaqtut taimanigu, aasii qamalliuruat salliġuutilutiŋ.
MAT.20.1	Aasiisuli atanniqsimmataa Taavruma qiḷaŋmiittuam arriqaqtuq iñuŋmik siiġñaqaġviŋmik nunaqaqtuamik. Ilaa aullaŋaruq uvlaatchaurami akiññagniaġlugich iñuich savaktiksraqsiuqłuni siiġñaqaġviŋmiñi. 
MAT.20.2	Sivunniuqatigiqqaaqługich savaktiksrat nutim akikaamik uvlumi savaktuni, tiliŋagai siiġñaqaġviŋmiñun. 
MAT.20.3	Aasii aullalgiññami nainukłaaqpalliġman kasimmaviŋñun, tautuŋagai allat ittuaqsiññaqłutiŋ makitaruat, 
MAT.20.4	aasii uqallautiŋagai, Aullaġitchiḷi savagiaġlusi siiġñaqaġvimñun, aasii qanupayaaq nalaunŋaruakun akiḷiġñiaġivsi. Tavra savagiaŋarut. 
MAT.20.5	Aullalgił̣ł̣uni qitiqqaqpalliġmallu piŋasunugmallu, tainnasuli piŋaruq. 
MAT.20.6	Tavrasuli vaivukłaaqpalliġman aullatqiḷgitchuq aasii paqiłługich allat makitagiññaqtuat uqallautiŋagai, Summan makitavisi uvani ittuaqsiññaqłusi uvluqtutilaaŋatun? 
MAT.20.7	Iliŋisa kiuŋagaat, Qanuq kia unnii akiññaksaqtinŋaitkaatigut. Ilaan uqallautiŋagai, Savagiaġitchiḷi siiġñaqaġvimñun.
MAT.20.8	Tavra anaqammagu, iñua siiġñaqaġvium uqallaŋaruq suġautchiqirimiñun, Qaitqukkich savaktuat aasii akiḷiḷḷugich akiññaktaaŋiññik, isagutilugich savagiaqqaaŋitchuaniñ, sivulliġñunaglaan.
MAT.20.9	Tavra taapkua savaktiksraqtaaguruat vaivukłaaqpalliġman qaiŋarut, aasii iñullaa akiññakłuni nutim akikaamik uvlumi savaktuni. 
MAT.20.10	Tavra taapkua savaksaqqaaŋaruat qaikamiŋ, isumaŋarut akiññałhamaaġniaġasugalutiŋ. Tainnatun taapkunatun iñullaaptauq akiḷiusiaqaŋammiuq nutim akikaamik uvlumi savaktuni. 
MAT.20.11	Tavra akiññaanikamiŋ taamna uqavaaġutiaqsiŋagaat akiññagniaġviksiŋ, 
MAT.20.12	uqaqłutiŋ, Ukua uvva aqulliich savaktut atausił̣hiñami ikarraġmi, aasiuvva ilivich atunim piqasiutigitin uvaptiŋnun igḷutuqługu uunnaq savaktuanun uvluqtutilaaŋatun. 
MAT.20.13	Tavra ilaan kiuŋagaa iḷaŋat, Avilaitqaan, ivayaŋitkikpiñ sumikunnii. Sivunniuqatigiŋitpiŋa nutim akikaamik uvlumi savaktuni akiqaġukłusi? 
MAT.20.14	Tigulugu akiḷiusian, aullaġiñ. Aitchuiyummatiqaŋaruŋa iliŋnun uumuŋa aqulliġmun akiḷiutiptun. 
MAT.20.15	Piyumiñaitpik uvaŋa isumaptun sutigun uvaŋa pigikkapkun? Naagga sunŋusuutigiviuŋ anniqsraiññiġa? 
MAT.20.16	Tavra Jesus uqallavsaaŋaruq, Tamatkua qamalliuruat paŋmapak salliġuutiniaqtut taimanigu, aasii salliuniataktuat qamalliġuurraulutiŋ.
MAT.20.17	Tavra Jesus Jerusalem-mun iglaullaġmiŋ, asivaqtaaġutiqqaaqługich qulit malġuk iḷitchitqurat uqallautiŋagai, 
MAT.20.18	Uvva, Jerusalem-muksaaqsirugut, aasii Iġñiŋa Iñuum aitchuutauniaqtuq aŋaiyyuliqsiqpaŋnun iḷisaurriñullu pitquranik, aasii ilaisa tuqutaksraġuġniaġaat. 
MAT.20.19	Suli aitchuutiginiaġaat Jew-guŋitchuanun kipagitqulugu ipiġaqtuqulugulu, suli kikiaktuutilugu aŋarrauramun, aasii ilaa aŋipkaqtitauniaġmiuq tuqqunmiñ piŋayuagni uvluk.
MAT.20.20	Tavra aakaŋakta iġñakisa Zebedee-m ullaŋagaa Jesus, piqatigivlugik iġñagni, sitquqłuni sivuġaanun qiññuaġvigiŋagaa pisitquvlutiŋ. 
MAT.20.21	Tavra Jesus apiġiŋagaa aġnaq, Sumik pisitquvich? Ilaan kiuŋagaa, Unniqsuqłiigiñ ukuak malġuk iġñaka aquppiyumiñaqsiḷugik avatiŋni umialliutiguvich. 
MAT.20.22	Tavra Jesus kiuŋagaa, Nalurusi sumik apiqsrisilaavsiññik. Tavra Jesus qiviaqługik iġñiŋik uqallautiŋagik, Isumaaqtigiyumiñaqpisik isumaaġutiginiakkaptun, imiġmatun qallugauramniñ? Iliŋikta kiuŋagaak, Imiġmatun piyumiñaqtuguk qallutiŋniñ. 
MAT.20.23	Ilaan uqallautiŋagik, Imiġniapiaqtutik qallugauramniñ, aglaan uvaŋa piksraqtuksrautauŋitchuŋa aquppiruksranik taliqpimñi saumimñiḷu. Aapama aitchuutiginiaġik taapkuak inik kisunun itqanaiyautikkaġmiñun inigitquvlugik.
MAT.20.24	Tavra qulit iḷitchitqurat tusaakamirruŋ taamna, uumitchautiŋagaich malġuk aniqatigiik. 
MAT.20.25	Tavra Jesus ququaŋagai iluqaisa iḷitchitqurat atautchimun, aasii uqallautivlugich, Iḷisimarusi iñuich atanaurauruat iñuŋnun suaŋŋatiqaqtut iliŋiññun, suli aullarriŋisa atanniqsimavlugich.
MAT.20.26	Aglaan tainna piñiaŋitchusi ilivsi. Kiñaliqaa kamanaġuktuaq akunnavsiññi, kivgauruksrauruq ilivsiññun.
MAT.20.27	Aasii kiñapayauraq ilivsiññi qaukłiusuktuaq, kivgauruksrauruq iluqavsiññun. 
MAT.20.28	Qanuq Iġñiŋaunnii Iñuum qaiŋaruq kivgaqaġiaqsaŋaiqł̣uni. Ilaa qaiŋaruq kivgauyaqtuqłuni tuquyaqtuqłuniḷu tasuġukługich iñugiaktuat iñuich.
MAT.20.29	Tavra aullaqsaqtillugich Jericho-miñ, iñugiapiaġataqtuat iñusalaich maliŋagaat. 
MAT.20.30	Aasii malġuk ayauŋaruak aquppiŋaruk saniġaanni apqutit. Tusaakamik Jesus tamaunnaaġnivḷugu, nipaalaŋaruk, Naglikkutiqaġiñ uvaptiŋnun, Ataniiq, Iġñiġuruatiin David-mun. 
MAT.20.31	Iñusalaich suakkaluaġaich, uqallautivlugik nipaisaaquvlugik, nipatusiḷaaqsiññaŋaruk, Ataniiq, naglikkutiqaġiñ uvaptiŋnun, Iġñiġuruatiin David-mun. 
MAT.20.32	Tavra Jesus nutqaŋaruq aasii qaitquqqaaqługik uqallautivlugik, qanuquvisik uvamnun? 
MAT.20.33	Iliŋikta kiuŋagaak, Ataniiq, tautullasisuktuguk. 
MAT.20.34	Tavra Jesus nagliksrautikun aksiŋagik iriŋik, aasii tavrauvvaa tautuksiḷḷasiŋaruk aasii malikługu.
MAT.21.1	Tavra qallikamiŋ Jerusalem-mun tikisanikłutiŋ Bethphage-mun, Iġġiuramun atiqaqtuamun Olives, Jesus tiliŋagik malġuk iḷitchitqurak, 
MAT.21.2	uqallautivlugik, Aullaġitchik nunaaqqiñun akivsiññun, aasii tavrauvvaa paqinniaġiktik kakakti pituqaqtuak nuġġaŋalu. Pituiġḷugik qaġġisitkik uvamnun. 
MAT.21.3	Iñuum kialiqaa uqallautikpatik qanuq, uqallakkumautik, Atanġum atuġukkik. Aasii ilaan aullaqtinniaġik tavrauvvaa.
MAT.21.4	Tavra taamna nalaunŋaruq taŋŋiutauvluni uqalugiŋaraanun uqaqtaata God-im, uqaqłuni inna,
MAT.21.5	“Uqallautisigik iñuŋi Zion,
MAT.21.5	Uvva, umialivsi ullakkaasi!
MAT.21.5	Kamasaaŋitchuq, suli kakaksiqsuq kakaktimi,
MAT.21.5	nuġġaŋani kakaktim.”
MAT.21.6	Iḷitchitqurak aullaŋaruk aasii pivḷutik Jesus pitqutaatun inmiŋnun. 
MAT.21.7	Iliŋikta qaġġisiŋagaak kakakti nuġġaŋalu, aasii ilaisa iḷianiŋmatigik annuġaatik kakaktiŋnun, Jesus kakaksirraqsiŋaruq. 
MAT.21.8	Iñugiagniqsrat isivinŋagaich annuġaatiŋ apqutinun, allalli kivluiŋarut qisiqsiutinik napaaqtuniñ aasii iḷiuqqaqługich apqutinun. 
MAT.21.9	Tavra iñusalaich pisuaqtuat sivuani tamatkualu aquaguaqtuat nipaalaŋarut, Hosanna. Nanġaqtauli Iġñiŋa David. God-im piḷḷuataqtilliuŋ qairuaq pisivlugu Ataniq. Nanġaqtauli God.
MAT.21.10	Tavra Jesus tikiñman Jerusalem-mun, iluqatiŋ iñuŋi iniqpaum piallaŋarut, apiqsruqtuqłutiŋ, Kiñauvvauna? 
MAT.21.11	Tavra iñusalaich uqaŋarut, Tavra uqaqtiŋa God-im, Jesus Nazareth-miñ Galilee-miittuamiñ.
MAT.21.12	Tavra Jesus isiŋaruq aŋaiyyuvikpaŋmun aasii anittaqługich iluqaisa tuniuqqairuallu tauqsiqsuqtuallu aŋaiyyuvikpaŋmi. Suli ulġuġaqługich taipuŋich manniqirit aquppiutaŋiḷḷu tamatkua tuniuqqairuat tiŋmianik. 
MAT.21.13	Ilaan uqallautiŋagai, Aglausimaruq Bible-ni God uqallaŋanivḷugu, “Igluqpaga taggisiqaġniaqtuq iñupayaat aŋaiyyuyaqtuġviannik.” Aglaalli ilivsi iriqtuġviḷiutiŋagiksi tigligayuktinun.
MAT.21.14	Tavra ayauŋaruallu tusiattuallu ullautiŋarut Jesus-mun aŋaiyyuvikpaŋmi, aasii ilaan iłuaqsiŋagai. 
MAT.21.15	Tavra tautukamisigik aliuġnaqtuat sut piraŋi Jesus, miqłiqtullu nipaalaruat aŋaiyyuvikpaŋmi, Nanġaqtauli Iġñiŋa David, aŋaiyyuliqsiqpaiḷḷu iḷisaurriḷḷu pitquranik sunŋutchaŋarut. 
MAT.21.16	Tavra ilaisa uqallautiŋagaat Jesus, Tusaavigich makua qanuq uqaqtilaaŋat? Jesus uqallautiŋagai, Aaŋ. Taiguaŋaitpisi qaŋaunnii Bible-ni uqalugnik inna, “Miqłiqtut nanġaipkaŋagitin nanġautilluatamik.”
MAT.21.17	Tavra qimakługich, Jesus aullaŋaruq iniqpaŋmiñ Bethany-mun aasii siñiktaqłuni tavrani.
MAT.21.18	Tavra uvlaami, utiqsaġniallaġmiŋ iniqpaŋmun, Jesus kaaliŋaruq. 
MAT.21.19	Aasii tautukługu fig napaaqtua apqutit saniġaanni ullaŋagaa, aasii paqinŋaitchuq siiġñanik tamarra akutuqpaich kisimiŋ. Tavra ilaan uqallautiŋagaa napaaqtuq, Tavraŋŋaaglaan siiġñanik nauritqigñak. Tavra fig napaaqtua tuquliŋaruq tavrauvvaa. 
MAT.21.20	Iḷitchitqurat tautukamirruŋ aliuŋarut uqaqłutiŋ, Qanuqłuni manna fig napaaqtua tuquliva tavrauvvaa? 
MAT.21.21	Tavra Jesus kiuŋagai, Iḷumun uqallautigivsi, ukpiġutiqaġuvsi sumikunnii nalupqisuŋiḷḷusi kisianik savaaqallayumiñaitchusi taavrumiŋa pirauruamik fig napaaqtuanun, aglaan uqallakkuvsiunnii uumuŋa iġġimun, Nuuttin, igitaugiñ taġiumun, taamna pirauyumiñaqtuq.
MAT.21.22	Suli supayaamik apiqsriguvsi aŋaiyyutigilugu, aitchuusiaġiniaġiksi ukpiġutiqaġuvsi.
MAT.21.23	Tavra Jesus isiġman aŋaiyyuvikpaŋmun, aŋaiyyuliqsiqpaich umialignaŋisalu Jew-guruat ullaŋagaat iḷisaurripkaqtillugu, aasii uqallautivlugu, Sum ataniġnaqutaagun savaaġivigich tamatkua? Kia aitchuŋavatin taavrumiŋa ataniġnaqunmik? 
MAT.21.24	Jesus kiuŋagai, Uvvalivsauq apiġiniaġivsi apiqqunmik. Uqallautiguvsiŋa kiggutaanik, uvaŋalivsauq uqallautiniaġmigivsi sum ataniġnaqutaagun pisilaaŋannik tamatkua. 
MAT.21.25	Kia ataniġnaqutiksriñŋavauŋ John paptaiqsiñiksraŋagun, God-im naagga iñuich? Tavra iliŋich uqavaaqatigiirraqsiŋarut avanmun, Uqallakkupta God-miŋŋaqtauniḷugu, ilaan uqallautiniaġaatigut, Summanmi ukpiġiŋaitpisiuŋ John? 
MAT.21.26	Aglaan uqaġumiñaitchugut ataniġnaqutaa iñuŋniñ piñiḷugu, Qanuq sivuuġagigivut iñuich. Qanuq iñupayaat nalupqigiŋaitkaat John God-mun uqaqtautilaaŋa. 
MAT.21.27	Tavra kiuŋagaat Jesus, Nalurugut. Tavra ilaan uqallautiŋagai, Uvaŋaptauġli uqallautiyumiñaiñmigivsi kimun ataniġnaqutiksrisilaamnik tamatkuniŋa piyumiñaqsivḷuŋa.
MAT.21.28	Qanuq isumavisi? Iñuk malġugnik iġñiqaŋaruq. Ilaan ullaŋagaa aŋayukłiq aasii uqallautivlugu, Iġñiiŋ, savagiaġiñ siiġñaqaġviŋmi uvlupak. 
MAT.21.29	Tavra ilaan kiuŋagaa, savagiaġuŋitchuŋa. Aquvatigun isumalitqikł̣uni savagiaŋaruq siiġñaqaġviŋmun. 
MAT.21.30	Aasii Aapaŋak ullautilgitchuq igḷuanun iġñiġmi aasii uqallautivlugu tainnatun suli. Tavra iġñiŋan kiuŋagaa, Aaŋ aapa. Savagiaġniaqtuŋa. Aglaan savagiaŋaitchuq. 
MAT.21.31	Nalliakta nalautpauŋ aapami pisuutaa? Ilaisa kiuŋagaat, aŋayukłium. Jesus uqallautiŋagai, Iḷumun uqallautigivsi, tax-iñik katitchirit akiitchullu isiqqaaġniaqtut atanniqsimavianun God-im sivuliglusi. 
MAT.21.32	Qanuq John Paptaiqsi qaiŋaruq ilivsiññun iḷisautivlusi nalaunŋaruakun iñuuniaġniġmik, aasii ilivsi ukpiġiŋaitkiksi. Aglaan tax-iñik katitchirit akiitchullu ukpiġiŋagaat, aasiiḷi ilivsi tautugluġisiunnii isumalitqiksuat, aquvatigununnii ukpiġiliŋaitkiksi isumalitqigḷusi.
MAT.21.33	Jesus uqallaŋaruq, Naalaksiuŋ allasuli uuktuun. Iñuqaŋaruq nunaqaqtuamik nautchirriiruamik siiġñaqaġviŋmik, aasii inillaiŋaruq saputinik avataagun kiavallakługu, nivaŋmivḷuni wine-liuġunnamik tavruŋa, nappaivḷuniḷu nasiqsruġviŋmik, aasii atukkirrutigivlugu napaaqsiqirinun, aasii ilaa aullaqłuni allamun nunamun.
MAT.21.34	Tavra siiġñiviksraq qallimman, ilaan tiliŋagai kivgani napaaqsiqirinun, aitquvlugich autaaġusiaksrautini siiġñat. 
MAT.21.35	Tavrali napaaqsiqirit tiguŋagaich kivgaŋi aasii anaumiŋagaat iḷaŋat, tuqunmivḷugu alla, uyaġagnik miḷuqtuġmivḷugu alla. 
MAT.21.36	Tilisitqiŋalgitchuqsuli allanik kivganik, iñugianaaqługich sivulliġniñ, tainnatun piŋalgitkaich. 
MAT.21.37	Aquatigun ilaa tilisiŋaruq iġñiġmiñik ilaiññun uqaqłuni, Taluġiniaġaat iġñiġa. 
MAT.21.38	Tavra napaaqsiqirit tautukamirruŋ iġñiq, uqaurrutiŋarut inmiŋnun, Tamarra kiŋuvaannaktuksraun. Qaisitchi, tuqullakput piññaktaaġiluguasii kiŋuvaannaktaaksrautaa. 
MAT.21.39	Tavra tiguŋagaat aasii annisivlugu siiġñaqaġviŋmiñ, tuqunŋagaat.
MAT.21.40	Tavra Jesus apiġiŋagai, Iñua siiġñaqaġvium qaigumi, qanuġniaqpagich taapkua napaaqsiqirit? 
MAT.21.41	Ilaisa kiuŋagaat, Ilaan taapkua iñumaqłuich naŋinnaqtuakun tuqunniaġai, aasii atukkirrutigilugu siiġñaqaġvik allanun napaaqsiqirinun aitchuiyumiñaġniaqtuanun inmiñun siiġñanik piviksraŋatigun. 
MAT.21.42	Jesus uqallautiŋagai, Qaŋaunnii taiguaġiŋaitpisiuŋ Bible uqaluŋiññi? “Kaŋiġalluŋmi uyaġagruaq, piitchuiññiqsrapiaq igluqpiruni, taamna igluqpirit iginŋagaat. Taamna piŋaruq nalaupiaqługu Atanġum sivunniuġutaa. Qanutun aliuġnaqtigirut ilaan piraŋi.”
MAT.21.43	Tavrasuli Jesus uqallavsaaŋaruq, God-im atanniqsimaniaŋitkaasi, ukpiŋiññavsi, aasii atanniqsimalugich allat kamaksriyumiñaqtuat inmiñik, iñuatun siiġñaqaġvium qaitchiruatun siiġñaqaġviŋmiñik allanun aitchuiḷḷaruanun siiġñanik inmiñun piviksrakun. 
MAT.21.44	Aasii iñuk puukaqtuaq taavrumuŋa uyaġagmun kanuġġirauniaqtuq, aglaattauq taamna uyaġak kattaqinnikkumi iñuŋmik kanuġġiñiaġaa suksraunġipiaġlugu.
MAT.21.45	Aŋaiyyuliqsiqpaiḷḷu Pharisees-lu tusaakamisigik Jesus uuktuutiŋi, puttuqsriŋarut ilaanun uqautigitilaamiŋnik. 
MAT.21.46	Tavra tigutaaqsaġumagaluaqamirruŋ ilaa, sivuuġagiŋagaich iñusalaich, qanuq ilaisa Jesus uqaqtaurualiŋagaat God-mun.
MAT.22.1	Tavra Jesus uqarraqsitqiŋaruq uuktuutitigun iñuŋnun uqaqłuni, 
MAT.22.2	Atanniqsimmataa Taavruma qiḷaŋmiittuam arriliñaġumiñaqtuq umialiŋmun katirrusiqutikun niqinaqipkairuamun iġñiġmiñik. 
MAT.22.3	Aasii tiliŋagai ilaan kivgani aiyugaaqtauŋaruat qaitquvlugich katirrusiqutikun niqinaqiruanun, aasii qaisuŋiñŋarut. 
MAT.22.4	Tilisivsaaŋaruq allanik kivganik uqaqłuni, Uqallautiyumagisi tamatkua aiyugaaqtauruat, Uvva, itqanaiganikkiga niqinaqusiaġa, qimuktitka quiñiruallu tuttuqpaiyaagutitka tuqutaniktut, suli supayaaq itqanaiqsuq. Niqinaqiyyaġitchi katirrusiqiruanun. 
MAT.22.5	Tavra aiyugaaqtauruat suliqutigiŋaitkaat aasii aullaqsiññaqłutiŋ, iḷaŋich nunamiŋnun, allattauq tauqsiġñiaġviŋmiŋnun. 
MAT.22.6	Iḷaŋisuli tigguġluŋagaich kivgaŋi, anaumikł̣ugich, suli tuquġaqługich. 
MAT.22.7	Umialik qinnaliŋaruq, aasii tilivḷugich aŋuyaktini tuquġaŋagaich taapkua iñuaqtit ikipkaqługulu iniqpaŋat. 
MAT.22.8	Tavrani uqallautilgitkai kivgani, katirrusiqutiksraq itqanaiqsuq, aglaan taipkua aiyugaaqtauŋagaluaqtuat nalliummatiŋitchut. 
MAT.22.9	Aullaġitchi apqutinun aasii aiyugaaqłiiḷusi katirrusiqutikun niqinaqunmun iñugiaktilaaŋisitun kasukkasi. 
MAT.22.10	Tavra taapkua kivgat aullaŋarut apqutinun aasii katitchiaqsivḷutiŋ iluqaiññik kasukkaġmiŋnik, piḷuktuallu nakuuruallu ativlugich, tavraasi katirrusiqivik igluqpak inaiŋaruq aiyuġaaqtauruanik.
MAT.22.11	Tavra umialgum isiqami qiñiġiaqługich aiyugaaqtauruat, tautuŋagaa iñuk tavrani katirrusiqutinik annuġaaŋaitchuaq. 
MAT.22.12	Aasii ilaan uqallautiŋagaa, Avilaitqaan, qanuqłutin isiqpich uvuŋa katirrusiqunmik annuġaaġaluaġnak. Tavra iñuum kiuŋiḷḷakkaa. 
MAT.22.13	Tavrani umialik uqallaŋaruq kivganun, Qiḷiqsruqsiuŋ argaŋigun isigaŋigullu, aasii anillugu taaġniqsrauruamun. Tavrani taaġniqsrauruami iñuich qianiaqtut suli tiriqtinniaġaich kigutitiŋ.
MAT.22.14	Tavraasii Jesus uqallavsaaŋaruq iñugiaktuat aiyugaaqtaugaluaqtut atanniqsimatquvlugich Taavrumuŋa qiḷaŋmiittuamun, aglaan iñukitchuat piksraqtaagurut.
MAT.22.15	Tavrani Pharisees aullaqłutiŋ sivunniuŋarut uuktuġukługu Jesus apiqqutinik. 
MAT.22.16	Tavra tilisiŋarut iḷaŋiññik iḷitchitquramiŋ ilaanun, piqasiqł̣ugich Herod-kuayaanik uqaqłutiŋ, Iḷisaurrii, iḷisimarugut pitqiksiġautaisilaaġnik, suli iḷisaurrirutin iḷumun ittuamik God-im pitqutaanik iñuŋmun suliqutigiugasuŋaġnagu qanuq iñuich isumaniaqtilaaŋat, qanuq piqutigiŋitkiñ iñuum surautilaaŋa. 
MAT.22.17	Uqallauttutigut qanuq isumatilaaġnik. Paaqsaaŋava uvagut pitquraptiŋni naagga nalaunŋava akiḷiiruni taxes-nik Caesar-mun Rome-miut umialgannun? 
MAT.22.18	Tavra Jesus, iḷisimavlugu pigiitchuakun sivunniuġutaat uqallaŋaruq, Summan uuktuqpisiŋa? Ukpiŋŋuaqtuasii. 
MAT.22.19	Tautuktitchiŋa maniŋmik tax-iutiksramik. Tavra qaġġirriŋagaat maniuramik. 
MAT.22.20	Tavra Jesus apiġiŋagai, Kiñauna maniurami, atqalu? 
MAT.22.21	Iliŋisa kiuŋagaat, Caesar. Tavrali Jesus uqallautiŋagai, aitchuutigisigik Caesar-mun sut pigikkaŋi Caesar-m aasii God-mun sut pigikkaŋi God-im. 
MAT.22.22	Tusaakamirruŋ taamna, aliuŋarut, aasii qimakługu aullaŋarut.
MAT.22.23	Taavrumani suli uvlumi Sadducees qaiŋarut Jesus-mun, uqaġuuruat aŋŋisaiññivḷugu, aasii apiġivlugu apiqqunmik.
MAT.22.24	Iḷisaurrii, Moses iḷisaurriŋaruq inna, Iñuk tuqukpan miqłiqsigaluaġnani, aniqataanun tuvaaqasiutitquvlugu uiḷgaqtuaq, aasii qitunġiuġluni aniqatini pisilugu.
MAT.22.25	Tavra tallimat malġuuŋarut aniqatigiich iñuuŋaruat akunnaptiŋni. Aŋayukłiq nuliaŋaruq aasii tuquvluni miqłiqsigaluaġnani, qimaŋagaa nuliani aniqanmiñun. 
MAT.22.26	Tuquŋammiuq suli tuglia, piŋayuaglu, kiisaimma tallimat malġuk aniqatigiich tuquvut. 
MAT.22.27	Taapkua iluqaġmiŋ kiŋuatigun aġnaq tuquŋaruq. 
MAT.22.28	Aŋŋiviŋmi, nallianun tallimat malġuuruat tuvaaqasiutiniaqpa? Iluqaġmiŋ tuvaaqatigianiŋagaat.
MAT.22.29	Tavra Jesus kiuŋagai, Qanutun killukuaqtigirusi. Killukuaġutigigiksi naluvlugich Bible uqaluŋich, God-tivlu suaŋŋataa. 
MAT.22.30	Aŋigumiŋ tuqqunmiñ, aŋutillu aġnallu katitinniaŋitchut, aglaan inniaqtut isaġuliktitun qiḷaŋmiittuatun. 
MAT.22.31	Aasii sivuniġilugu uqaqta tuquŋaruat aŋiñiaġniŋat. Taiguaŋaitpisi qaŋaunnii qanuq God-im uqaluanik ilivsiññun? Ilaa uqallaŋaruq, 
MAT.22.32	Uvaŋa God-igigaaŋa Abraham, God-igigaaŋalu Isaac-gum, God-igimmigaaŋasuli Jacob-gum. Taapkua iñuich iñuurut suli. Ilaa God-auŋitchuq tuquruanun, aglaan God-igigaat iñuuruat.
MAT.22.33	Tavra iñusalaich tusaakamirruŋ taamna kamasuuttaqaŋarut iḷisaurrutiŋiñik.
MAT.22.34	Tavra Pharisees tusaakamiŋ Jesus-mun nipaiġiñivḷugich Sadducees, kasimaŋarut. 
MAT.22.35	Aasii iḷaŋata iḷisaurrauruam pitquranik apiġiŋagaa apiqqunmik uuktuaqsaqługu.
MAT.22.36	Iḷisaurrii, nalliat qaukłiuva pitqurat iluqaiññiñ? 
MAT.22.37	Jesus kiuŋagaa, Piviuttaġipiaqsaġiñ Ataniq God-igikkan, piviuttaġilugu iḷuŋniñ, iluqaaniḷu iñuuniaġniġni, iluqaaniḷu isumaniġni.
MAT.22.38	Taamna tavra kamanaġniqsraq pitquraq. 
MAT.22.39	Suli igḷua tainnainmiuq, Piviuttaġisaġiñ siḷalliñ iliktun iḷiḷugu.
MAT.22.40	Iluqaġmiŋ pitqurat qaisauruat Moses-kun, iḷisaurrutiŋiḷḷu uqaqtiŋisa God-im kaŋiqaqtut taapkuŋniŋa malġugnik pitquragnik.
MAT.22.41	Tavra kasimapkaqługich Pharisees atautchimi, Jesus apiġiŋagai apiqqunmik. 
MAT.22.42	Qanuq isummatigivisiuŋ Christ? Kia kiŋuniġivauŋ? Ilaisa kiuŋagaat, kiŋuniġigaa David-gum. 
MAT.22.43	Ilaan apiġiŋagai, Qanuqłunimi David, puttuqsripkaġmani ilitqusiġiksuam, tuqłuŋavauŋ Ataniġmiñik, uqaqłuni,
MAT.22.44	“Ataniq uqallaŋaruq uvaŋa Atanimnun:
MAT.22.44	Aquvittin taliqpiŋma tuŋaanun,
MAT.22.44	uumigiritin uvamnun akiiḷitchiaġilugich.”
MAT.22.45	Tavra tainna David ilaata taigaa Ataniġmiñik. Qanuqłuni Christ-guruaq David-gum taikkaŋa Ataniġmiñik kiŋuniġiyumiñaqpauŋ? 
MAT.22.46	Tavra nalliataunnii kiusausiiñŋagaa uqaluŋmikunnii, naaggaunnii taavrumaŋŋa uvlumiñ kialiqaa apiġisausiiŋagaa qanusipayaamik apiqqunmik.
MAT.23.1	Tavra Jesus uqallaŋaruq iñusalaŋnun iḷitchitquramiñullu, 
MAT.23.2	Iḷisaurrit pitquranik Pharisees-lu ataniġnaqutiqaqtut iḷisaurriyumiñaqłutiŋ pitquranik qaisauruanik Moses-kun, 
MAT.23.3	tavraasii kamagiraksraġigisi tuvraġlugiḷḷu supayaanik iḷisautikpasi. Aglaan pisuŋaġnasi piraŋiññik, qanuq alġaqsruisuugaluaqtut tuvralaitkaich alġaqsruutitiŋ. 
MAT.23.4	Iḷisaurrisuurut God-im pitquraŋiñik siġḷiġnaqsivḷugich iñuŋnun kamaksriñiksraŋat iluqaiññik, ikayuġniaġnagich suuramikunnii kamagitqulugich God-im pitquraŋi. Ikayulaitkaich. 
MAT.23.5	Iliŋich piut iluqaiññik tautuqusaaqsiññaqłutiŋ iñuŋnun. Tautuksigik qanutun aŋitigirut qauġmiutaŋich taliġmiutaŋiḷḷu kiguunnaurat imaqaqtuat Bible uqaluuraŋiññik. Qanutun niviŋaniqtutigimmiut nigraŋich akuŋiññi tautuqusaaqłutiŋ kamaginiḷugich God-im pitquraŋi.
MAT.23.6	Suli inigillatugaich kamanaqtuat aquppiutat niqinaqimmata, salliġñiglu aquppiutaksrallatummiut aŋaiyyuviŋñi. 
MAT.23.7	Suli paġlatquturullu kasimmaviŋñi inini, suli taitqusuurut iḷisaurriñik iñuŋnun. 
MAT.23.8	Aglaan ilivsi inniaŋitchusi iliŋisitun. Tairauniaŋitchusi iḷisaurriñik, qanuq atautchimik iḷisaurriqaqtusi, aasii ilivsi iluqasi aniqatigiiksusi. 
MAT.23.9	Suli tuqłuġnagu iñupayaaq aapavsiññik nunami, qanuq atautchimik Aapaqaqtusi, qiḷaŋmiittuamik. 
MAT.23.10	Naaggaunnii tairaunasi aullarriñik, qanuq atausiuruq aullarriksi, Christ-guruaq. 
MAT.23.11	Iñuk kamanaġniqsrauruaq akunnavsiññi kivgaġiniaġiksi.
MAT.23.12	Kiñaliqaa kamanaqsiḷiqtuaq inmiñik kamanaiqsauniaqtuq, suli kiñaliqaa kamasaaŋitchuaq inmiñi kamanaqsiḷiqtauniaqtuq.
MAT.23.13	Qanutun naglignaqtigirusi ilivsi, iḷisaurriich pitquranik Pharisees-lu, ukpiŋŋuaqtuasii. Ittusi pitchiġiiyaqsimammatun upkuaŋa atanniqsimaviata Taavruma qiḷaŋmiittuam, qanuq ilivsi atanniqsimatquŋitchusi God-mun, suli iñuich atanniqsimatqugaluaqtuat pitchaiḷiraġisi.
MAT.23.14	[Qanutun naglignaqtigirusi ilivsi iḷisaurriich pitquranik, Pharisees-lu, ukpiŋŋuaqtuasii. Qanuq ivayaqtuġuugisi uiḷgaŋaruat, tigligaivḷugiḷḷu igluŋiññik, aasii taimma maniugaqsivḷusi nakuurualivḷusi takiruanik aŋaiyyuvlusi. Taamna pisigilugu, tatavsausiaksraqsi pigiił̣haaġniaqtuq.]
MAT.23.15	Qanutun naglignaqtigirusi ilivsi iḷisaurriich pitquranik, Pharisees-lu, ukpiŋŋuaqtuasii, qanuq kukiḷuktusi immakullu nunakullu atausiuramik-unnii mumiksitchisukłusi. Aasii mumiksitanikavsiuŋ, ilivsi pasirauyumiñaqsiḷaavsaaqsiññaġiksi nagliksaaġviŋmuŋniksramun ilivsisuttauq.
MAT.23.16	Qanutun naglignaqtigirusi ilivsi, ayauŋaruatun aullarrit. Iḷisaurrisuurusi kiñaliqaa unniqsuqłiigumi ukpiġnaqsiḷiġlugu atuġlugu uqaluk aŋaiyyuvikpak, pasiñaġumiñaiññivḷugu taŋŋiŋitpagu unniqsuqłiisini. Suli iḷisaurrimmiusi kiñaliqaa aŋiuqsiyumiñaiññivḷugu unniqsuqłiiñmiñik atuqpagu uqaluk manik kaviqsuaq suġauttaġikkaŋa aŋaiyyuvikpaum. 
MAT.23.17	Ilivsi isumalluaġiitchuasii. Sivuniqsiḷguitkisi iḷisaurrutisi. Nalliak naumałhaaqpa? Manik kaviqsuaq naagga aŋaiyyuvikpak maniŋmik kaviqsuamik ilaaguaqsiḷḷaruaq God-mun? 
MAT.23.18	Aasii iḷisaurrisuummiusisuli, Iñuk kiñaliqaa unniqsuqłiikpan ukpiġnaqsiḷiġlugu atuġlugu uqaluk ikipkaivik, pasiñaġumiñaiññivḷugu taŋŋiŋitpagu unniqsuqłiisini. Suli iḷisaurrimmiusi kiñaliqaa aŋiuqsiyumiñaiññivḷugu unniqsuqłiunmiñik atuqpagu uqaluk, aitchuutauruq ikipkaiviŋmi. 
MAT.23.19	Qanutun sivuniqsiḷguisigirusi iḷisaurrutivsiññik. Nalliak naumałhaaqpa? Aitchuun naagga ikipkaivik ilaaguaqsiḷḷaruaq aitchuunmik God-mun? 
MAT.23.20	Tavraasii iñuum atuqamiuŋ uqaluk ikipkaivik unniqsuqłiikami, tasamma taputigai aitchuutit ikipkaiviŋmiittuat. 
MAT.23.21	Suli iñuum unniqsuqłiikami atuqługu uqaluk aŋaiyyuvikpak, taputimmigaa God ittuaq tavrani. 
MAT.23.22	Suli iñuum unniqsuqłiikami atuqługu uqaluk qiḷak, unniqsuqłiiruq taputivlugu God-im aquppiutaŋa taamnalu aquppiruaq tavrani.
MAT.23.23	Qanutun naglignaqtigirusi ilivsi iḷisaurriich pitquranik, Pharisees-lu, ukpiŋŋuaqtuasii. Ilivsi quliŋŋuġutiŋiññik mikiniqsraqpiatchiat nauriavsi niġiñaqtuat aitchuisuurusi God-mun, aasii kamagiŋił̣ł̣ugich naumałhaaqtuat iḷisaurrutiŋich pitqurat, pitqiksiġautairrun nagliktuullu, ukpiġnaullu. Taapkua piraksraġiŋagaluaġisi, allallu tamatkua piḷugich.
MAT.23.24	Piḷġusiqsi tainnainman, iñuktun ittusi imiksriuqtuatun qupilġuiyautituġniallaan aasii iivḷugu pikukturuaq kakakti. Iḷumun ayauŋarusi aullarrit.
MAT.23.25	Qanutun naglignaqtigirusi ilivsi iḷisaurriich pitquranik, Pharisees-lu, ukpiŋŋuaqtuasii. Qanuq ittusi qallugauratun puggutauratullu salummaqtauruatun qaałhiñaŋich, iḷuvsiññi imaqallavsi salumaitchuamik ivayaqtuunmik piḷḷatunmiglu. 
MAT.23.26	Ilivsi ayauŋaruasii Pharisees, salummaqqaaqsiuŋ iḷua qallugauram, aasii siḷataa salumaniaġmiuq.
MAT.23.27	Qanutun naglignaqtigirusi ilivsi iḷisaurriich pitquranik Pharisees-lu, ukpiŋŋuaqtuasii. Qanuq ittusi qatiqsaqtatun iḷuvviviksun, siḷatiŋich qiñiyunaqsaqługich, aasii iḷuanni siḷivinŋavlutiŋ iḷuvġich sauniŋiññik iluqaaniglu auruamik.
MAT.23.28	Tavraptauq ilivsi qaałhiñavsigun qiññaqaġmiusi nalaunŋaruaguvlusi iñuŋnun, aasii iḷuvsiññi siḷivinŋarusi ukpiŋŋuaġutinik piḷuutiniglu.
MAT.23.29	Qanutun naglignaqtigirusi ilivsi iḷisaurrit pitquranik, Pharisees-lu, ukpiŋŋuaqtuasii. Qanuq iḷuvviviḷiuqtusi nakuusivḷugich uqaqtiŋiñun God-im, suli qiñiyunaqsaqługich nappaqutaŋich iñuich nalaunŋaruat, 
MAT.23.30	uqaqłusi, Iñuuqatauŋagupta taimani maŋŋuuptiŋnun, piqasiqsuutiyumiñaiñŋagaluaqtugut ilaiññun tuquġaiñiġmi uqaqtiŋiñik God-im. 
MAT.23.31	Tainna uqaqavsi, ilivsiññik iḷaurualirusi maŋŋuuvsiññun iñuaqtuqtuanun uqaqtiŋiñik God-im. 
MAT.23.32	Kiasii naatitchiuŋ maŋŋuuvsi aullaġniikkaŋat. 
MAT.23.33	Ilivsi nimiġiat. Ilivsi piayaaŋich tuqunaqaqtuat nimiġiat. Qanuġlugu naŋaġumiñaipiaġiksi nagliksaaġviŋmuktitauniksraq.
MAT.23.34	Tavra uqallautigivsi. Tilisiñiaqtuŋa ilivsiññun uqaqtiŋiñik God-im isumaturuaniglu iñuŋnik, iḷisaurriñiglu. Iḷaŋich tuqunniaġisi kikiaktuutilugiḷḷu aŋarrauranun, aasiisuli iḷaŋich ipiġaqtuġniaġisi aŋaiyyuvivsiññi, suli pigruqtitaġlugich nunaaqqiñiñ nunaaqqiñun. 
MAT.23.35	Ilivsi iñuich tatavsaqtauyumausi iñuaqtuġnivsigun nalaunŋaruanik iñuŋnik iñuktauniŋaniñqaŋa patchisaitchuam Abel-gum iñuktauniŋanunaglaan Zechariah-m Barachiah-m iġñiŋata, iñuktaġikkavsi aŋaiyyuvikpaŋmi, akunġagni inivḷu ilaaguaqtauruam God-mun, ikipkaiviuvlu.
MAT.23.36	Iḷumun uqallautigivsi, tamatkunuuna iluqaisigun tatavsaqtauniaqtusi ilivsi iñuuruasii paŋmapak.
MAT.23.37	Jerusalem-miut. Yaqhii Jerusalem-miuguruasii, tuquġairuasii uqaqtiŋiñik God-im, uyaġagniglu miḷḷuuqługich tamatkua God-im tiliraŋi ilivsiññun. Qanutun akulaisigilugu katitchumiñaġaluaġaġigivsi iluqasi atautchimun, tiŋmiatun katitchiruatun piayaamiñik isaqquŋmi ataaŋnun, aasii pisulaitchusi.
MAT.23.38	Uvva, iglusi suksraaqtaupiallagniaqtut suġauttaiqsaulutiglu. 
MAT.23.39	Qanuq uqallautigivsi, taututqikkumiñaitkivsiŋa uqallakkumiñaqsiḷġataġlusi, God-im piḷḷuataqtilliuŋ iñuk qairuaq pisivlugu Ataniq.
MAT.24.1	Jesus qimaaqsimmagu aŋaiyyuvikpak, iḷitchitquraisa qaivḷutiŋ uvyaqiŋagaat aŋaiyyuvikpaum iniŋiññik. 
MAT.24.2	Tavra ilaan uqallautiŋagai, Tamarra tautukpisigik tamatkua iluqaisa? Iḷumun uqallautigivsi, uyaġaqaġumiñaitchuq atautchimikunnii qalliqaqtuamiktauq allamik uyaġagmik ulġutauyumiñaitchuamik.
MAT.24.3	Tavra Jesus aquppipkaqtillugu Iġġiani Olives, iḷitchitqurat ullaŋagaat iñuił̣aami uqaqłutiŋ, Uqallauttutigut, qakugu taamna piñiaqpa aŋaiyyuvikpaŋmun? Suli sumik nalunaiñŋutaqaġniaqpa qaiñiksran, isuksraŋalu nunam?
MAT.24.4	Tavra Jesus kiuŋagai, Qaunagisitchi sagluqipkaġnasi. 
MAT.24.5	Qanuq iñugiaktuat iñuich qaiñiaqtut uvaŋauŋŋuaqtuat uqaġlutiŋ Uvaŋa Christ-guruŋa, aasii iñugiaktuat sagluqilugich. 
MAT.24.6	Tusaaguvsi aŋuyaktuanik, qanitkaluaqpata naagga uŋasikkaluaqpata, iłuiḷḷiuġutiginagich. Tamatkua piruksraurut, aglaan sivuniġiŋitkaat isuksraq tikiññiḷugu. 
MAT.24.7	Nunauruat aŋuyagniaqtut allanun nunauruanun. Suli umialiqaqtuat aŋuyagniaqtut allanun umialiqaqtuanun. Nunasuli aularaġaġniaqtuq sumipayaaq, iñuiḷḷu paniġniaqtut niqaiḷḷiuġlutiŋ. 
MAT.24.8	Tamarra tamatkua aullaqisaaŋich isumaaġutit piruksrauruat Christ-guruaq qaiŋaiñŋaan.
MAT.24.9	Tavraasii iñuich tigutaaġniaġaasi tatavsaqtautqulusi, tuqullusiḷu. Suli iñupayaat uumiginiaġaasi pisigiluŋa.
MAT.24.10	Tavraasii iñugiaktuat iñuich ukpiġutaiġñiaqtut, suli aitchuutigiraġautilutiŋ avanmun, uumikkutiliġḷutiglu avanmun. 
MAT.24.11	Aasiivsauq iñugiaktuat uqaqtauŋŋuaqtuat God-mun iñukpalliġñiaġmiut aasii sagluqilugich iñugiaktuat iñuich. 
MAT.24.12	Suli pisigilugu piḷuusiqutim iñugiaksiñiŋa, iñugiaktuat iñuich piviuttaqqutaiqsaiññaġniaqtut. 
MAT.24.13	Aglaan iñuk igḷutuutiruaq nagliksaaqtitauniġmik iñuuniqtutilaamisun, annaurrauniaqtuq.
MAT.24.14	Aasii manna tusaayugaaġiksuaq God-im atanniqsimmataa iñuŋnun alġaqsruutauniaqtuq iluqaani nunapayaami, quliaqtuaguluni nunapayaanun, aasii tavrani nunam isua tikiññiaqtuq.
MAT.24.15	Taiguaqtuaq iñuk ukuniŋa kaŋiqsiḷi. Tautugniaġiksi naġġutchagnapiaġataqtuaq salumaiḷḷisauluni inillaummiruaq aŋaiyyuvikpaŋmi iniksraġiŋisamiñi, Daniel-gum uqaqtaata God-im uqautigiŋakkaŋa.
MAT.24.16	Tautukkuvsiuŋ taamna, tavrani tamatkua Judea-miittuat pigruġlich iġġiñun. 
MAT.24.17	Iñuksuli aniiqsuaqtuaq iglumi qaaŋani iñaviqqutchiġñani atqaġumi saagaksraisuqsaġluni sumik iglumi iḷuaniñ.
MAT.24.18	Aasiivsauq iñuk nautchiaqaġviŋmi savaktuaq iglumiñuŋnani saakkiutiyaqtuġuglugu annuġaani. 
MAT.24.19	Taipkua uvlut tikitpata, yaqhiikkaluaq aġnaq siŋaiyauniġumi, miqłiqtuuraqaqtuaġlu piḷgusiŋaitchuanik. 
MAT.24.20	Aŋaiyyusitchi pigruġniksraqsi ukiukuaquŋiḷḷugu naagga Savaiññikun. 
MAT.24.21	Taipkunanikiataŋ uvluni iñuich nagliksaałhamaaġniaqtut qaŋapaŋmiñ God-imqaŋa savaŋmagu nuna. Aasii tainnatun nagliksaaqtigitqikkumiñaiñmiut aquagun taavruma.
MAT.24.22	Aasii Atanġum iñukłiḷaaŋisuaqpagich taipkua uvlut, kiñaliqaa iñuuyumiñaitchuq. Aglaan pisigilugich God-im piksraqtaani ilaan iñukłiḷaaġniaġai uvlut.
MAT.24.23	Tavraasii kialiqaa uqallautikpasi inna, Tautuksiuŋ, uvva Christ, naagga, Ikka ikaniittuq, ukpiġinagu. 
MAT.24.24	Qanuq Christ-guŋŋuaqtuat uqaqtauŋŋuaqtuallu God-mun iñukpalliġñiaqtut savaglutiŋ aliuġnaqtuanik kamanaqtuanik nalupqinaiġñiaqługu kiutilaaqtiŋ, asiñuutiniaqsaalugich God-im piksraqtaaŋi, sagluqiyumiñaġumisigik. 
MAT.24.25	Uvva, kilikkivsi piyumaaqtuat sivuanni.
MAT.24.26	Tavraasii iñuich uqallautikpasi, Amma, Christ nunagluktuamiittuq, ullaksaalugnagu. Uqallakpata, Amma, iriqsimaruq uvani, ukpiġinagu.
MAT.24.27	Qanuq Iġñiŋa Iñuum qaiñiaqtuq igniġuuqpatittuatun paaŋŋamiñ, aasii qaummaġiksivḷugu ualiñaaq.
MAT.24.28	Sumipayaaq siḷu itpan, tavrani inniaġmiut tiŋmiaqpaich kasimalutiŋ.
MAT.24.29	Tavra taipkunani uvluni, pianikpan taamna iłuiḷḷiuġutiqpak, siqiñiq taaqsiñiaqtuq, tatqiġḷu qaummaġiŋaiġñiaqtuq. Suli uvluġiat katagniaqtut, suli qaummatit siḷamiittuat uniuqtinniaqtut inimiŋniñ.
MAT.24.30	Tavrani nalunaiñŋutaŋa Iġñiŋata Iñuum niptaġniaqtuq qiḷaŋmi. Tavraniasii iluqaġmiŋ iñupayaaŋi nunam isumaaqpagniaqtut, tautukkumirruŋ Iġñiŋa Iñuum qairuaq nuvuyaŋigun qiḷaum, suaŋŋatiqaġluni qaumaniqpaqaġluniḷu.
MAT.24.31	Aasii kamanaqtuaq nipauqłuktaun nivliqpan atautchimuquriḷuni, ilaan tiliñiaġai isaġuliŋni, aasii ilaisa katinniaġaich ilaan piksraqtaaŋi sumiḷḷiqaa nunapayauraniñ.
MAT.24.32	Fig-nik siiġñaqaqtuamiñ napaaqtumiñ iḷitchisitchi. Qisiqsiutiŋi qituglimmata, akutuqpalivḷuniḷu, iḷisimarusi upinġam qallisilaaŋanik. 
MAT.24.33	Tavra ilivsi tainnatuttauq tautukkuvsigik tamatkua nalaurraqsikpata, iḷisimaniaqtusi Iġñiŋa Iñuum qallisilaaŋanik qallipiaġataqłuni. 
MAT.24.34	Iḷumun uqallautigivsi, ukua iñuich tuquanigniaŋitchut iluqaisa tamatkua nalaunŋaunnagich. 
MAT.24.35	Qiḷaglu nunalu piiġñiaqtuk, aglaan uqalutka piiġumiñaitchut.
MAT.24.36	Iñupayaam nalugaa taimña uvluq ikarraġlu tamatkua nalaurviksrautaat. Isaġulgitchunnii qiḷaŋmiittuat, Iġñiŋatalu Iñuum, nalugaat. Aapam kisimi iḷisimagaa. 
MAT.24.37	Iñuich iñuuniaġusiatiktun Noah iñuumman, iñuich iñuusiqaġniaġmiut Iġñiŋa Iñuum qaikpan.
MAT.24.38	Qanuq taipkunani uvluni sivuani uliqpaum iñuich niġigayuktut, imiġayuktullu, katirrusiqisuurullu, uvlumunaglaan Noah-m isiġvianun umiaqpaŋmun, 
MAT.24.39	sumik naluŋarut piyumaaqtuamik uliqpaŋmun, pisaġilġataqtillutiŋ iluqaġmiŋ. Tainnatun inniaqtuq qaiñiŋa Iġñiŋata Iñuum.
MAT.24.40	Tavra iññuk malġuk nautchiaqaġviŋmiinniaqtuk, igḷua tigurauniaqtuq, aasii igḷua qimaktauluni. 
MAT.24.41	Aġnak malġuk palauvaksriuġniaqtuk palauvviviŋmi, igḷua tigurauniaqtuq, aasii igḷua qimaktauluni. 
MAT.24.42	Quviqtaiḷisitchiasii, qanuq iḷisimaŋitchusi uvluanik Atanivsi qaġġiviksraŋan. 
MAT.24.43	Aglaan iḷisimalugu una. Igluqpiraqti iḷisimaŋagumi suqpatigun unnuami tigligayuktim qaiñiaqtilaaŋanik, siqunayaitchuq, aasii igluni tigligayuktimun siqumutiluni isiqtinŋiḷḷugu.
MAT.24.44	Tavraptauq ilivsi itqanaitchuksraummiusi, qanuq Iġñiŋa Iñuum qaiñiaqtuq ikarrami niġiugvigiŋisavsiññi.
MAT.24.45	Kiuniaqpaasii ukpiġnaqtuaguvluni isumaturuaguvluniḷu kivgaq? Taamnauniaqtuq kivgaq atanġata qaukłiḷiutiniakkaŋa allanun kivganun niqiksritqulutiŋ piñaqsikpan. 
MAT.24.46	Quviasugli taamna kivgaq atanġata qaigumi paqinniaqtaŋa tainna savaktuagulugu. 
MAT.24.47	Iḷumun uqallautigivsi, ilaan atanniutiniaġaa iluqaiññun suġaliġmiñun. 
MAT.24.48	Aglaan taamna piḷuktuaq kivgaq isumaaqsigumi inna, Ataniġaimña qaiḷḷaiġutiruq, 
MAT.24.49	aasii anaumiaqsiḷugich kivgauqatini, niġimmiuquvva imiqatigivlugiḷḷu imiqtit, 
MAT.24.50	atanġa taavruma kivgam qaiñiaqtuq uvlumi niġiugiŋisilluni ilaanun, ikarramiḷu nalukkaŋani. 
MAT.24.51	Aasii atanġata qaigumi tatavsapiaġataġniaġaa, piqasiutilugu ukpiŋŋuaqtuanun. Tavrani iñuich qianiaqtut tiriqtinniaġaiḷḷu kigutitiŋ.
MAT.25.1	Taivrumani uvlumi, iñuich atanniqsimapkaqtuat Taavrumuŋa qiḷaŋmiittuamun inniaqtut qulitun niviaqsiatun, tiguvlugich qullisiŋ aullaqtuatun paaqsaqługu uiksraun.
MAT.25.2	Tallimat taapkunani isumatupiaŋitchuat, aasii tallimattauq isumaturuaguvlutiŋ. 
MAT.25.3	Isumatupiaŋitchuat pikamisigiŋ qullisiŋ, uqsritqiutiksraiḷaġniqsut. 
MAT.25.4	Aglaan isumaturualli uqsritqiutiksraligaaġniġaich qullisiŋ. 
MAT.25.5	Tavra uiksraun qaiḷḷaiġutipkaqługu niviaqsiat nayaŋaġaluaqamiŋ siquŋarut.
MAT.25.6	Tavra unnuaq qitiqqaġman nivliqsut, Marra uiksraun. Qaisitchi paaqsiuŋ. 
MAT.25.7	Tavra qulit niviaqsiat iluqaġmiŋ makinŋarut aasii tatqikł̣ugich qullisiŋ. 
MAT.25.8	Tavra isumatupiaŋitchuat uqallaŋarut isumaturuanun, uqsriutiksritchigut. Qullivut marra qamiaqsirut. 
MAT.25.9	Isumaturuagutiŋisa kiugiññaŋagaich, Iḷaanniuvagut naamaniaŋitkisiuraaġmiugut uvaptiŋnullu ilivsiññullu. Aullaqsiññaġitchi tuniaksraliŋnun aasii tauqsiġḷusi uqsruksravsiññik. 
MAT.25.10	Tavra isumatupiaŋitchuat niviaqsiat tauqsiġiaqtillugich uqsriutiksramiŋnik uiksraun qaiŋaruq, aasii taapkua tallimat itqanaitchuat isumaturuat isiqatigillaksiññaqługu katirrusiqinikun niqinaqiniaqtuanun, aasii upkuaq umikługu.
MAT.25.11	Aquvatigulli alġaiŋich niviaqsiat qaiŋammiut. Ququulaŋarut, Ataniiq, Ataniiq, upkuiġutisigut.
MAT.25.12	Ilaan kiuŋagai, Nalupiaġivsi. 
MAT.25.13	Tavra Jesus uqallaŋaruq, Quviqtaiḷisitchi, qanuq nalugiksi uvluq naagga ikarraq Iġñiŋan Iñuum qaġġiviksraŋa.
MAT.25.14	Taivrumani uvlumi, iñuich atanniqsimapkaqtuat Taavrumuŋa qiḷaŋmiittuamun inniaqtut kivgaŋisun iñuum aullaaqsiruam. Qaitquŋagai kivgani aasii qaunaksriḷiutivlugich suġauttamiñun.
MAT.25.15	Iñullaa aitchuŋagaa piḷḷatilaallaaŋatun. Atausiq kivgaq aitchuŋagaa 5,000 taalanik. Tuglia aitchuŋagaa 2,000 taalanik. Aasii allasuli 1,000 taalanik. Aasii aullaqłuni. 
MAT.25.16	Taamna kivgaq aitchuusiaqaqtuaq 5,000 taalanik aullaqłuni tavrauvvaa tauqsiġñiutigiŋagai manniusiani, aasii piññautigivlugich 5,000 taalavsaanik. 
MAT.25.17	Tainnatuttauq, taamna tugliuruaq kivgaq aitchuusiaqaqtuaq 2,000 taalanik piññaŋaruq 2,000 taalavsaanik. 
MAT.25.18	Aglaan taamna kivgaq aitchuusiaqaŋaruaq 1,000 taalanik aullaŋaruq, nivakługu nuna iriŋagai ataniġmi maniŋi.
MAT.25.19	Tavra sulluataġman atanġat taapkua kivgat utiŋaruq aasii makpiġarriqutiaqsivḷugich. 
MAT.25.20	Tavra taamna kivgaq aitchuusiaqaŋaruaq 5,000 taalanik saavinŋaruq, qaitchivḷugu 5,000 taalavsaanik. Ataniiq, qaitchiŋakkaġma 5,000 taalanik, uvva piññavsaaqtuŋa 5,000 taalavsaanik. 
MAT.25.21	Ilaan atanġata uqallautiŋagaa, Piḷḷuataqtutin, nakuuruatiin ukpiġnaqtuatiillu kivgaaq. Ukpiġnaŋarutin aŋalatchiñipkun manił̣auranik, inillagniaġikpiñ aŋalatchiḷḷasiḷutin manisalagnik. Qaiḷutin quviasuqatigiyaqtuŋŋa. 
MAT.25.22	Aasiivsauq taamna kivgaq aitchuusiaqaŋaruaġli 2,000 taalanik saavinŋammiuq. Ataniiq, qaitchiŋagiŋma 2,000 taalanik. Uvva piññavsaaqtuŋa 2,000 taalavsaanik. 
MAT.25.23	Atanġata uqallautiŋagaa, Piḷḷuataġniqsutin, nakuuruatiin ukpiġnaqtuatiillu kivgaaq. Ukpiġnaŋarutin aŋalatchiñipkun manił̣auranik, inillagniaġikpiñ aŋalatchiḷḷasiḷutin manisalagnik. Qaiḷutin quviasuqatigiyaqtuŋŋa. 
MAT.25.24	Tavrali kivgaq aitchuusiaqaŋaruaq 1,000 taalanik saavinŋammiuq, aasii uqallakłuni, Ataniiq, iḷisimagikpiñ suamaruatiin iñuk, kivrisuuvlutin palauvaksranik nautchirriġvigiŋaisaġnun, katitchisuuvlutillu palauvaksranik kanġaqsruivigiŋisaġniñ. 
MAT.25.25	Tavraasii sivuuġavluŋa aullaŋaruŋa, aasii iriqługich manisalaktin nunamun. Uvva pisin pigigitin. 
MAT.25.26	Tavra atanġata kiuŋagaa, Piḷuktuatiin iqiasuuruatillu kivgaaq. Iḷisimaŋagaluaqtutin kivrisuutilaamnik nautchirriġvigiŋaisamnun, suli katitchisuutilaamnik palauvaksranik kanġaqsruivigiŋisamnun. 
MAT.25.27	Tavra ilivich manitka ikiyumiñaŋagaluaġitin naggutinnagnaqtuamun maniqaġviŋmun, aasii qaiguma aitchuusiaqaġluŋa taapkuniŋa uvaŋa pimñik, naggutiŋiññiglu. 
MAT.25.28	Tavra pisigik taapkua manisalaich ilaaniñ, aasii aitchuutigilugich taavrumuŋa maniqaqtuamun 10,000 taalanik. 
MAT.25.29	Kiñaliqaa aŋalatchiḷḷuataqtuaq aitchuusiamiñik aitchuusiaqavsaaġniaqtuq, aasii sippaksraqaġmiḷuni. Aglaan taamna naurrutinnaŋitchuaq mikiruuraqunnii pigikkaŋa piiqsauniaqtuq ilaaniñ.
MAT.25.30	Aasiiḷi una anniqsuutauŋitchuaq kivgaq igitchiuŋ taaġniqsramun. Tavrani iñuich qianiaqtut tiriqtinniaġaiḷḷu kigutitiŋ.
MAT.25.31	Tavra Iġñiŋa Iñuum qaikpan umialiguġluni, piqatigilugich iluqaisa isaġulgich, tavrani ilaa aquvinniaqtuq kamanaqtuani umialgunikun aquppiutamiñi.
MAT.25.32	Nation-guruat iñupayaat sivuġaanun katinniaqtut, aasii ilaan aviŋniaġai imnaiḷiqiri avgiruatun imnaiñik imnaiñiñ nagruliŋniñ, 
MAT.25.33	Aasii ilaan inillagniaġai imnaich taliqpiŋmi tuŋaanun, aglaalli nagruqaqtuat saumiŋmi tuŋaanun. 
MAT.25.34	Tavrani Umialik uqallagniaqtuq taapkunuŋa taliqpiŋmi tuŋaaniittuanun, Qaisitchi, iviġaumakkusiaqaqtuasii Aapamniñ, kiŋuvaannaktaaġisiuŋ God-im atanniqsimavia ini itqanaiyaaguruaq ilivsiññun nunaqaŋa savaagumman. 
MAT.25.35	Qanuq kaaktuaguŋaruŋa aasii niqiksriñŋagivsiŋa. Imiġuksiuŋaruŋa aasii imiksriñŋagivsiŋa. Iglaaguŋammiuŋa aasii paġlaŋagivsiŋa aimaaġvivsiññun.
MAT.25.36	Annuġaagiñŋaruŋa aasii annuġaaqtinŋagivsiŋa. Naŋinŋaruŋa aasii qaunagiŋagivsiŋa. Tigutaaġviŋmiinŋaruŋa aasii ullaŋagivsiŋa.
MAT.25.37	Tavrani iñuich nalaunŋaruat kiuniaġaat, Ataniiq, qaŋa tautuŋavisigiñ kaakavich aasii niġipkaqłutin, naagga imiġuktillutin aasii imiqtiłłutin? 
MAT.25.38	Suli qaŋa tautuŋavisigiñ iglaagukavich aasii paġlavlutin aimaaġvivsiŋñun, naagga annuġaaksraiññavich aasii annuġaaqłutin? 
MAT.25.39	Suli qaŋa tautuŋavisigiñ naŋinnavich naagga tigutaaġviŋmi innavich, aasii takuvlutin? 
MAT.25.40	Tavrali Umialgum kiuniaġai, Iḷumun uqallautigivsi, savaaġikavsiuŋ atautchimununnii naglignaġniqsramun makua aniqatiima iḷaŋannun, ilivsi savaaġiŋagiksi uvamnun. 
MAT.25.41	Tavraliasii ilaan uqallautiniaġai taapkua saumiŋmi tuŋaanniittuat, Aullaġitchi uvamniñ, ilivsi suksraunġiqsauniaqtuasii isuitchuamun igniġmun itqanaiyaaguŋaruamun Tuunġaġmun, isaġuliŋiñullu. 
MAT.25.42	Qanuq kaaktuaguŋaruŋa aasii aitchuŋaitkivsiŋa niqimik, Imiġuksiuŋammiuŋa aasii aitchuŋaitkivsiŋa imiksramnik. 
MAT.25.43	Iglaaguŋagaluaqtuŋa paġlaŋaitkivsiŋa aimaaġvivsiññun. Annuġaagiḷḷiuŋaruŋa annuġaaksriñŋiñmigivsiŋa. Naŋinŋaruŋa, tigutaaġviŋmiinŋaruŋalu aasii takuŋaitkivsiŋa. 
MAT.25.44	Tavraptauq iliŋisa kiuniaġaat, Ataniiq, qaŋa tautuŋavisigiñ kaaktillutin naagga imiġuksiupkaqłutin naagga iglaagupkaqłutin annuġaaksraisillutin naagga naŋinnavich, naagga tigutaaġviŋmi innavich aasii ikayuŋił̣ł̣utin? 
MAT.25.45	Tavra umialgum kiuniaġai, Iḷumun uqallautigivsi, ikayuġuŋiññavsiuŋ atausiqunnii makua iḷaŋat naglignaqtuat, ikayuġuŋiñŋagivsiŋa.
MAT.25.46	Tavra iliŋich tatavsaqtauniaqtut isuitchuamun, aglaalli nalaunŋaruat isuitchuamun iñuuniaqtut.
MAT.26.1	Tavra Jesus naannamigich iluqaisa tamatkua iḷisaurrutit, ilaan uqallautiŋagai iḷitchitqurani, 
MAT.26.2	Iḷisimarusi uvluk malġuk pianikpaŋnik Qulaurrusiqiviŋmun itqaun tikiññiaqtuq, aasii Iġñiŋa Iñuum aitchuutauniaqtuq kikiaktuurrautqulugu aŋarrauramun.
MAT.26.3	Tavra aŋaiyyuliqsiqpaich umialiŋnaŋiḷḷu Jew-guruat katinŋarut igluqpaŋanun aŋaiyyuliqsiqpaich qaukłiata, atiqaqtuam Caiaphas-mik. 
MAT.26.4	Aasii sivunniugaqsivḷutiŋ atautchimi tigutaallasiñiaqsaqługu Jesus nalunautchiḷutiŋ, aasii tuqullugu. 
MAT.26.5	Tavra uqallaŋarut, Niqinaqiŋŋaisaaglaan piññagu, tuavaallakpiaqtut iñuich.
MAT.26.6	Tavra Jesus Bethany-miinman isiġmiupkaqługu igluani Simon kiḷḷiġruaqtuqtuam, 
MAT.26.7	aġnaq ullautiŋaruq ilaanun piqaqłuni misuġuqtuunmik uyaġagmik akisupiaġataqtuamik tivraġiksaunmik. Aasii kuviŋagaa Jesus niaquanun, niġipkaqtillugu.
MAT.26.8	Tavra iḷitchitqurat tautukamirruŋ, piavsaŋarut uqaqłutiŋ, Summan asiñun tivraġiksaun atuqpa? 
MAT.26.9	Qanuq una tivraġiksaun tuniyumiñaŋagaluaqtuq manisalaŋnun, aasii aitchuutigilugich maniich iḷiappauruanun. 
MAT.26.10	Tavra Jesus, nalunaigivlugu taamna uqallautiŋagai, Summan isumaaluksaaqpisiuŋ aġnaq? Qanuq savaaqaŋaruq savaalluatapiamik uvamnun. 
MAT.26.11	Ataramik nayuqtigigisi iḷiappauruat, aglaan uvaŋa nayuqtiginiaŋitkivsiŋa ataramik.
MAT.26.12	Kuvikamiuŋ una tivraġiksaun timimnun savaaġigaa itqanaiyautauvlugu iḷuvġuniksramnun. 
MAT.26.13	Iḷumun uqallautigivsi, sumipayaaq manna tusaayugaaġiksuaq alġaqsruutaukpan nunapayaani, aġnam savaaġiŋaraa quliaqtuaguniaqtuq itqaummatauluni ilaanun.
MAT.26.14	Tavra iḷaŋat qulit malġuk iḷitchitqurat, atiqaqtuaq Judas Iscariot-mik, aŋaiyyuliqsiqpaŋnuŋaruq 
MAT.26.15	aasii uqallakłuni, Sumik aitchuġniaqpisiŋa aitchuutigigupku Jesus ilivsiññun? Tavra akiḷiñŋagaat iñuiññaq qulitun maniŋñik. 
MAT.26.16	Tavra tavraŋŋaaglaan Judas ivaqłiaŋaruq piviksramik aitchuutigisukługu Jesus.
MAT.26.17	Sivullianni uvluŋisa Niqinaqivium Puvlaksautaitchuamik punniġmik, iḷitchitqurat ullaŋagaat Jesus apiġivlugu, Sumi itqanaiyaquvisigut qulaurrusiqiviŋmi nullautchiġviksraġnik? 
MAT.26.18	Ilaan kiuŋagai, Aullaġitchi nalaagun iñuŋmun iniqpaŋmiittuamun, aasii uqallautilugu, Iḷisaurri uqallaktuaq, Ikarraġa tikitchuq, qulaurrusiqiniq niġisukkiga uvaŋalu iḷitchitquratkalu igluŋni. 
MAT.26.19	Tavra iḷitchitqurat piŋarut Jesus piraksriutaatun inmiŋnun, aasii itqanaiyaqługu qulaurrusiqiniġmi nullautchiġviksraqtiŋ.
MAT.26.20	Unnuksraaġmagu, Jesus aquvinŋaruq niġġiviŋñun piqatigivlugich qulit malġuk iḷitchitqurani. 
MAT.26.21	Tavra niġiñiallaġmiŋ, Jesus uqallaŋaruq, Iḷumun uqallautigivsi, iḷavsi aitchuutiginiaġaaŋa. 
MAT.26.22	Tavra iliŋich isumaalipiaġataŋarut, aasii uqallallaagaqsivḷutiŋ ilaanun, Ataniiq, sivuniġiviŋa uvaŋa? 
MAT.26.23	Jesus kiuŋagai, Ilaaguruq taamna misuksiqatauruaq punniġmik uvamnun puggutauramun, ilaan aitchuutiginiaġaaŋa.
MAT.26.24	Iġñiŋa Iñuum tuquniaqtuq taŋŋiġḷugich aglausimaruat inmigun Bible-ni. Aglaan isumaaġutiqpaqaġli taamna iñuk aitchuutiginniktuaq Iġñiŋanik Iñuum. Iłuałhaaŋanayaqtuq taamna iñuk iñuuŋaitkumi. 
MAT.26.25	Judas, aitchuutigiriksrautaa, uqallaŋaruq, Iḷisaurrii, Uvaŋauva? Jesus uqallautiŋagaa, Tainna uqallaaniktutin.
MAT.26.26	Tavra niġiḷḷaġmiŋ Jesus tiguŋagaa punniq, aasii aŋaiyyuvluni quyyatigivlugu aviŋagaa, aasii aitchuutigivlugu iḷitchitquranun uqallakłuni, Tigulugu niġġisiuŋ, tavra timiga. 
MAT.26.27	Suli tiguŋagaa qallugauraq, aasii quyaanikami God-mun, qaiñŋagaa ilaiññun, uqallakłuni, Imiġitchi tavraŋŋa, iluqasi. 
MAT.26.28	Tavra taamna auga maqipkaqtauyumaaqtuaq iñugiaktuanun. Taavrumuuna God-im nalupqinaiġñiaġaa sivunniuġutini iñuŋnun suliqutigiŋaiġḷugich itqaumayumiñaiġḷugich piḷuutiŋich.
MAT.26.29	Uqallautigivsi imitqigñiaŋitchuŋa uumaŋŋa napaaqtuayaam siiġñaŋan ivsaŋaniñ, tikiḷġataqtillugu taamna uvluq imiġniksraq nutaulugu piqatigilusi Aapama atanniqsimaviani. 
MAT.26.30	Tavra atuanikamiŋ aŋaiyyunmik aniŋarut, Iġġimuksaqłutiŋ Olives-mun.
MAT.26.31	Tavra Jesus uqallautiŋagai, Iluqasi qimaŋniaġivsiŋa suksraaġluŋa uumani unnuami, qanuq aglausimaruq Bible-ni God uqallagnivḷugu inna, “Uvaŋa tuqunniaġiga imnaiḷiqiri, aasii imnaich siaminniaqtut.”
MAT.26.32	Aglaan aŋipkaqtauganikkuma aullaġniaqtuŋa sivuvsiññi Galilee-mun.
MAT.26.33	Peter uqallaŋaruq Jesus-mun, Iluqaġmiŋ qimakkaluaqpatin suksraaġlutin, uvaŋa sumikunnii qimakkumiñaitkikpiñ. 
MAT.26.34	Jesus uqallautiŋagaa, Iḷumun uqallautigikpiñ, Anaqapak uvva piiḷaaġiniaġiŋma piŋasuni naluniḷuŋa tiŋmiaq nipatkaluaqtinnagu. 
MAT.26.35	Peter-m kiuŋagaa, Tuquqatigiraksraġigupkiñunnii, piiḷaaġiyumiñaitkikpiñ sumikunnii. Tainnaptauq uqallagaŋammiut iluqaġmiŋ iḷitchitqurat.
MAT.26.36	Tavra Jesus aullaqatigiŋagai iḷitchitqurani inimun atiqaqtuamun Gethsemane-mik, aasii ilaan uqallautiŋagai iḷitchitqurani, Aquvittitchi uvuŋa, ikuŋa aŋaiyyuyaqtuġniaqtuŋa. 
MAT.26.37	Aasii piqasiutivlugich ilimiñun Peter-lu malġuglu iġñiŋik Zebedee-m, ilaa ipiqtutcharraqsiŋaruq iłuiḷḷiurraqsivḷuniḷu. 
MAT.26.38	Tavrani uqallaŋaruq ilaiññun, Isumaaliqpaił̣ł̣uŋa tuquaqsiruatununnii iḷiruŋa, tavraniittitchi, aasii quviqtaiḷiqasiġḷuŋa. 
MAT.26.39	Aasii taikuŋaqtaallakłuni isumaaqpaił̣ł̣uni ulġuŋaruq nunamun, aasii aŋaiyyuvluni inna, Aapaaŋ, piyumiñaqpan, piiġuŋ nagliksaaġutiqpak uvamniñ, aglaattauq uvaŋa pisuutiŋił̣aaptun, aglaan ilivich pisuutiptun.
MAT.26.40	Tavra Jesus utiŋaruq piŋasunun iḷitchitquramiñun aasii tautuŋagai siñiktuat. Tavra uqallautiŋagaa Peter, quviqtaiḷiyumiñaiñŋavich atautchimiunnii ikarraġmi? 
MAT.26.41	Quviqtaiḷisitchi aŋaiyyusitchiḷu, iḷaanni payaripkaqpiaqtusi ikł̣igutchaktinniaġunmun. Iḷumun ilitqusisi piyummatiqaġaluaqtut, timisi sayaitchut.
MAT.26.42	Tavra Jesus aullavsaaŋaruq igḷuvlugu aasii aŋaiyyuvluni, Aapaaŋ, pisuutigigupku nagliksaaqpaktuksrauluŋa, pisuutin piḷi. 
MAT.26.43	Tavra utaqqikamigich, tautuvsaaŋagai siñiktillugich, qanuq iriŋich pillitchiŋarut.
MAT.26.44	Tavra Jesus qimatqiŋagai, aullaqłuni aŋaiyyuvsaaŋaruq piŋatchiqł̣ugik, uqalugivlugich taapkuasuli uqaluich. 
MAT.26.45	Tavra uttaqiŋagai iḷitchitqurani, aasii uqallautivlugich, Tavrasuli siñikpisi piḷaiŋaiqsiaqłusi. Uvva, aitchuutauniksraŋa Iġñiŋan Iñuum tikitchuq aŋalataġiyumiñaqsivḷugu piḷuktuanun iñuŋnun. 
MAT.26.46	Makittitchi. Aullaqta. Tautuksiuŋ uvva aitchuutigiriga uvaniittuq.
MAT.26.47	Jesus uqaġniaqtillugusuli Judas qaiŋaruq, iḷaŋat qulit malġuk, piqatiqaqłuni iñusalaŋnik savikpiraqtuanik anautchiraqtuaniglu, qairuanik aŋaiyyuliqsiqpaŋniñ umialiŋnaŋiññiḷḷu Jew-guruat. 
MAT.26.48	Tavra aitchuutiginniktuam piqatini nalunaiñŋutaksriñŋagai, uqallakłuni, Tavrauniaqtuq iñuk kisu kunikkupku, tigusaġiksi. 
MAT.26.49	Tavra Judas qaiŋaruq Jesus-mun tavrauvvaa aasii uqallakłuni, Tutqigiñ Iḷisaurrii, aasii kunikł̣ugu. 
MAT.26.50	Jesus uqallaŋaruq ilaanun, Avilaitqaan, piñasuaġuŋ piyaqtukkan. Tavra iliŋich qaivḷutiŋ tigguġluŋagaat Jesus. 
MAT.26.51	Tavrali iḷaŋata taapkua tuvaaqatauruat Jesus-mun amuŋagaa savikpani, aasii anauvlugu kivgaŋa aŋaiyyuliqsiqpaich qaukłiata, aasii siutaiqł̣ugu. 
MAT.26.52	Tavrani Jesus uqallautiŋagaa, Utiqtirruŋ savikpaiñ puuŋanun, qanuq tamatkua iluqaġmiŋ savikpagaqtuat tuquniaqtut savikpakun. 
MAT.26.53	Isumavich ikayuqtaiḷiqiyumiñaiññasugaluŋa Aapamnun, aasii ilaa tavrauvvaa tilisiḷuni uvamnun qulit malġugnik 6,000-gullaaruanik isaġulignik. 
MAT.26.54	Aglaan taamna tainna pigaluaqpan qanuġlutiŋ Bible uqaluŋich taŋŋiġñiaqpat, uqaluqaqtuat aitchuutauniaġnivḷuŋa.
MAT.26.55	Tavrani Jesus uqallautiŋagai iñusalaich, Qaiŋavisi tigligayuktimik pisaġmatun, savikpagnik anauttaniglu satkuqaqłusi tigusaqtuqłuŋa? Uvlumiñ uvlumun aquppigaluaġaqtuŋa aŋaiyyuvikpaŋmi iḷisaurrivḷuŋa, aasii tigguġlulaitkivsiŋa.
MAT.26.56	Aglaan tamarra tamatkua pirraqsirut Bible uqaluŋich uqaqtiŋigun God-im taŋŋiqsautquvlugich. Tavrani iluqaġmiŋ iḷitchitqurat qimaŋagaat aasii pigruqłutiŋ.
MAT.26.57	Tavrani taapkua tiguriruat Jesus-mik aullautiŋagaat Caiaphas-mun, aŋaiyyuliqsiqpaich qaukłiannun, iḷisaurriḷḷu pitquranik, umialiŋnallu katirviannun. 
MAT.26.58	Tavra Peter-m maliŋagaa uŋasiuraaqługu, siḷalliġuaŋanunaglaan inaanun aŋaiyyuliqsiqpaich qaukłiata aasii isiqłuni ilaan aquptaaqatigiŋagai munaqsrich qiñiġukłuni isuanunaglaan. 
MAT.26.59	Tavra aŋaiyyuliqsiqpaiḷḷu iluqaġmiglu uqaqsitaaqtitchirit ivaqłiaŋarut patchisiksranik saglutigilugu uqautigisukługu Jesus, tuqutchukługu. 
MAT.26.60	Tavra paqillaiġutiŋarut pasikkutiksranik, qanutun iñugiaktigigaluaqtut saglutikun uqautiginniktuat ilaanik. Kiisaimmaa malġuk saavitpuk, 
MAT.26.61	aasii uqallakłutiŋ, Uvvauna iñuk uqallaŋaruaq, Uvaŋa suksraunġiġumiñaġiga God-im aŋaiyyuvikpaŋa, aasii nappatqigḷugu uvluni piŋasuni.
MAT.26.62	Tavra aŋaiyyuliqsiqpaich qaukłiat makiłłuni uqallaŋaruq Jesus-mun, Kiggutiksraitpich sumik ukuak iññuk uqautikkutaagnik ilipkun? 
MAT.26.63	Tavra Jesus nipaiñŋaruq. Tavra aŋaiyyuliqsiqpaich qaukłiata uqallautiŋagaa, Apiġipiaġikpiñ sivuġaani iñuuruam God-im, uqallauttutigut Christ-guvich, Iġñiŋa God-im? 
MAT.26.64	Jesus kiuŋagaa, Uqallaaniktutin tainna. Aglaan uqallautigivsi qakugukpan tautugniaġiksi Iġñiŋa Iñuum aquppiruaq taliqpiata tuŋaani Sapiġñaqtuam, aasii qaimmiḷuni nuvuyaŋigun qiḷaum.
MAT.26.65	Tavrani aŋaiyyuliqsiqpaum aligaaŋagaa annuġaani, aasii uqallakłuni, Inmiñik iḷiuqtuq God-itun. Iñuvsaanik pasiññiktuksranik ilaanik piqaqtuksrauŋaiqsugut. Ilivsi paŋmapak tusaaganikkiksi uqamaqłuutaa.
MAT.26.66	Qanuq sivunniivisi? Ilaisa kiuŋagaat, Tuquruksraġuqtuq.
MAT.26.67	Tavrani tivvuaqturraqsiŋagaat kiiñaŋagun, qakiqsimmaan, suli iḷaŋisa iqsraaqsimmaan,
MAT.26.68	uqaqłutiŋ, Nalautchaġiñ, Christ-guruatiin, kia qakiqpatin?
MAT.26.69	Tavrali Peter aquppiŋaruq siḷalliġmi. Aasii aŋaiyyuliqsiqpaich qaukłiata niviaqsiaq kivgaŋa ullakługu Peter uqallautiŋagaa, Itqatigiŋammigiñ Jesus Galilee-ġmiu. 
MAT.26.70	Peter piiḷaaŋaruq takkuanni iluqaġmiŋ, uqallakłuni, Naluruŋa sumik uqautiqaqtilaavsiññik. 
MAT.26.71	Tavra ilaa animman qanitchaġuanun, allam niviaqsiam kivgam tautuŋagaa, aasii uqallautivlugich tamaani makitaruat, Uvvauna iñuk piqatauruaq Jesus-mun Nazareth-miumun. 
MAT.26.72	Tavra Peter piiḷaatqiŋaruq suaŋasivḷugu, Nalugiga iñuk. 
MAT.26.73	Akkulivsaallagman tamaani makitaruat ullakługu uqallautilgitkaat Peter, Nalupqinaitchuamik iḷagigaatin taapkua, qanuq uvva uqausipkun iḷisimanaqtutin. 
MAT.26.74	Tavra Peter suammakłuni uqallaŋaruq, God-im tatavsaġliŋa uqaŋitkuma iḷumun ittuamik. Nalugiga kiutilaaŋa iñuk uqautigikkaqsi. Aasii tavrauvvaa tiŋmiaq nipanŋaruq. 
MAT.26.75	Tavra Peter itqaiŋaruq Jesus uqallautiŋiñik inmiñun inna, Tiŋmiaq nipanŋaunnagu, piiḷaaġiniaġiŋma piŋasuni. Tavra anivḷuni qiaqpaŋaruq.
MAT.27.1	Uvlaatchaurami iluqaġmiŋ aŋaiyyuliqsiqpaich umialiŋnaŋiḷḷu Jew-guruat sivunniuqatigiiŋarut Jesus-kun tuqutchukługu. 
MAT.27.2	Tavra qiḷiqsruiŋagaat, aasii aullautivlugu aitchuutigiŋagaat Pilate-mun kavanauruamun.
MAT.27.3	Tavrali Judas, Jesus aitchuutigiriŋa, iḷitchuġikami Jesus tuqutaksraġuqtilaaŋanik nunuuraliŋaruq, aasii utiqtiłługich iñuiññaq qulit maniich aŋaiyyuliqsiqpaŋnun, umialiŋnanullu,
MAT.27.4	uqallakłuni, Piḷuksiŋaruŋa aitchuutigivlugu tuqutautquvlugu patchisaitchuaq iñuk. Ilaisa kiuŋagaat, Suliqutauva taamna uvaptiŋnun? Qaunakkuiḷḷi iliŋnik. 
MAT.27.5	Tavra Judas miḷuqsautivlugich maniich ilaaguaqtauŋaruamun aŋaiyyuvikpaŋmi, ilaa aullaqłuni qimiñŋaruq inmiñik.
MAT.27.6	Tavrali aŋaiyyuliqsiqpaich tiguvlugich maniich uqallaŋarut, Pitquratiguaŋaitchuq iksraukpata maniich aitchuutiqaġviŋmun aŋaiyyuvikpaŋmi, qanuq akigigai iñuktauruam. 
MAT.27.7	Tavra uqaaġutigiŋagaich, aasii tauqsiutigivlugich Utkutchirim Nunaŋanik, iḷuviġviksramik iglaaguruanun. 
MAT.27.8	Tavra taamna pisigivlugu taamna nuna atchiŋagaat Nunaŋa Augum paŋmapaŋmunaglaan. 
MAT.27.9+MAT.27.10	Tavrani taŋŋiqsauŋaruq uqautigiŋaraŋa uqaqtaata God-im Jeremiah-m, uqaqłuni, “Ilaisa tiguŋagaich iñuiññaq qulit maniich, aasii tauqsiutigivlugich utkutchirim nunaŋanun, piraksriutaatun Atanġum uvamnun. Tavra taapkua maniich iñugiaktilaaŋat Israel-guruat sivunniutigiŋakkaŋich akiḷiutigisukługich ilaanun.”
MAT.27.11	Tavra Jesus makitaŋaruq sivuġaani kavanauruam, aasii kavanauruam apiġiŋagaa, Umialigivatin Jew-guruat? Jesus kiuŋagaa, Tainna uqallaktutin. 
MAT.27.12	Tavra ilaa saŋutkaluaġmanni aŋaiyyuliqsiqpaiḷḷu umialiŋnallu, kiulaiñŋagai. 
MAT.27.13	Kiisaimmaa Pilate uqallakpuq ilaanun, Tusaqsraġiŋitpigich qanutun iñugiaktigiruat uqautigikkaŋich ilipkun? 
MAT.27.14	Tavra Jesus kiuŋaitkaa sumikunnii, kavanauruaq aliuġutchapiaġataqługu.
MAT.27.15	Tavra niqinaqilimaaġmata Itqaunmik qulaurrusiqiviŋmun, kavanauruaq piḷġusiqaŋaruq anipkaivḷuni nallipayaaŋannik tigutaaqtat, iñuich pisukkaŋannik. 
MAT.27.16	Tavra tigutaaqtaqaŋarut iñugiiḷapiaġatamik, atiqaqtuamik Barabbas-mik. 
MAT.27.17	Tavra katinmata Pilate apiġiŋagai, Kimik anipkaitquvisiŋa? Barabbas-mik, naagga Jesus-mik taggisiqaqtuamik Christ-mik? 
MAT.27.18	Qanuq Pilate iḷisimaŋaruq killuġivlugu Jesus ilaiññun aitchuutigiŋatilaaŋanik inmiñun.
MAT.27.19	Tavra Pilate isivġiipkaqtillugu isivġiġvium aquppiutaŋiñi, nuliaŋan tilisivigiŋagaa uqaluŋmik, Iḷaksianagu taamna nalaunŋaruaq iñuk, qanuq iłuiḷḷiuġutigillakkiga ilaa unnuapak siññaktuġivlugu.
MAT.27.20	Tavra aŋaiyyuliqsiqpaiḷḷu umialiŋnallu maliksuktitchiŋarut iñuŋnik annaktitquvlugu Barabbas aasii tuqullugu Jesus. 
MAT.27.21	Tavra Kavanauruam apiġitqiŋagai, Nalliak ukuak iññuk anipkaquvisiuŋ? Iliŋisa kiuŋagaat, Barabbas. 
MAT.27.22	Pilate uqallautiŋagai, Aasii qanuġniaqpigu Jesus taggisiqaqtuaq Christ-mik? Iluqaġmiŋ uqallaŋarut, Kikiaktuutili aŋarrauramun. 
MAT.27.23	Tavra ilaan uqallautiŋagai, Summan, sumik pigiitchualiqiŋava? Tavra nipaallavsaaqsiññaŋarut, Kikiaktuutili aŋarrauramun. 
MAT.27.24	Tavra Pilate iḷitchuġikami qanuġluni piyumiñaiññiqami, piallagniksraŋat isagutiniuraaqsiññaaqsimman, ilaa tigusiŋaruq imiġmik aasii iqaġivlugich argagni takkuanni iñusalaich, uqallakłuni, Uvaŋa patchisauŋitchuŋa uuma iñuum tuqutauniksraŋagun. Ilivsi pisiuŋ.
MAT.27.25	Tavra iluqaġmiŋ iñuich kiuŋagaat, Tatavsausiaq tuqutauniŋagun uvaptiŋnun piḷi miqłiqtuptiŋnullu. 
MAT.27.26	Tavrani Pilate-gum anipkaŋagaa Barabbas, aasii ipiġaqtuqtitqaaqługu Jesus, aitchuutigiŋagaa kikiaktuutitquvlugu aŋarrauramun.
MAT.27.27	Tavrani aŋuyaktiŋisa Pilate aullautiŋagaat Jesus kavanauruam igluqpaŋanun, aasii katinŋagaich tamatkiqł̣ugich aŋuyaktauqatigiich avataanun Jesus. 
MAT.27.28	Tavra annuġaiyaŋagaat aasii atipkaqługu kavviġiksuamik annuġaanik umialiktun. 
MAT.27.29	Aasii niaquġusiŋarut kakiḷḷaġnaqtuanik qisiqsiutinik, aasii iḷivḷugu niaquanun, suli saakkiqł̣ugu qirugmik taliqpianun. Tavra sitquqłutiŋ sivuġaanun kipagiŋagaat uqaqłutiŋ, Sivisuruamik iñuuli umialgat Jews. 
MAT.27.30	Tavra tivvuaqtuŋagaat, suli tiguvlugu qiruk tigumiaġikkaŋa anauŋagaat niaquagun. 
MAT.27.31	Tavra kipautigianikamirruŋ, annuġaagiŋagaat, aasii atipkaqługich ilaan annuġaaŋi, aullautivlugu kikiaktuutisukługu aŋarrauramun.
MAT.27.32	Tavra iglaullaġmiŋ, paaŋagaat iñuk Cyrene-miu, atiqaqtuaq Simon-mik. Taamna iñuk nunurivḷugu iqsruktinŋagaat Jesus aŋarrauraŋanik. 
MAT.27.33	Tavra tikiññamiŋ inimun atiqaqtuamik Golgotha, sivuniqaqtuaq niaquġruam inaanik, 
MAT.27.34	tavrani aitchuŋagaat Jesus wine-mik imiksraŋanik, avuramik suŋŋamik. Tavra uullakkaluaqamiuŋ, imiġuŋiñŋagaa.
MAT.27.35	Tavra kikiaktuutianikamirruŋ aŋarrauramun, autaaŋagaich annuġaaŋi inmiŋnun saaptautigivlugich.
MAT.27.36	Tavrani aquptaaqłutiŋ naipiqtuŋagaat. 
MAT.27.37	Aasii qulaanun niaquan iḷiŋagaat pasikkun ilaagun, taiguaġnaqtuaq, Uvva Jesus Umialgat Jew-guruat. 
MAT.27.38	Tavraptauq malġuk tigligayuktik kikiaktuutiŋammigaich, igḷua taliqpian tuŋaanun, suli igḷua saumian tuŋaanun.
MAT.27.39	Suli iñuich tamaunnaaqtuat niaqulavigiraġaŋagaat nivliativlugulu pisaaŋŋatinik Jesus,
MAT.27.40	uqaqłutiŋ, Ilivich siquvsiyumaaŋaruatin aŋaiyyuvikpaŋmik aasii nappatqigḷugu uvluni piŋasuni, annauttuiñ iliŋnik. Iġñiġikpatin God-im, atqaġiñ aŋarrauramiñ.
MAT.27.41	Tavraptauqsuli aŋaiyyuliqsiqpaich, piqatigivlugich iḷisaurriḷḷu pitquranik umialiŋnallu, kipagiŋagaat uqaqłutiŋ, 
MAT.27.42	Annaurriŋagaluaqtuq allanik, annautilaitchuq inmiñik. Umialiginiqparruŋ Israel, atqaġli paŋmapak aŋarrauramiñ ukpiġiliġñiaġikput. 
MAT.27.43	Ukpiqtuq God-mun, uqaqłuniḷu Iġñiġinivḷuni God-mun. Kiasii tautuglakput God-mun annautisuŋmagaan paŋmapak.
MAT.27.44	Taapkuaktauq tigligayuktik kikiaktuutiqatauruak ilaanun kipagiŋammigaak tainnatun.
MAT.27.45	Tavra uvlum qitiqqaġniŋaniñ piŋasunugataqtillugu taaqsiŋaruq nuna iluqani. 
MAT.27.46	Tavra piŋasunukpalliġman Jesus nipatutilaamisun nivliŋaruq, Eli, Eli, lama sabachthani. Taamna sivuniqaqtuaq, God-iiŋ, God-iiŋ, summan suksraaqpiŋa?
MAT.27.47	Tavra iḷaŋisa tamaani makitaruat tusaavlugu uqallaŋarut, Uvvauma ququulagaa Elijah. 
MAT.27.48	Tavra iḷaŋat tavrauvvaa aqpamik tigusiŋaruq ivsaktaqtuamik, immiqł̣ugu wine-mik, iḷivḷugu qiruum nuvuanun, qaiñŋagaa ilaanun imiquvlugu.
MAT.27.49	Aasiiḷi allat uqallaŋarut, Aannagu, naipiqtuġlakput Elijah qaiñiaġmagaan annautiyaqtuġlugu. 
MAT.27.50	Tavra Jesus nivlitqiŋaruq nipatuvluni aasii aniġniġiqł̣uni.
MAT.27.51	Tavra tavrani, talukiyaaŋa aŋaiyyuvikpaum aliŋaruq malġuułłuni, qulimiñiñ anmun. Tavrasuli nuna aulaŋaruq, uyaġagruallu quvluŋarut.
MAT.27.52	Iḷuvviviiḷḷu aŋmaŋarut, suli iñugiaktuat God-im iñuŋi tuquŋaruat aŋiŋarut tuqqunmiñ. 
MAT.27.53	Suli qimaŋagaich iḷuvġuvisiŋ. Jesus aŋianiŋman tuqqunmiñ, Jerusalem-muŋarut aasii tautuŋagaich iñuich iñugiaktuat.
MAT.27.54	Tavra aŋuyaktit atanauraŋata tamatkualu aŋuyaktauqatiŋisa munaqsriruat Jesus-mik, tautukługich nuna aularuaq sullu piraġaqtuat aliuġusuliŋarut aasii uqallakłutiŋ, Iḷumun una Iġñiġimagaa God-im. 
MAT.27.55	Tavra tavrani iñugiaŋammiut aġnat, qiñiqtuaqtuat uŋasiñiñ, maliŋaruat Jesus-mik Galilee-miñ, savautivlugu.
MAT.27.56	Iḷagiŋagaat Mary Magdalene, Mary suli aakaŋak James-lu Joseph-lu, aakaŋaglu iġñakisa Zebedee-m.
MAT.27.57	Tavra unnuksraaġman, suġalliruaq iñuk qaiŋaruq Arimatheamiñ, atiqaqtuaq Joseph-mik, iḷitchitquraummiñiqsuaq Jesus-mun. 
MAT.27.58	Ilaa ullautiŋaruq Pilate-mun aasii apiqsriaġivlugu timaa Jesus. Tavrani Pilate piraksriiŋaruq aitchuutigitquvlugu Jesus timaa Joseph-mun. 
MAT.27.59	Tavra Joseph atqaqługu timi, nimmaaŋagaa nutauruamik ukił̣haaġiqsuamik. 
MAT.27.60	Aasii iḷiŋagaa ilaan nanmiñiq nutaamun iḷuvviviŋmiñun, iḷuvviviḷiamiñun uyaġagruakun, aasii ilaan aksraliŋagaa uyaġagruaqpak upkurriutivlugu iḷuvviviŋmun, aasii aullaqłuni. 
MAT.27.61	Mary Magdalene allalu Mary aquppiŋaruk tavrani sanmivḷugu iḷuvvivik.
MAT.27.62	Siqiñiq nipianiŋman, Jew-guruat nutauruaq uvluat isagutimman, aŋaiyyuliqsiqpaich Pharisees-lu kasimaqatigiŋagaat Pilate, 
MAT.27.63	aasii uqallakłutiŋ, Kamanaaq, itqaumarugut qanuq taimña sagluqinnikti iñuuŋŋaġmi uqaŋatilaaŋanik, Uvlut piŋasut pianikpata aŋiñiaqtuŋa.
MAT.27.64	Taamna pisigilugu iḷuvvivik anayanaiyaqtillugu uvluk piŋayuaŋnunaglaan, iḷaanni iḷitchitquraŋisa qaiḷutiŋ tiglikpiaġaat aullautilugu, aasii iñuich uqautiaqsiḷugich, Ilaa aŋiñiḷugu tuqqunmiñ, aasii taimma aqulliq saglutaun pigiił̣haaġluni sivulliġmiñ. 
MAT.27.65	Pilate uqallautiŋagai, munaqsriqaqtusi aŋuyaktinik anayanaiyaġiaqsiuŋ piyumiñaqtilaavsisun. 
MAT.27.66	Tavra aullaqłutiŋ anayanaiyaŋagaat iḷuvvivik aŋmaqsausiqaġnaiqł̣ugu nalunaiñŋutchiqsuqługu nalunaiñŋutamiŋnik munaqsriḷiqł̣ugulu aŋuyaktinik.
MAT.28.1	Tavra Jew-guruat Itchaksriġmata Savaiññiŋat qaaŋiġman, qausaġataaqsimman, Mary Magdalene allalu Mary tautugiaŋagaak iḷuvvivik. 
MAT.28.2	Tavra tavrani nuna aulaqpaŋaruq, qanuq isaġulgata Atanġum atqaqłuni qiḷaŋmiñ aksraktinŋagaa uyaġagruaq, aasii aquppiutchiutivlugu. 
MAT.28.3	Ilaan qiññaŋa inŋaruq igniġuuqpatittuatun, annuġaaŋiḷu qatiqtigivlutiŋ aputitun. 
MAT.28.4	Tavra iqsigivlugu aŋuyaktit munaqsrich uuliksiŋarut aasii irrusiñikłutiŋ tuquŋaratun iñuktun.
MAT.28.5	Tavra isaġulik uqallaŋaruq aġnagnun, Iqsiñatik, qanuq iḷisimaruŋa ivaġiktik Jesus kikiaktuurrauŋaruaq aŋarrauramun. 
MAT.28.6	Uvaniinŋitchuq, qanuq aŋiŋaruq uqausiġmisun. Qaisitchik, tautugiatku ini nallavia. 
MAT.28.7	Tavraasii aullaġitchik qilamik, aasii uqallautilugich iḷitchitquraŋi aŋiñiḷugu tuqqunmiñ. Aasiuvva, ilaa ayuniaqtuq sivuvsiññi Galilee-mun. Taamani tautugniaġiksi. Uvva, uqallautigivsi. 
MAT.28.8	Tavra aullaqsaaluŋaruk qilamik iḷuvviviŋmiñ iqsisigillaan quviasukpakłutiglu, aasii aqpamik uqallautiyaqtuŋagaich iḷitchitqurat.
MAT.28.9	Tavrasuli Jesus kasuŋagik aasii uqallautivlugik, Tutqiutiqaġitchik. Tavra ullakługu tiguŋagaak isigaŋigun aasii aŋaiyyuvigivlugu. 
MAT.28.10	Tavrani Jesus uqallautiŋagik, Iqsiñatik. Aullaġlutik uqallautiyaqtutkik aniqatiitka aullaqulugich Galilee-mun. Taamani tautugniaġaanŋa.
MAT.28.11	Tavrali aġnak igliqtillugik, iḷaŋich aŋuyaktit munaqsrich aullaġniqsut iniqpaŋmun aasii quliaqtuaġutivlugich aŋaiyyuliqsiqpaich iluqaiññik piruanik. 
MAT.28.12	Tavra aŋaiyyuliqsiqpaich katinnamik atautchimun piqatigivlugich Jew-guruat umialiŋnat suli sivunniuganikłutiŋ, aitchuŋagaich manisalagnik aŋuyaktit, 
MAT.28.13	aasii uqallautivlugich, Uqautiyumagisi iñuich iḷitchitquraŋiñun qaivḷutiŋ unnuami tigligniḷugu timaa, aullautivlugu siñiktillusi. 
MAT.28.14	Taamnaasii kavanauruam tusaaniqpagu, iviġaumapkaġniaġikput aasii qanuqtinŋiḷḷusi. 
MAT.28.15	Tavra aŋuyaktit munaqsrich akuqtuŋagaich maniich aasii pivḷutiŋ piraksriusiamiktun. Aasii taamna quliaqtuaq siaminŋaruq Jew-guruani uvlupaŋmunaglaan.
MAT.28.16	Tavra qulit atautchimik iḷitchitqurat aullaŋarut Galilee-mun, iġġimun Jesus nalunaiqsaġiŋaraŋanun inmiŋnun.
MAT.28.17	Tavra tautukamirruŋ Jesus, aŋaiyyuvigiŋagaat, aglaan iḷaŋich nalupqisuŋarut. 
MAT.28.18	Tavra Jesus qalliḷaaqługich uqallautiŋagai, Ataniġnaqusiqsauŋaruŋa aŋalataġiyumiñaqsivḷugich qiḷaŋmiittuat nunamiittuallu. 
MAT.28.19	Tavraasii aullaġitchi aasii iḷitchitquraliuġlusi nunapayaaniñ, paptaiġḷugich atqagun Aapam Iġñiġuvlu Ilitqusiġiksuavlu,
MAT.28.20	iḷisautilugich kamaksritqulugich iluqaiññik piraksriutigiŋaramnik ilivsiññun. Aasiuvva, itqatigigivsi ataramik, isuanunaglaan nunam.
MRK.1.1	Uvva tusaayugaaġiksuat aullaqisaaŋat Jesus Christ-kun, Iġñiŋagun God-im. 
MRK.1.2	God-im uqaqtaa Isaiah aglaŋaruq taavrumuuna aglakamigich God-im uqaluŋi inna,
MRK.1.2	“Uvva kivgaġa, tiliñiaġiga sivuŋni itqanaiyautitqulugu tikiññiksran.
MRK.1.3	Iñuk imma alġaqsruiruq nipatuvluni nunagluktuami,
MRK.1.3	Ataniq qaiyasiruq. Apqutiksriuqsiuŋ sivukkiksiḷugich.”
MRK.1.4	Tavraasii John Paptaiqsi iñukpalliŋaruq nunagluktuami, alġaqsruivḷuni iñuich paptaiqsautquvlugich isumalitqiqqaaġlutiŋ piḷuunmiŋniñ, God-mun suliqutigiŋaiqulugich itqaumayumiñaiġḷugich piḷuutitiŋ. 
MRK.1.5	Tavra iñuich ullaaŋagaat iluqaiññiñ nunaŋiñiñ Judea-m, Jerusalem-miḷḷu, aasii paptaiqsiłłutiŋ ilaanun kuuŋani Jordan, quliaqtuqługich piḷuutitiŋ God-mun.
MRK.1.6	Tavra John annuġaaqaŋaruq pikukturuam kakaktim amianik, tavsiqaqłuniḷu qisiŋmik, suli niqiqaqłuni nuttagayuŋnik qupilġunik, honey-miglu paqinnaqtuamik nunagluktuami.
MRK.1.7	Suli alġaqsruiŋaruq uqaqłuni, Imma qairuaqaqtuq aqupkun sapiġñałhaaqtuamik uvamniñ, siŋiqsuutiŋik aluġutikisa nalliummatiŋitchuŋa putchumiñaġluŋa siŋiiyaġuglugu. 
MRK.1.8	Uvaŋa paptaiġivsi imiġmik, aglaan ilaan iḷiñiaġaa Ilitqusiġiksuaq iḷuvsiññun.
MRK.1.9	Taipkunani uvluni, Jesus qaiŋaruq iniqpaŋmiñ Nazareth-miñ, Galilee-miittuamiñ, aasii paptaiqsiłłuni John-mun kuuŋmi Jordan-mi. 
MRK.1.10	Tavra tavrauvvaa qakikami immamiñ, Jesus tautuŋagaa qiḷak aŋmaqtuaq, suli Ilitqusiġiksuaq tiŋmiatun atqaqtuaq inmiñun. 
MRK.1.11	Tavra tusaaŋagaa nipi qiḷaŋmiñ, Ilivich piviuttaġivlutin Iġñiġigikpiñ, iviġaummatigilluataġikpiñ.
MRK.1.12	Tavra tavrauvvaa Ilitqusiġiksuam aullautiŋagaa nunagluktuamun. 
MRK.1.13	Tavra Jesus nunagluktuamiinŋaruq malġukipiani uvluni. Aasii Satan-gum ikł̣igutchaktinniaŋagaa. Iqsiñaqtuat niġrutit tavraniinŋammiut, aasii isaġulgich qaivḷutiŋ ikayuŋagaat Jesus.
MRK.1.14	Tavra John tigutaaqtauganiŋman, Jesus Galilee-muŋaruq alġaqsruivḷuni tusaayugaaġiksuanik God-miñ, 
MRK.1.15	uqaqłuni, Piviksraq nalautittuq, God-im atanniqsimasaaqsigai iñuich. Isumalitqigitchi. Ukpiġisiuŋ tusaayugaaġiksuaq.
MRK.1.16	Tavra Jesus pisuaġniallaġmi siñiqsraqługu tasia Galilee-m, tautuŋagaa Simon Andrew-lu aniqataa kuvriqsuak tatchimun, iqalugniaqtauvlutik. 
MRK.1.17	Tavra Jesus uqallautiŋagik, Maliktinŋa. Iqalugniaġusiptiktun, iḷisautiniaġiptik iñunnagniaġniġmik. 
MRK.1.18	Tavra tavrauvvaa qimaŋagaik kuvratik, aasii malikługu. 
MRK.1.19	Ayuuġuraanilgiññami tavraŋŋa, tautuŋagik aniqatigiik James-lu, John-lu, iġñiŋik Zebedee-m, umiaqpauramiinniqsuat aapariglu, allaiyaqługich kuvratik. 
MRK.1.20	Tavra tautupqaqamigik ququaŋagik, aasii iliŋikta qimakługu aapariŋ Zebedee umiaqpauramun tuvaaqatiqaqługu akiññagniaqtuanik kivganik, maliŋagaak Jesus.
MRK.1.21	Tavra Capernaum-muŋarut. Aasii tavrauvva Jew-guruat Savairvianni, Jesus aŋaiyyuliaŋaruq, aasii iḷisaurrivḷuni. 
MRK.1.22	Tavra iñuich kamasuŋarut iḷisaurrutiŋigun, qanuq ilaan iḷisaurrutiŋi kamanaŋarut. Iḷisaurriŋaitchuq pitquranik iḷisaurritun.
MRK.1.23	Tavra aŋaiyyuviŋmiinŋaruq iñuk ilitqusiqł̣uqaqtuaq, aasii nipaalaŋaruq, 
MRK.1.24	uqaqłuni, Jesus Nazareth-miu, summan iḷaksiavisigut? Uvaniitpich suksraunġiġukłuta? Iḷisimagiga kiutilaan. Ilivich piḷuutaitchuaq God-im pia. 
MRK.1.25	Tavra Jesus suaŋagaa uqaqłuni, Nipaisaaġiñ. Anniiñ ilaaniñ. 
MRK.1.26	Tavra ilitqusiqł̣uum uuliksipkasugruŋagaa suli nipaalavluni aniŋaruq ilaaniñ. 
MRK.1.27	Tavra iluqaġmiŋ kamanniuŋarut, kamasukpaił̣ł̣utiŋ apiqsruqtuutiŋarut ilimiŋnun, Sunauna? Nutauruaq iḷisaurrun? Ataniġnaqutiqaqłuni piraksriḷḷagai ilitqusiqł̣uich, aasii ilaisa kamagillavlugu. 
MRK.1.28	Tavra Jesus tusaaŋagaat aliuġnaġniŋa uqaluk siamiłłuni qilamik sumulliqaa nunaaqqiñun Galilee-mi.
MRK.1.29	Tavra anikamiŋ aŋaiyyuviŋmiñ, tavrauvvaa isiŋarut igluagnun Simon-lu Andrew-vlu, tuvaaqatigivlugik James-lu John-lu. 
MRK.1.30	Tavra Simon aakaruaŋa nalaŋaruq naŋiłłuni uunaqsivḷuni, aasii tavrauvvaa uqallautiŋagaat Jesus. 
MRK.1.31	Tavra ullakługu tiguŋagaa argaŋigun, aasii makitiłługu. Suli tavrauvvaa uunnautaiŋaruq, aasii niqłiuġutiaqsivḷugich.
MRK.1.32	Tavra anaqaksraaġman, siqiñiq nipianiŋman, Jesus-muutiŋagaich iluqaisa naŋirrutilgich, tamatkualu ilitqusiqł̣uqaqtuat. 
MRK.1.33	Tavra iñupayaaŋi iniqpaum katinŋarut sivuġaanun iglum. 
MRK.1.34	Aasii ilaan iluaqsiŋagai iñugiaktuat naŋirrutilgich qanusiḷimaanik, suli aniłługich iñugiaktuat ilitqusiqł̣uich. Suli ilitqusiqł̣uich uqaqtaiḷivḷugich qanuq iḷisimaŋagaat kiutilaaŋanik.
MRK.1.35	Tavra uvlaami Jesus itiqłuni uvluġiaġituŋŋaan aniŋaruq, aasii aullaqłuni iñuił̣aamun aŋaiyyuŋaruq. 
MRK.1.36	Tavra Simon piqatiniḷu aullaŋarut ivaġiaqługu, 
MRK.1.37	aasii paqinnamirruŋ uqallautiŋagaat, Iñupayaat ivaqłiarut iliŋnik. 
MRK.1.38	Tavra ilaan uqallautiŋagai, Aullaqta tuglivsiŋñun nunaaqqiñun alġaqsruimmiyumauŋa taamani. Tainnaġiaqłuŋa qaiŋaruŋa. 
MRK.1.39	Tavra alġaqsruiŋaruq aŋaiyyuviŋiññi iluqaani Galilee-mi, anittaqługiḷḷu ilitqusiqł̣uich iñuŋniñ.
MRK.1.40	Tavra kiḷḷiġruaqtuqtuaq ullautiŋaruq ilaanun aasii sitquqłuni qasiḷivḷugu uqaqłuni, Pisukkuvich mamititchumiñaġiŋma. 
MRK.1.41	Tavra Jesus nagliksratchakłuni isaaŋaruq, aasii aksiukługu uqallautiŋagaa, Piyummatiqaqtuŋa. Mamittin. 
MRK.1.42	Tavrauvvaa kiḷḷiġruaŋi maminŋarut, aasii salummaqłuni. 
MRK.1.43	Tavra aullaqtitchaqamiuŋ, uqaullaapiaġataŋagaa, 
MRK.1.44	Sumikunnii uqaġnak taavrumiŋa kimulliqaa. Aglaan aŋaiyyuliqsiqpaŋmugiñ qanuqitilaaġiaġlutin, aasii aitchuiḷutin ikipkautinik Moses piraksriutiŋiñik, ukpiġnaqsisaġlugu paŋmapak salumasisilaan.
MRK.1.45	Aglaan aullaqami quliaqtuaqsautigillaġmi piŋaruq sumulliqaa. Quliaqtuaqpaił̣ł̣uni Jesus isiġumiñaiŋagaa iniqpaŋnun takkuqsraġlugich iñuich. Tavra nunagluktuamiinŋaruq, aasii iñuich qaiguŋarut ilaanun sumiḷḷiqaa.
MRK.2.1	Tavra Jesus utitqiŋaruq Capernaum-mun uvluġaaġruurat pianiŋmata. Aasii tusaaŋaniġaat aiŋatilaaŋanik. 
MRK.2.2	Tavra iñugiaktuat katinŋarut atautchimun, sumikunnii iniksraiġutivlutiŋ, paakkaluamiunnii. Tavra alġaqsruiŋaruq ilaiññun. 
MRK.2.3	Tavra iñuich qaiŋarut ilaanun, qaġġisivlugu naŋittuaq avatiŋi tuquŋavlutiŋ, akigaqługu sisamat iñuich. 
MRK.2.4	Aasii qaninŋaġumiñaiññiqamirruŋ Jesus tativlutiŋ iñuich, qiḷaiŋagaat iglum qiḷaŋa nalaagun Jesus. Tavra qiḷaiganikamirruŋ niŋinŋagaat nalaruaq ikuvġamiñi aulasuił̣ł̣uni. 
MRK.2.5	Jesus puttuqsrikamiuŋ ukpiġutaat, uqallautiŋagaa aulalaitchuaq, Iġñiiŋ, piḷuutitin suliqutigiŋaiqsaurut itqaumayumiñaiqł̣ugich. 
MRK.2.6	Iḷaŋich iḷisaurrit pitquranik aquppiruat tavrani isummatiqaŋarut inna, 
MRK.2.7	Qanuqłuniuna uqaġumiñaqpa tainna God-itun? Kiñaliqaa suliqutigiŋaiqsiyumiñaitchuq piḷuutinik itqaumayumiñaiġḷugich aglaan God kisimi. 
MRK.2.8	Tavra tavrauvvaa Jesus puttuqsrikami tainna isumaniġmata, uqallautiŋagai, Summan isumavisi tamatkuniŋa? 
MRK.2.9	Nalliak siġḷiġnaitpa uqallaksaqtuni, Piḷuutitin suliqutigiŋaiqsaurut iliŋnun, naaggaunnii uqallaktuni, Makittin, tigulugich ikuvġatin, pisuaġiñ? 
MRK.2.10	Tavraasii ukpiġnaqsiḷiġniaġiga ilivsiññun Iġñiŋa Iñuum ataniġnaqutiqaqtilaaŋanik nunami suliqutigiŋaiġumiñaqługich piḷuutit. Ilaan aasii uqallautiŋagaa aulalaitchuaq iñuk, 
MRK.2.11	Uqallautigikpiñ, Makittin. Tigulugich ikuvġatin, aggiiñ iglugnun. 
MRK.2.12	Tavra tavrauvvaa ilaa makinŋaruq, tiguvlugich ikuvġani, aniŋaruq takkuanni iluqaġmiŋ. Iluqaġmiŋ kamasuŋarut, suli nanġaŋagaat God uqaqłutiŋ, Qaŋaunnii innatchimik tautuŋaitchugut.
MRK.2.13	Tavra Jesus saavitqiŋaruq tatchim siñaanun, aasii iluqaġmiŋ iñusalaich ullautiŋarut ilaanun. Tavrani ilaan iḷisautiŋagai. 
MRK.2.14	Pisuallaġmi Jesus tautuŋagaa tax-nik katitchiri, Levi iġñiŋa Alphaeus, aquppiruaq akiḷiiviŋmi tax-iñik. Jesus uqallaŋaruq ilaanun, Maliŋŋa. Levi-m makiłłuni maliŋagaa Jesus.
MRK.2.15	Qakugulimman Jesus niġiyaqtuŋaruq Levi-m igluanun. Tavrani iñugiaŋarut tax-nik katitchirit piḷuusiqirillu maliktuat Jesus-mun, aasii iḷaŋisa niġiñiaqasiqł̣ugu ilaa iḷitchitquraŋiḷu. 
MRK.2.16	Tavra iḷisaurrit pitquranik Pharisee-guruat tautukługu niġiqatiqaqtuaq tax-nik katitchirinik, piḷuusiqiriniglu, uqallautiŋagaich iḷitchitquraŋi, Qanuqłuni niġiqatiqaqpa imiqatiqaqpalu tax-nik katitchirinik piḷuusiqiriniglu? 
MRK.2.17	Jesus tusaakamiuŋ taamna, uqallaŋaruq ilaiññun, Surruitchuat taaktituaksraitchut, aglaan naŋittuat. Qaiŋaitchuŋa ququaġiaġlugich nalaunŋaruat iñuich aglaan piḷuusiqirit isumalitqiquvlugich.
MRK.2.18	Iḷaanni qakugumman iḷitchitquraŋi John Paptaiqsim Pharisee-ḷḷu niġiḷaitkayuktut aŋaiyyuuqłutiŋ. Iñuich iḷaŋich ullautiŋarut Jesus-mun aasii apiġivlugu, Summan iḷitchitquraŋi John Paptaiqsim Pharisee-ḷḷu iḷitchitquraŋich niġiḷaitchuuvat aŋaiyyuuqłutiŋ, aasii ilivich iḷitchitquratin tainna piḷaił̣ł̣utiŋ? 
MRK.2.19	Jesus kiuŋagai, Isummatigivisigik tuyuġmiat katirrusiqiruani niġiḷaitquvlugich? Sivisutilaaŋatun uiksrautim nayuutiniŋata iliŋiññun, niġiḷaiññiaŋitchut. 
MRK.2.20	Aglaan uiksrautim aullaurrauviksraŋa tikitchumaaqtuq, aasii taimanigu niġiḷaitpaallugniaqtut.
MRK.2.21	Iñuk iḷaaqtuutiqalaitchuq iḷiġniġmik nutauruamik ugliŋaitchuamik ukił̣haamik annuġaaluŋmun, qanuq nutauruaq iḷiġniq iḷaaġutauruaq ugligluni aligaaġutiniaqtuq utuqqauruamiñ annuġaamiñ, aasii allaq aglił̣haaġluni. 
MRK.2.22	Iñuum suli immiutilaitkaa nutauruaq wine puuġruanun, qanuq nutauruam wine-gum puvlagluni qaaġniaġaa puuġruaq, aasii wine maqiluni asiñun, aasiiḷi puut maqulutiŋ. Aglaan nutauruaq wine puugaksraupiaqtuq nutauruanik puunik.
MRK.2.23	Savairvianni Jew-guruat, Jesus pisuaŋaruq palauvaksranik nautchiaqaġvikun, aasii iḷitchitquraŋi iglaullaġmiŋ nutchugairraqsiŋarut palauvaksranik.
MRK.2.24	Pharisees uqallautiŋagaat, Tautukkich. Iḷitchitquratin navgirut Savaiññikun pitquraptignik. 
MRK.2.25	Jesus kiuŋagai, Taiguaġiŋaitpisiuŋ qaŋaunnii qanuq David piŋatilaaŋa, ilaalu iñuŋniḷu piiḷḷiuliqł̣utiŋ kaaksiuliqamiŋ?
MRK.2.26	David isiŋaruq igluanun God-im aasii niġivḷugu punniq aitchuutauŋaruaq God-mun. Taamna piŋaruq Abiathar aŋaiyyuliqsiqpaumman. Pitqurat uqaluatigun aŋaiyyuliqsiqpaich kisimiŋ niġiyumiñakkaŋat taamna punniq.
MRK.2.27	Jesus suli uqallaŋaruq, Savaiññiq savaaguruq anniqsuqsaqługu iñuk, iñuk savaaguŋaitchuq pisigilugu Savaiññiq. 
MRK.2.28	Iġñiŋa Iñuum ataniġnaqutiqałhaaqtuq pitquraniñ aŋalatchiruaniñ iñuŋnik Savaiññiġmi.
MRK.3.1	Tavra Jesus isitqiŋaruq aŋaiyyuviŋmun, tavra tavraniinniqsuq iñuk argakisuuraq. 
MRK.3.2	Tavra Jesus naipiqtuŋagaat, iluaqsiriñiaqtilaaŋanik Jew-guruat Savaiññiŋanni, pasisukługu. 
MRK.3.3	Tavra Jesus uqallautiŋagaa iñuk argakisuuraq, Qaiñ uvuŋa. 
MRK.3.4	Tavra Jesus uqallautiŋagai iñuich, Pitquratiguaŋava Savaiññiġmi nakuurualiqiruni naagga pigiitchualiqiruni? Ikayugaksraġivisigik iñuich naagga iḷatchiġḷugich Savaiññiġmi? Tavra nivliŋiḷḷaŋarut. 
MRK.3.5	Tavra Jesus qiñiġaallakługich qinnaliŋaruq pisigivlugu sivunmuuniŋat killukuaġniŋallu, aglaattauq iḷunŋutchautigiŋagai. Ilaan uqallautiŋagaa iñuk, Isaakkich argaktin. Tavra isaaŋagai, aasii argaŋi iłuaqsirauŋarut igḷumiktun. 
MRK.3.6	Tavra Pharisees aniŋarut, aasii tavrauvvaa sivunniuqatigiaqsivḷugich Herod-kuayaat Jesus-kun, qanuġlugu tuqutchukługu.
MRK.3.7	Tavra Jesus aullaŋaruq iḷitchitquraniḷu tatchimun, aasii iñusalaich maliŋagaat Galilee-miñ Judea-miḷḷu, 
MRK.3.8	Jerusalem-miḷḷu, Idumea-miḷḷu uŋataaniḷḷu kuugum Jordan, avataanniḷḷu Tyre-vlu Sidon-lu. Iñusalaich ullaaŋagaat tusaaŋavlutiŋ sunik kamanaqtuanik savaaŋiñik. 
MRK.3.9	Iñusalaich iñugiaksivaił̣ł̣utiŋ, Jesus uqallautiŋagai iḷitchitqurani umiamik itqanaiqsitquvlugich, iñuŋnun saqigruginasugaluni.
MRK.3.10	Ilaan iluaqsiŋagai iñugiaktuat iñuich, aasii taamna pisigivlugu iluqaġmiŋ naŋittuat saqiraqłiŋarut tikiutiniatakłutiŋ ilaanun aksiḷḷasiñiatakługu. 
MRK.3.11	Suli ilitqusiqł̣uqaqtuat, tautukamirruŋ, sitquġaqtut sivuġaanun, aasii nipaalavlutiŋ, Ilivich Iġñiġigaatin God-im. 
MRK.3.12	Tavra piraksripiaŋagai quliaqtuaġitquŋił̣ł̣ugu iliŋiññun kiutilaani.
MRK.3.13	Tavra Jesus mayuŋaruq iġġimun, aasii ququaqługich ilimiñun iñuich pigisukkani, aasii ullaŋagaat. 
MRK.3.14	Tavra piksraqtaaġiŋagai qulit malġuk, iliŋiññun piqatigitquvluni, suli ilaan tilisukługich alġaqsruitquvlugich, 
MRK.3.15	suli suaŋŋatiqaquvlugich iłuaqsiyumiñaġlugich naŋirrutit, suli anitchumiñaġlugich ilitqusiqł̣uich. 
MRK.3.16	Ukua piksraqtaaġiŋagai Simon atchikługu Peter-mik, 
MRK.3.17	aasiiḷi James iġñiŋa Zebedee-m, John-lu aniqataa James, atchikł̣ugik Boanerges-mik, sivuniqaqtuamik kalluktun iññuk, 
MRK.3.18	aasii Andrew-lu, Philip-lu, Bartholomew-lu, Matthew-lu, Thomas-lu, James-lu iġñiŋa Alpheus, Thaddaeus-lu, Simon-lu Zealot-guruaq, 
MRK.3.19	Judas-lu Iscariot, aitchuutiginniktuaq ilaanik.
MRK.3.20	Tavraasii tavrani Jesus aiŋaruq. Aasii iñusalaich katitqiŋarut atautchimun niġiñiayunaiqsaallaisa Jesus-lu iḷitchitquraniḷu. 
MRK.3.21	Tavra nanmiñiq iḷaŋisa tusaakamirruŋ taamna, aullaqiŋarut aggisiyaqtuqługu Jesus, qanuq iñuich uqautigivlugu kinnaġuġnivḷugu.
MRK.3.22	Tavrali iḷisaurrit pitquranik qairuat Jerusalem-miñ uqaŋarut, Ilaa aŋalatiqaqtuq Beelzebul-mik, umialgannik ilitqusiqł̣uich, aasii taavrumuuna anittairuq ilitqusiqł̣uŋnik.
MRK.3.23	Tavra iḷisaurrit pitquranik ququaŋagai ilimiñun, aasii uqautiaqsivḷugich uuktuutitigun, Qanuġluni Satan anitchumiñaqpa inmiñik? 
MRK.3.24	Nunat iñuŋich atinġiġḷutiŋ inmikkuaŋasiḷutiŋ piyuutiaqsikpata, nunauniŋat siammayaaġniaqtut. 
MRK.3.25	Tainnatuttauq nanmiñiġiich atinġiġḷutiŋ piyuutiaqsikpata, taapkua nanmiñiġiikkaluat siammayaaġniaqtut. 
MRK.3.26	Tainnatuttauq Satan ilitqusiqł̣uŋi atinġiġumiŋ piyuutilutiŋ avanmun, ilaan suaŋŋataa isukłiññayaqtuq.
MRK.3.27	Iñuk suaŋarualuk qiḷiqsruiqqaaġlugu, iglua pakagnaġniaqtuq suġauttaiġḷugulu. Tainnatuttauq Satan payariraksrauqqaaġniaqtuq ilitqusiqł̣uŋi anitauniaqpata.
MRK.3.28	Iḷumun uqallautigivsi. God-im suliqutigiŋaiġumiñaġai itqaumayumiñaiġḷugich iluqaisa iñuich piḷuutiŋich, iluqaisalu pigiitchuat uqallautiŋich, 
MRK.3.29	aglaan iñuk uqaqtuaq pigiitchuanik Ilitqusiġiksuaq sivuniġilugu sumikunnii suliqutigiŋaiqsauyumiñaitchuq, qanuq pisigilugu taamna piḷuun, ilaa pasirauniaqtuq isuitchuamun.
MRK.3.30	Jesus taamna uqallausiġiŋagaa qanuq iñuich uqallausiġiŋagaat inna, Ilaa Jesus ilitqusiqł̣uqaqtuq.
MRK.3.31	Tavra nukaaluŋi aakaŋalu qaiŋarut tavruŋa, aasii qikaqłutiŋ siḷami, tilisiŋarut ilaanun qaitquvlugu. 
MRK.3.32	Tavra iñusalaich aquppiruat avataani Jesus, uqallautiŋagaat, Qaŋma, aakaviḷḷu nukaaluuviḷḷu pisukkaatin. 
MRK.3.33	Tavra Jesus kiuŋagai, Kiuva aakaga aniqatiitkalu? 
MRK.3.34	Tavra qiviaŋaruq tamatkunuŋa aquppiruanun avanmiñi, aasii uqallakłuni, Marra makua aniqatigimmatun aakagimmatullu itkitka. 
MRK.3.35	Qanuq kiñaliqaa nalautchiruaq pisuutaanik God-im, taamna aniqatigigiga, aakagigigalu.
MRK.4.1	Tavra Jesus iḷisaurrisatqiŋaruq tatchim siñaani, aasii tavruŋa iñusalaich katinŋarut ikillasiḷaallaan umiaqpauramun aquviłłuni. Aasii iluqaġmiŋ iñusalaich siñaaniinŋarut tatchim.
MRK.4.2	Tavra ilaan iḷisautiŋagai iñugiaktuanik sunik uuktuutitigun. Aasii iḷisaurrunmiñi uqallautivlugich, 
MRK.4.3	Naalaġnisiŋa. Nunaliqiri aullaqtuq kanġaksruiyaqtuqłuni nautchiaksranik palauvaksraġuġniaqtuanik. 
MRK.4.4	Tavra kanġaqsruipkaqtillugu iḷaŋich kataŋarut apqutinun, aasii tiŋmiat qaivḷutiŋ niġiŋagaich. 
MRK.4.5	Iḷaŋich aasii kataŋarut uyaġauruamun nunamun nunaqapiaŋitchuamun. Tavrauvvaa naurut, qanuq mapturuamik nunaitchuq. 
MRK.4.6	Siqiñiq salapqiġman maŋŋuił̣ł̣utiŋ, panaqłuŋagai aasii tuquvlutiŋ. 
MRK.4.7	Aasii iḷaŋich nautchiaksrat kataŋarut akunġannun kakiḷḷaġnaqtuat nauruat, aasii kakiḷḷaġnaqtuat nauvlutiŋ nagguviksraiŋagaich nautchiaksrat. 
MRK.4.8	Allat kataŋarut nunagiksuamun, aasii nauvlutiŋ palauvaksrat iñugiaksivḷutiŋ. Iḷaŋich nauŋarut iñuiññaq qulinik palauvaksranik, iḷaŋich aasii piŋasukipiamik, aasii iḷaŋich tallimakipiamik. 
MRK.4.9	Tavra Jesus uqallautiŋagai, Siutiqaqtusi tusaggatiksraŋnik, naalaġnisiŋa.
MRK.4.10	Tavra Jesus kisiŋŋuġman, tamatkua avataaniittuat piqatigivlugich qulit malġuk iḷitchitqurat apiġiŋagaat uuktuutikun. 
MRK.4.11	Tavra ilaan uqallautiŋagai, God-im kaŋiqsipkaŋagaa ilivsiññun kaŋiqsiñaiñŋaruaq atanniqsimmatini iñuŋnun. Aglaalli allat iñuich tusaqsraġigaat uuktuutitigun. 
MRK.4.12	Tamatkua iñuich taŋŋiġaich Isaiah-m uqaluŋi Bible-ni,
MRK.4.12	“Tautukkaluaqłutiŋ iḷisaqsriḷaitchut,
MRK.4.12	tusaagaluaqłutiŋ kaŋiqsiḷaitchut;
MRK.4.12	Kaŋiqsiñiġumiŋ, saannasugalutiŋ God-mun,
MRK.4.12	aasii ilaan suliqutigiŋaiġḷugich itqaumayumiñaiġḷugich piḷuutiŋich.”
MRK.4.13	Jesus uqallautiŋagai, kaŋiqsiŋitkuvsiuŋ una uuktuun, qanuġlusi kaŋiqsiñiaqpisigik uuktuutipayaat? 
MRK.4.14	Nunaliqiri kanġaqsruimmatun nautchiaksranik palauvaksraġuġniaqtuanik, tainnatun uqalua God-im alġaqsruutauruq iñuŋnun. 
MRK.4.15	Nautchiaksrat iḷaŋich kataŋmatun apqutinun, tainnatuttauq iñuich iḷaŋich tusaaruat uqaluanik God-im siqquqsimmiraqtut. Tusaaganipqaġmarruŋ uqaluk Satan-gum piiguipkaġai qilamik tusaakkaŋannik. 
MRK.4.16	Allalli iñuich ittut nautchiaksratun kataktuatun uyaġauruamun nunamun. Tusaapqauraqamirruŋ uqaluk, quyyatigivlugu akuqtuġaat. 
MRK.4.17	Aglaan akuqtuaġiŋiññiġaat uqaluk naamasiḷugu tuniqsimmatiksraqtiŋ, nautchiaksratun maŋŋuqavigruaŋitchuatun iłłutiŋ. Tavraasii iłuiḷḷiuġutit nagliksaaqtirrusiallu, qaimmata uqaluk pisigivlugu, iliŋich tavrauvvaa nikatchaktut aasii qapiqłutiŋ. 
MRK.4.18	Allalli iñuich ittut nautchiaksratun kataktuatun akunġannun kakiḷḷaġnat nauruat. Tamatkua iñuich tusaagaluaqtuat uqaluŋmik, 
MRK.4.19	uŋiarrisit mattumuuna iñuuniaġnikun, piviuttaqsriñġuvlu suġaliġnik, allallu qanusipayaat kipiġniuġutit nagguviksraiġaat uqaluk, aasii iliŋisa iñuusiŋich allaŋŋuqtauŋił̣ł̣utiŋ. 
MRK.4.20	Aasiiḷi allat iñuich ittut nautchiaksratun kataktuatun nunagiksuamun. Iliŋisa tusaagaat uqaluk akuqtupiaġataqługu, aasii iñuusiŋich allaŋŋuqtauvlutiŋ, nautchiaksratun kataktuatun nunagiksuamun, aasii naurivḷuni palauvaksranik, iḷaŋiññik iñuiññaq qulitun, iḷaŋich piŋasukipiatun, suli iḷaŋich tallimakipiatun.
MRK.4.21	Qulliq inimuutisuuvarruŋ matusukługu utkusiŋmik, naagga atautitchukługu siñigviŋñun? Naumi. Iḷisuugaat qulliqaġviŋmun.
MRK.4.22	Sunapayaaq matutuqtuaq paŋmapak sivunniqsauŋaruq salapqiġumaaqługu taimanigu, suli sunapayaaq iḷisimapkaqtauŋitchuaq paŋmapak sivunniqsauŋaruq iḷitchuġipkaqtauyumaaqługu iñupayaanun taimanigu.
MRK.4.23	Taamna pisigilugu, siutiqaqtusi tusaggatiksraŋnik naalaġnisiŋa.
MRK.4.24	Jesus uqallautivsaaŋagai, Naalaġnimmaġiksaaqsiuŋ tusaakkaqsi. Qanutun kaŋiqsisilaaqsi aktilaaqaqtuq naammaŋatun naalaġniḷḷuataqtilaavsi, suli kaŋiqsisaiññaġniaqtusi.
MRK.4.25	Qanuq iñuk naalaġniḷḷuataqtuaq kaŋiqsipkavsaaqtitauniaqtuq, aasiiḷi iñuk naalaġniḷḷuatalaitchuaq tammaiñiaqtuq kaŋiqsił̣auraġaluakkamiñik.
MRK.4.26	Suli Jesus uqallavsaaŋaruq, God-im atanniqsimmataa iñuŋnun arriliñaġumiñaqtuq nunaliqirimun, palauvaksranullu nautchirriutikkaŋiñun. 
MRK.4.27	Nunaliqiri siñiksaġaktuq unnuaġman, aasii itiqami uvluġman kukiḷuaqsivḷuni. Aasiivsauq tainna pipkaqługu, palauvaksrat nauyugaqtut nakautchivḷutiŋ. Nunaliqirim nalugai qanuqłutiŋ nautilaaŋat. 
MRK.4.28	Nunam naupkaġai iñugiaksipkaqługich palauvaksrat atautchimiñ palauvaksramiñ. Qitutuuraq nakautaq nausaqqaaġaqtuq, nakautami nauraqtuq puuŋa palauvaksram, aasii iḷuani puuŋan nauraksraiqsuat palauvaksrat itkayuktut. 
MRK.4.29	Palauvaksrat nauganigluataġmata iñuk kivriñmiñik kivrisaġaqtuq palauvaksranik qanuq kivrivikaaq tikitchuq.
MRK.4.30	Tavra Jesus uqallaŋaruq, Sumun arriḷiñiaqpigu God-im Atanniqsimmataa iñuŋnun? Sumik uuktuusiġñiaqpigu nausaiññaġniŋa? 
MRK.4.31	Arriqaqtuq mustard-mik nautchiaksramik, mikiniqsrapiaġataŋannik nautchiaksrat. Nunaliqirim nautchirriutigaa nunamun. 
MRK.4.32	Qakugulimman nauruq taaniqtusił̣haaqłuni nauriapayaaniñ. Qisiqsiutiġluksivaił̣ł̣uni tiŋmiat ugluliuġvigiŋagaich qisiqsiutiŋi. 
MRK.4.33	Tavra Jesus alġaqsruituiññaŋaruq iñuŋnun, atuqłuni iñugiaktuanik uuktuutinik allaniglu taapkunatun. Uqautiŋagai kaŋiqsiyumiñaqtilaaŋatiktun. 
MRK.4.34	Uqautilaiñŋagai uuktuutaiḷḷuni. Aglaan kisiŋŋuqamiŋ supayaat uqautini sivunniuġaġigai iḷitchitquramiñun.
MRK.4.35	Tavra taavrumanisuli uvlumi, unnuksaġman, Jesus iḷitchitqurani uqallautiŋagai, Ikaaqta auŋatchianun tatchim. 
MRK.4.36	Tavra qimaŋagaich iñusalaich, aasii aullautiŋagaat Jesus umiaqpauramun ikianiŋman. Tavraptauq tuvaaqatiqaŋammiut allanik umiaqpauranik. 
MRK.4.37	Tavra anuqqakpaŋaruq, suli malgich iksruġaŋagaat umiaqpauraq, siḷivitkaqsivḷugu. 
MRK.4.38	Tavra Jesus aquaniinŋaruq umiaqpauram, siñikłuni akisiqaqłuni. Aasii itiqsaŋagaat, uqallautivlugu, Iḷisaurrii, suliqutigiŋitpiuŋ ipigupta? 
MRK.4.39	Tavra makinŋaruq, suli suaŋagaa anuġi uqallakłuni, Anuġaiġiñ, uqallakłuniḷu immamun, Quunniġuġiñ. Tavra anuġaiŋaruq, quunniġuqłuni. 
MRK.4.40	Tavra ilaan uqallautiŋagai, Summan iqsisuvaitpisi? Qanuqimña ukpiġutaitpisi? 
MRK.4.41	Tavra iliŋich aliuŋarut atqunaqłutiŋ, suli uqaqłutiŋ avanmun, Qanusiq una Iñuk? Anuġimunnii immavlu kamagillavatku.
MRK.5.1	Tavra ikaaŋarut taaguŋatchianun tatchim Galilee-m, nunaŋannun Gerasenes. 
MRK.5.2	Aasii niumman Jesus umiaqpauramiñ, tavrauvvaa paaŋagaa iñuum ilitqusiqł̣uqaqtuam iḷuviġniñ. 
MRK.5.3	Taamna iñuk iñuuniqsuaq akunġanni iḷuvviviich, aasii kialiqaa qiḷiqsruiḷaiññiġaa, kalimñanikunnii. 
MRK.5.4	Qanuq ilaa akulaił̣ł̣ugu qiḷiqsruigaluaġaġniġaat kalimñanik isigaŋigullu tayaġniŋigullu. Kalimñat kiktuġaaġaġniġai, suli kalimñat isigagmiñiittuat kanuqqivḷugich. Iñulimaam ittuayusipkalaiññiġaa. 
MRK.5.5	Aasii ataramik unnuamiḷu uvlumiḷu qimialuŋniitkayugniqsuq iḷuvviviŋniḷu nipaalavluni, kiḷḷiaqłuni ilimiñik uyaġagnun.
MRK.5.6	Tavra ilaan tautukamiuŋ Jesus uŋasiñun, aqpanŋaruq, aasii pułłuni sivuġaanun. 
MRK.5.7	Suli nipaalaqpaŋaruq, Jesus, Iġñiŋa sapiġñaġniqsrauruam God-im, suniaqpiŋa? Apiġipiaġikpiñ God-ikun, tatavsaġnaŋa. 
MRK.5.8	Qanuq Jesus uqallautiŋagaa, Ilitqusiqł̣uuk anniiñ iñuŋmiñ. 
MRK.5.9	Suli Jesus apiġiŋagaa, Sumik atiqaqpich? Tavra kiuŋagaa, Uvaŋa atiġa Legion, qanuq iñugiaktugut. 
MRK.5.10	Tavra ilitqusiqł̣uqaqtuam apiġipiaġataŋagaa Jesus aullaqtitquŋił̣ł̣ugich ilitqusiqł̣uich tamattumaŋŋa nunamiñ.
MRK.5.11	Aasii tuttuqłusalaich tavraniinniqsut qaniłłutiŋ qimialuŋni niġiñiaqtuat. 
MRK.5.12	Tavra ilitqusiqł̣uich iluqaġmiŋ apiġipiaġataŋagaat, Tillisigut tuttuqługnun, isiġumagivut. 
MRK.5.13	Tavra tavraŋŋa Jesus aullaqtinŋagai. Aasii ilitqusiqł̣uich aniŋarut iñuŋmiñ isiqłutiŋ tuttuqługnun. Tavra tuttuqłuich paŋaliŋarut suamavlutiŋ anmun qutaŋŋiaġiksuakun immamun, aasii ipivlutiŋ. Iñugiaktilaaqaqpalliŋarut 2,000-tun.
MRK.5.14	Tavrali qaunaksriruat tuttuqługnik pigruŋarut, aasii quliaqtuaġivlugu taamna iniqpaŋmi nunaaqqiñiḷu. Tavra iñuich qaiŋarut tautugiaqługu suna pisilaaŋanik. 
MRK.5.15	Tavra ullaaŋagaat Jesus, suli tautukługu ilitqusiqł̣uqaŋaruaq iñugiaktuanik, aquppiruaq annuġaaŋavluni qauriŋavluniḷu. Tavra iliŋich iqsitchaŋarut. 
MRK.5.16	Aasii tamatkua tautuktuat quliaqtuaġutiŋagaich iñuich, qanuq pirauŋatilaaŋanik taamna ilitqusiqł̣uqaŋaruaq, tuttuqłuktigullu. 
MRK.5.17	Tavra apiġipiaŋagaat Jesus aullaquvlugu nunamiŋniñ.
MRK.5.18	Tavra ikiaqsimman umiaqpauramun, taavruma ilitqusiqł̣uqaŋaruam apiġipiaŋagaluaġaa nayuġukługu. 
MRK.5.19	Tavra Jesus pipkaŋaitkaa, aglaan uqallautiŋagaa, Aggiiñ avilaitqatiŋnun, aasii quliaqtuaġutilugich qanuq kamanaqtigiruanik Atanġum piraŋiñik iliŋnun, suli naglikkutiqaŋatilaaŋanik iliŋnun. 
MRK.5.20	Tavra iñuk aullaŋaruq, aasii quliaqtuagaqsivḷuni qulinun nunaaqqiñun qanuq kamanaqtuanik Jesus savaaġikkaŋiñik ilimiñun. Aasii iluqaġmiŋ iñuich kamasuŋarut.
MRK.5.21	Tavra Jesus ikaatqianiŋman umiaqpaurakun taaguŋatchiġmun, iñusalaich katinŋarut ilaanun. Aasii ilaa tatchim siñaaniinŋaruq. 
MRK.5.22	Tavra qaiŋaruq iḷaŋat umialiŋnaŋat Jew-guruat aŋaiyyuviata, Jairus-mik atilik. Aasii tautukamiuŋ Jesus punŋaruq sivuġaanun. 
MRK.5.23	Aasii qiññuaqtupiaŋaruq uqaqłuni, Paniuraġa amma tuquaqsiuraqtuq. Qaiḷutin aksiugiapiaqugiga iliŋnun iłuaqsitquvlugu iñuuyumauq. 
MRK.5.24	Tavra Jesus piqasiŋagaa. Suli iñugaaġruich malikługu tatiŋagaat.
MRK.5.25	Tavra aġnaq suniġluqaqtuaq auŋmik qulit malġugni ukiuni tamaaniinŋaruq. 
MRK.5.26	Taamna aġnaq nagliksaaqtuaq sapunniaqtiqaŋagaluaqtuq iñugiaktuanik taaktinik. Ilaa maniiġutiŋagaluaqtuqunnii nakuusipayaaŋaitchuq, aglaan pigiiḷisaiññaŋaruq. 
MRK.5.27	Tusaaganiŋavluni Jesus-mik, qaiŋaruq tatiruatigun tunuaniñ, aasii aksiukługu Jesus annuġaaŋa, 
MRK.5.28	isumavluni, aksiuksiññaġupkich unnii annuġaaŋi, iłuaqsiyumiñaqtuŋa. 
MRK.5.29	Tavra aksiuŋagaa Jesus annuġaaŋa, aasii aunaaqsruŋaiqł̣uni tavrauvvaa. Timimiñi iḷitchuġigaa iłuaqsisilaani naŋirrunmiñiñ. 
MRK.5.30	Tavra Jesus, tavrauvvaa iḷitchuġivluni ilimiñiñ suaŋŋan aullaqtilaaŋanik, kiŋiaŋaruq tatiruani, aasii uqallakłuni, Kia aksiukpagich annuġaatka? 
MRK.5.31	Tavra iḷitchitquraŋisa kiuŋagaat, Tautukkitin iñusalaich tatiruat iliŋnun. Summan aasii apiqsrivich kimun aksiuŋmagaaqpich? 
MRK.5.32	Tavra alaqiñŋaruq avanmun tautugniaqługu kimun aksiuktilaani. 
MRK.5.33	Tavra aġnaq sivuuġallaġmi uulillaġmiḷu, qaiŋaruq Jesus-mun iḷisimavluni iluaqsisilaamiñik, aasii pułłuni sivuġaanun, uqautivlugu iluqaanik iḷumun ittuamik. 
MRK.5.34	Tavra ilaan uqallautiŋagaa, Paniuruatiin, ukpiġurvich iłuaqsipkaġaatin. Aullaġiñ tutqiksiḷutin, suli iłuaqsiraulutin naŋirrutiŋniñ.
MRK.5.35	Jesus uqaġniaqtillugu, qaiŋarut iḷaŋich kivgat Jairus igluaniñ aasii uqallautivlugu, Paniiñ tuquaniktuq. Iḷaksiaŋaiġuŋ Iḷisaurri. 
MRK.5.36	Tavra Jesus suliqutigisuŋaġnagu uqallautaat, uqallautiŋagaa umialiŋnaq, Iqsiñak, ukpiqsiññaġiñ. 
MRK.5.37	Tavra Jesus iñuŋmun maliktinŋaitchuq, aglaan Peter-mun James-mullu John-mullu aniqataanun James. 
MRK.5.38	Tavra ilaa tikiñŋaruq igluanun umialiŋnaŋata aŋaiyyuvium, aasii tautukługich tuavaalaruat, tamatkualu qiaqpaktuat. 
MRK.5.39	Tavra isiqami ilaan uqallautiŋagai, Summan inna pivisi qiavisiḷu? Niviaqsiaġruk tuquŋaitchuq. Siñiksiññaqtuq. 
MRK.5.40	Tavra iglautigiŋagaat kipagivlugu. Aasii ilaan anitanikkamigich iluqaisa, piŋagik aapaŋalu aakaŋalu niviaqsiaġruum, taapkualu piŋasut iḷitchitqurani, aasii isiqłutiŋ niviaqsiaġruum irvianun. 
MRK.5.41	Tavra Jesus tiguŋagaa niviaqsiaġruk argaŋigun, aasii uqallautivlugu, Talitha koum, sivuniqaqtuamik, Niviaqsiaġruuk, uqallautigikpiñ, makittin. 
MRK.5.42	Tavra tavrauvvaa niviaqsiaġruk makinŋaruq, aasii pisuaqłuni. Ukiuqaŋaruq qulit malġugnik. Tavra kamasupiaġataŋarut iñuich. 
MRK.5.43	Tavra uqautipiaŋagai iñuŋmun iḷitchuġitquŋił̣ł̣ugu. Aasii niġipkaquŋagaa.
MRK.6.1	Tavra Jesus aullaŋaruq tavraŋŋa, aasii tikił̣ł̣uni nunamiñun. Suli iḷitchitquraŋisa maliŋagaat. 
MRK.6.2	Tavra Jew-guruat Savaiññiŋat tikiñman, iḷisaurrirraqsiŋaruq aŋaiyyuviŋmi. Tavra iñugiaktuat tusaavlugu kamasuŋarut, uqaqłutiŋ, Sumiñ una iḷisimmatinikpa? Qanuqłuni isumattutinikpa? Qanuqłuni suli aliuġnaqtuanik piva? 
MRK.6.3	Kaamniġuŋitpauna, Mary-m iġñiŋa, aapiyaŋa James-gum Joses-lu Judas-lu Simon-lu? Aasiisuli nayaaluŋi uvaniinŋitpat itqatigivluta? Tavra iliŋich qanuqpaaŋaliŋarut ilaanun. 
MRK.6.4	Aasiiḷi Jesus uqallautiŋagai, God-im uqaqtaa nanġausiaqallaruq sumiḷiqaa, nunamiñiaglaan iḷamiñiḷu.
MRK.6.5	Tavra Jesus tavrani savakkumiñaiñŋaruq aliuġnaqtuanik, aglaan aksiuŋagai iñukitchuat naŋittuat aasii iłuaqsivḷugich. 
MRK.6.6	Pisigivlugu ilaisa arguasuutaat, Jesus aliuŋaruq.
MRK.6.6	Aasii Jesus kukiḷuŋaruq nunaaqqiñi iḷisaurrivḷuni. 
MRK.6.7	Tavra qaitquŋagai ilimiñun qulit malġuk iḷitchitqurat, aasii aullaqtitchaaqsivḷugich malġuullaavlugich. Ilaan suaŋŋasiŋagai ilitqusiqł̣uiyaiḷḷasivḷugich. 
MRK.6.8	Suli piraksriŋagai upaluŋaiyaquŋił̣ł̣ugich sunik iglauniksramiŋnun, aglaan ayauppiuraq kisian, puukataiḷaaġlugich, taquagiḷaaġlugich, maniiḷaaġlugich maniqaġviŋmiŋni,
MRK.6.9	aluġutiqaquvlugich, aglaan malġugnik qaliġuuraqaquŋił̣ł̣ugiḷḷu. 
MRK.6.10	Jesus uqallautivsaaŋagai, Nunaaqqiñun tikitkuvsi tukkuġiyumagisi iñuich aiyugaaqtisi aullaġataġnivsiññun aglaan. 
MRK.6.11	Aasii iñuich paġlaŋitpasi naalaġnisuŋitpatigiglu uqalusi, qimakkisigiksi taamna ini aasii piiyaġlugu avyuq isigavsiññiñ. Taamna kilgutauniaqtuq ilaiññun pisuŋisilaaŋanik tusaayugaaġiksuaq.
MRK.6.12	Tavra aullaŋarut, aasii alġaqsruivḷutiŋ iñuich isumalitqiksuksraunivḷugich piḷuunmiŋniñ. 
MRK.6.13	Suli anittaiŋarut iñugiaktuanik ilitqusiqł̣uŋnik, suli uqsruqtiqługich olive uqsruanik iñugiaktuat naŋittuat iłuaqsivḷugich.
MRK.6.14	Tavra umialik Herod tusaaŋaruq iluqaiññik tamatkuniŋa, qanuq Jesus uqautigivlugu uqaluk siaminŋaruq sumulliqaa. Iñuich iḷaŋich uqaŋarut, John Paptaiqsi aŋiruq tuqqunmiñ, Tainnaqłuni aliuġnaqtuanik piḷḷaruq.
MRK.6.15	Allalli uqaŋarut Elijah-univḷugu. Allallivsauq uqaŋarut, uqaqtigigaa God-im, iḷaŋatitun taipkua iŋiḷġaan kamanaqtuat uqaqtiŋisun God-im.
MRK.6.16	Tavrali Herod tusaakami uqallaŋaruq, John-guruq aŋiruq tuqqunmiñ, niaquiŋakkaġa. 
MRK.6.17	Qanuq Herod tilisivḷuni aŋuyaktinik tigupkaŋagaa John, aasii qiḷiqsruivḷugu tigutaaġviŋmi pisigivlugu Herodias, aniqanmi Philip nuliaŋa, ilaan nulialiutikkani.
MRK.6.18	John Paptaiqsim Herod uqallautigaluamiiŋagaa, Nalaunŋaitchuq ilivich tuvaaqasiutigupku aniqarvich nuliaŋa. 
MRK.6.19	Herodias isumamaqłuutiqaŋaruq John-mun tuqutitchumaliqsaallaan. Aglaan Herod-mik piñaiḷutaqaŋaruq. 
MRK.6.20	Qanuq Herod-gum John sivuuġagiŋagaa, iḷisimavluni iñulluatautilaaŋanik suli nalaunŋavluni iñuk, piyaqquqtaiḷiŋagaa. Herod-gum John naalaġniḷḷatuŋagaa tutqiiḷiqpaguugaluaŋŋaġmi naalaktuapayauraqamiuŋ.
MRK.6.21	Kiisaimmaa Herodias piviksraŋa nalautitpuq. Herod annivia tikiñman niqinaqutimmagich iluqaisa qaukłiich kavamauruat, aŋuyaktillu qaukłiŋich, suġalliruallu Galilee-mi. 
MRK.6.22	Tavra Herodias pania isiqłuni kanaakkiumman, Herod iviġaktauŋaruq tuyuġmianiḷu. Aasii umialik uqallaŋaruq niviaqsiamun, Sumik piqaġukkaluaqpich? Aitchuġumiñaġikpiñ supayaamik pigisukkaġnik. 
MRK.6.23	Tavra unniqsuqłiiŋagaa nalupqinaiqł̣ugu, Supayaamik apiqsriguvich uvamniñ, aitchuutiginiaġiga iliŋnun, avvaġiluġaa unnii umialgunma. 
MRK.6.24	Tavra niviaqsiaq aniŋaruq, aasii uqallautivlugu aakani, Sumik piqaġugniaqpik? Tavra Herodias uqallaŋaruq, Niaquanik John Paptaiqsim. 
MRK.6.25	Tavra utiŋaruq qilamiqsruqłuni umialiŋmun, aasii apiqsrivḷuni, Aitchuŋŋa akkupak niaquanik John Paptaiqsim puggutauramun. 
MRK.6.26	Tavra umialik atqunaqłuni isumaaŋaruq, aasii unniqsuqłiisini pisigivlugu, pisigivlugiḷḷu tuyuġmiani, ilaan itigaurraqtitchumiñaiñŋagaa. 
MRK.6.27	Tavra tavrauvvaa umialik tilisiŋaruq qaunaksrimik, piraksriivḷuni John niaqua qaġġisitquvlugu. Tavra aullaqłuni, niaquiŋagaa John tigutaaġviŋmi. 
MRK.6.28	Aasii qaġġisivlugu niaqua puggutauramun, aitchuutigiŋagaa niviaqsiamun, aasiiḷi niviaqsiam aitchuutigivlugu aakamiñun. 
MRK.6.29	Tavra John iḷitchitquraŋi tusaakamiŋ taavrumiŋa, qaivḷutiŋ piŋagaat timaa aasii iḷuviqługu.
MRK.6.30	Tavra tilirauŋaruat iḷitchitqurat utiŋarut Jesus-mun, aasii quliaqtuaġutivlugu supayaanik, savaamiŋniglu, suniglu iḷisaurrutigikkamiŋnik. 
MRK.6.31	Iñugiaktuat iñuich qairaġaŋarut aullaqsimmaġmiglu niġiḷḷaiqsitaallaisa Jesus-lu iḷitchitquraniḷu kiisaimmaa Jesus uqallautivai iḷitchitqurani, Aullallakta sumun iñuił̣aamun kisimġiuqtuallakkumaugut piḷaiŋaiqsiallagluta. 
MRK.6.32	Tavra aullaŋarut umiaqtuqłutiŋ iñuił̣aamun kisimiŋ.
MRK.6.33	Iñugiaktuat iñuich tautukługich aullaġmata, iḷisaġiŋagaich kitkuutilaaŋat. Tavraasii iñuich aullaaŋarut iluqaiññiñ nunaaqqiñiñ aqpamik qutaaguqłutiŋ, aasii tikitqaaqłutiŋ inimun sivulikługich Jesus-lu iḷitchitquraniḷu. 
MRK.6.34	Jesus niukami, tautuŋagai iñusalaich suli nagliksratchaŋaruq iliŋiññik, qanuq imnaisun inŋarut munaqsraitchuatun. Tavra ilaan iḷisautirraqsiqpaŋagai.
MRK.6.35	Tavra uvlukłiaqsimman iḷitchitquraŋisa ullakługu uqallautiŋagaat, uvlukłivigruaqtuq nunaaqqiiñmiuq maani. 
MRK.6.36	Aullaqtitkich iñuich, aullaġlutiŋ nunaaqqiñun qanipayaaqtuanun tauqsiġumaut niqiksramiŋnik. 
MRK.6.37	Jesus kiuŋagai, ilivsi niġipkaqsigik. Ilaisali apiġiŋagaat, Aullaquvisigut tauqsiġiaquluta 200 taalatun niqiksraŋiññik aasii niġipkaġlugich? 
MRK.6.38	Jesus apiġiŋagai, Qavsiñik punniġutiqaqpisi? Tautugiaqsigik. Tavra iḷitchuġianikamiŋ uqallaŋarut, Tallimanik iqallugniglu malġugnik.
MRK.6.39	Jesus uqallautiŋagai iḷitchitqurani, Qavsiuttaaġlugich aquvititquvlugich iñuich suŋaaqtuanun iviŋnun. 
MRK.6.40	Tavra aquptiŋarut qavsiuttaaqłutiŋ, tallimakipiaguttaqłutiglu, malġukipiaq quliguttaqłutiglu. 
MRK.6.41	Tavra tiguanikamigich tallimat punniġich iqalluglu, aaġluŋaruq qiḷaŋmun, aasii quyyavigivlugu God. Aasii avguqqaaqługich punniġich, qaiñŋagai iḷitchitquramiñun, niqłiqsuutigitquvlugich iñuŋnun. Iqalluk autaaŋammigik iluqaiññun. 
MRK.6.42	Iluqaġmiŋ niġiŋarut, niqinŋuġataqłutiŋ. 
MRK.6.43	Tavra iḷitchitqurat katitchiŋarut qulit malġugnik aguummaŋnik siḷiviłługich iḷakunik punniġnik iqallugniglu. 
MRK.6.44	Aasii taapkua niġiruat 5,000-guŋarut aŋutit.
MRK.6.45	Tavra tavrauvvaa Jesus ikitqupiaŋagai iḷitchitqurani umiaqpauramun ayutquvlugich Bethsaida-mun, tatchim taaguŋatchianun, ilaa iñuŋnik aullaqtitchipkaqtilluni. 
MRK.6.46	Tavra iñuich aullaqtitanikamigich, ilaa aullaŋaruq iġġimun aŋaiyyuyaqtuqłuni. 
MRK.6.47	Tanuġaksimman, umiaqpauraq qitqanuiḷiŋaruq tatchim, aasii Jesus kisimġiuqłuni nunami. 
MRK.6.48	Tautuŋagai iḷitchitqurani siġġaqiruat ipuqsruqłutiŋ anuġi arguġiannaqłuni. Tavra uvluyasimman ilaan ullaŋagai pisuaqłuni immam qaaŋagun. Qaaŋiqsaġumaruatun piŋagai. 
MRK.6.49	Tavra tautukamirruŋ pisuaqtuaq qaaŋagun immam, ilitqusiunasugiŋagaat, aasii nipaalavlutiŋ. 
MRK.6.50	Qanuq iluqaġmiŋ tautuŋagaat, aasii iqsitchapiaġataŋarut. Tavra tavrauvvaa ilaan uqallautiŋagai, Quviatchaktitausitchi. Uvaŋauruŋa. Iqsiñasi. 
MRK.6.51	Tavra ikiŋaruq umiaqpauramun, suli anuġaiŋaruq. Tavra iḷitchitquraŋi kamanniupiaġataŋarut sivuniksraqsiḷḷaiŋarut, 
MRK.6.52	qanuq kaŋiqsiŋaitkaat sivuniŋa aliuġnaqtuaq savaaŋa punniġnik, ukpiġilguił̣ł̣ugu.
MRK.6.53	Tavra ikaaganikamiŋ, tikiñŋarut nunaŋannun Gennesaret aasii tulakłutiŋ nunamun. 
MRK.6.54	Tavra niuganiŋmata umiaqpauramiñ, tavrauvvaa iñuich iḷisaġiŋagaat Jesus. 
MRK.6.55	Aasii aqpanŋarut iluqaagun nunakun sumulliqaa, qaġġisivḷugich nallaviksuummaisa naŋittuat, tusaaraġikamiŋ sumiitilaaŋanik. 
MRK.6.56	Tavra sumupayauraq Jesus tikiñman, nunaaqqiñun, naagga iniqpaŋnun, naaggaunnii nautchialiqirinun, iñuich naŋittuat iḷiŋagaich apqutinun, aasii apiġipiaġataqługu aksiullagukługuunni annuġaaŋan siñiġutaa. Aasii iluqaġmiŋ aksiuktuat ilaanik iłuaqsiŋarut.
MRK.7.1	Tavra Pharisees-lu iḷisaurriḷḷu pitquranik qairuat Jerusalem-miñ katirvigiŋagaat Jesus. 
MRK.7.2	Tavra tautuŋagaich Jesus iḷitchitquraŋisa iḷaŋich niġiruat iqaġiqqaaġaluaġnagich argatiŋ Pharisees piraksriutaatitun iñuŋnun.
MRK.7.3	Qanuq Pharisees, iluqaġmiglu Jews, Iqaġigaluamiiŋaunnagich argatiŋ, niġiḷaitchut, kamagivlugu taimaŋŋaqtaq iḷisaurrutaat maŋŋuuruat. 
MRK.7.4	Aasii tauqsiġñiaġviŋñiñ aikamiŋ niġiḷaitchut iqaġiŋaunnatiŋ. Suli iñugiaktuat allat akuqtuaġiŋagaich piḷġusiġisukługich, iqaġiniŋich qallugaurat, niuqqiutillu, uvluyuiḷallu utkusiich.
MRK.7.5	Tavra Pharisees-lu iḷisaurriḷḷu pitquranik Jesus apiġiŋagaat, Summan iḷitchitquravich kamagilaitpatigik iḷisaurrutiŋich maŋŋuupta, niġivḷutiŋ iqaġiqqaaġaluaġnagich argatiŋ? 
MRK.7.6	Jesus kiuŋagai, Ilivsi ukpiŋŋuaqtuasii. Qanutun nalautigiŋaruq Isaiah uqaqtaa God-im uqallausiġikamisi. Ilaan aglaŋagai God-im uqaluŋi inna,
MRK.7.6	“Ukua iñuich nanġaġaluaġaanŋa uqalułhiñamiŋnik,
MRK.7.6	sivuniqasuŋaġnagich uqalutiŋ.
MRK.7.7	Iliŋisa iḷumutun savautiŋitkaanŋa aŋaiyyuvigiluŋalu,
MRK.7.7	qanuq iḷisaurrirut iñuich pitquraliaŋiññik,
MRK.7.7	God-mun pitquraġiruatun iḷivḷugich.”
MRK.7.8	Jesus uqallavsaaŋaruq, Kamagiŋitkisi God-im pitquraŋi, kamagiłhaaqługich piḷġusiḷiaŋich iñuich.
MRK.7.9	Suli uqallautivsaaqługich, Ayyaksaasuġisi pitquraŋi God-im piupkaġniałhaaqługich ilivsi iḷisaurrutisi. 
MRK.7.10	Moses piraksriiŋaruq, Suuŋiḷaġinagik aapallu aakallu. Kiñaliqaa uqallautiqaqtuaq pigiitchuamik aapamigun naagga aakamigun tuqutaksraupiaqtuq.
MRK.7.11	Ilivsiḷiasii iḷisaurrirusi iñuk piqaġniqpan sumik ikayuutigiyumiñaġaluakkamiñik aapamiñun naagga aakamiñun, aglaan uqallausiġikpagu, Taamna Corban-guruq, sivuniqaqtuamik taamna God-im pia, 
MRK.7.12	ilaa pasirauyumiñaiññigiksi ikayuŋitkaluaġumigik aapaniḷu aakaniḷu. 
MRK.7.13	Tainna pikavsi, God-im uqalua anniqsuutauŋaiġiksi taimaŋŋaqtatigun iḷisaurrutivsigun iḷisaurrutigikkavsigun. Suli tainnatchiñik iñugiaktuanik piusi.
MRK.7.14	Tavra ququaganikamigich iluqaisa iñuich ilimiñun, Jesus uqallautiŋagai, Naalaġnisiŋa iluqapayauravsi, kaŋiqsiḷusiḷu. 
MRK.7.15	Sumik piitchuq siḷataaniñ iñuum, niġikkaŋatun, isiqtuamik ilaanun piḷuksipkaġumiñaġlugu, aglaan aniaruam iñuum iḷuaniñ, uqaluusiatun piḷġusiatullu, tamatkua iñuk piḷuksipkaġumiñagaat. 
MRK.7.16	[Taamna pisigilugu, siutiqaqtusi tusaggatiksraŋnik naalaġnisiŋa.]
MRK.7.17	Tavra iñuich qimakługich isiġman iglumun, iḷitchitquraŋisa apiġiŋagaat taavrumuuna uuktuutikun. 
MRK.7.18	Aasii ilaan uqallautiŋagai, Kaŋiqsisaiñmivisivsauq? Kaŋiqsiŋitpisi? Supayaam iḷuanuktuam iñuum siḷanmiñ piḷuksiŋitkaa, 
MRK.7.19	qanuq isiŋitchuq isumaqaġvianun aglaan aqiaġuanun, aasii anivḷuni timaaniñ. Tainna uqallakami, Jesus niġiñaqtualigai niqipayaurat. 
MRK.7.20	Suli uqallavsaaŋaruq, Sum aniruam iñuŋmiñ, pigiitchuakun uqaluan piḷġusiġiitchuavlu, piḷuksipkaġaa, 
MRK.7.21	qanuq qamaŋŋamiñ iñuum isumaqaġvianiñ salapqiġaqtut piḷuktuat isumat, tigligaġniġich, iñuaġniġich, 
MRK.7.22	allatuutit, Kaviuqqutit, pigiitchualiqutit, sagluqqutit, pitquraiḷaġniġich, killuqsraġniġich, uqautikłiġñiġich pigiitchuamik, kamasaaġun, isumalluaġiirrun. 
MRK.7.23	Tamatkua iluqaġmiŋ pigiitchuat qairut iñuum iḷuaniñ, aasii piḷuksipkaqługu.
MRK.7.24	Tavra tavraŋŋa Jesus aullaŋaruq nunaŋiññun Tyre-vlu Sidon-lu. Isiqami iglumun iḷisimatquyumaŋaitkaluaġaa sumiitilaani. Iñuich aasii iḷisimaŋagaat sumiitilaaŋa. 
MRK.7.25	Tavra tamaani aġnaq paniqaġniqsuaq ilitqusiqł̣uqaqtuamik tusaakami Jesus-mik, ullaŋagaa tavrauvvaa, aasii pułłuni sivuġaanun. 
MRK.7.26	Taamna aġnaq Jew-guŋitchuq, aniŋaruaq Phoenicia-mi Syria-miittuami. Ilaan apiġipiaŋagaa Jesus anitquvlugu ilitqusiqł̣uk paniŋmiñiñ. 
MRK.7.27	Tavra Jesus uqallaŋaruq ilaanun, Miqłiqtut Jew-guruat niqiksritqaaġlavut, qanuq nalaunŋaitchuq aitchuutigiruni miqłiqtum niqautaa qimmiñun. 
MRK.7.28	Tavra aġnam kiuŋagaa, Aaŋ iḷisaurrii, qimmich niġisuummiut niġġiviich ataanni miqłiqtut iḷakuŋiññik. 
MRK.7.29	Jesus uqallautiŋagaa aġnaq, Pisigilugu kiggutin, aggiiñ. Ilitqusiqł̣uk aniŋaruq paniŋniñ. 
MRK.7.30	Tavra aġnaq aikami, tautuŋagaa paniñi nalaruaq siñigviŋñi, ilitqusiqł̣uk aniŋavluni ilaaniñ.
MRK.7.31	Tavra Jesus aullaŋaruq Tyre-miñ Sidon-kuaqłuni aasii tavraŋŋa tasianun Galilee-m apqusaaqługich qulit nunaaqqich. 
MRK.7.32	Tavra iñuich qaġġisiŋagaat Jesus-mun tusiḷḷaqtuaq, iptuġiqł̣uniḷu. Aasii apiġipiaŋagaat Jesus aksiuquvlugu. 
MRK.7.33	Tavra Jesus asivaqtaaġutiŋagaa iñusalaŋniñ, aasii iḷiŋagai argagni siuttaŋnun, suli tivvuaqqaaqłuni, aksiuŋagaa uqaŋa. 
MRK.7.34	Tavra aaġluqłuni qiḷaŋmun, Jesus aniqsaapaŋaruq aasii uqallautivlugu, Ephphatha, sivuniqaqtuamik, aŋmaġiñ. 
MRK.7.35	Tavra tavrauvvaa siuttak aŋmaŋaruk, suli uqaŋa iłuaqsivḷuni, aasii uqaŋaruq kaŋiqsiñaqsivḷuni. 
MRK.7.36	Tavra piraksriŋagai quliaqtuaquŋił̣ł̣ugich iñuŋmun, tavra piraksrimmaġiksaaġuraġniaġmatiŋ, tainnatułhaavsaaq atqunaqługu quliaqtuaġiŋagaat. 
MRK.7.37	Iluqaġmiŋ tusaaruat kamasupiaġataŋarut, uqaqłutiŋ, Ilaa savaŋaruq supayaanik piḷḷuataqługich. Ilaan tusiḷḷaqtuat tusaallasigai, uqayuitchuallu uqallasivḷugich.
MRK.8.1	Taavruma aquqiatchiaŋagun iñusalaich katinŋarut. Niqiksraiñmata, Jesus ququaŋagai iḷitchitqurani inmiñun aasii uqallautivlugich. 
MRK.8.2	Nagligigitka ukua iñuich, qanuq nayuġaanŋa uvluni piŋasuni aasii paŋmapak niqiksraiġutirut. 
MRK.8.3	Aisaqtitkupkich niġipkaġaluaġnagich, sayaiġñiaqtut apqunmi, qanuq iḷaŋich qaiŋarut uŋasiksuamiñ. 
MRK.8.4	Tavra iḷitchitquraŋisa kiuŋagaat, Sumiñ iñuum niġisuiqsinniaqpagich ukua iñuich maani nunagluktuami? 
MRK.8.5	Tavra Jesus apiġiŋagai, Qavsiñik punniġutiqaqpisi? Iliŋich uqallaŋarut, Tallimat malġugnik.
MRK.8.6	Tavra iñuich piraksriŋagai aquvitquvlugich nunamun. Tiguvlugich tallimat malġuk punniġich quyyavigiqqaaqługu God, avguŋagai aasii aitchuutigivlugich iḷitchitquramiñun autaaquvlugich iñuŋnun. Tavra iḷitchitqurat tainna piŋarut. 
MRK.8.7	Suli iqaluutiqaŋarut iñukitchuanik iqalukułłuuranik. Jesus quyyavigiqqaaqługu God, piraksriŋagai iḷitchitqurani niqłiksuutigitquvlugich iñuŋnun. 
MRK.8.8	Iñupayaat niġiŋarut niqinŋuġataqłutiŋ. Iñugiaktilaaqaqpalliŋarut 4,000-tun. 
MRK.8.9	Tavra iḷitchitqurat katitchiŋarut iḷakunik tallimat malġuk aguummakpaich siḷiviłługich. Taamna pianiŋman, Jesus aullaqtinŋagai iñuich. 
MRK.8.10	Tavra tavrauvvaa ilaa ikiŋaruq umiaqpauramun piqatigivlugich iḷitchitqurani, aasii tikiñŋarut Dalmanutha-mun.
MRK.8.11	Iḷaŋisa Pharisees ullaŋagaat Jesus aasii uqavaaġutiaqsivḷugu. Uuktuġukługu apiġiŋagaat tautuktitquvlutiŋ aliuġnaqtuamik qiḷaŋmiñ, iḷisimanaqsisaġlugu God-mun iviġaumagitilaaŋa.
MRK.8.12	Tavra aniqsaapaŋaruq atqunaq, aasii uqallakłuni, Summan makua iñuich apiqsrivat tautugukłutiŋ aliuġnaqtuamik? Uqallautigivsi, tainnasiq aliuġnaqtuaq tautuktitauniaŋitchuq taapkunuŋa iñuŋnun.
MRK.8.13	Tavra ilaan qimaŋagai, aasii ikitqikł̣uni umiaqpauramun, ikaaŋarut taaguŋatchianun tatchim.
MRK.8.14	Tavra iḷitchitqurat puiguiŋarut punniliraaksramiŋnik, aglaan punniġutiqaŋarut atautchimik umiaqpauramiŋñi. 
MRK.8.15	Tavra Jesus iḷitchitqurani kiliŋagai uqaqłuni, Qaunagisitchi imaksrautiŋiññiñ Pharisees-lu umialguvlu Herod-gum.
MRK.8.16	Iḷitchitqurat uqarraqsiŋarut avanmun, Ilaa uqallaktuq tainna, punniġutaiññapta. 
MRK.8.17	Jesus iḷisimavlugu uqautigikkaŋat uqallautiŋagai, Summan uqaaġutigivisiuŋ punniġutaiññiq? Iḷitchuġiŋaitpisi kaŋiqsiŋaił̣ł̣usiḷu? Puqiisigivisi tainnatun? 
MRK.8.18	Iriqaġaluaqłusi tautuksiḷaitpisi? Siutiqaġaluaqłusi tusaalaitpisi? Piiguturusi.
MRK.8.19	Avguqapkich tallimat punniġich 5,000-nun iñuŋnun, qavsiñik aguummagnik siḷiviłługich iḷakunik katitchiŋavisi? Iliŋisa kiuŋagaat, Qulit malġugnik. 
MRK.8.20	Suli avguqapkich tallimat malġuk punniġich 4,000-nun iñuŋnun, qavsiñik aguummakpaŋnik siḷiviłługich iḷakunik katitchiŋavisi? Tavra kiuŋagaat, Tallimat malġugnik. 
MRK.8.21	Tavra Jesus uqallautiŋagai, Naaggasuliuvva kaŋiqsiŋaitchusi uqautiqaqtilaamnik iḷisaurrutiŋiññik Pharisees-lu Herod-lu.
MRK.8.22	Tavra tikiñŋarut Bethsaida-mun, suli qaġġisiŋagaat iñuk ayauŋaruaq Jesus-mun, apiġipiaqługu aksiuquvlugu. 
MRK.8.23	Tavra ilaan tiguŋagaa ayauŋaruaq argaŋigun, aasii aullativlugu annisiŋagaa nunaaqqimiñ. Tavra tivvuaganikamiuŋ irrakkun, suli aksianikamiuŋ apiġiŋagaa, Sumik tautullasivich? 
MRK.8.24	Tavra aaġluŋaruq aasii uqallakłuni, Tautukkitka iñuich pisuaqtuat ilaapkua napaaqtut. 
MRK.8.25	Taamna pianiŋman Jesus aksiutqiŋagaa irrakkun. Tavrani iñuk qiñimmaġiksaapiaŋaruq aasii tautuksiḷḷasiŋaruq takpiksivḷuni. 
MRK.8.26	Tavra Jesus aipkaŋagaa igluanun, uqallautivlugu, Nunaaqqimugnak.
MRK.8.27	Tavra Jesus-lu iḷitchitquraniḷu aullaŋarut nunaaqqiŋiñun Caesarea Philippi-m. Iglaullaġmiŋ iḷitchitqurani apiġiŋagai, Uqallautisiŋa iñuich kiunisuuvanŋa? 
MRK.8.28	Ilaisa kiuŋagaat, Iñuich iḷaŋisa John-gunisuugaatin Paptaiqsi, allalli Elijah-univḷutin, aasiivsauq allat iḷaginivḷutin uqaqtiŋiñun God-im.
MRK.8.29	Jesus apiġiŋagai, ilivsiḷiasii kiunivisiŋa? Peter-m kiuŋagaa, Ilivich Christ-gurutin God-im Tiliraŋa.
MRK.8.30	Jesus piraksriŋagai, Uqautiginagu taamna kimulliqaa.
MRK.8.31	Tavra Jesus iḷisautirraqsiŋagai iḷitchitqurani, Iġñiŋa Iñuum nagliksaaqpaktuksrauruq, pisuŋiññiaġaallu Jew-guruat atanauraŋisa, aŋaiyyuliqsiqpaiḷḷu, iḷisaurriḷḷu pitquranik. Aasiisuli tuqutauluŋa, piŋayuagniasii uvluk aŋiḷuŋa. 
MRK.8.32	Ilaan uqautigiŋagaa taamna iliŋiññun kaŋiqsiñaqsipiaqługu. Tavra Peter-m asivaqtaaġutivlugu uqallautiŋagaa, Tainna uqaqtuksrauŋitchutin. 
MRK.8.33	Tavra Jesus qiviaqługich iḷitchitqurani, suaŋagaa Peter, Satan, piiġiñ uvamniñ. Isumaŋitchutin God-im isummasianik, aglaan iñuich isumaŋannik.
MRK.8.34	Tavra Jesus ququaganikamigich iñuich ilimiñun iḷitchitquraniḷu, uqallautiŋagai, Kialiqaa maligukkumiŋa, piruksrauŋitchuq ilaan pisukkamiñik, iqsriutilugu aŋarraurani, itqanaitchuksrauruq tuqutautigiyumiñaġluŋaunnii.
MRK.8.35	Qanuq iñuk iñuullatuvaił̣aktuaq tammaiñiaqtuq iñuggunmiñik, aglaalli iñuk sullatuaġumiḷu atiruaq tuqqutiyumiñaġluŋaunnii, tusaayugaaġiksuaġlu, tammaiyumiñaipiaġaa iñuggutini.
MRK.8.36	Iñuk suġallakkaluaġumi supayauranik nunamiittuanik aasii tammautigilugich, ilaa suuramik-unnii anniqsuġumiñaitchuq inmiñik. 
MRK.8.37	Sumik piitchuq iñuum simmiutiksraŋanik iñuggunmiñun. 
MRK.8.38	Qanuġviitchuq. Iñuum kanŋugikpaŋa iḷisaurrutitkalu iñuŋnun ukpiġutaitchuanun piḷuktuanullu, uvaŋaptauq Iġñiŋan Iñuum kanŋuginiaġmigiga qaiguma qaumanġani Aapama piqatigilugich piḷuutaitchuat isaġulgich.
MRK.9.1	Tavra Jesus uqallavsaaŋaruq. Iḷumun uqallautigivsi. Marra iñuich iḷaŋich ittut tuquniaŋitchuat tautuŋaiñŋaan kamanaqtuakun atanniqsimannigniksraŋa God-im.
MRK.9.2	Tavra itchaksrat uvlut pianiŋmata, Jesus piqasiutiŋagai Peter-lu James-lu John-lu, aasii mayuutivlugich qutchiksuamun iġġimun kisiisa. Tavrani ilaan qiññaŋa allaŋuŋaruq takkuanni.
MRK.9.3	Suli annuġaaŋi qaummaġiksiŋarut, qatiqsipiaġataqłutiŋ aputitun, qatiqpaił̣ł̣utiŋ kialiqaa nunami salummaġumiñaiñŋagai qatiqsił̣haaġlugich. 
MRK.9.4	Tavra niptaŋaruk Elijah-lu Moses-lu, aasii iliŋikta uqaqatigiŋagaak Jesus. 
MRK.9.5	Tavra Peter uqallaguliqsiŋaruq Jesus-mun, Iḷisaurrii, nakuuruq maaniinnapta. Tupiqta piŋasunik iḷaŋat iliŋnun, iḷaŋat suli Moses-mun, atausiqsuli Elijah-mun. 
MRK.9.6	Ilaa naluŋaruq sumik uqallautiksramik, iqsivaił̣ł̣utiŋ. 
MRK.9.7	Tavra nuvuyam qulaunŋagai, aasii nuvuyamiñ iġiña, uqallaŋaruq. Uvva piviuttaġiraġa Iġñiġa. Naalaġnisiuŋ, aasii kamagilugu.
MRK.9.8	Tavra tavrauvva, alaqisanikamiŋ tautuŋaitchut iñuŋmik, aglaan Jesus kisian iliŋiḷḷu. 
MRK.9.9	Tavra atqallaġmiŋ iġġimiñ, piraksriŋagai quliaqtuaquŋił̣ł̣ugich iñuŋmun sunik tautuŋakkamiŋnik, Iġñiŋa Iñuum aŋiḷġataqtillugu tuqqunmiñ. 
MRK.9.10	Tavra quliaqtuaġiŋaitkaat taamna. Apiqsruqtuutirraqsiŋarut avanmun sumik aŋiñiq tuqqunmiñ sivuniqaġmagaan. 
MRK.9.11	Tavra apiġiŋagaat Jesus, Summan iḷisaurrit pitquranik uqaġuuvat Elijah qaiqqaaqtuksraunivḷugu qaiŋaiñŋaan Christ-guruaq?
MRK.9.12	Jesus kiuŋagai, Iḷumun ittuq Elijah qaiqqaaġniaqtuq Christ-miñ aasii itqanaiġñiaġai supayaat. Aglaalli qanuq Bible uqaluŋich uqaluqaqpat Iġñiŋagun Iñuum? Inna uqaluqaqtut, nagliksaaqpaktuksraunivḷugu suli pisuŋisauluni. 
MRK.9.13	Aglaalli uqallautigivsi, Elijah qaiganiŋaruq, aasii iñuich piŋagaat qanupayauraq pisukamirruŋ, nalautiłługich aglausimaruat Bible-ni ilaagun.
MRK.9.14	Tavra Jesus tikiññami iḷitchitquramiñun pairuanun, tautuŋagai iñugiapiaġataqtuat iñusalaich avataanni iḷisaurriḷḷu pitquranik uqavaaqtuat iḷitchitquranun. 
MRK.9.15	Tavra tavrauvvaa iluqaġmiŋ iñuich, tautukamirruŋ Jesus, atqunaqłutiŋ niġiiḷḷaqtauŋarut, aasii aqpałłutiŋ ilaanun paġlaŋagaat. 
MRK.9.16	Tavra ilaan apiġiŋagai, Sunik uqavaaġutiqaqpisi? 
MRK.9.17	Tavra iḷaŋata iñusalaich kiuŋagaa, Iḷisaurrii, qaġġisiŋagiga iliŋnun iġñiġa. Ilaa uqalaitchuq ilitqusiqł̣uqaqłuni. 
MRK.9.18	Ilitqusiqł̣uum aŋalataġirraqsimmagu, ilaan iqł̣ataġiraġigaa, innuliqiraqtuġlu, tiriqtitakługiḷḷu kigutini, tiggaqsivluniḷu. Aasii apiġiŋagaluaġitka iḷitchitquratin ilaiññun anitquvlugu ilitqusiqł̣uk aasii anilaiñŋagaat. 
MRK.9.19	Jesus uqallautiŋagai, qanutun uvva ukpiġutaisigirusi iñuich. Qanutun sivisutigiruamik nayugaksraġivisi ukpiliġataqtillusi? Qanutun igḷutugaksraġivisi? Qaġġitchuuŋ nukatpiaġruk uvamnun. 
MRK.9.20	Tavra ilaisa qaġġisiŋagaat Jesus-mun. Tautugmagu Jesus, tavrauvvaa ilitqusiqł̣uum qiiqsruqtinŋagaa, aasii ulġuŋaruq nunamun, suli aksralikłuni innuliqivluni qaniġmiñi. 
MRK.9.21	Tavra Jesus apiġiŋagaa aapaŋa, Qaŋaaglaan tainnaiḷiŋava? Ilaan kiuŋagaa, Miqłiqtuurauniġmiñiñaglaan. 
MRK.9.22	Akulaitchuami ulġuttaġigaa igniġmun, immamullu, tuqutchukługu. Piḷḷaguvich supayaamik, nagligilunuk ikayuqtiguk. 
MRK.9.23	Jesus kiuŋagaa, Apiqsrivich piḷḷatilaamnik? Supayaaq piḷḷaruq ukpiġutiqaqtuamun. 
MRK.9.24	Tavra tavrauvvaa aapaŋa miqłiqtum uqallaŋaruq nipatuvluni, Ataniiq, ukpiqtuŋa. Ikayuŋŋa ukpilivsaaquluŋa.
MRK.9.25	Tavra Jesus tautukamigich iñuich qairuat aqpamik atautchimun, ilaan suaŋagaa ilitqusiqł̣uk, Ilivich ilitqusiqł̣uuk, uqalaisitchiruatiin tusaalaisitchiruatiillu anitqugikpiñ nukatpiaġruŋmiñ. Isitqigñak ilaanun. 
MRK.9.26	Tavra ilitqusiqł̣uk nipaalaŋaruq, suli iqł̣ataġiqqaaqługu atqunaq nukatpiaġruk, aniŋaruq ilaaniñ. Tavra iḷiŋaruq tuquŋaruatun iñugiaktuat uqallallasivḷugich, Tuquruq. 
MRK.9.27	Tavra Jesus tiguŋagaa argaŋigun, aasii ikayuqługu makitiłługu, aasii makinŋaruq.
MRK.9.28	Tavra Jesus isiġman iglumun, iḷitchitquraŋisa apiġiŋagaat suiḷaurivḷutiŋ, Summan uvagut ilitqusiqł̣uk anilaitpisigu? 
MRK.9.29	Jesus kiuŋagai, Aŋaiyyutim kisimi anillagaa tainnasiq ilitqusiqł̣uk, sum allam piyumiñaitkaa.
MRK.9.30	Tavra aullaŋarut tavraŋŋa, aasii iglauvlutiŋ Galilee-kun. Ilaan iñupayaamun iḷisimatquŋaitkaa sumiitilaani, 
MRK.9.31	qanuq iḷisautiŋagai iḷitchitqurani, suli uqallautiŋagai, Iġñiŋa Iñuum aitchuutauniaqtuq iñuŋnun, aasii tuqunniaġaat. Tuqutauganikkumi, ilaa aŋiñiaqtuq piŋayuagni uvluk. 
MRK.9.32	Tavra kaŋiqsiŋaitkaat taamna uqaluk, suli taluqsraŋarut apiġiniaġniksraŋagun.
MRK.9.33	Tavra tikiñŋarut Capernaum-mun. Iglumiillaġmiŋ Jesus apiġiŋagai, Sumik uqavaaġutiqaqtuasii avanmun iglaullapta? 
MRK.9.34	Iḷitchitqurat kiuŋaitkaat, qanuq iglaullaġmiŋ uqaŋarut avanmun kiña kamanaġniqsrauniaġmagaan.
MRK.9.35	Tavra aquvinŋaruq, aasii qaitquŋagai qulit malġuk iḷitchitqurat, aasii uqallautivlugich, Kiñaliqaa iluqaiññiñ kamanaqsił̣haaġukkumi, kamanaił̣haaqtuksrauruq inmiñik, kivgaliutiluni iluqaiññun.
MRK.9.36	Tavra ilaan tiguŋagaa miqłiqtuq, aasii inillakługu akunġannun, aasii saġlirriutianikamiuŋ, uqallautiŋagai, 
MRK.9.37	Iñuum paġlakpauŋ miqłiqtuuraq uvaŋa pisigiluŋa, uvaŋa paġlagaaŋa. Kialiqaa paġlakamiŋa uvaŋałhiñaq paġlaŋitkaaŋa aglaallu tilisiŋaruaq uvamnik.
MRK.9.38	Tavra John uqallautiŋagaa Jesus, Iḷisaurrii, tautuktuaguut iñuŋmik anittairuamik ilitqusiqł̣uŋnik atuqługu atqiñ, aasii iñiqtikkaqput, qanuq uvaptiŋnun piqatauŋiñman. 
MRK.9.39	Tavra Jesus uqallaŋaruq, Iñiqtiġnagu. Qanuq aliuġnaqtuamik savakkumiñaqtuamik iñuitchuq atuġlugu atiġa, pigiitchuamik uqautigiyumiñallaġmiŋa. 
MRK.9.40	Qanuq akiḷḷiḷiqsuutiŋitchuaq uvaptiŋnun iḷagigikput.
MRK.9.41	Kialiqaa aitchuġumisi qallugauramun imiġmik imigaksravsiññik Christ pigimmasi, iḷumun uqallautigivsi, akiḷiusiaqaġniaqtuq.
MRK.9.42	Kialiqaa piḷuksipkaqpauŋ iḷaŋat makua miqłiqtuuratun iḷivḷutiŋ ukpiqtuat uvamnun, iłuałhaaġayaqtuq uyaġagruamik quŋusiġutchiġḷugu taamna iñuk igitaukpan taġiumun. 
MRK.9.43	Argakpich piḷuksipkaqpatin, iñuugiñ argaiqsuatun piḷutin. Iłuałhaaġayaqtuq isiġuvich atanniqsimavianun God-im atautchimikunnii argaqaġlutin, iluqaaktun argaqaġniġmiñ aasii nagliksaaġviŋmuktitaulutin, igniġmun qamilaił̣aamun.
MRK.9.44	[Taavrumani inimi, qupilġut niġiruat tuqulaitchut, suli igniq sumikunnii qamilaitchuq.] 
MRK.9.45	Tainnatun suli isigakpich piḷuksipkaqpatin, iñuugiñ isigaiqsuatun piḷutin. Iłuałhaaġayaqtuq isiġuvich atanniqsimavianun God-im isigaitkaluaŋŋaqpich malġugnik isigaqaġniġmiñ aasii nagliksaaġviŋmuktitaulutin. 
MRK.9.46	[Taavrumani inimi, qupilġut niġiruat tuqulaitchut, suli igniq sumikunnii qamilaitchuq.] 
MRK.9.47	Suli irivich piḷuksipkaqpatin, iñuugiñ iraiqsuatun piḷutin. Iłuałhaaġayaqtuq isiġuvich God-im atanniqsimavianun iriqaġlutin atautchimik malġugnik iriqaġniġmiñ aasii nagliksaaġviŋmuktitaulutin.
MRK.9.48	Taavrumani inimi qupilġut niġiruat timiŋiññik tuqulaitchut, suli igniq sumikunnii qamilaitchuq.
MRK.9.49	Iñupayaaq nakuqsiḷaaqtauyumiñaqtuq igḷutuiḷuni nagliksaaġutinik, tapiglautimmatun ignikun. 
MRK.9.50	Taġiuq niqimun tivraġiksiḷaaġutauruq, aglaan taġiuq taġiuġniiqpan, qanuq taġiuġniḷiġñiaqpisiuŋ? Taġiuġniiġñasi ilivsiññi, suli uqavaaġutaiḷḷusi avanmun.
MRK.10.1	Tavra Jesus aullaŋaruq tavraŋŋa, aullaqłuni nunanun Judea-miittuanun, taavuŋatchianullu kuugum Jordan. Iñusalaich ullaŋagaat aasii ilaan iḷisautiŋagai piḷġusikaamisun.
MRK.10.2	Tavra Pharisees ullaŋagaat, aasii killuqsaqtinniaqługu apiġiŋagaat. Pitquraptigni nalaunŋava iñuum avitpagu nuliani? 
MRK.10.3	Tavra Jesus kiuŋagai, Qanuq pitqurat qaisauruat Moses-kun piraksriŋavasi? 
MRK.10.4	Ilaisa kiuŋagaat, Moses suŋiññiŋagaa iñuk aglagluni nalupqinaiġutinik makpiġaamun avirrusiuqpan, aasii aullaqtillugu nuliani.
MRK.10.5	Tavra Jesus kiuŋagai, Taamna pitquraq qaisauruaq Moses-kun aglaaguŋaruq ilivsi pisigivlusi iḷisautitchiġiiññavsi. 
MRK.10.6	Supayaat savaaguqqaaġmata, God savaŋaruq aŋunmiglu aġnamiglu.
MRK.10.7	Taamna pisigivlugu aŋutim qimaguuniġik aapaniḷu, aakaniḷu, aasii nayuqsiutivlugu nuliani.
MRK.10.8	Tavra iliŋik malġuuruak atautchisun iñuktun iḷiñiaqtuk. Tavraŋŋaaglaan malġuuŋaiqsuk, aglaan atausiŋŋuqtuk. 
MRK.10.9	Taamna pisigilugu, iñuum avinŋaiḷḷiuŋ tuvaaqatini God-im atautchimuktinŋammatik.
MRK.10.10	Tavra iglumi iḷitchitquraŋisa apiġitqiŋagaat taavrumiŋa. 
MRK.10.11	Tavra ilaan uqallautiŋagai, Kialiqaa avitkumiuŋ nuliani, aasii nuliaġluni allamik, allattuqtuq, piḷuksivḷuni nuliaqqaamiñun.
MRK.10.12	Tainnatun suli aġnaq allattuqtuq avinnamiuŋ uiñi allamik uiñitqikł̣uni.
MRK.10.13	Tavra iñuich iḷaŋisa qaġġisiŋagaich miqłiqtut, Jesus-mun aksiuquvlugich. Tavra iḷitchitquraŋisa suaŋagaich tamatkua qaġġirriruat iliŋiññik. 
MRK.10.14	Aasiiḷi Jesus iḷitchuġikamiuŋ taamna, iviġaumaiñŋaruq atqunaqłuni, aasii uqallautivlugich, Miqłiqtuurat qaipkaqsigik uvamnun, suli pitquŋiññagich. Tainnaiḷiŋaruat God-im atanniqsimagai. 
MRK.10.15	Iḷumun uqallautigivsi. Kialiqaa ukpiġiŋitpagu God miqłiqtuuram ukpiqsrausiatun, isiġumiñaitchuq God-im atanniqsimavianun.
MRK.10.16	Tavra tigumirriutiŋagai miqłiqtuurat, iḷivḷugich argagni ilaiññun aŋaiyyutiŋagai.
MRK.10.17	Tavra aullaġman apqutitigun, qaiŋaruq iñuk aqpamik, aasii sitquqłuni apiġivlugu, Iḷisaurrigiksuaq, sumik piñiaqpik isuitchuamik iñuggutinnagugluŋa? 
MRK.10.18	Tavra Jesus kiuŋagaa, Summan taiviŋa nakuuruamik? Nakuuruagitchuq iñuŋmik, God kisimi. 
MRK.10.19	Iḷisimagitin pitqurat, Allatuġnak, Iñuaġnak, Tigliŋnak, Saglunak, Saglutaġniŋnak, Suuŋiḷaġinagik aapallu aakallu.
MRK.10.20	Iñuum kiuŋagaa, Iḷisaurrii, iluqaisa tamatkua kamagiŋagitka nutaġaunnamniñ. 
MRK.10.21	Tavra Jesus qiñillaan piviuttaġivlugu, uqallautiŋagaa, Atausivsaamik piruksraurutin. Aullaġiñ, tunikkich supayaat pisin, aasii aitchuutigilugich maniich iḷiappauruanun, tavra piiḷḷiuġniaŋitchutin qiḷaŋmi. Aasii qaiḷutin, maliŋŋa. 
MRK.10.22	Tavra ipiqtutchautigiŋagaa taamna uqaluk, aasii aullaqłuni nikatchakłuni, qanuq iñugiaktuanik suġaliqaŋaruq.
MRK.10.23	Tavra Jesus alaqiñŋaruq avanmun, aasii uqallautivlugich iḷitchitqurani, Qanutun siġḷiġnaqtiginiaqtuq suġalliruat iñuich isiġniaġniksraŋat God-im atanniqsimavianun.
MRK.10.24	Iḷitchitqurat niġiiḷḷaqtauŋarut taapkunuuna Jesus uqaluŋigun, aasii ilaan uqallautivsaaŋagai, Miqłiqtuut, qanutun siġḷiġnaqtigiruq isiġniaġniksraŋat God-im atanniqsimavianun, tamatkua nayummatiqaqtuat suġaliġnik. 
MRK.10.25	Siġḷiġnaił̣haaqtuq pikukturuaq kakakti iraaguaġumi mitqutim, suġalliruam isiġniaġniŋaniñ God-im atanniqsimavianun. 
MRK.10.26	Tavra niġiiḷḷaqtaupiaġataŋarut uqaqłutiŋ ilimiŋnun, Kiñaasiiñ annaurrauniaqpa? 
MRK.10.27	Jesus takunnaqługich uqallaŋaruq, Taamna piyumiñaitkaluaġaat iñuich, aglaan God-im piyumiñaġaa. God supayaanik piḷḷaruq.
MRK.10.28	Tavra Peter uqarraqsiŋaruq ilaanun, Iḷisimarutin uvagut qimaiŋarugut supayaanik, aasii malikłutin. 
MRK.10.29	Tavra Jesus kiuŋagaa, Iḷumun uqallautigivsi, pisigiluŋa tusaayugaaġiksuaġlu iñuk qimairuaq iglumiñik, naagga aniqatiinik, naagga aapamik, aakamiglu, naagga miqłiqtunik, naagga nunamiñik, 
MRK.10.30	aitchuusiaqaġniaqtuq tallimakipiatun iḷiḷugich paŋmapaŋmi qimakkani, iglut, aniqatit, aakat, miqłiqtut, nunat, iḷalugich nagliksaaqtirrusianik. Suli taimanigu iñuggutinnagniaqtuq isuitchuamik. 
MRK.10.31	Aglaan qaunagisitchi. Iñugiaktuat paŋmapak salliuniataktuat qamalliġuurrauniaqtut. Suli iñugiaktuat paŋmapak qamalliuruat salliġuutiniaqtut.
MRK.10.32	Tavra iglauŋarut aullaqłutiŋ Jerusalem-mun, Jesus sivulliuŋagai. Aasii iḷitchitqurat allayuaŋarut. Suli allat iñuich maliġuaġniallaan, taluqsratchaŋarut. Tavra Jesus qulit malġuk iḷitchitqurani ilaaguaġutitqiŋagai, aasii uqautivlugich sutigun piyumaaqtuatigun inmiñun. 
MRK.10.33	Naalaġnisiŋa, Jesus uqallautiŋagai, Iglaurugut uvva Jerusalem-mun Iġñiŋan Iñuum aitchuutauviksraŋanun aŋaiyyuliqsiqpaŋnun, pitquraniglu iḷisaurriñun. Tuqutaksrauniñiaġaat aasii qaiḷḷugu Jew-guŋitchuanun. 
MRK.10.34	Aasii taapkua kipaginiaġaat, tivvuaqtuġniaġaallu ipiġaqtuġlugulu, suli tuqunniaġaat. Aasii uvluk piŋayuaŋni, ilaa aŋiñiaqtuq.
MRK.10.35	Tavra James-lu John-lu iġñak Zebedee-m qaiŋaruk Jesus-mun aasii uqallautivlugu, Iḷisaurrii, sumik samma pisitqugaluaqtuguk iliŋnun. 
MRK.10.36	Tavra ilaan uqallautiŋagik, Sumik pisitquyumavisik uvamnun? 
MRK.10.37	Iliŋikta kiuŋagaak, aquvitkuvich umialguniġni iksivautaġnun kamanaqtuami atanniqsimmanmi, iliŋnun aquvititquruguk avatiŋnun, aippaqpuk taliqpiŋñun aasii igḷukpuk saumiŋñun. 
MRK.10.38	Jesus uqallautiŋagik, nalurutik sumik apiqsrisilaaptiŋnik. Isumaaqtigiyumiñaqpisik isumaaġutiginiakkaptun, imiġmatun qallugauramniñ? Suli igḷutuġumiñaqpitku nagliksaaqtirrusiaġa, paptaiqsaummatun paptaiġusiamnik?
MRK.10.39	Tavra iliŋik uqallaŋaruk ilaanun, Piyumiñaqtuguk. Tavra Jesus uqallautiŋagik, Iḷumun imiġniaqtutik qallugauramniñ imiġvimñiñ, suli paptaiġusiamnik paptaiqsauniaqtutik, 
MRK.10.40	aglaan uvaŋa piksraqtuksrautauŋitchuŋa aquppiruksranik taliqpimñi saumimñiḷu. God-im aitchuutiginiaġik taapkuak inik kisunun itqanaiyautikkaġmiñun inigitquvlugik.
MRK.10.41	Tavra allat qulit iḷitchitqurat tusaakamirruŋ taamna, uumitchautiqpaŋagaich James-lu John-lu. 
MRK.10.42	Tavra Jesus ququaŋagai iluqaisa iḷitchitqurat atautchimun, aasii uqallautivlugich, Iḷisimarusi iñuich atanaurauruat iñuŋnun suaŋŋatiqaqtut iliŋiññun, suli aullarriŋisa atanniqsimavlugich.
MRK.10.43	Aglaan tainna piñiaŋitchusi ilivsi. Kiñaliqaa kamanaġuktuaq akunnavsiññi, kivgauruksrauruq ilivsiññun.
MRK.10.44	Suli kiñapayauraq ilivsiññi qaukłiusuktuaq, kivgauruksrauruq iluqavsiññun. 
MRK.10.45	Qanuq Iġñiŋaunnii Iñuum qaiŋaruq kivgaqaġiaqsaŋaiqł̣uni. Ilaa qaiŋaruq kivgauyaqtuqłuni tuquyaqtuqłuniḷu tasuġukługich iñugiaktuat iñuich.
MRK.10.46	Tavra tikiñŋarut Jericho-mun, aasii aullaqsaġman Jericho-miñ iḷitchitquraniḷu iñusalaiḷḷu, ayauŋaruaq Bartimaeus, iġñiŋa Timaeus, aquppiŋaruq apqutit saniġaanni piatchiaqtaqłuni. 
MRK.10.47	Tavra tusaakami Jesus-gutilaaŋanik Nazareth-miu, ilaa ququularraqsiŋaruq, Jesus, iġñiġuruatiin David-mun, nagligiŋŋa. 
MRK.10.48	Tavra iñugiaktuat iñiqtiŋagaat nipattuksrauŋiññivḷugu. Aglaan ilaa ququulavsaaqsiññaŋaruq atqunaq, Iġñiġuruatiin David-mun, nagligiŋŋa. 
MRK.10.49	Tavra Jesus nutqaqłuni qikaŋaruq, aasii iñuich uqallautivlugich, qaitqusiuŋ. Tavra ququaŋagaat ayauŋaruaq uqallautivlugu, Quviasugiñ. Makittin. Qaitqugaatin. 
MRK.10.50	Tavra ilaan, mattaqługu uligaani, makinŋaruq aasii Jesus-mukłuni. 
MRK.10.51	Tavra Jesus apiġiŋagaa, Sutquvich uvamnun? Ayauŋaruam kiuŋagaa, Iḷisaurrii, tautullasisuktuŋa. 
MRK.10.52	Tavra Jesus uqallautiŋagaa, Aullaġiñ. Ukpiġurvich iłuaqsipkaġaatin. Tavra tavrauvvaa ilaa tautullasiŋaruq, aasii malikługu Jesus apqutitigun.
MRK.11.1	Tavra qallivḷutiŋ Jerusalem-mun tikiñŋarut Bethphage-mullu Bethany-mullu maniñġaniittuagnun iġġim Olives. Jesus tiliŋagik malġuk iḷitchitquraŋni sivumiŋni, 
MRK.11.2	aasii uqallautivlugik, aullaġitchik ininun sivuniptiŋnun. Aasii tikipqaġuptik, paqinniaqtutik kakaktim nuġġaŋanik pituqaqtuamik, iñuum kakaksiġvigiŋaisaŋanik. Pituiġḷugu qaġġisiyumagiktik. 
MRK.11.3	Aasii iñuum apiġikpatik, Summan tainna pivisik? Uqallakkumautik, Atanġum atuġukkaa, tavrauvvaa utiqtinniaġaa atuanikkumiuŋ. 
MRK.11.4	Tavra aullaŋaruk sivuniġmiŋnun. Suli paqinŋagaak kakaktim nuġġaŋa pituqaqtuaq siḷami apqutini saniġaani upkuam. Pituiġñiaqsaqtillugu, 
MRK.11.5	iḷaŋisa qikaqtuat tavrani uqallautiŋagaik, Summan pituiqpitku kakaktim nuġġaŋa? 
MRK.11.6	Tavra iliŋikta uqallautiŋagaich, Jesus piraksriutaatun. Tavra iliŋisa aullaqtinŋagaich. 
MRK.11.7	Tavra Jesus-mun qaġġisiŋagaak kakaktim nuġġaŋa. Aasii iḷiŋagaich annuġaatiŋ kakaktimun, tavra Jesus kakaksirraqsiŋaruq. 
MRK.11.8	Tavra iñugiaktuat iñuich isivinŋagaich annuġaatiŋ apqunmun. Allalli kivriŋarut qisiqsiutinik napaaqtuniñ, aasii iḷiuqqaqługich apqutinun. 
MRK.11.9	Tavra iñuich sivulliuruat, aquaguaqtuallu nipaallaŋarut, Hosanna, nanġaqtauli God. God-im piḷḷuataqtilliuŋ qairuaq pisivlugu Ataniq.
MRK.11.10	God-im piḷḷuataqtilliuŋ atanniqsimannikkumaaqtuaq maŋŋuptiktun David-tun. Nanġaqtauli God.
MRK.11.11	Tavra Jesus tikiñŋaruq Jerusalem-mun, aasii isiqłuni aŋaiyyuvikpaŋmun. Tavra qiñiġaaganikami supayaanun aniŋaruq. Tanuġaksivḷuni, aullaŋaruq Bethany-mun piqatigivlugich qulit malġuk iḷitchitqurat.
MRK.11.12	Tavra uvlaakumman, qaikamiŋ Bethany-miñ, Jesus kaaliŋaruq. 
MRK.11.13	Tavra tautukługu fig napaaqtuat uŋasiñiñ akutuqpalik, ilaan ullaŋagaa, iḷaanni paqinnasugaluni fig-nik tavraŋŋa. Tavra tikiññamiuŋ paqinŋaitchuq sumik, aglaan akutuqpaich, qanuq nauviksraŋat fig-gich tikiñŋaitchuq. 
MRK.11.14	Tavra Jesus uqallautiŋagaa, Iñupayaam siiġñaqtuġvigiŋaiḷḷisin tavraŋŋaaglaan. Iḷitchitquraŋisa tusaaŋagaat uqallaŋman.
MRK.11.15	Tavra tikiñŋarut Jerusalem-mun, aasii Jesus isiŋaruq aŋaiyyuvikpaŋmun. Ilaan anittaŋagai tuniuqqairuat tauqsiqsuqtuallu aŋaiyyuvikpaŋmi, suli ulġuuŋagai aglagviŋich maniḷiqirit, aquppiutaŋiḷḷu tuniuqqairuat tiŋmianik. 
MRK.11.16	Suli iñupayaaq saagaqtitchumiñaiñŋagaa supayaamik aŋaiyyuvikuaġlugu. 
MRK.11.17	Tavra ilaan iḷisautiŋagai iñuich, Aglausimaruq Bible-ni God-im uqallautaa inna, “Uvaŋa igluqpaga taggisiqaġniaqtuq iñupayaat aŋaiyyuyaqtuġviannik.” Aglaalli ilivsi iriqtuġviḷiutiŋagiksi tigligayuktinun.
MRK.11.18	Tavra pitquranik iḷisaurrit, aŋaiyyuliqsiqpaiḷḷu taamna tusaaŋagaat, aasii ivaqłiaŋarut qanuġlugu tuqutchukługu sivuuġagiliqł̣ugu, qanuq iñupayaat aliuŋarut iḷisaurrutiŋigun.
MRK.11.19	Tavra tanuġaksimman, Jesus-lu iḷitchitquraniḷu aullaŋarut iniqpaŋmiñ.
MRK.11.20	Tavra uvlaami, nalautchaaqługu fig napaaqtuq tautuŋagaat tuquliŋaruaq maŋŋuġmiñunaglaan. 
MRK.11.21	Tavra Peter-m itqautivlugu uqallautiŋagaa, Iḷisaurrii, tautuguŋ, fig napaaqtuq tuquliŋaruq uqallautiŋaran siiġñaqtuġvigitquŋił̣ł̣ugu tavraŋŋaaglaan. 
MRK.11.22	Tavra Jesus kiuŋagaa, God-mun ukpiġutiqaġitchi. 
MRK.11.23	Qanuq iḷumun uqallautigivsi, kialiqaa uqallautikpagu una iġġiq, Nuuttin, igitaugiñ taġiumun. Nalupqisuŋipiaġuvich, aglaan ukpiġlutin tamatkua sut uqallausiġikkatin nalaunniaġniḷugich, tavra taamna pirauniaqtuq iliŋnun.
MRK.11.24	Tavraasii uqallautigivsi, supayaat kipiġniuġutigikkasi, aŋaiyyutigiguvsigik ukpiġitchi aitchuusiaġiniḷugich, tavra piginiaġisi. 
MRK.11.25	Suli qikaqavsi aŋaiyyuvlusi, suliqutigiŋaiġñigitchi itqaumayumiñaiġḷugich sunŋutiqaġuvsi kimulliqaa, Aapavsivsauq qiḷaŋmiittuam suliqutigiŋaiġumagai piḷuutisi itqaumayumiñaiġḷugich.
MRK.11.26	[Ilivsi suliqutigiŋaiġñiŋitkuvsi itqaumayumiñaiġḷugich, Aapavsivsauq qiḷaŋmiittuam suliqutigiŋaiġñiaŋiñmigai itqaumayumiñaiġḷugich piḷuutisi.]
MRK.11.27	Utiġmata Jerusalem-mun, Jesus pisuaqtillugu aŋaiyyuvikpaŋmi, qaiŋarut ilaanun aŋaiyyuliqsiqpaich, iḷisaurriḷḷu pitquranik, umialiŋnallu, 
MRK.11.28	aasii apiġivlugu, Sum ataniġnaqutaagun tamatkua pivigich? Kia taavrumiŋa ataniġnaqusiqpatin tamatkua pitquvlugich? 
MRK.11.29	Tavra Jesus kiuŋagai, Apiqsriñiaqtuŋalivsauq ilivsiññiñ atautchimik apiqqunmik. Kiuguvsiŋa, uqallautiniaġivsi qanutchikun ataniġnaqutikun uvaŋa pisilaamnik tamatkuniŋa. 
MRK.11.30	Kia ataniġnaqutiksriñŋavauŋ John paptaiqsiñiksraŋagun, God-im naagga iñuum? 
MRK.11.31	Tavra uqavaaŋarut avanmun uqaqłutiŋ, Uqallakkupta God-miŋŋaqtauniḷugu ilaa uqallagniaqtuq, Summanmi ilivsi John ukpiġiŋaitpisiuŋ? 
MRK.11.32	Suli uqaġumiñaitchugut ataniġnaqutaa iñuŋniñ piñiḷugu. Iliŋisa sivuuġagiŋagaich iñuich, qanuq iñupayaat nalupqigiŋaitkaat John God-mun uqaqtautilaaŋa. 
MRK.11.33	Tavra Jesus kiuŋagaat, Nalurugut. Aasii Jesus uqallautiŋagai, Uqallautiyumiñaiñmigivsivsauq kimun ataniġnaqutiksrisilaamnik tamatkuniŋa piyumiñaqsivḷuŋa.
MRK.12.1	Tavra Jesus uqautirraqsiŋagai iñuich uuktuutitigun. Iñuqaŋaruq nautchirriiruamik siiġñat grapes nagguviksraŋannik, kaŋiqqivḷugu avataagun, suli nivakłuni ivsaiyaiviksramik, nasiqsruġviḷivḷuniḷu, aasii atukkirrutigivlugu napaaqsiqirinun, aullaŋaruq allamun nunamun.
MRK.12.2	Katitchiñiksraq siiġñanik nalautinman nunaqaqtuaq tilisiŋaruq kivgamik napaaqsiqirinun pisukługich autaaġusiaksrautini siiġñat. 
MRK.12.3	Tavra napaaqsiqirit tigguġluŋagaat kivgaq, aasii anaullaqługu. Suli aullaqtinŋagaat saagaiḷaaqługu. 
MRK.12.4	Tavra iñua siiġñaqaġvium tilisiŋaruq allamik kivgamik. Napaaqsiqirit anaumiŋagaat niaquagun aulataġivlugulu kanŋunaqtuakun. 
MRK.12.5	Tavra tilisitqiḷgitchuq allamik kivgamik aasii napaaqsiqirit tuqunŋagaat. Allanik iñugiaktuanik tilisiŋaruq aasii iḷaŋich anauttaŋagaich, iḷaŋich suli tuqułługich. 
MRK.12.6	Tavra iġñiqaqłuni atautchimik, piviuttaġipiakkamiñik, ilaan tiliŋammigaa napaaqsiqirinun aqulliuvlugu, uqaqłuni, Taluġiniaġaat iġñiġa. 
MRK.12.7	Tavra taapkua uqaŋarut inmiŋni, Tavra kiŋuvaannaktuksraun. Qaisitchi. Tuqullakput, aasii kiŋuvaannaktaksrautaa piginiaġikput. 
MRK.12.8	Tavra tigguġluŋagaat iġñiq tuqunŋagaat, aasii annisivlugu timaa siiġñaqaġviŋmiñ.
MRK.12.9	Qanuġniaqpaasiiñ iñua siiġñaqaġvium? Qaiñiaqtuq aasii tuqullugich napaaqsiqirit, aasii atukkirrutigilugu siiġñaqaġvik allanun. 
MRK.12.10	Qaŋaunnii taiguaŋaitpisi uqaluŋnik Bible-ni inna?
MRK.12.10	“Kaŋiġalluŋmi uyaġagruaq, piitchuiññiqsrapiaq igluqpiñiġmi,
MRK.12.10	taamna igluqpirit iginŋagaat.
MRK.12.11	Taamna piŋaruq nalaupiaqługu Atanġum sivunniuġutaa.
MRK.12.11	Qanutun aliuġnaqtigirut ilaan piraŋi.”
MRK.12.12	Tavra Jew-guruat umialiŋnaŋisa tigutaaqsaŋagaat Jesus, iḷisimavlutiŋ taamna uuktuun ilimiŋnun sivuniqaqtilaaŋanik. Aglaan sivuuġavlutiŋ iñuŋnik, qimaŋagaat aasii aullaqłutiŋ.
MRK.12.13	Iḷaŋich Pharisees iḷaŋiḷḷu Herod-kuayaat tilirauŋarut Jesus-mun uuktuġukługu apiqsruqtuutinik. 
MRK.12.14	Tavra ullakamirruŋ uqallautiŋagaat, Iḷisaurrii, iḷisimarugut pitqiksiġautaisilaaġnik. Suliqutigiŋitkiñ qanuq iñuich isumapkaġniaqtilaaŋat, qanuq piqutigiŋitkiñ iñuum surautilaaŋa, aglaan iḷisaurrutigigiñ iḷumun ittuaq God-im pitqutaa iñuŋmun. Uqallautitigut paaqsaaŋava uvagut pitquraptiŋni, naagga nalaunŋava akiḷiiruni taxes-nik Caesar-mun Rome-miut umialgannun? 
MRK.12.15	Akiḷiiruksrauvisa, naagga akiḷiiñiaŋitpisa? Tavra Jesus, iḷisimavlugu pisaaŋŋuaġutaat, uqallautiŋagai, Summan uuktuqpisiŋa? Qaġġirrisiŋa maniuramik tautukkumagiga. 
MRK.12.16	Tavra maniuraq qaġġisiŋagaat. Aasii ilaan apiġiŋagai, Kiñauna maniurami atqalu? Tavra iliŋisa kiuŋagaat, Caesar. 
MRK.12.17	Tavra Jesus uqallautiŋagai, Aitchuutigisigik Caesar-mun sut pigikkaŋi Caesar-m, aasii God-mun sut pigikkaŋi God-im. Tavra ilaa kamasuutigiŋagaat.
MRK.12.18	Tavra Sadducees ullautiŋarut Jesus-mun. Taapkua iñuich uqaġuuruat aŋiniaŋiññivḷugich iñuich tuqqunmiñ.
MRK.12.19	Iliŋisa uqallautiŋagaat, Iḷisaurrii, uvaptiŋnun Jew-guruanun Moses aglaŋaruq uumiŋa pitquramik, Iñuum aniqataa tuqukpan, qimaglugu nuliani miqłiqsigaluaġnani, aniqataanun tuvaaqasiutitquvlugu nuliaŋa, aasii qitunġiuġluni aniqatini pisilugu.
MRK.12.20	Tavra tallimat malġuuŋarut aniqatigiich. Aasii aŋayukłiq nuliaŋaruq, aasii tuquvluni kiŋuvaaligaluaġnani. 
MRK.12.21	Tavra tugliata nuliaŋagaa, aasii tuquŋaruq, kiŋuvaaligaluaġnanisuli. Piŋayuak suli tuquŋammiuq. 
MRK.12.22	Tavra tallimat malġuk nuliaŋagaat, aasii kiŋuvaaliŋaitchut. Aqulliuvluni iluqaŋiññiñ aġnaq tuquŋammiuq. 
MRK.12.23	Tavra aŋŋiviŋmi, aŋikpata nalliata nuliaġiniaqpauŋ? Qanuq tallimat malġuk nuliaġiŋagaat.
MRK.12.24	Tavra Jesus kiuŋagai, Qanutun killukuaqtigirusi. Killukuaġutigigiksi naluvlugich Bible uqaluŋich, God-ivlu suaŋŋataa. 
MRK.12.25	Qanuq aŋigumiŋ tuqqunmiñ, aŋutillu aġnallu katitinniaŋitchut, aglaan inniaqtut isaġuliktitun qiḷaŋmiittuatun. 
MRK.12.26	Aasii sivuniġilugu uqaqta tuquŋaruat aŋiñiaġniŋat. Taiguaŋaitpisi makpiġaani Moses aglaaŋiñi quliaqtuamik uqpiksigun ikualaruatigun? Taavrumani quliaqtuami aglausimaruq God-im uqallautaa Moses-mun inna, “Uvaŋa God-igigaaŋa Abraham, God-igigaaŋalu Isaac-gum, God-igimmigaaŋasuli Jacob-gum.” Taapkua iñuich iñuurut suli.
MRK.12.27	Ilaa God-auŋitchuq tuquŋaruanun, aglaan God-igigaat iñuuruat. Ilivsiasiiñ killukuapaluktusi.
MRK.12.28	Tavra iḷisaurri pitquranik tavraniinŋaruq naalaġniruaq uqaaġutiŋiññik. Iḷitchuġivluni Jesus-mun kiulluataqtilaaŋiññik Sadducees, ilaan ullaŋagaa Jesus apiqqutiksraqaqłuni, Nalliat qaukłiuva pitqurat iluqaiññiñ?
MRK.12.29	Tavra Jesus kiuŋagaa, Qaukłiat pitqurapayaat innaittuq, Naalaġnisiŋa Israel-guruasii. Ataniq God-ikput kisimisualuk Atanġuruq.
MRK.12.30	Aasii piviuttaġipiaqsaġiñ Ataniq God-igikkan, piviuttaġilugu iḷuŋniñ, iluqaaniḷu iñuuniaġniġni, iluqaaniḷu isumaniġni, iluqaaniḷu piḷġusiġñi. 
MRK.12.31	Aasii tuglia qaukłiuruam pitquram innaittuq, Piviuttaġisaġiñ siḷalliñ iliktun iḷiḷugu. Allamik pitquraitchuq qaukłiułhaaqtuamik taapkuŋnaŋŋa.
MRK.12.32	Tavra iḷisaurrim pitquranik uqallautiŋagaa, Nalauttutin Iḷisaurrii. Uqallausiġigiñ iḷumun ittuaq, qanuq God atausiuruq. God-aitchuq allamik aglaan God kisimi.
MRK.12.33	Suli iñuum piviuttaġipiagaksraġigaa God iḷumiñiñ, iluqaani isumaniġmiñi, iluqaaniḷu piḷġusimiñi, aasiisuli piviuttaġipiaġmiḷugu siḷalliñi ilimisun iḷiuġlugu. Iłuałhaasaktaqtuq kamagiruni taapkuak malġuk pitqurak qaġġirriñiġmiñ niġrutinik ikipkautiksranik ikipkaiviŋmi, allaniglu ikipkautinik God-mun.
MRK.12.34	Tavra Jesus puttuqsrikamiuŋ kiggutaa isumattutikun, ilaan uqallautiŋagaa, Itqanaitkavsakkaluaqtutin God-mun atanniqsimapkaġniksraġnun. Taavruma uqallautaata aquagun kialiqaa iñuum apiqsruqsausiiŋagaa Jesus apiqqunmik.
MRK.12.35	Jesus iḷisaurriñiallaġmi Aŋaiyyuvikpaŋmi apiqsriŋaruq, Qanuqłutiŋ iḷisaurrit pitquranik uqallakkumiñaqpat Christ-guruaq kiŋuniġiniaġnivḷugu David-mun? 
MRK.12.36	Qanuq Ilitqusiġiksuam uqallaktinŋagaa David inna,
MRK.12.36	“Ataniq uqallaŋaruq uvaŋa Atanimnun,
MRK.12.36	Aquvittin taliqpiŋma tuŋaanun uumigiritin uvamnun akiiḷitchiaġilugich.”
MRK.12.37	David ilaata taigaa Ataniġmiñik. Qanuqłuni Christ-guruaq David-gum taikkaŋa Ataniġmiñik kiŋuniġiyumiñaqpauŋ? Tavra iñugruiññaich Jesus tusaaŋagaat quviasukłutiŋ.
MRK.12.38	Tavra Jesus iḷisaurriḷḷaġmi iñuŋnik uqallautiŋagai, Qaunagisitchi iḷisaurriñiñ pitquranik kukiḷullaturuaniñ akuqturuanik annuġaaqaqłutiŋ iḷisimatquvlutiŋ suutilaamiŋnik aasii iñupayaanun purvigitquvlutiŋ tauqsiqsuġviŋñi. 
MRK.12.39	Iliŋich aquppiutaksrallatummiut kamanaqtuat aquppiutaŋiññik aŋaiyyuviŋñi, suli kamanaqtuat aquppiutaŋiññi aquppiḷḷatuvlutiŋ niqinaqimmata. 
MRK.12.40	Iḷaŋisasuli ivayaqtuġmiraġigaich uiḷgaŋaruat igluŋiññiglu tigligaivḷugich, aasii taimma maniugaqsivḷutiŋ nakuurualivḷutiŋ takiruanik aŋaiyyuvlutiŋ. Tamatkua pisigilugich, tatavsausiaŋat pigiił̣haaġniaqtuq.
MRK.12.41	Tavra Jesus aquppiŋaruq akiani aŋaiyyuvikpaum maniqaġviata, aasii qiñiqługich iñuich ikisiruat manigñik maniqaġviŋmun, suli iñugiaktuat suġalliruat ikisiviiññaqtaŋarut manisalagnik. 
MRK.12.42	Tavra iḷiappauruaq uiḷgaŋaruaq qaiŋaruq, aasii ikisivḷuni malġugnik kannuyagnik maniuragnik akiiññiqsrapiamik maniuramik. 
MRK.12.43	Tavra Jesus ququaŋagai ilimiñun iḷitchitqurani, aasii uqallautivlugich, Iḷumun uqallautigivsi, taamna iḷiappauruaq uiḷgaŋaruaq ikisił̣haaŋaruq iluqaŋiññiñ ikisiŋaruaniñ maniqaġviŋmun. 
MRK.12.44	Qanuq iluqaġmiŋ ikisiŋarut piukkaġniġmiŋniñ, aasiiḷi uiḷgaŋaruaq pisuksiuniġmiñiñ ikisiŋaruq iluqaanik pimiñik, iñuusautiksratualuŋmiñikunnii.
MRK.13.1	Tavra Jesus aniñiaqtillugu aŋaiyyuvikpaŋmiñ, iḷaŋat iḷitchitquraŋisa uqallaŋaruq ilaanun kamatchakłuni, Iḷisaurrii, tautukkich, qanutun kamanaqtigirut makua uyaġaich. Qanutun qiñiyunaqtigirut init aŋaiyyuvikpaŋmi. 
MRK.13.2	Tavra Jesus kiuŋagaa, Tautukpigich tamatkua kamanaqtuat init aŋaiyyuvikpaŋmi? Kisiŋŋuqtaqaġumiñaitchuq uyaqqagnik qaliġiiksuagnik ulġutauniaŋitchuagnik.
MRK.13.3	Tavra Jesus aquppiŋaruq iġġiani Olives qiñiqługu aŋaiyyuvikpak. Peter-lu James-lu John-lu Andrew-lu ullautiŋarut ilaanun iñuiġman. 
MRK.13.4	Uqallauttutigut qakugu tamatkua piñiaqpat? Suna suli iḷitchuqłiutauniaqpa iluqaġmiŋ tamatkua nalautkaqsikpata?
MRK.13.5	Tavra Jesus uqautirraqsiŋagai, Qaunagisitchi. Iñuŋmun sagluqipkaġnasi. 
MRK.13.6	Qanuq iñugiaktuat iñuich qaiñiaqtut uvaŋauŋŋuaqtuat uqaġlutiŋ, Uvaŋa Christ-guruŋa, aasii iñugiaktuat sagluqilugich. 
MRK.13.7	Tusaaguvsi aŋuyaktuanik qanitkaluaqpata naagga uŋasikkaluaqpata iłuiḷḷiuġutiginagich. Tamatkua piruksraurut, aglaan sivuniġiŋitkaat isuksraq tikiññiḷugu. 
MRK.13.8	Nunauruat aŋuyagniaqtut allanun nunauruanun. Suli umialiqaqtuat aŋuyagniaqtut allanun umialiqaqtuanun. Nunasuli aularaġaġniaqtuq sumipayaaq, iñuiḷḷu paniġniaqtut niqaiḷḷiuġlutiŋ. Tamarra tamatkua aullaqisaaŋich isumaaġutit piruksrauruat Christ-guruaq qaiŋaiñŋaan.
MRK.13.9	Aasii qaunagiyumausi ilivsiññun, qanuq aitchuutiginiaġaasi uqaqsitaaġviŋñun, suli Jew-guruat aŋaiyyuviŋiññi anaullaqtauniaqtusi, suli qaġġirrauraġaġniaqtusi sivuġaŋiññun atanaurallu umialgiḷḷu pisigiluŋa, ilivsi quliaqtuaġumiñaqsiḷusi tusaayugaaġiksuanik iliŋiññun.
MRK.13.10	Christ-guruaq qaiŋaiñŋaan, tusaayugaaġiksuaq alġaqsruutauqqaaqtuksrauruq iñupayaanun. 
MRK.13.11	Tavraasii tigutaaqpasi, aullautilusi uqaqsitaaġviŋñun, uŋiarrisaqaġnasi sivuani piviksram sunik uqaluksravsiññik. Uqaġnaqsikpasi uqaġumausi qanupayaaq uqaluksriusiavsiññik tavraġuqpan. Qanuq uqaluginiakkasi ilivsi uqalugiŋitkisi, aglaan uqaluksriusiaġiniaġisi Ilitqusiġiksuamiñ. 
MRK.13.12	Tavra iñuich aniqatitiŋ aitchuutiginiaġaich tuqutautqulugich. Suli tainnatun aapauruam iġñini. Suli miqłiqtut makivsaallaktaġniaqtut aŋayuqaamiŋnun, aasii tuqutillugich. 
MRK.13.13	Suli uumigitchiġñiaqtusi iñupayaaniñ pisigiluŋa, aasii iñuk igḷutuutiruaq nagliksaaqtitauniġmik iñuuniqtutilaamisun, annaurrauniaqtuq.
MRK.13.14	Taiguaqtuaq iñuk ukuniŋa kaŋiqsiḷi. Tautukkuvsiuŋ naġġutchagnapiaġataqtuaq salumaiḷḷisauluni inillaummiruaq aŋaiyyuvikpaŋmi iniksraġiŋisamiñi, tamatkua iñuuruat Judea-mi pigruġlich iġġiñun.
MRK.13.15	Iñuksuli aniiqsuaqtuaq iglumi qaaŋani iñaviqqutchiġñani atqaġluni saagaksraisuqsaġluni sumik iglumi iḷuaniñ.
MRK.13.16	Aasiivsauq iñuk nautchiaqaġviŋmi savaktuaq iglumiñuŋnani saakkiutiyaqtuġuglugu annuġaani. 
MRK.13.17	Taipkua uvlut tikitpata, yaqhiikkaluaq aġnaq siŋaiyauniġumi, miqłiqtuuraqaqtuaġlu piḷgusiŋaitchuanik. 
MRK.13.18	Aŋaiyyutitchi pigruġniksraqsi ukiukuaquŋiḷḷugu. 
MRK.13.19	Taipkunanikiataŋ uvluni iñuich nagliksaałhamaaġniaqtut qaŋapaŋmiñ God-im qaŋa savaŋmagu nuna. Aasii tainnatun nagliksaaqtigitqikkumiñaiñmiut aquagun taavruma.
MRK.13.20	Aasii Atanġum iñukłiḷaaŋisuaqpagich taipkua uvlut, kiñaliqaa iñuuyumiñaitchuq. Aglaan pisigilugich God-im piksraqtaani, ilaan iñukłiḷaaġniaġai uvlut.
MRK.13.21	Tavraasii iñuum uqallautikpasi, Tautuksiuŋ, uvva Christ, naagga, Tautuksiuŋ, ikaniittuq, ukpiġinagu, 
MRK.13.22	qanuq Christ-guŋŋuaqtuat, uqaqtauŋŋuaqtuallu God-mun iñukpalliġñiaqtut savaglutiŋ aliuġnaqtuanik nalupqinaiġñiaqługu kiutilaaqtiŋ, asiñuutiniaqsaalugich God-im piksraqtaaŋi, sagluqiyumiñaġumisigik. 
MRK.13.23	Aglaan nipuŋaitchitchi ilivsi. Kilikkivsi sivuani supayaanik piŋaiñŋaisa.
MRK.13.24	Tavra taipkunani uvluni, pianikpan taamna iłuiḷḷiuġutiqpak, siqiñiq taaksiñiaqtuq, tatqiġḷu qaummaġiŋaiġñiaqtuq.
MRK.13.25	Suli uvluġiat katagniaqtut, suli qaummatit siḷamiittuat uniuqtinniaqtut inimiŋniñ.
MRK.13.26	Tavra iñuich tautugniaġaat Iġñiŋa Iñuum qairuaq nuvuyani kamanaqtuamik suaŋŋatiqaġluni qaumaniqaġluniḷu.
MRK.13.27	Tavra tiliñiaġai isaġuliŋni, aasii katillugich atautchimun ilaan piksraqtaani sumiḷḷiqaa nunapayauraniñ.
MRK.13.28	Fig-nik siiġñaqaqtuamiñ napaaqtumiñ iḷitchisitchi. Qisiqsiutiŋi qituglimmata, akutuqpalivḷuniḷu iḷisimarusi upinġaam qallisilaaŋanik. 
MRK.13.29	Tavra ilivsi tainnatuttauq, tautukkuvsigik tamatkua nalaurraqsikpata, iḷisimaniaqtusi Iġñiŋa Iñuum qallisilaaŋanik, qallipiaġataqtilaaŋanik. 
MRK.13.30	Iḷumun uqallautigivsi, ukua iñuich tuquanigniaŋitchut, iluqaisa tamatkua nalaunŋaunnagich. 
MRK.13.31	Qiḷaglu nunalu piiġñiaqtuk, aglaan uqalutka piiġumiñaitchut.
MRK.13.32	Iñupayaam nalugaa taimña uvluq ikarraġlu tamatkua nalaurviksrautaat. Isaġulgich unnii qiḷaŋmiittuat, Iġñiġuvlu nalugaat. Aapam kisimi iḷisimagaa.
MRK.13.33	Qaunakkutitchi, quviqtaiḷisitchiḷu, qanuq iḷisimaŋitchusi qakugu taimña uvluq tikisilaaksraŋanik. 
MRK.13.34	Qanuq Iġñiŋa Iñuum ittuq iñuktun uŋasiksuamun iglauruatun. Qimaaqsikamiuŋ igluni kivgani savaaksriḷḷaaŋagai, suli piraksriqł̣ugu upkuamik qaunaksri quviqtaiḷitquvlugu utiqtilaaksramiñun.
MRK.13.35	Quviqtaiḷisitchiḷi, qanuq iḷisimaŋitchusi qakugu atanġa iglum qaiñiaqtilaaŋanik, tanuġaksiruami, naagga unnuaq qitiqqaqpan, naagga qauyasiaqsikpan, naagga uvlaami. 
MRK.13.36	Iḷaanni qaił̣ł̣agluni siñiktillusi qaiviaqtuq. 
MRK.13.37	Aasii uqallautiga ilivsiññun, uqallausiġigiga iluqaiññun, Quviqtaiḷisitchi.
MRK.14.1	Tavra malġuk uvluk pianikpaŋnik tikitchumaaŋaruq Niqinaqivia Itqautim qulaurrusiqinikun iñuich niġimmata puvlaksautaitchuamik punniġmik. Tavralivsauq tainnaiḷimman aŋaiyyuliqsiqpaiḷḷu iḷisaurriḷḷu pitquranik piviksraqsiuŋarut qanuġlugu nalunautchiḷutiŋ tigutaaġukługu Jesus tuqulluguasii.
MRK.14.2	Tavra uqaŋarut avanmun, Piraksraġiŋitkikput taamna niqinaqipkaġlugich, iñuich makivsaallautiviaġaatigut.
MRK.14.3	Jesus-li Bethany-mi, igluani Simon kiḷḷiġruaqtuqtuam, aquppipkaqtillugu niġivḷutiŋ qaiŋaruq aġnaq piqaqłuni uyaġagmik misuġuqtuunmik tivraġiksaunmik akisupiaġataqtuamik atiqaqtuamik Nard. Tavra siqummaŋagaa puuŋa, aasii kuvivḷugu Jesus niaquanun.
MRK.14.4	Tavra tavraniinŋarut iñuich iḷaŋich piavsaktuat uqaqłutiŋ, Summan una asiñuksiññaqpa tivraġiksaun? 
MRK.14.5	Tuniyumiñaġaluaqtuaq qaaŋiġḷugu 300 taala, aasii aitchuutigiyumiñaġlugich iḷiappauruanun. Tavra aġnaq pisaaŋaŋagaat suammativlugu. 
MRK.14.6	Tavra Jesus uqallaŋaruq, Iḷaksianagu. Summan isumaalluksaaqpisiuŋ? Savaŋaruq savaalluatamik uvamnun. 
MRK.14.7	Qanuq itqatigigisi iḷiappauruat ilivsiññi ataramik, aasii qakuguliqaa pisukkuvsi anniqsuġumiñaġisi. Aglaan uvaŋa nayuqtigiŋitkivsiŋa ataramik.
MRK.14.8	Aġnaq piŋaruq piyumiñakkamiñik. Ilaan tivraġiksaŋagaa timiga itqanaiyaqługu iḷuvġuniksraŋanun piviksram sivuani. 
MRK.14.9	Iḷumun uqallautigivsi, Sumipayaaq manna tusaayugaaġiksuaq alġaqsruutaukpan nunapayaani, aġnam savaaġiŋaraa quliaqtuaguniaqtuq itqaummatauluni ilaanun.
MRK.14.10	Tavra Judas Iscariot, iḷaŋat qulit malġuk, aullaŋaruq aŋaiyyuliqsiqpaŋnun, aitchuutigisukługu Jesus iliŋiññun. 
MRK.14.11	Tavra tusaakamirruŋ, quyaŋarut, suli unniqsuqłiiŋagaat aitchuġukługu manigñik. Tavra Judas ivaqłiaŋaruq piviksramik qanuġlugu aitchuutigisukługu.
MRK.14.12	Sivullianni uvluŋisa Niqinaqivium Puvlaksautaitchuamik punniġmik imnaiyaaq tuqutaugayuktuq itqanaiyautauvlugu qulaurrusiqiviŋmi Niqinaqiniksramun. Taavrumani uvlumi iḷitchitqurat apiġiŋagaat Jesus, Sumi itqanaiyaquvisigut qulaurrusiqiviŋmi nullautchiġviksraġnik? 
MRK.14.13	Tavra tiliŋagik malġuk iḷitchitquramiñiñ, uqallautivlugik, Aullaġitchik iniqpaŋmun, aasii paaġniaġaatik iñuum saagaqtuam qattamun imiġmik. Malikkumagiktik, 
MRK.14.14	aasii sumupayaaq isiqpan, uqallautiyumagiktik iñua iglum, Iḷisaurri uqallaktuaq, Sumiitpa tuyuġmiaqaġvik, niġiviksraqput iḷitchitquratkalu qulaurrusiqunmik? 
MRK.14.15	Tavra iḷisautiniaġaatik inituruamik qiḷaguamik upaluŋaitchuamik. Tavrani itqanaiyautiyumagiptigut. 
MRK.14.16	Tavra ilaan iḷitchitqurak aullaŋaruk, aasii tikił̣ł̣utik iniqpaŋmun, paqinŋagaich supayaat uqausiatun Jesus ilimiŋnun. Suli itqanaiyaŋaruk qulaurrusiqiniksramun.
MRK.14.17	Tavra unnuksraaġman Jesus tikiñŋaruq piqatigivlugich qulit malġuk. 
MRK.14.18	Tavra niġiḷḷaġmiŋ niġġiviŋñi, Jesus uqallaŋaruq, Iḷumun uqallautigivsi, Iḷavsi niġiqatigikkaġma aitchuutiginiaġaaŋa.
MRK.14.19	Tavra isumaalirraqsiŋarut, aasii apiqsruqtuaqsivḷugu ilaanun atausiullaavlutiŋ, Uvaŋauva? Allat suli uqaqłutiŋ, Sivuniġiviŋa uvaŋa? 
MRK.14.20	Tavra Jesus kiuŋagai, Iḷagigiksi qulit malġuk, misuksiqatauruaq punniġmik uvamnun puggutauramun. 
MRK.14.21	Iġñiŋa Iñuum tuquniaqtuq taŋŋiġḷugich aglausimaruat inmigun Bible-ni. Aglaan isumaaġutiqpaqaġli taamna iñuk aitchuutiginniktuaq Iġñiŋanik Iñuum. Iłuałhaaŋanayaqtuq taamna iñuk iñuuŋaitkumi.
MRK.14.22	Tavra niġiñiallaġmiŋ Jesus tiguŋagaa punnik, aasii aŋaiyyuvluni quyyatigivlugu, suli avikługu aitchuutigivlugu iḷitchitquramiñun, uqallakłuni, Tigulugu niġġisiuŋ tavra timiga. 
MRK.14.23	Suli ilaan tiguŋagaa qallugauraq, aasii quyaanikami God-mun, ilaan aitchuutigiŋagaa ilaiññun. Aasii iluqaġmiŋ imiġvigiŋagaat. 
MRK.14.24	Suli Jesus uqallautiŋagai, Tavra auga maqipkaqtauyumaaqtuaq iñugiaktuanun. Taavrumuuna God-im nalupqinaiġñiaġaa sivunniuġutini iñuŋnun.
MRK.14.25	Iḷumun uqallautigivsi, Imitqigñiaŋitchuŋa siiġñaŋan ivsaŋaniñ napaaqtuayaam, tikiḷġataqtillugu taamna uvluq imiġniksraġa nutaulugu God-im atanniqsimaviani. 
MRK.14.26	Tavra atuanikamiŋ aŋaiyyunmik, aullaŋarut iġġianun Olives.
MRK.14.27	Tavra Jesus uqallautiŋagai, Iluqasi qimagniaġivsiŋa suksraaġluŋa uumani unnuami. Aglausimaruq Bible-ni God uqallagnivḷugu inna, “Uvaŋa tuqunniaġiga imnaiḷiqiri aasii imnaich siamillutiŋ.”
MRK.14.28	Aasii aŋianikkuma, aullaġniaqtuŋa sivuvsiññi Galilee-mun.
MRK.14.29	Tavra Peter uqallaŋaruq ilaanun, Iluqaġmiŋ qimakkaluaqpatin uvaŋa qimakkumiñaitkikpiñ suksraaġlutin. 
MRK.14.30	Tavra Jesus uqallautiŋagaa, Iḷumun uqallautigikpiñ, Anaqapak uvva piiḷaaġianiŋniaġiŋma piŋasuiqsuaġlutin naluniḷuŋa, tiŋmiaq malġuiqsuaġluni nipanŋaiñŋaan. 
MRK.14.31	Tavra Peter uqallaŋaruq qapiŋaivsaaqłuni, Tuquqatigiraksraġigupkiñunnii, piiḷaaġiyumiñaitkikpiñ sumikunnii. Tainnatuttauq iluqaġmiŋ iḷitchitqurat uqallaŋarut.
MRK.14.32	Tavra tikiñŋarut inimun atiqaqtuamun Gethsemane-mik, aasii Jesus uqallaŋaruq iḷitchitquramiñun, Aquvittitchi uvuŋa, aŋaiyyuyaqtuqtilluŋa. 
MRK.14.33	Tavra piqasiutiŋagai ilimiñun Peter-lu James-lu John-lu, Suli atqunaq iłuiḷḷiurraqsiŋaruq, ipiqtusuliqpakłuniḷu, 
MRK.14.34	aasii uqallautiŋagai, Isumaaliqpaił̣ł̣uŋa tuquaqsiruatununnii iḷiruŋa. Tavraniittitchi aasii quviqtaiḷiḷusi. 
MRK.14.35	Tavra ilaa taikuŋaqtaallaŋaruq, aasii isumaaqpaił̣ł̣uni ulġuŋaruq nunamun aasii aŋaiyyuvluni, Piñaġumiñaqpan, nagliksaaġuŋitkaluaqłuni. 
MRK.14.36	Tavra ilaa uqallaŋaruq, Aapaaŋ, supayaat piḷḷagitin. Piiġuŋ nagliksaaġutiqpak uvamniñ. Aglaattauq uvaŋa pisuutiŋił̣aapkun, aglaan ilivich pisuutipkun.
MRK.14.37	Jesus utiŋaruq piŋasunun iḷitchitquramiñun, aasii tautukługich siñiktuat. Peter uqallautiŋagaa, Simon, siñikpich? Quviqtaiḷiyumiñaiñŋavich atautchimiunnii ikarraġmi? 
MRK.14.38	Quviqtaiḷisitchi aŋaiyyusitchiḷu, iḷaanni payarirauviaqtusi ikł̣igutchaktinniaġunmun. Iḷumun ilitqusisi piyummatiqaġaluaqtut, timisi sayaitchut.
MRK.14.39	Tavra Jesus aullatqiŋaruq, aasii aŋaiyyuvluni taapkuniŋasuli uqaluŋnik. 
MRK.14.40	Tavra utiqami, ilaan tautuŋagai siñiktuat suli qanuq pillitchiŋarut. Suli iḷisimaŋaitchut kiggutiksramiŋnik ilaanun.
MRK.14.41	Tavra qaiŋaruq piŋayuaŋni, aasii uqallautivlugich, Siñikpisisuli unaŋuiqsiqł̣usiḷu? Siñikpaaniktusi. Uvva aitchuutauniksraŋa Iġñiŋan Iñuum tikitchuq aŋalataġiyumiñaqsivḷugu piḷuktuanun iñuŋnun. 
MRK.14.42	Makittitchi. Aullaqta. Tautuksiuŋ uvva. Aitchuutiginniktuaq uvamnik tikitchuq.
MRK.14.43	Tavra tavrauvvaa uqaġniaqtillugusuli, qairuq Judas, iḷaŋat qulit malġuk. Piqatigiŋagai iñusalaich savikpaliraqtuat anauttaksraligaaqtuallu, tiliraŋich aŋaiyyuliqsiqpaich iḷisaurriḷḷu pitquranik umialiŋnallu. 
MRK.14.44	Tavra taavruma aitchuutiginniktuam ilaanik nalunaiñŋutaksriñŋagai, uqaqłuni, Kiñaliqaa kunikkaġa taamna ilaaguruq. Tigugisigiksi aasii aullatilugu qaunagilugu.
MRK.14.45	Tavra Judas tikipqauraqami, tavrauvvaa ullaŋagaa Jesus aasii uqallakłuni, Iḷisaurrii. Suli kuniŋagaa. 
MRK.14.46	Tavra tiguniqłaŋagaat. 
MRK.14.47	Tavra iḷaŋata qikaqtuat tamaani amuŋagaa savikpak, aasii anauvlugu kivgaŋa aŋaiyyuliqsiqpaich qaukłiata aasii siutaiqł̣ugu. 
MRK.14.48	Tavra Jesus uqallautiŋagai, Qaivisi tigligayuktimun pimmatun, savikpaqaqłusi anaullautiniglu tiguyaqtuqłuŋa? 
MRK.14.49	Uvaŋa uvlutuaġman piqatigigivsi aŋaiyyuvikpaŋmi iḷisaurrivḷuŋa, aasii tigulaitkivsiŋa. Aglaan Bible uqaluat nalauttuksrauruq.
MRK.14.50	Tavra iluqaġmiŋ iḷitchitqurat qimagruiññaqługu pigruŋarut.
MRK.14.51	Tavra nukatpiam Jesus maliŋagaa ukił̣haaġiksuamik uligaaqtuqłuni annuġaiññami. Tavra tiguŋagaluaġmigaat, 
MRK.14.52	aglaan ilaan qimaŋagaa uligaani, aasii pigruqłuni iliŋiññiñ annuġaiḷaq.
MRK.14.53	Tavra aullautiŋagaat Jesus aŋaiyyuliqsiqpaich qaukłiata igluanun, suli piqatigivlugu kasimaŋarut iluqaġmiŋ aŋaiyyuliqsiqpaiḷḷu umialiŋnallu iḷisaurriḷḷu pitquranik. 
MRK.14.54	Tavra Peter-m maliŋagaa Jesus aquagun uŋasikł̣ugu aasii isiqłuni siḷallianun igluata aŋaiyyuliqsiqpaich qaukłiata. Tavruŋa aquvinŋaruq piqatigivlugich munaqsrich pasiaqłuni igniġmi. 
MRK.14.55	Tavra aŋaiyyuliqsiqpaich iluqaġmiglu uqaqsitaaqtitchirit pasikkutiksraqsiuŋagaat Jesus tuqutchumiñaqsisukługu. Aglaan paqitchiḷaiñŋarut. 
MRK.14.56	Iñugiaktuat iñuich sagluuŋarut iḷisimaniruat ilaagun pasikkutiksranik. Suli uqaluŋich atilaiñŋarut.
MRK.14.57	Tavra iñuich iḷaŋich makinŋarut, aasii saglunik uqaqłutiŋ ilaagun. 
MRK.14.58	Tusaaŋagikput uqallaŋman, Suksraunġiġñiaġiga una aŋaiyyuvikpak savaaŋat iñuich, aasii uvlut piŋasut sippiġaluaġnagich savagniaqtuŋa allamik aŋaiyyuvikpaŋmik iñuich savaaġiŋisaŋannik.
MRK.14.59	Naaggaptauqsuli uqaluŋich atiŋaitchut.
MRK.14.60	Tavra aŋaiyyuliqsiqpaich qaukłiat makinŋaruq qitqannun, aasii apiġivlugu Jesus, Kiggutiksraitpich ukua iñuich uqaluŋiññun ilipkun? 
MRK.14.61	Tavra Jesus nivliŋaitchuq, suli kiuŋaitkaa sumik. Aŋaiyyuliqsiqpaich qaukłiata apiġitqiŋagaa, Ilivich Christ-guvich, Iġñiŋa Nanġaqtauruam? 
MRK.14.62	Jesus uqallaŋaruq, Tavrauruŋa. Aasii ilivsi tautugniaġiksi Iġñiŋa Iñuum aquppiruaq taliqpiata tuŋaani Sapiġñaqtuam, suli qairuaq nuvuyaŋigun qiḷaum.
MRK.14.63	Tavra aŋaiyyuliqsiqpaich qaukłiata aliktuŋagai annuġaani suli uqaqłuni, Iñuvsaanik pasiññiktuksranik ilaanik piqaqtuksrauŋaiqsugut. 
MRK.14.64	Tusaaganikkiksi God-itun iḷiuqtuaq inmiñik. Qanuq sivunniqpisiuŋ? Tavra iluqaġmiŋ sivunniŋagaat tuqutauruksraġuqługu.
MRK.14.65	Tavra iñuich iḷaŋisa tivvuaqturraqsiŋagaat Jesus, suli matuvlugu kiiñaŋa qakiqtaqługu uqaqłutiŋ, Nalautchaġiñ kimun qakiqtilaaġnik. Suli qaunaksrit tiguvlugu pattaŋagaat.
MRK.14.66	Tavra Peter siḷalliġmiitillugusuli, iḷaŋat Aŋaiyyuliqsiqpaich qaukłiata niviaqsiaq kivgaŋa tavruunnaaŋaruq. 
MRK.14.67	Aasii tautukamiuŋ Peter pasiaqtuaq, takunnaŋagaa aasii uqallautivlugu, Ilivitchauq piqatigimmikkan Jesus Nazareth-miu. 
MRK.14.68	Tavra Peter piiḷaaŋaruq, Nalugiga. Kaŋiqsiŋitchuŋaunnii sumik uqaqtilaaġnik. Tavra aniŋaruq aniiġviŋmun, aasii tiŋmiaq nipanŋaruq. 
MRK.14.69	Tavra niviaqsiam kivgam taututqiŋagaa, aasii uqautiaqsivḷugich tamaani qikaqtuat, Unauvva iḷaŋat. 
MRK.14.70	Tavra Peter piiḷaatqiŋaruq. Suli akkuliurallaŋman, tamatkua qikaqtuat saniġaani uqallatqiŋarut Peter-mun, Iḷumun iḷagigaatin, qanuq Galilee-ġmiugummiutin. 
MRK.14.71	Tavra Peter suammakłuni uqallaŋaruq, God-im tatavsaġliŋa uqaŋitkuma iḷumun ittuamik. Nalugiga kiutilaaŋa iñuk uqautigikkaqsi. 
MRK.14.72	Tavra tiŋmiam nipannini aippiŋagaa. Aasii Peter-m itqaŋagaa uqalua Jesus inmiñun inna, Tiŋmiaq nipatkaluaqtinnagu malġugni, ilivich piiḷaaġiniaġiŋma piŋasuni. Tavra taamna itqaqamiuŋ, ilaa qiaġutiŋaruq.
MRK.15.1	Tavra uvlaatchaurami aŋaiyyuliqsiqpaich umialiŋnallu iḷisaurriḷḷu pitquranik iluqaġmiglu uqaqsitaaqtitchirit kasimaliqtuayaaŋarut sivunniuqłutiŋ. Iliŋisa qiḷiqsruivḷugu Jesus, aullautiŋagaat qaitchukługu Pilate-mun. 
MRK.15.2	Tavra Pilate apiġiŋagaa, Umialigivatin Jews? Tavra Jesus kiuŋagaa, Uqallausiġigiñ. 
MRK.15.3	Tavra aŋaiyyuliqsiqpaich pasiŋagaat iñugiaktuatigun sutigun. 
MRK.15.4	Tavra Pilate-gum apiġitqiŋagaa, Kiggutiksraitpich? Qanutun uvva iñugiaktigiruanik pasigaatin. 
MRK.15.5	Tavra Jesus kiuŋiḷgitchuqsuli. Tavra Pilate kamatchaktuq.
MRK.15.6	Tavra niqinaqilimaaġmata qulaurrusiqiviŋmik, Pilate annaktitkayukkaa atausiq tigutaaqtaq, kiñapayaaq pisuŋmarruŋ. 
MRK.15.7	Tavrani iñuk inŋaruq atilik Barabbas-mik tigutaaqtauqatauruaq iñuŋnun tuavaallaktitchiññiktuanun iñuaŋavlutiŋ. 
MRK.15.8	Tavra iñusalaich nipaalavlutiŋ qasiḷiaqsiŋagaat Pilate pitquvlugu piḷġusikaamisun ilimiŋnun. 
MRK.15.9	Tavra Pilate-gum apiġiŋagai, Tigutaaqtauŋaiqsitquvisiuŋ uvamnun umialgat Jews? 
MRK.15.10	Qanuq ilaa iḷisimalluataŋaruq aŋaiyyuliqsiqpaŋnun aitchuutigiŋatilaaŋanik killuġivlugu. 
MRK.15.11	Tavra aŋaiyyuliqsiqpaich aulayyaŋagaich iñuich, ilaanun tigutaaqtauŋaiqsitquvlugu Barabbas. 
MRK.15.12	Tavra Pilate-gum apiġitqiŋagai, Qanuquvisiuŋ aasii uvamnun ilivsi taikkaqsi Umialgannik Jews? 
MRK.15.13	Iliŋisa saqłautiŋagaat, kikiaktuutili. 
MRK.15.14	Tavra Pilate-gum uqallautiŋagai, Summan? Sumik pitquramik navgiŋava? Tavra saqłautivsaaqsiññaŋagaat atqunapiaġataq, Kikiaktuutili. 
MRK.15.15	Tavra Pilate-gum, iviġagumavlugich iñuich, tigutaaqtauŋaiqsinŋagaa Barabbas. Aasii aitchuutigiŋagaa Jesus ipiġaqtuqtitanikamiuŋ kikiaktuutitquvlugu aŋarrauramun.
MRK.15.16	Tavra aŋuyaktit itqutiŋagaat Jesus Pilate-gum igluqpaŋanun, aasii katitquŋagaich iḷakut aŋuyaktit atautchimun. 
MRK.15.17	Tavra atipkaŋagaat annuġaanik suŋauraammaġiksuanik umialiktun, suli niaquġusiŋarut kakiḷḷaġnaqtuanik qisiqsiutinik, aasii iḷivḷugu niaquanun. 
MRK.15.18	Tavra iliŋisa kipagivlugu nanġarraqsiŋagaat uqaqłutiŋ, Sivisuruamik iñuuli Umialgat Jews. 
MRK.15.19	Suli anaullaŋagaat niaquagun qiruatchiamik, tivvuaqtuqługulu. Suli kipagivlugu sitquġvigiŋagaat purvigivlugulu. 
MRK.15.20	Tavra kipagianikamirruŋ, mattaqtinŋagaich suŋauraammaġiksuat annuġaat ilaaniñ, aasii annuġaaqługu ilaan annuġaaŋiñik, aasii aullautivlugu kikiaktuutiyaqtuqługu.
MRK.15.21	Iglaullaġmiŋ aŋuyaktit paaŋagaat iñuk atiqaqtuaq Simon-mik, tikitchaqtuqtuaq iniqpaŋmun imaŋŋa nunamiñ. Tavra nunuriŋagaat iqsruquvlugu ilaanun Jesus aŋarrauraŋa. Taamna Simon Cyrene-miu, aapaŋak Alexander-vlu Rufus-lu.
MRK.15.22	Tavra Jesus tikiutiŋagaat inimun Golgotha-mun, sivuniqaqtuamun Inaanik Niaquġruam. 
MRK.15.23	Tavra imiksriñŋagaat wine-mik avuuŋaruamik Myrrh-mik, aasii imiŋaitkaa. 
MRK.15.24	Tavra kikiaktuutianikamirruŋ, autaaŋagaich annuġaaŋi, saaptautigivlugich nalliannik iñullaa piñiaqtilaaŋanik.
MRK.15.25	Nainukłaaġman uvlaami kikiaktuutiŋagaat. 
MRK.15.26	Suli aglaich pasikkusiaŋi iḷiŋagaich niaquata qulaanun uqaluqaqtuat inna, “Umialgat Jews.” 
MRK.15.27	Suli tuvaaqasiqł̣ugu kikiaktuutiŋagaich malġuk tigligayuktik, atausiq taliqpiata tuŋaanun, suli igḷua saumiata tuŋaanun.
MRK.15.28	[Tavra Bible uqaluat taŋŋiŋaruq, uqaluqaqtuaq, “Ilaa kisiuqatauŋaruq piḷuktualiqirinun.”]
MRK.15.29	Iñuich tamaunnaaqtuat Jesus niaqulavigiraġaŋagaat nivliativlugulu pisaaŋŋatinik, Yaqhii, suksraunġiiyumaaqtuatiin imña aŋaiyyuvikpaŋmik aasii nappatqigḷugu uvluni piŋasuni,
MRK.15.30	annauttuiñ iliŋnik, atqaġiḷḷu aŋarrauramiñ. 
MRK.15.31	Tainnatuttauq aŋaiyyuliqsiqpaich iḷisaurriḷḷu pitquranik, kipagivlugu uqaŋarut ilimiŋnun, Annaurriŋagaluaqtuq allanik, ilimiñik annautilaitchuq. 
MRK.15.32	Tautuglakput Christ umialgat Israel, atqaġli aŋarrauramiñ akkupak ukpiġiliġumagikput. Suli malġuk kikiaktuurrauqatauruak Jesus-mun pisaaŋaŋammigaak.
MRK.15.33	Tavra uvluq qitiqqaġman, taaqsiŋaruq iluqani nuna piŋasunugataqtillugu. 
MRK.15.34	Tavra piŋasunuŋman Jesus nivliŋaruq nipatuvluni, Eloi, Eloi, lama sabachthani, sivuniqaqtuaq, God-iiŋ, God-iiŋ, summan suksraaqpiŋa?
MRK.15.35	Tavra iḷaŋisa qikaqtuat saniġaani tusaakamirruŋ, uqallaŋarut, Ququulagaa Elijah. 
MRK.15.36	Tavra iñuk aqpanŋaruq aasii immiqł̣ugu ivsaktaqtuaq wine-mik, iḷivḷugu qiruum nuvuanun, aitchuŋagaa imiquvlugu uqallautivlugich, Aannagu. Naipiqtuġlakput Elijah qaiñiaġmagaan atqaġiaġlugu.
MRK.15.37	Tavra Jesus nivliŋaruq nipatuvluni, aasii aniġniġiqł̣uni. 
MRK.15.38	Tavra talukiyaaŋa aŋaiyyuvikpaum aliŋaruq malġuułłuni qulimiñiñ ataanun.
MRK.15.39	Tavra aŋuyaktit atanauraŋata, qikaqtuam akiani, tusaakamiuŋ tainna nivliqsuaq aniġniġiġmallu, uqallaŋaruq, Iḷumun una iñuk Iġñiġiniġaa God-im. 
MRK.15.40	Tavranivsauq aġnat qiñiŋarut uŋasiñiñ. Iḷagiŋagaich Salome, Mary-ḷu Magdalene, suli Mary aakaŋak James-lu kamanaiññiqsram Joses-lu.
MRK.15.41	Taapkua aġnat maliġiŋakkaŋat Jesus Galilee-miinman pamaġivlugu. Allattauq iñugiaktuat aġnat tavraniinŋarut maliŋaruat Jerusalem-muŋman.
MRK.15.42	Tanuġaksiaqsimman Joseph Arimathea-ġmiu tikiñŋaruq. 
MRK.15.43	Ilaa isumakkusiaqaġluataqłuni iḷauruaq aŋaiyyuvikpaum uqaqsitaaqtitchiriŋiñun, niġiuktuaguruaq tikiññiksraŋanun God-im atanniqsimannigniksraŋanik iñuŋnun. Taamna uvluq Itqanaiyaġviuruaq sivuani Jew-guruat Savairviata. Tavra Joseph sivuuqqataiqł̣uni Pilate-muŋaruq, aasii apiqqusiġivlugu Jesus timaa. 
MRK.15.44	Pilate niġiiḷḷaqtauŋaruq tusaakamiuŋ Jesus tuquaniktilaaŋa. Tavra qaitquŋagaa aŋuyaktit atanauraŋat aasii apiġivlugu tuquaniŋmagaan Jesus. 
MRK.15.45	Tavra iḷitchuġianikamiuŋ aŋuyaktit atanauraŋanniñ, pitquŋagaa timaa Jesus Joseph-mun. 
MRK.15.46	Tavra Joseph tauqsiŋaruq qatiqtuamik ukił̣haaġiksuamik, aasii atqaqługu Jesus timaa, suli nimmaaqługu qatiqtuamik ukił̣haaġiksuamik iḷiŋagaa iḷuvviviŋmun nayuurramun uyaġakun. Tavra aksraŋagaa uyaġagruaq upkurriutivlugu iḷuvviviŋmun. 
MRK.15.47	Tavra Mary Magdalene Mary-ḷu aakaŋa Joses qiñiŋagaak sumun Jesus iḷuviqtilaaŋa.
MRK.16.1	Tavra Jew-guruat Itchaksriġmata Savaiññiŋat qaaŋiġman, Mary Magdalene Mary-ḷu aakaŋa James Salome-ḷu tauqsianiŋaniqsut tivraġiksautinik iḷuvviuġutikaanik, iḷuvviuġutigisukługich Jesus timaanun. 
MRK.16.2	Tavra uvlaatchaurami Savaitchuani, iḷuvviviŋmuŋarut siqiñiq nuisaġataġman. 
MRK.16.3	Taapkua aġnat uqaŋarut ilimiŋnun, Kia aksraktitchisiniaqpatigut uyaġagmik paaŋaniñ iḷuvvivium? 
MRK.16.4	Taamna uyaġak aŋitaktuaŋaruq. Tavra qiviaqamiŋ, tautuŋagaat uyaġak aksraktinŋaruaq. 
MRK.16.5	Tavra isiqłutiŋ iḷuvviviŋmun, tautuŋagaat nukatpiaq aquppiruaq taliqpiata tuŋaani, annuġaaqaqłuni akuqturuamik qatiqtuamik, aasii iqsitchakłutiŋ. 
MRK.16.6	Tavra ilaan uqallautiŋagai, Iqsitchagnasi. Ivaġiksi Jesus Nazareth-miu, kikiaktuurrauŋaruaq, aŋiŋaruq. Uvaniinŋitchuq. Tautuksiuŋ uvva inaa iḷuviġmarruŋ. 
MRK.16.7	Aullaqsiññaġitchi uqallautiyaqtuqsigik iḷitchitquraŋi Peter-lu ayuniḷugu Galilee-mun. Taamani tautugniaġiksi, uqallausiatun ilivsiññun.
MRK.16.8	Tavra aniŋarut qilamik, suli pigruŋarut iḷuvviviŋmiñ. Iqsitchakpaił̣ł̣utiŋ uuliksiŋarut, quliaqtuaġniugaŋaitchullu supayaamik kimulliqaa iqsitchakpaił̣ł̣utiŋ.
MRK.16.9	[Tavra Jesus aŋikami uvlaatchaurami Savaiññiġmi, niptaqqaaŋaruq Mary Magdalene-mun, ilitqusiqł̣uikkamiñun tallimat malġugnik. 
MRK.16.10	Aasii Mary-m aullaqłuni uqallautiŋagai tuvaaqatigiŋakkaŋi Jesus. Taapkua kiŋuvġuŋarut qiavlutiglu. 
MRK.16.11	Tavrali iḷitchitqurat tusaakamiŋ iñuunivḷugu tautuŋnimmagulu, ukpiŋaitchut.
MRK.16.12	Taavruma aquagun Jesus niptaŋaruq allauvluni malġugnun iḷaŋiññun, pisuaqtillugik nunaaqqimuksaqłutiŋ. 
MRK.16.13	Tavra iliŋik utiŋaruk aasii quliaqtuaġivlugu Jesus allanun. Naaggasuli ukpiġiŋaitkaich.
MRK.16.14	Aquvatigun Jesus niptaŋaruq qulit atautchimun niġiñiaqtillugich. Aasii suaŋagai arguasuutaatigun ukpiġuŋirrutaatigullu, qanuq ukpiġiŋaitkaich tautuŋaruat ilaanik aŋianiŋman. 
MRK.16.15	Tavra ilaan uqallautiŋagai, Aullaġitchi nunapayaanun, aasii alġaqsruutigilugu tusaayugaaġiksuaq iñupayaanun.
MRK.16.16	Iñuk ukpiqtuaq tusaayugaaġiksuamik suli paptaiqsauruaġlu annaurrauniaqtuq, aglaan ukpiŋitchuaq suksraunġiqsauniaqtuq. 
MRK.16.17	Tamatkua ukpiqtuat piqaġniaqtut makkuniŋa nalunaiñŋutaŋiñik suaŋŋatim. Anittaġniaġaich ilitqusiqł̣uich uvaŋa atipkun, uqaġniaqtullu uqautchiñik nalukkamiŋnik, 
MRK.16.18	tiguniaġaich nimiġiat tuqunaqaqtuat, suli imiġaluaġumiŋ qanusiḷimaamik tuqunamik, anniġumiñaitkai.
MRK.16.19	Tavra Atanġum Jesus uqaqatigianikamigich iḷitchitqurani, mayuurrauŋaruq qiḷaŋmun aasii aquviłłuni taliqpiata tuŋaanun God-im.
MRK.16.20	Iḷitchitqurat aullaqłutiŋ alġaqsruiŋarut sumiḷiqaa. Aasii Atanġum savaqatigiŋagai ukpiġnaqsiḷiqługu alġaqsruiñiŋat iḷumun itilaaŋanik aliuġnaqtuatigun savaaŋisigun.] Amen.
LUK.1.1	Iñulluatapiaġatamun Theophilus-mun.
LUK.1.1	Iñugiaktuat iñuich pisuqtilaamiktun aglautiŋagaich sut piŋaruat akunnaptiŋni. 
LUK.1.2	Tamatkuniŋa quliaqtuaġutiŋagaatigut iñuich qiñiŋaruat tamatkua pimmata isuaniñqaŋa. Iñuich tamatkua paŋmapak alġaqsruiraurut tamattumiŋa tusaayugaaġiksuamik. 
LUK.1.3	Tavra iliŋnun, Theophilus, isummatigiŋammigiga nakuurualivḷugu aglautigupkich tamatkua iłuaqsruaġlugich, qanuq qaŋapasugruuraq qaunakłaaqłuŋa iḷitchuġiniataŋagiga iḷumun ittuaq iliŋisigullaa piruatigun.
LUK.1.4	Aasiuvva aglautiŋagitka tamatkua, iḷisimatquvlutin iḷumun itilaaŋannik iḷisausiaġiŋakkatin.
LUK.1.5	Herod iñuuŋŋaan umialguruaq Judea-mi, aŋaiyyuliqsiqpaqaŋaruq atiqaqtuamik Zechariah-mik. Aŋaiyyuvikpaŋmi savaqatauŋaruq aŋaiyyuliqsiqpaŋnun taiguutiqaqtuanun Abijah-m piqatiŋiñik. Zechariah nuliaqaŋaruq atiqaqtuamik Elizabeth-mik, maŋŋuqaqtuamik Aaron-miñ, aŋaiyyuliqsiqpaich maŋŋuanniñ.
LUK.1.6	Tavra iluqatik nalaunŋarualiqirauŋaruk sivuġaani God-im, kamagivlugich iluqaisa pitquraŋi Atanġum pasiñaġumiñaił̣ł̣utik. 
LUK.1.7	Aglaan miqłiqtuiñŋaruk, qanuq Elizabeth miqłiqsiḷaiñŋaruq, suli iluqatik utuqqaliŋaruk.
LUK.1.8	Abijah-m piqatiŋi tikiutimmagich savaŋniksraŋata aŋaiyyuvikpaŋmi, Zechariah-m savautiŋagaa God aŋaiyyuliqsiqpauvluni. 
LUK.1.9	Aasii aŋaiyyuliqsiqpaich piḷġusiatigun, Zechariah nalunaiqsauŋaruq aŋaiyyuliqsiqpauruksrauvluni ikipkaiḷuni tivraġiksaunmik. Ilaa isiŋaruq aŋaiyyuvikpaŋanun Atanġum ikipkaiviŋmun tivraġiksaunmik. 
LUK.1.10	Tavra Zechariah ikipkaipkaqtillugu tivraġiksaunmik, iluqaġmiŋ iñusalaich aŋaiyyuŋarut siḷataani. 
LUK.1.11	Tavra tavrani Atanġum isaġulga niptaŋaruq, makitavluni taliqpiata tuŋaani ikipkaivium tivraġiksaunmik. 
LUK.1.12	Tavra Zechariah-m tautukkamiuŋ isaġulik tupaŋaruq, iqsitchaŋaruġlu. 
LUK.1.13	Tavra isaġulgum uqallautiŋagaa, Iqsiñak Zechariah, qanuq God-im tusaaŋagaa aŋaiyyutin, aasii nulian Elizabeth iġñiqaġniaqtuq. John-mik atchiġñiaġiñ. 
LUK.1.14	Tavra quviasuutiqpaqaġniaqtutin, suli iñugiaktuat iñuich quviasuutiqpaqaġniaqtut anikpan. 
LUK.1.15	Qanuq ilaa kamanaġniaqtuq sivuġaani Atanġum, suli imiġniaŋitchuq wine-mik naaggaunnii imiŋasiñaqtuamik, suli immiqsauniaqtuq Ilitqusiġiksuamik aniñiġmiñiñqaŋa.
LUK.1.16	Ilaan utiġuliqsinniaġai iñugiaktuat Israel-guruat ukpiġuliqsillugich Ataniġmun God-iŋannun. 
LUK.1.17	Tavra Ataniq qaiŋaiñŋaan, taamna John alġaqsruiñiaqtuq Elijah-m alġaqsruisiatun suaŋŋatiqaġniŋatullu. Ilaan aŋayuqaaguruat atisipkaġniaġai miqłiqtuŋiññun. Tamatkua uqaqsiġiitchuat ukpiliqsinniaġai nalaunŋaruatun iñuktun. Tainna piḷuni, ilaan itqanaiyaġniaġai iñuich akuqtuġumiñaqsiḷugu Ataniq.
LUK.1.18	Tavra Zechariah uqallaŋaruq isaġuliŋmun, Qanuġlugu iḷisimaniaqpigu taamna piñiaqtilaaŋanik? Qanuq aŋayuqaaŋaruŋa, nuliaġasuli aaquaŋammiuq. 
LUK.1.19	Tavra isaġulgum kiuŋagaa, Uvaŋa Gabriel-guruŋa, savaktiŋa God-im iviġaumagivluŋa, aasii tilirauŋaruŋa uqautitquvlutin taavrumiŋa tusaayugaaġiksuamik.
LUK.1.20	Qanuq ukpiġiŋiññapkich uqalutka, nalaunniaqtuat piviksramikkun, nipaiññiaqtutin uqalaitchuatun iñuktun tikiḷġataġlugu uvluq tamatkua nalaurviksraŋat.
LUK.1.21	Tavrali iñuich utaqqiŋagaat Zechariah, suli isummatigiŋagaat muluvluni isiġmiuniŋa aŋaiyyuvikpaŋmi. 
LUK.1.22	Tavraasii anikami, uqautiyumiñaiñŋagai iñuich. Tavrani iḷitchuġiŋarut tautuktilaaŋanik qiñiqtuuraamik aŋaiyyuvikpaŋmi. Tavra urriqaŋagai argagmiñik uqallaiŋavluni.
LUK.1.23	Tavra Abijah-m piqatiŋisa savagviksraŋat naannamiuŋ aŋaiyyuvikpaŋmi, Zechariah aiŋaruq. 
LUK.1.24	Tamatkua pianiŋmata, Zechariah-m nuliaŋa Elizabeth siŋaiyauŋaruq, aasii tallimani tatqiñi aimmiŋaruq isumalaaqłuni, 
LUK.1.25	Ataniq savaŋaruq aliuġnaqtuamik uvamnun. Paŋmapak kanŋusukkumiñaiqsuŋa miqłiqtuiññiġa pisigilugu.
LUK.1.26	Tavra itchaksrat tatqich pianiŋmata Elizabeth siŋaiyausaaniŋman, isaġulik Gabriel tiliŋagaa God-im iniqpaŋmun atiqaqtuamun Nazareth-mik, Galilee-miittuamun. 
LUK.1.27	God-im tiliŋagaa niviaqsiamun aŋusiuŋaitchuamun atiqaqtuamun Mary-mik, piksrautiniŋaruamun aŋunmik atiqaqtuamik Joseph-mik, kiŋunġuruaq umialiŋmun David-mun.
LUK.1.28	[Tavra Gabriel-gum ullaŋagaa aasii uqallautivlugu, Tutqiutiqaġiñ, iviġaumagiraupiaqtuatiin, Atanġum itqatigigaatin. Quviatchaktitaurutin naamaruamik aġnapayaaniñ.] 
LUK.1.29	Tavra Mary-m atqunaqłuni tupauttaġiŋagaa uqalua isaġulgum, suli isumalaaġutigivlugu sumik paġlatiŋi sivuniqaġniaqtilaaŋannik. 
LUK.1.30	Tavra isaġulgum uqallautiŋagaa, Iqsiñak Mary. God-im iviġaummatigigaatin. 
LUK.1.31	Uvvaasii siŋaiyauniaqtutin aasii iġñiqaġlutin. Atchiġumagiñ Jesus-mik.
LUK.1.32	Ilaa kamanaġniaqtuq. Iġñiġiniaġaa sapiġñaġniqsrauruam God-im. Suli Atanġum God-im umialiguqtinniaġaa David-tun maŋŋuuruatun ilaanun.
LUK.1.33	Aasii ilaa umialguniaqtuq isuitchuamun kiŋuniŋiñun Jacob, aasiisuli ilaan atanniqsimmataa isuiññiaqtuq.
LUK.1.34	Mary-m uqallautiŋagaa isaġulik, Qanuġluni taamna piyumiñaqpa uigiḷḷaġma? 
LUK.1.35	Tavra isaġulgum kiuŋagaa, Ilitqusiġiksuaq qaiñiaqtuq iliŋnun, aasii suaŋŋataata sapiġñaqtuam God-im itqatiginiaġaatin nalautillasiḷugu. Taamnaasii pisigilugu piḷuutaitchuaq miqłiqtuq tairauniaqtuq Iġñiŋanik God-im. 
LUK.1.36	Aasiuvva, nanmiñiq iḷan Elizabeth aaquaŋagaluaqtuq, siŋaiyausaaniŋammiuq aŋunmik. Uvvaasii iḷisimanaqtuam miqłiqsiḷaitchuaguvlugu itchaksriġai tatqich siŋaiyausaqami. 
LUK.1.37	Qanuq God piḷḷaruq supayaamik.
LUK.1.38	Tavra Mary uqallaŋaruq, Uvva Atanġum kivgaġigaaŋa. Piḷi uvamnun tuvraġlugu uqaluiñ. Tavra isaġulik aullaŋaruq ilaaniñ.
LUK.1.39	Taavruma aquagun, Mary aullaġnasuaŋaruq qimialuuruamun nunamun, nunaaqqich iḷaŋannun Judea-miittuamun. 
LUK.1.40	Aasii isiŋaruq igluanun Zechariah-m, paġlavlugu Elizabeth. 
LUK.1.41	Tavrali Elizabeth tusaakamiuŋ paġlataa Mary-m, miqłiqtuq aulaliqtuŋaruq iḷuani, suli Elizabeth Ilitqusiġiksuam aŋalałługu, 
LUK.1.42	uqallaŋaruq nipatuvluni, God-im iviġaumagiłhaaŋagaatin aġnapayauraniñ God-im iviġaumagigaa siŋaiyaan.
LUK.1.43	Qanutun iviġaumakkusiaqaqtigivik aakaŋata Ataniġma ullakkumiñaġmaŋa. 
LUK.1.44	Qanuq uvva, paġlatin tusaapqauraqapku, miqłiqtuuraq iḷumni aulaliqtuŋaruq quviatchaktuatun. 
LUK.1.45	Aasii quviatchaktitaugiñ ukpiliŋarutin taŋŋiqsauniaġnivḷugich uqausiusiatin Ataniġmiñ.
LUK.1.46	Tavra Mary uqallaŋaruq, Uummatimniñ iluqaaniñ nanġaġiga Ataniq,
LUK.1.47	suli iḷumni quviasukpaktuŋa qanuq God-im annaurrigikkaġma 
LUK.1.48	piksraqtaaġiŋagaaŋa kamanaił̣ł̣uŋa kivgaġigaluaqłuŋa. Qanuq uvva, tavraŋŋaaglaan iñupayaat taiñiaġaanŋa iviġaumakkusiaqaqtuamik. 
LUK.1.49	Qanuq taavruma sapiġñaqtuam God-im savautiŋagaaŋa kamanaqtuakun aliuġnaqtuamik. God piḷuutaitchuq. 
LUK.1.50	Suli ilaan nagliktuutaa ittuq iñupayaanun qiksiksrautiqaqtuanun inmiñun kiŋuniġiipayaani. 
LUK.1.51	Ilaa savaŋaruq aliuġnaqtuanik. Kamanaiŋagai kamasaaqtuat taputivlugich sivunniuġutiŋich. 
LUK.1.52	Tamatkua atanniqsimanniktuat suaŋŋataiŋagai, suli kamanaitchuat kamanaqsipkaqługich. 
LUK.1.53	Tamatkua ikayuqtisiuqtuat piqaqtuksrauvlutiŋ pisuġuiqsitkai, aasiiḷi ikayuqtisiuŋitchuat pigiraksraġikkaġmikkun ilaan pisuŋitkai. 
LUK.1.54+LUK.1.55	Ilaan ikayuŋagai kivgani Israel-guruat, suli nagliktuqługich, unniqsuqłiisimisun maŋŋuptiŋnun Abraham-mun kiŋuniŋiñullu isuitchuamun.
LUK.1.56	Tavra Mary-m nayuŋagaa Elizabeth miksraułługich tatqich piŋasut, aasii utiŋaruq aimaaġviŋmiñun.
LUK.1.57	Tavra tikiutiŋagaa Elizabeth iġñiviksraŋanun, aasii iġñiqaŋaruq. 
LUK.1.58	Tavra siḷalliŋisa nanmiñiŋisalu tusaaŋagaat Ataniq kamanaqtuamik nagliktuiñivḷugu Elizabeth-mun, aasii quviasukpaqatigiŋagaat.
LUK.1.59	Tavra tallimat piŋasuanni uvlut, iliŋikta nalunaiñŋutchiqsitchaqtuŋagaak miqłiqtuq, aasii atchiġuŋagaluaġaat Zechariah-mik aapaŋatun.
LUK.1.60	Tavra aakaŋa uqallaŋaruq, Taavrumiŋa atiqaġniaŋitchuq. Ilaan atiġiniaġaa John. 
LUK.1.61	Tavra ilaisa kiuŋagaat, Nalliat-unnii nanmiñiq iḷavich atiqaŋaitchuq taavrumiŋa atiġmik. 
LUK.1.62	Tavra iliŋich urriqaŋarut aapaŋanun, apiqsrivḷutiŋ sumik ilaanun atchiqummagaan nukatpiaġruk. 
LUK.1.63	Tavra Zecharias apiqsriŋaruq aglagviksramik, aasii aglakłuni uumiŋa. Ilaan atqa John. Tavra iliŋich aliuŋarut. 
LUK.1.64	Tavra tavraŋŋatchiaq Zechariah uqallasiŋaruq, aasii uqallakłuni, nanġaqługu God. 
LUK.1.65	Tavra aliuġutchaŋarut iluqaġmiŋ siḷalliŋi. Suli tamatkua iluqaisa uqautigiŋagaich iluqaani qimialuŋiññi Judea-m nunaaqqiŋisa. 
LUK.1.66	Tavra iluqaġmiŋ tusaaruat tamatkuniŋa piiguitkaaġiŋagaich, uqaurrutiŋarut avanmun, Qanutun aliuġnaqtiginiaqpa una miqłiqtuq. Qanuq nalunaiñŋaruq Ataniġmun itqatigitilaaŋa.
LUK.1.67	Tavra John-gum aapaŋa Zechariah Ilitqusiġiksuam aŋalałługu uqaqtinŋagaa nanġautinik piyumaaqtuaniglu. 
LUK.1.68	Nanġaġlakput Ataniq God-iŋat Israel-guruat, qanuq ilaan ikayuġiaŋagai aasii annautivlugich iñuŋni. 
LUK.1.69	Akunġanniñ kiŋuniŋisa David, God piksraŋaruq Iñuŋmik suaŋŋatiqaqtuamik annautiyumiñaqłuta. 
LUK.1.70	Taimaŋŋaqaŋa uqausiġmisun ilaan nanmiñiq uqaqtimigun, 
LUK.1.71	annaurrauniaġnivḷuta akiḷḷivsiŋñiñ, suli iluqaiññiñ uumikłiqsuaniñ uvaptiŋnik. 
LUK.1.72	God nagliktauruq aŋayuqaaptiŋnun taŋŋiqł̣ugich unniqsuqłiisini miqłiqtuŋiññun. 
LUK.1.73	Uvva unniqsuqłiiñ nalupqinaiŋaraŋa maŋŋuptiŋnun Abraham-mun. 
LUK.1.74	Uvagut ilaan annautiniaġnivḷuta akiḷḷivsiŋñiñ uvaptiŋnun savautitquvluni iqsiŋaiġḷuta. 
LUK.1.75	Suli savautilugu iñuuniqtutilaaptiktun piḷuutaitchuakun nalaunŋaruakullu. 
LUK.1.76	Aasii ilivich miqłiqtuuŋ, tairauniaqtutin uqaqtaanik sapiġñaġniqsrauruam God-im, qanuq aulaniaqtutin sivuani Atanġum itqanaiyaġlugich iñuich akuqtuġumiñaqsiḷugu Ataniq,
LUK.1.77	iḷitchuġipkaġlugich God-mun annautiniḷugich, suliqutigiŋaiqł̣ugich itqaumayumiñaiġḷugich piḷuutiŋich. 
LUK.1.78	Qanuq God-ikput nagliktuutiqpaqaqtuq piaqłuktautiqaŋitchuġlu uvaptiŋnun. Uvlum nutauruam qausaġatauraġniŋatun inniaqtuq uvaptiŋnun, tilikpagu Annaurri. 
LUK.1.79	Tamatkua paŋmapak taaqtuamiittuat sivuuġagivlugu tuqqun, iñuurraqsiñiaqtut qaummaġmi, ukpiġlutiŋ ilaanun, aasii ilaan iñuupkaġluta tutqiksilluta.
LUK.1.80	Tavra miqłiqtuq agliŋaruq suaŋasisaiññaqłuniḷu nalaunŋarualiqiniġmun. Suli nunagluktuami iñuuŋaruq uvluanunaglaan satqummiġñiksrami Israel-guruanun.
LUK.2.1	Taipkunani uvluni Caesar Augustus pitquraliŋaruq nunam iñupayauraŋi atanniqsimakkani atchiitquvlugich. 
LUK.2.2	Taamna atchiiñiq piqqaaŋaruq Quirinius atanauraumman Syria-mi. 
LUK.2.3	Tavra iñupayaat atchiiyaqtuaŋarut ilaisa nanmiñiq iniqpaŋmiŋñun.
LUK.2.4	Tavraptauq Joseph aullaŋammiuq Galilee-miñ, iniqpaŋmiñ Nazareth-miñ, Judea-mun iniqpaŋanun David, atiqaqtuamun Bethlehem-mik, qanuq ilaa David-gum kiŋuniġivlugu. 
LUK.2.5	Joseph atchiiyyaqatigiŋagaa Mary, tuvaaqatiksrautini, siŋaiyauruaq. 
LUK.2.6	Tavra tavraniillaġmiŋ, iġñiviksraŋan tikiutiŋagaa. 
LUK.2.7	Tavra iġñiŋaruq aŋayukłiġmik aŋunmik aasii nimmaaŋagaa miquŋaitchuanik ukił̣haanik, aasii iḷivḷugu niġrutit niġġiviannun, qanuq iniksraiñŋarut tukkumaviŋmi.
LUK.2.8	Tavra tamaani nunami imnaiḷiqirit qaunaksriŋarut imnaimiŋnik unnuami. 
LUK.2.9	Tavra Atanġum isaġulgata niptaġvigiŋagai, suli qaumanġa Atanġum qaummaġiksinŋaruq avataannun, aasii iqsiḷiŋarut. 
LUK.2.10	Tavra isaġulgum uqallautiŋagai, Iqsiñasi, qanuq uvva, quliaqtuaġutiyaqtuġivsi tusaayugaaġiksuanik iñupayaat quviasuutiqpaginiakkaŋiññik. 
LUK.2.11	Qanuq uumani unnuami aniruq annaurriksi, iniqpaŋani David, Christ-guruaq Ataniq. 
LUK.2.12	Aasiuvva iḷitchuqqutiksraqsi ilaagutilaaŋanik. Ilivsi paqinniaġiksi miqłiqtuuraq nimmaaŋaruaq miquŋaitchuanik ukił̣haanik, suli nalavluni niġrutit niġġivianni.
LUK.2.13	Tavra tavraŋŋatchiaq isaġulik piqasiŋagaat isaġulisalaich nanġaqługu God, suli uqaqłutiŋ, 
LUK.2.14	Nanġaqtauli God qiḷaŋmiittuaq, suli nunami aŋuyautairrutiqaġli akunġanni iñuich ilaan iviġaumagikkaŋisa.
LUK.2.15	Isaġulgich qiḷaŋmuaniŋmata, imnaiḷiqirit uqaŋarut inmiŋnun, Aullaqtauvagut Bethlehem-mun tautugiaġlugu taamamna piruaq, Atanġum kilgutigikkaŋa uvaptiŋnun. 
LUK.2.16	Tavra qilamiqsruqłutiŋ aullaŋarut, aasii paqiłługich Mary-ḷu Joseph-lu miqłiqtuuraġlu nalaruaq niġrutit niġġivianni. 
LUK.2.17	Tavra tautuqqaaqługu, uqautigiŋagaat uqaluk uqausiusiaqtik taavrumuuna miqłiqtukun. 
LUK.2.18	Aasii iluqaġmiŋ iñuich tusaaruat imnaiḷiqiriniñ uqaluusiamiŋnik aliuŋarut. 
LUK.2.19	Mary-vḷiasii itqaumagiŋagai isumalaaġutigivlugich iluqaisa piruat. 
LUK.2.20	Tavra imnaiḷiqirit utiŋarut, kamanaqsiḷiqługu nanġaqługulu God iluqaisigun tusaaramikkun tautukkamikkullu uqausiusiamiktun.
LUK.2.21	Tavra tallimat piŋasut uvlut naanmata, nalunaiñŋutchiqsauganiŋman, atchiqsauŋaruq Jesus-mik, atchiutiksrirrutaanik isaġulgum siŋaiyaagusaŋaiñŋaan.
LUK.2.22	Nalautinman Mary-vḷu Jesus-lu aullaġviksraŋak aŋaiyyuvikpaŋmun nalautitchiyaqtuġlutiŋ Moses pitquraŋiñik miqłiqtuq animman, Jerusalem-muŋarut aitchuutigiyaqtuqługu miqłiqtuqtiŋ Ataniġmun.
LUK.2.23	Taavrumuuna aglausimaruq God-im pitquraŋiñi inna, “Aŋugaiyaaq aŋayukłiq ilaaguaqtauniaqtuq Ataniġmun.”
LUK.2.24	Tavra tikiññamiŋ aŋaiyyuvikpaŋmun, aitchuiŋaruk ikipkautinik, Atanġum pitquraŋisa uqaluatigun, “Malġugnik nuyuaqturuagnik tiŋmiaŋnik, naagga malġugnik tiŋmiayaaŋnik nuyuitchuaŋnik.”
LUK.2.25	Tavra iñuk inŋaruq Jerusalem-mi atiqaqtuaq Simeon-mik. Taamna iñuk nalaunŋaruaguŋaruq sivuġaani God-im, iñulluatauvluniḷu, aasii niġiuŋaruq qakugu God tilisiñiaqtilaaŋanik Annaurrimik Israel-nun, suli Ilitqusiġiksuam aŋalanŋagaa. 
LUK.2.26	Ilitqusiġiksuam iḷitchuġipkaŋagaa tuquniaŋiññivḷugu tautukkaluaġnagu Annaurri Atanġum tiliñiakkaŋa. 
LUK.2.27	Tavra Ilitqusiġiksuam isummiŋagaa aŋaiyyuviŋmuguliqsiłługu. Tavraasii aŋayuqaaguruak itqutimmatku miqłiqtuq Jesus, pisisaqtuqługu piḷġusiatigun pitqurat, 
LUK.2.28	Simeon tigumirriutiŋagaa aasii nanġaaqsivḷugu God uqaqłuni. 
LUK.2.29	Ataniiq, paŋmapak uvaŋa kivgan tuquyumiñaqsiruŋa tutqigḷuŋa, qanuq taŋŋiŋagiñ unniqsuqłiisin uvamnun. 
LUK.2.30	Qanuq uvamnik tautuanikkiga Annaurri, 
LUK.2.31	ilivich tiliŋakkan annautitquvlugich iñuich sumipayaaq. 
LUK.2.32	Tusaayugaaġiksuat ilaagun inniaqtut qaummaqtun Jew-guŋitchuanun, satqummiġḷugu iliŋiññun iḷumun ittuaq God-ikun, suli iñuktin Israel isumakkusiaqallasiḷugich qutchiksuakun.
LUK.2.33	Tavra Joseph-lu Mary-vḷu aliuġiŋagaich Simeon uqautiŋi miqłiqtukun. 
LUK.2.34	Suli Simeon qiññuaġutiŋagik quviasuunmik, suli uqallautivlugu Mary aakaŋa. Sivunniutauŋaruq una miqłiqtuq agvisauniaġnivḷugu annagniksraŋannun iñugiaktuat Israel-guruani, suli iñugiaktuat tammaġniksraŋannun. Suli pisigilugu ilaan suutilaaŋa, iñugiaktuat akiḷḷiḷiqsuġniaġaat uqaluŋmiŋni, 
LUK.2.35	salapqialugu qanuq isummatiqaqtilaaqtiŋ ilaagun. Aasiiḷi ilivich isumaaġutiqpaum nagliksaaqtiniaġaatin.
LUK.2.36	Tavraptauq aġnaq atiqaqtuaq Anna-mik inmiñiqsuq, uqaqtaa God-im pania Phanuel-gum maŋŋuqaqtuam Asher-mik. Anna aaquaŋaniqsuq, tuvaaqatiqaŋaniqsuaq tallimat malġugni ukiuni, aasii uiŋa tuquvluni. 
LUK.2.37	Taimaŋŋaaglaan iñuuŋaruq uiḷgaŋavluni, aasii sisamakipiaq sisamanik ukiuniŋaruq. Aŋaiyyuvikpaŋmiñ piiḷaiḷaaguŋaruq unnuakkaluami uvlukkaluamiḷu niġiḷaiḷaaguraġaluni nanġaqługu aŋaiyyuvigivlugu Ataniq. 
LUK.2.38	Aasii tavruŋa ullakługich taavrumanivsauq ikarraġmi, quyyavigiŋagaa God. Quliaqtuaġisaġataŋagaa miqłiqtuq iluqaiññun Jerusalem-miittuanun niġiuktuaguruanun annaunmik.
LUK.2.39	Tavra taŋŋianikamitkik supayaurat pitquraŋiguaqtuat Atanġum, utiŋarut Galilee-mun, aimaaġviŋmiŋnun Nazareth-mun.
LUK.2.40	Tavra miqłiqtuq Jesus agliŋaruq saŋŋisivḷuniḷu, isumattusiqpakłuniḷu. Suli God-im iviġaummatigiŋagaa.
LUK.2.41	Tavra Jesus aŋayuqaak aullaġaqtuk Jerusalem-mun ukiutuaġman niqinaqiviani Qulaurrusiqutikun Itqautim.
LUK.2.42	Tavra Jesus qulit malġugnik ukiuniŋman, aullaŋalgitchuk piḷġusikaamiktun niqinaqiyaqtuqłutiŋ. 
LUK.2.43	Tavra niqinaqivik isukłiñman, utiqsaġmaŋnik nukatpiaġruk Jesus qimaktinŋaruq Jerusalem-mun. Aŋayuqaak aasii naluŋaruk. 
LUK.2.44	Tavra isummatigivlugu iglaani iglauqataunasugivlugu, iglauŋaruk uvluqtutilaaŋatun, aasii ivaŋagaluaġaak nanmiñiġmiŋni aunniuġusimakkamiŋniḷu. 
LUK.2.45	Tavraasii paqinŋisanikamitku, utiqsaŋaruk Jerusalem-mun ivaqługu. 
LUK.2.46	Uvlut piŋasut pianiŋmata paqinŋagaak aŋaiyyuvikpaŋmi, aquppiruaq akunġanni iḷisaurrit pitquranik, naalaġnivḷugich apiqsruqtuqługiḷḷu. 
LUK.2.47	Tavra iluqaġmiŋ tusaaruat ilaanik kamasuŋarut kaŋiqsisuġniŋanik kiggutiŋiñiglu. 
LUK.2.48	Tavra aŋayuqaakisa tautukamitku, niġiiḷḷaqtauŋaruk. Aasii aakaŋata uqallautiŋagaa, Iġñiiŋ, summan inna piŋiksraqtitpisiguk? Uvva, aapallu uvaŋalu ivaŋagiptigiñ uŋiarrisigivlutin. 
LUK.2.49	Tavra Jesus kiuŋagik, Qanuq imña ivaġniqpisiñŋa? Puttuqsriŋayumiñaŋagaluaqtutik ittuksrautilaamnik Aapama igluani. 
LUK.2.50	Tavra kaŋiqsiŋaitkaak ilaan uqallautaa inmiŋnun.
LUK.2.51	Tavra Jesus utiqatigiŋagik Nazareth-mun. Suli kamakkutiqaŋaruq iliŋiŋnun, aasiiḷi aakaŋan tamatkua iluqaisa itqagiŋagai. 
LUK.2.52	Tavra Jesus isumatusisaiññaŋaruq aglivḷuniḷu, suli iñuuŋaruq nalaunŋaruakun iviġaumavlugu God iñuiḷḷu.
LUK.3.1	Tavra una piŋaruq akimiaŋanni ukiut umialguniŋani Tiberius Caesar-m, Pontius Pilate kavanaupkaqługu Judea-mi, aasiiḷi Herod atanauraumman Galilee-mi, ilaan aniqataa Philip atanauraumman nunaŋiññun Ituraea-m Trachonitis-lu, suli Lysanias atanauraumman Abilene-mi. 
LUK.3.2	Aŋaiyyuliqsiqpaummaŋnigli Annas-lu Caiaphas-lu. Taavrumani ukiumi, God-im uqaluksriñŋagaa John, iġñiŋa Zecharias-gum, nunagluktuamiitillugu. 
LUK.3.3	Tavra John kukiḷuŋaruq iluqaiññun nunanun avataani kuuŋan Jordan ittuanun, alġaqsruivḷuni iñuich paptaiqsautquvlugich, isumalitqiqqaaġlutiŋ piḷuunmiŋniñ, God-mun suliqutigiŋaiqulugich itqaumayumiñaiġḷugich piḷuutitiŋ. 
LUK.3.4	Taamna sivuniġivlugu aglausimaruq Bible-ni inna. Isaiah uqallaŋaruq,
LUK.3.4	“Iñuk imma alġaqsruiruq nipatuvluni nunagluktuami uqaqłuni,
LUK.3.4	Ataniq qaiyasiruq. Apqutiksriuqsiuŋ sivukkiksiḷugich.
LUK.3.5	Iñuktun aularuatun sivulliuqługu umialik
LUK.3.5	immiivḷugich iḷuqsrat, qaiqsaqługich iġġich qimiqqallu,
LUK.3.5	sivukkiksaqługiḷḷu saquŋaruat apqutit,
LUK.3.5	qaiqsiñiaqsaavlugich qaiġiitchuat.
LUK.3.5	Tainnatulli iñuich isumalitqiksuksraupiaqtut
LUK.3.5	isumatiŋ nalaunŋasiḷugich akuqtuġumiñaqsiḷugu God-im uqalua.
LUK.3.6	Qanuq iñupayaaq iḷitchuġiniaqtuq God-im annaurriḷḷatilaaŋanik iñuŋnik.”
LUK.3.7	Tavra ilaan uqallautiŋagai iñusalaich ullautiruat paptaiquvlutiŋ ilaanun, Tuqunaliktun nimiġiatun ittusi, pisaasuqtusi. Isumanasi paptaiqsaugiññaġlusi pillugniaġasugalugu God-im tatavsautaa.
LUK.3.8	Iñuusitchi nalunaiġḷugu isumalitqiksilaaqsi piḷuutivsiññiñ. Suli isumasaġnasi pillugniaġasugalugu God-im tatavsautaa pisigilugu Abraham-mun kiŋuniġiniḷusi. Qanuq uqallautigivsi, God miqłiqtuliḷḷaruq Abraham-mun makkunaŋŋa uyaġagniñ.
LUK.3.9	God-im isivġiutaa qallipiaġataqtuq, iñuktun itqanaiqsuatun kipisałhiñaaġuqługu napaaqtuq kaŋiagun. Napaaqtupayaaq siiġñiḷḷuatalaitchuaq kipirausuuruq, aasii qirugivlugu igniġmun. Tainnatun God-im suksraunġiġñiaġai iñuich nalaunŋarualiqiŋitchuat.
LUK.3.10	Tavra iñusalaich apiqsruqtuŋagaat, Aasiuvva Qanuġniaqpisa? 
LUK.3.11	Tavra John kiuŋagai, Iñuk una malġugnik quppiġaaqaqtuaq, aitchuiḷi igḷuanik piitchuamun, suli iñuk niqautiqaqtuaq, tainnatuttauq piḷi. 
LUK.3.12	Tax-iñik katitchirit qaiŋammiut paptaiqsauyyaqłutiŋ, aasii apiġivlugu, Iḷisaurrii, qanuġniaqpisa?
LUK.3.13	Tavra ilaan uqallautiŋagai, Katitchiñiaŋitchusi qaaŋiġḷugu piraksriusiaqsi. 
LUK.3.14	Aŋuyaktittauq apiġiŋagaat, Aasiiḷi uvagut qanuġniaġmivisa? Tavra John kiuŋagai, Tigligiñagu iñupayaaq. Saglutigilugich iñuich uqautiginagich. Apaigisigik akiññaktaasi.
LUK.3.15	Tavra iñuich niġiuktuaguvlutiŋ Christ-mik qaiyumaaqtuamik, iluqaġmiŋ nalupqisuutiqaŋarut John-kun, iḷaanni Christ-gunasugalugu. 
LUK.3.16	John-gum uqallautiŋagai iluqaisa, Ilaaguŋitchuŋa. Alla imma iñuk qaiñiaqtuq sapiġñałhaaqtuaq uvamniñ. Nalliummatiŋitchuŋa siŋiiġumiñaġlugik aluġutiŋik. Uvaŋa paptaiġivsi imiġmik, aglaan ilaan iḷiñiaġaa Ilitqusiġiksuaq iḷuvsiññun, aasii piiġḷugu piḷuun. 
LUK.3.17	Ilaa arrilisauniaqtuq iñuŋmun ilaaguaqsiruamun palauvaksranik amiġaŋiññiñ. Katitchuugaich palauvaksrat aasii tutquqługich, aglaalli katitchuugaich amiġaiyaġniġich aasii ikipkaqługich. Tainnatun Ilaa qaiyasiruq isivġiġiaġlugich iñupayaurat, annautiyaqtuġlugich nalaunŋaruat aasii suksraunġiġḷugich piḷuktuat igniġmun qamilaitchuamun.
LUK.3.18	Tavra iñugiaktuanik allaniglu siḷġiqsuutinik, John alġaqsruiŋaruq tusaayugaaġiksuanik iñuŋnun. 
LUK.3.19	Tavra John uqautigiŋagaa naġġuksruqługu atanauraq Herod pisigivlugu tuvaaqasiutimmagu Herodias aniqanmi tuvaaqataa, suli sutigun allatigun iluqaisigun pigiitchuatigun Herod piraŋigun.
LUK.3.20	Aasii Herod piŋaruq pigiił̣hamaaqtuamiksuli, John tigutaaqtiłługu.
LUK.3.21	Tavra iluqaġmiŋ iñuich paptaiqsauganiŋmata, Jesus-tauq paptaiqsauŋammiuq. Paptaiqsauganikłuni aŋaiyyupkaqtillugu, qiḷak aŋmaŋaruq. 
LUK.3.22	aasii Ilitqusiġiksuaq atqaŋaruq ilaanun timiqaqłuni tiŋmiatun. Aasii nipi tusaġnaŋaruq qiḷaŋmiñ, Ilivich piviuttaġivlutin Iġñiġigikpiñ, iviġaummatigilluataġikpiñ.
LUK.3.23	Jesus isagutimmagu savaani iḷisaurriñiq ukiuqtutilaaqaqpalliŋaruq iñuiññaq qulitun. Iñuich isummatigiŋagaat Joseph-mun iġñiġivlugu. Joseph iġñiġigaa Heli-m, 
LUK.3.24	Heli-ḷi iġñiġigaa Matthat-gum, Matthat-li iġñiġigaa Levi-m, Levi-ḷi iġñiġigaa Melchi-m, Melchi-ḷi iġñiġigaa Jannai-m, Jannai-ḷi iġñiġigaa Joseph-gum, 
LUK.3.25	Joseph-li iġñiġigaa Mattathias-gum, Mattathias-li iġñiġigaa Amos-gum, Amos-li iġñiġigaa Nahum-gum, Nahum-li iġñiġigaa Esli-m, Esli-ḷi iġñiġigaa Naggai-m, 
LUK.3.26	Naggai-ḷi iġñiġigaa Maath-gum, Maath-li iġñiġigaa Mattathias-gum, Mattathias-li iġñiġigaa Semein-gum, Semein-li iġñiġigaa Josech-gum, Josech-li iġñiġigaa Joda-m, 
LUK.3.27	Joda-li iġñiġigaa Joanan-gum, Joanan-li Rhesa-m, Rhesa-li iġñiġigaa Zerubabbel-gum, Zerubabbel-li iġñiġigaa Shealtiel-gum, Shealtiel-li iġñiġigaa Neri-m, 
LUK.3.28	Neri-ḷi iġñiġigaa Melchi-m, Melchi-ḷi iġñiġigaa Addi-m, Addi-ḷi iġñiġigaa Cosam, Cosam-li iġñiġigaa Elmadam, Elmadam-li iġñiġigaa Er-gum, 
LUK.3.29	Er-li iġñiġigaa Joshua-m, Joshua-li iġñiġigaa Eliezer-m, Eliezer-li iġñiġigaa Jorim, Jorim-li iġñiġigaa Matthat, Matthat-li iġñiġigaa Levi-m, 
LUK.3.30	Levi-ḷi iġñiġigaa Simeon, Simeon-li iġñiġigaa Judah, Judah-li iġñiġigaa Joseph-gum, Joseph-li iġñiġigaa Jonam, Jonam-li iġñiġigaa Eliakim, 
LUK.3.31	Eliakim-li iġñiġigaa Melea-m, Melea-li iġñiġigaa Menna-m, Menna-li iġñiġigaa Mattatha-m, Mattatha-li iġñiġigaa Nathan-gum, Nathan-li iġñiġigaa David-gum, 
LUK.3.32	David-li iġñiġigaa Jesse-m, Jesse-ḷi iġñiġigaa Obed-gum, Obed-li iġñiġigaa Boaz-gum, Boaz-li iġñiġigaa Shelah-m, Shelah-li iġñiġigaa Nahshon, 
LUK.3.33	Nahshon-li iġñiġigaa Amminadab-gum, Amminadab-li iġñiġigaa Admin, Admin-li iġñiġigaa Arni-m, Arni-ḷi iġñiġigaa Hezron, Hezron-li iġñiġigaa Perez-gum, Perez-li iġñiġigaa Judah-m, 
LUK.3.34	Judah-li iġñiġigaa Jacob-gum, Jacob-li iġñiġigaa Isaac-gum, Isaac-li iġñiġigaa Abraham-gum, Abraham-li iġñiġigaa Terah-m, Terah-li iġñiġigaa Nahor-m, 
LUK.3.35	Nahor-li iġñiġigaa Serug-gum, Serug-li iġñiġigaa Reu-m, Reu-li iġñiġigaa Peleg-um, Peleg-li iġñiġigaa Eber-m, Eber-li iġñiġigaa Shelah-m, 
LUK.3.36	Shelah-li iġñiġigaa Cainan, Cainan-li iġñiġigaa Arphaxad-gum, Arphaxad-li iġñiġigaa Shem, Shem-li iġñiġigaa Noah-m, Noah-li iġñiġigaa Lamech-gum, 
LUK.3.37	Lamech-li iġñiġigaa Methuselah-m, Methuselah-li iġñiġigaa Enoch-gum, Enoch-li iġñiġigaa Jared-gum, Jared-li iġñiġigaa Mahalaleel-gum, Mahalaleel-li iġñiġigaa Cainan, 
LUK.3.38	Cainan-li iġñiġigaa Enos-gum, Enos-li iġñiġigaa Seth-gum, Seth-li iġñiġigaa Adam, Adam-li iġñiġigaa God.
LUK.4.1	Tavra Jesus aŋalałługu Ilitqusiġiksuam, aullaŋaruq kuugmiñ Jordan-miñ aasii Ilitqusiġiksuam aullaqtinŋagaa 
LUK.4.2	nunagluktuamun. Tavrani ikł̣igutchaktinniaŋagaa tuunġaum malġukipiani uvluni. Aasii taapkunani uvluni, niġiŋaitchuq sumikunnii. Aasii isukłiñmata, Jesus kaaliŋaruq.
LUK.4.3	Tuunġaum uqallautiŋagaa, Iġñiġipiaqpatin God-im, una uyaġak punniġuquuŋ. 
LUK.4.4	Jesus kiuŋagaa, Aglausimaruq Bible-ni, Iñuk iñuuniaŋitchuq niqikun kisiagun, [aglaallu ukpiġilugich uqalupayaaŋi God-im.]
LUK.4.5	Tavrasuli tuunġaum mayuutiŋagaa qutchiksuamun iġġimun, aasii satqummiutivlugu iluqaiññik umialgutiŋiñik nunam akkupauraq. 
LUK.4.6	Aasii uqallautivlugu, iliŋnun aitchuutiginiaġiga iluqaan taamna ataniġnaqun kamanautaallu, qanuq aitchuutauŋaruq uvamnun, aasii kimulliqaa pisukkuma aitchuutigiyumiñaġiga. 
LUK.4.7	Tavraasii ilivich sitquġlutin aŋaiyyuvigigumŋa, iluqaisa aitchuutiginiaġitka tamatkua iliŋnun. 
LUK.4.8	Tavra Jesus kiuŋagaa, [Aullaġiñ Satan.] Aglausimaruq Bible-ni inna, Aŋaiyyuvigisaġiñ Ataniq God-in, suli kisian savautilugu.
LUK.4.9	Tavra Tuunġaum aullautiŋagaa Jerusalem-mun, aasii inillakługu nuvuquyuanun aŋaiyyuvikpaum, aasii uqallautivlugu, Iġñiġipiaqpatin God-im, tavraŋŋa nautkiaġiñ, 
LUK.4.10	qanuq aglausimaruq Bible-ni inna, “God-im tiliñiaġai isaġuliŋni munaġitqulutin.”
LUK.4.11	Aasii isaġulgich qaunaginiaġaatin piyaqququŋiḷḷutin.
LUK.4.12	Tavra Jesus kiuŋagaa, Uqallautauŋaruq Bible-ni, Uuktuġniaŋitkiñ Ataniq God-in.
LUK.4.13	Tavra Tuunġaum aġiuganikkamigich iluqaisa ikł̣igutchaktinniutit, ilaa qimautiŋaruq ilaaniñ nalautitchiaġisaqługu uuktuatqigviksrani.
LUK.4.14	Tavra Jesus aŋalałługu Ilitqusiġiksuam Galilee-mun utiŋaruq aasii quliaqtuaġiŋagaat nunaaqqipayaanun sumulliqaa. 
LUK.4.15	Tavra ilaa iḷisaurriŋaruq aŋaiyyuviŋiññi, aasii iluqaġmiŋ iñuich nanġaŋagaat.
LUK.4.16	Tavra Nazareth-muŋaruq iñuguġviŋmiñun, aasii aŋaiyyuviŋmuŋaruq piḷġusikaamisun Jew-guruat savairvianni. Tavra makinŋaruq taiguaġniaqłuni. 
LUK.4.17	Aasii qaiñŋagaich makpiġaaŋi Isaiah-m uqaqtaata God-im. Ilaan isivinŋagai makpiġaat aasii paqiłługu aglausimaruaq inna,
LUK.4.18	“Ilitqusiġiksuaŋan Atanġum aŋalatkaaŋa,
LUK.4.18	qanuq ilaan nalunaiqsaġiŋagaaŋa alġaqsruitquvluŋa tusaayugaaġiksuanik kamasaaŋitchuanun. [quviasaaquvlugiḷḷu isumaaġutituqtuat.]
LUK.4.18	Ilaan tiliŋagaaŋa quliaqtuaġitquvlugich tamatkua aŋalatittuat piḷuunmun
LUK.4.18	annaurrauyumiñaġnivḷugich, suli qiñillasiḷugich ayauŋaruat,
LUK.4.18	atanġiqsitautquvlugiḷḷu tamatkua nagliksaaqtitauruat piḷuun pisigivlugu.
LUK.4.19	Ilaan suli tiliŋagaaŋa quliaqtuaġutitquvlugich iñuich
LUK.4.19	paŋmapak akuqtuġumiñaġniḷugich Ataniġmun.”
LUK.4.20	Tavra Jesus imuŋagai makpiġaat, aasii utiqtiłługich kivgamun tutququvlugich, aasii aquviłłuni. Tavrani iluqaġmiŋ iñuich aŋaiyyuviŋmiittuat takunnaakkiutiŋagaat. 
LUK.4.21	Tavra uqautirraqsiŋagai, Uvlupak taamna tusaakkaqsi Bible-niñ taŋŋiqsauganiktuq. 
LUK.4.22	Tavra iluqaġmiŋ uqautigilluataŋagaat, suli kamasuutigiŋagaich uqalulluatat uqautigiraŋi. Uqallaŋammiut, Uvvauna Joseph-gum iġñiġigaa. 
LUK.4.23	Tavra uqallautiŋagai, Nalupqinaitchuamik uqallagviginiaġivsiŋa uumiŋa uqalugaamik. Taaktii, iliŋnik iłuaqsiiñ. Tusaaŋaravut kamanaqtuat savaatin Capernaum-mi maaniḷu savaaġikkich ilivich nunaŋni. 
LUK.4.24	Jesus uqallavsaaŋaruq, Iḷumun uqallautigivsi, uqaqtaa God-im akuqtuqtaulaitchuq nanmiñiq iñuŋmiñi.
LUK.4.25	Aglaan iḷumun uqallautigivsi, iñugiaktuat uiḷgaŋaruat iñuuŋarut Israel-mi Elijah iñuumman. Sialulaiñŋaruq ukiuni piŋasuni itchaksraniḷu tatqiñi, kaaksiuqpaŋmata iñuich iluqaani nunaŋanni.
LUK.4.26	Tavra Elijah tilirauŋaitchuq nalliannun unnii taapkua iñuich, aglaan uiḷgaŋaruamun Jew-guŋitchuamun, iñuuruamun Zarepheth-mi nunaaqqimi Sidon-miittuami.
LUK.4.27	Suli God-im uqaqtaa Elisha iñuumman iñugiaŋarut kiḷḷiġruaqtuqtuat Israel-mi, aasii nalliŋich unnii iłuaqsirauŋaitchut. Aglaan Naaman, Syria-ġmiu kisimi iłuaqsirauŋaruq.
LUK.4.28	Tavra tusaakamirruŋ taamna, iluqaġmiŋ aŋaiyyuviŋmiittuat qinnapiaġataŋarut. 
LUK.4.29	Tavra iliŋich maksriŋarut aasii tiguniqłakługu annisiŋagaat Jesus iniqpaŋmiñ, saqigrugivlugu siñaanun qimiqqam siŋitchukługu. Iniqpaŋat ittuaq qimiqqam qaaŋani. 
LUK.4.30	Tavra akunniraqługich iñusalaich, Jesus aullaŋaruq.
LUK.4.31	Tavra Jesus Capernaum-muŋaruq iniqpaŋmun Galilee-mi. Tavraasii ilaan iḷisautiŋagai Jew-guruat savairvianni. 
LUK.4.32	Tavra iñuich kamasuutiqaŋarut iḷisaurriñiŋanik, qanuq ilaan uqaluŋi kamanaŋarut.
LUK.4.33	Tavra aŋaiyyuviŋmi inŋaruq iñuk ilitqusiqł̣uqaqtuaq, aasii nipatutilaamisun nivliŋaruq, 
LUK.4.34	uqaqłuni, Jesus Nazareth-miu, summan iḷaksiavisigut? Uvaniitpich suksraunġiġuqłuta? Iḷisimagiga kiutilaan. Ilaa Piḷuutaitchuaq God-im pia. 
LUK.4.35	Tavra Jesus suaŋagaa uqallautivlugu, Nipaisaaġiñ. Anniiñ ilaaniñ. Tavra ilitqusiqł̣uum ulġutqaaqługu sivuġaanun Jesus, aniŋaruq ilaaniñ anniġaluaġnagu. 
LUK.4.36	Tavra iluqaġmiŋ aliuŋarut aasii avanmun uqaagaqsivḷutiŋ, Sunauna uqallaun? Qanuq sumiñ ataniġnaqutiqaqłuni suaŋŋatiqaqłuniḷu piraksriḷḷagai ilitqusiqł̣uich, aasii ilaisa kamagillavlugu. 
LUK.4.37	Tavra uqaluk ilaagun siaminŋaruq inipayaanun tamatkunani nunani.
LUK.4.38	Tavra Jesus anivḷuni aŋaiyyuviŋmiñ Simon aimaaġvianuŋaruq. Tavra Simon aakaruaŋa naŋinŋaruq uunnautiqpaqaqłuni, aasii ilaisa ikayuqtaiḷiqutiŋagaat ilaanun. 
LUK.4.39	Tavra Jesus makitchaqtuŋaruq siñigviŋisa saniġaannun, aasii suakługu uunnautaa, aasii uunnautaiŋaruq. Tavrauvvaa makiłłuni niqłiuġutirraqsiŋagai.
LUK.4.40	Tavra siqiñiq nipisaġataaqsimman, iluqaġmiŋ tamatkua naŋittuaqaqtuat qanusiḷimaanik naŋirrutinik qaġġisiŋagaich Jesus-mun. Tavra ilaan aksiuŋagai iluqaisa aasii iłuaqsivḷugich. 
LUK.4.41	Suli ilitqusiqł̣uich unnii animmiraqtut iñugiaktuaniñ iñuŋniñ nipaalavlutiŋ, Ilivich Iġñiġigaatin God-im. Tavra Jesus suagaġigai, suli uqaqtitchaiḷivḷugich, qanuq iḷisimagaat Christ-gutilaaŋanik, Iġñiŋa God-im.
LUK.4.42	Tavra uvlaaġmagu Jesus aullaŋaruq aasii iñuił̣aamukłuni. Tavra iñuich ivaŋagaat. Aasii paqinnamirruŋ, qimaktaiḷiŋarut ilaanun. 
LUK.4.43	Tavra ilaan uqallautiŋagai, Alġaqsruiruksrauruŋa tusaayugaaġiksuanik atanniqsimmataata God-im, allanullu iniqpaŋnun, qanuq God-im tiliŋagaaŋa taamna savaaġitquvlugu. 
LUK.4.44	Tavra ilaa alġaqsruiŋaruq aŋaiyyuviŋiññi Judea-m.
LUK.5.1	Tavra Jesus makitaŋaruq siñaani tasiata Gennesaret. Tavrani iñuich katilġataviŋarut naalagumavlutiŋ uqaluanik God-im.
LUK.5.2	Tavra Jesus tautuŋagik malġuk umiaqpaurak amummiruak. Iqaluŋniaqtit qimakkaŋich salummaivḷutiŋ kuvranik. 
LUK.5.3	Ikivluni igḷuanun umiaqpauram Simon pigikkaŋanun, Jesus apiġiŋagaa kaimitaallaquvlugu nunamiñ. Aasii ilaa aquptaaqłuni iḷisautirraqsiŋagai iñuich umiaqpauramiñ.
LUK.5.4	Tavra Jesus uqaŋaiqami, uqallautiŋagaa Simon, Saavittitchi itiruamun aasii niŋillugich kuvraŋi qaaksaġlusi. 
LUK.5.5	Tavra Simon-gum kiuŋagaa, Iḷisaurrii iqaluŋniallakkaluaqtugut tavra unnuaqtutilaaŋatun aŋiiññallaktugut. Aglaan uqallautin pisigilugu kuvriġñiaqtuŋa.
LUK.5.6	Tavra kuvrianikamiŋ, qaaŋagaich iqalusalaich, aasii kuvraŋich aligaġnialaŋarut.
LUK.5.7	Nuluġaŋagaich alġaisiŋ igḷuani umiaqpauramiittuat qaiḷugich ikayuġiaquvlutiŋ. Aasii qaivḷutiŋ usiḷḷiŋagaik iluqaaktun umiaqpaurak, pukłipiaġataqługik. 
LUK.5.8	Tavra Simon Peter-m iḷitchuġikamiuŋ taamna, sitquŋaruq sivuġaanun Jesus aasii uqallakłuni, Aullaġiñ uvamniñ Ataniiq, qanuq uvaŋa piḷuktuaguruŋa iñuk.
LUK.5.9	Qanuq ilaalu taapkualu piqatini niġiiḷḷaqtauŋarut taapkunuuna iqaluktamikkun. 
LUK.5.10	Taapkuagluami James-lu John-lu iġñiŋik Zebedee-m alġaiguruak Simon-mun. Tavra Jesus uqallautigaa Simon, Iqsiñak. Iqalugniaġusiqsun, tavraŋŋaaglaan iñunnagniaġniaqtutin. 
LUK.5.11	Tavra amuanikamisigik umiaqpauratik, qimaŋagaat sunapayaaq aasii malikługu Jesus.
LUK.5.12	Tavra Jesus itillugu iniqpaich iḷaŋanni, iñuk qaiŋaruq kiḷḷiġruaqtuqpaktuaq. Tautukamiuŋ Jesus sitquŋaruq sivuġaanun aasii apiġivlugu, Ataniiq, pisukkuvich mamititchumiñaġiŋma. 
LUK.5.13	Tavra Jesus isaaqłuni aksiuŋagaa uqallakłuni, Piyummatiqaqtuŋa. Mamittin. Tavraŋŋatchiaq kiḷḷiġruaŋi maminŋarut. 
LUK.5.14	Tavra Jesus uqaullaapiaŋagaa quliaqtuaquŋił̣ł̣ugu kimulliqaa, aglaan uqallautivlugu, Aŋaiyyuliqsiqpaŋmugiñ qanuqitilaaġiaġlutin, aasii aitchuiḷutin ikipkautinik Moses piraksriutiŋiñik, ukpiġnaqsisaaġlugu paŋmapak salumasisilaan.
LUK.5.15	Tavra siamiłhaaqsiññaŋaruq uqaluk ilaagun, aasii iñugiapiaġataqtuat iñuich katinŋarut naalagiaqłutiŋ suli iłuaqsipkaġiaqłutiŋ naŋirrutimiŋniñ. 
LUK.5.16	Tavra Jesus aullaġuuruq iñuił̣aamun aŋaiyyuyaqtuqłuni.
LUK.5.17	Tavra tamatkua uvlut iḷaŋanni, Jesus iḷisaurripkaqtillugu, iḷaŋich Pharisees-lu iḷisaurriḷḷu pitquranik aquppiŋarut saniġaani, qaiŋaruat nunaaqqipayaaŋiñiñ Galilee-m Judea-vlu, Jerusalem-miḷḷu, tavra Atanġum God-im suaŋŋasiŋagaa Jesus iłuaqsiyumiñaqsivḷugich naŋittuat. 
LUK.5.18	Tavraptauq iñuich iḷaŋich qaġġirriŋarut aulalaitchuamik nalaruamik ikuvġamiñi, aasii itqutisaġaluaŋagaat iglumun iḷisukługu sivuġaanun Jesus. 
LUK.5.19	Aasii itqutiyumiñaiññamirruŋ, iñuich tativlutiŋ, mayuŋarut iglum qaaŋanun, qiḷaŋa aasii aŋmaqqaaqługu niŋiłługu ikuvġaqtuummaan qitqannun iñuich sivuġaanun Jesus. 
LUK.5.20	Tavra Jesus puttuqsrikamiuŋ ukpiġutaat taapkua iñuich, ilaa uqallaŋaruq aulalaitchuamun, Iñuuk, piḷuutitin suliqutigiŋaiqsaurut itqaumayumiñaiqł̣ugich. 
LUK.5.21	Tavra iḷisaurriḷḷu pitquranik Pharisees-lu apiqsruqtuutirraqsiŋarut avanmun, Kiñauna iñuk uqaqpa tainna God-itun? Kiñaliqaa suliqutigiŋaiqsiyumiñaitchuq itqaumayumiñaiġḷugich piḷuutinik aglaan God kisimi. 
LUK.5.22	Tavra Jesus puttuqsrikami tainna isumaniġmata, uqallautiŋagai, Summan isumavisi tamatkuniŋa? 
LUK.5.23	Nalliak siġḷiġnaił̣haaqpa uqallaktuni, Piḷuutitin suliqutigiŋaiqsaurut iliŋnun, naagga uqallaktuni, Makillutin pisuaġiñ? 
LUK.5.24	Ukpiġnaqsiḷiġniaġiga ilivsiññun Iġñiŋa iñuum ataniġnaqutiqaqtilaaŋanik nunami suliqutigiŋaiġumiñaqługich piḷuutit. Tavrani uqallautiŋagaa iñuk aulalaitchuaq, uqallautigikpiñ, makittin. Tigulugich ikuvġatin, aggiiñ. 
LUK.5.25	Tavra tavrauvvaa ilaa makinŋaruq sivuġaanni, aasii tiguvlugich ikuvġani aiŋaruq nanġaqługu God. 
LUK.5.26	Tavra iñuich aliuġutchapiaŋarut kamatchakłutiŋ, nanġaŋagaat God uqaqłutiŋ, Qiñiŋarugut aliuġnaqtuanik sunik uvlupak.
LUK.5.27	Taavruma aquagun Jesus aniŋaruq, aasii tautuŋagaa tax-iñik katitchiri atiqaqtuaq Levi-mik, aquppiñiqsuaq tax-iḷiqiviŋmi. Tavra Jesus uqallautiŋagaa, Maliŋŋa. 
LUK.5.28	Tavra Levi-m makiłłuni qimaŋagai supayaat, aasii malikługu Jesus. 
LUK.5.29	Tavra Levi-m niqinaqusiuġutiqpaŋagaa Jesus iglumiñi. Aasii tavrani iñusalaich inŋarut tax-iñik katitchirit iḷaqaqłutiŋ allaniglu aquppiqatauruanik niġġiviŋñi piqatigivlugich. 
LUK.5.30	Tavra Pharisees iḷisaurriŋiḷḷu pitquranik uqamayuutiŋagaich Jesus iḷitchitquraŋi, Summan niġiqatiqaġuuvisi imiqatiqaqłusiḷu tax-iñik katitchirinik piḷuusiqiriniglu?
LUK.5.31	Tavra Jesus kiuŋagai, Surruitchuat taaktituaksraitchut, aglaan naŋittuat. 
LUK.5.32	Qaiŋaitchuŋa ququaġiaġlugich nalaunŋaruat iñuich, aglaan piḷuusiqirit isumalitqiquvlugich.
LUK.5.33	Tavra iñuich iḷaŋisa uqallautiŋagaat Jesus, John-gum iḷitchitquraŋi akulaitchuami niġiḷaitchuurut aŋaiyyuuqłutiŋ, tamatkualu iḷitchitquraŋich Pharisees, aasiiḷi ilivich iḷitchitquratin niġiugaqtut imiqłutiglu. 
LUK.5.34	Tavrali Jesus kiuŋagai, Isummatigivisigik tuyuġmiat katirrusiqiruani niġiḷaitquvlugich sivisutilaaŋatun uiksrautim nayuutiniŋata iliŋiññun? Tainna piñiaŋitchut. 
LUK.5.35	Aglaan uiksrautim aullaurrauviksraŋa tikitchumaaqtuq, aasii taimanigu niġiḷaitpaallugniaqtut.
LUK.5.36	Jesus uqautivsaaŋammigai uuktuunmik. Kiñaliqaa aliksiḷaitchuq iḷaviñiŋanik nutauruam annuġaam aasii iḷaaġutivlugu annuġaaluŋmun. Tainna pigumi, aligniaġaa nutauruaq annuġaaq, suli iḷaaksraqtaaguruaq nutauruamiñ annuġaamiñ allakaagusugniaġmiuqsuli utuqqauruamiñ. 
LUK.5.37	Iñuum suli immiutilaitkaa nutauruaq wine puuġruanun, qanuq nutauruam wine-gum puvlagluni qaaġniaġaa puuġruaq, aasii wine maqiluni asiñun, aasiiḷi puut maqulutiŋ. 
LUK.5.38	Aglaan nutauruaq wine puugaksraupiaqtuq nutauruanik puunik. 
LUK.5.39	Suli iñuktun kipiġniuŋitchuatun imiġugluni nutauruamik wine-mik imianiŋavluni utuqqauruamik wine-mik, tainnatun iñuich uqaġuurut utuqqauruat piḷġutchich nakuułhaaġnivḷugich nutauruaniñ piḷġutchiñiñ.
LUK.6.1	Jew-guruat savairvianni, Jesus-lu iḷitchitquraniḷu pisuallaġmiŋ palauvaksrat nautchiaqaġviatigun, ilaan iḷitchitquraŋisa nutchugaŋagaich nauganiktuat palauvaksrat, amiġaiyaqługich argaŋmiŋnik, aasii niġivḷugich.
LUK.6.2	Tavrali iḷaŋich Pharisees uqallaŋarut, Summan uvva inna pivisi? Qanuq pitquŋisauruq taamna pitquraptiŋni savaiññiptigun. 
LUK.6.3	Tavra Jesus kiuŋagai, Nalupqinaitchuamik taiguaŋarusi qanuq David piŋatilaaŋanik kaaksiuliqamiŋ piqatiniḷu.
LUK.6.4	Ilaa isiŋaruq God-im igluanun aasii punniksraqłuni ilaaguaqtauŋaruanik God-mun, niġitquŋisauruanik iñuŋnun aglaan aŋaiyyuliqsiqpaŋnun kisian. David niġiŋaruq suli aitchuqługich piqatini.
LUK.6.5	Tavra Jesus uqallautiŋagai, Iġñiŋa iñuum ataniġnaqutiqałhaaqtuq pitquraniñ aŋalatchiruaniñ iñuŋnik savaiññiġmi.
LUK.6.6	Allamisuli Jew-guruat savairvianni, Jesus isiġman aŋaiyyuviŋmun suli iḷisaurrivḷuni, iñuk tavraniinŋammiñiqsuq taliqpia argakisuuraq. 
LUK.6.7	Tavra pitquranik iḷisaurriḷḷu Pharisees-lu naipiqtuŋagaat, iłuaqsiriñiaqtilaaŋanik savaitchuani, pasisukkaluaqługu. 
LUK.6.8	Tavra Jesus iḷisimaŋagai ilaisa isumaŋich, aasii uqallautiŋagaa iñuk argakisuurauniqsuaq, Qaiñ. Makittin uvuŋa. Tavra tavruŋa makinŋaruq. 
LUK.6.9	Tavra Jesus uqallautiŋagai. Apiġigivsi uumiŋa, pitquratiguaŋava Savaiññiġmi nakuurualiqiruni naagga pigiitchualiqiruni? Ikayugaksraġivisigik iñuich naagga iḷatchiġḷugich Savaiññiġmi? 
LUK.6.10	Tavra ilaan qiñiġaallakkaluaqamigich iluqaisa kiutchiaġivluni, uqallautiŋagaa, Isaakkich argaktin. Tavra isaaŋaruq, aasii argaŋi iłuaqsirauŋarut. 
LUK.6.11	Tavra iḷisaurriḷḷu Pharisees-lu piavsapiaġataŋarut, aasii uqaagaqsivḷutiŋ avanmun qanuġukkaluaqługu Jesus.
LUK.6.12	Taipkunani uvluni Jesus aullaŋaruq qimialuŋnun aŋaiyyuyaqtuqłuni, aasii unnuaqtutilaaŋatun ilaa aŋaiyyuuŋaruq God-mun. 
LUK.6.13	Tavraasii uvluġman, ilaan qaitquŋagai iḷitchitqurani, aasii piksraġvigivlugich qulit malġugnik, tairauruanik ilaan tiliraŋiñik. 
LUK.6.14	Ilaan piksraqtaaġiŋagai ukua, Simon ilaan taiguusiŋagaa Peter-mik, Andrew-lu aniqataa, suli James-lu John-lu Philip-lu Bartholomew-lu, 
LUK.6.15	Matthew-lu Thomas-lu James-lu iġñiŋa Alphaeus, Simon-lu tairauruaq Zealot-mik, 
LUK.6.16	Judas-lu iġñiŋa James, suli Judas Iscariot aitchuutiginniktuaq ilaanik.
LUK.6.17	Tavra Jesus atqaqatigiŋagai iḷitchitqurani qimialuŋmiñ, aasii makiłłuni qaiqsuami nunami piqatigivlugich iñusalaich iḷitchitquraliutiruat inmiñun. Allallu iñugiapiaġataqtuat iñuich qairuat iluqaaniñ Judea-miñ Jerusalem-miḷḷu taġium siñaaġmiullu Tyre-miñ Sidon-miḷḷu. 
LUK.6.18	Tamatkua iñuich qaiŋarut naalagiaqłutiŋ Jesus-mik, suli iłuaqsipkaġiaqtuallu naŋirrunmiŋniñ. Tamatkualu ilitqusiqł̣uqaqtuat iłuaqsirauŋarut. 
LUK.6.19	Suli iluqaġmiŋ iñusalaich aksiugniataŋagaat, qanuq ilaa suaŋŋatiqaŋaruq inmiñi iłuaqsiḷḷavlugich, aasii iluqaġmiŋ qairuat ilaanun iłuaqsirauŋarut.
LUK.6.20	Tavra Jesus qiviaŋagai iḷitchitqurani, aasii uqallakłuni, Quviasugitchi ilivsi iḷiappauruasii, qanuq pigigisi God-im umialgutiŋi. 
LUK.6.21	Quviasugitchi ilivsi kipiġniuġutiqałhaaqtuat pisukługich God-im pitqutiŋi iñuktun kaaktuatun paŋmapak, qanuq pisuġuiqsitauniaqtusi. Quviasugitchi ilivsi isumaaqtuasii pisigivlugu piḷuun, qanuq taimanigu isumaaŋaiġñiaqtusi.
LUK.6.22	Quviasugitchi iñuich uumikkiutikpasi, pisuŋitpasiḷu uqamaqłuutilusiḷu, suli uqaġlutiŋ pigiiññiḷusi pisigilugu uvamnik maliġuaġniqsi Iġñiŋanik Iñuum.
LUK.6.23	Quviasukpagitchi taavrumani uvlumi, minŋiqtaġitchiunnii quviasuglusi, qanuq akiḷiusiaksraqsi kamanaqtuq qiḷaŋmi. Itqaumasigik tainnatuttauq maŋŋuuŋisa piyuaŋagaich uqaqtiŋi God-im.
LUK.6.24	Qanutun naglignaqtusiuvva ilivsi suġalliruasii paŋmapak, qanuq quviasaaġusiaqaaniktusi suġalivsiññiñ. 
LUK.6.25	Qanutun naglignaqtigirusi ilivsi pisuksiuŋitchuasii sumik nakuuruamik paŋmapak, iñuktun niqinŋuruatun, qanuq pisuksiuliġñiaqtusi. Qanutun naglignaqtigirusi ilivsi aliasuŋisaaqsiññaqtuasii paŋmapak, qanuq ipiqtutchagniaqtusi, qialusiḷu.
LUK.6.26	Qanutun naglignaqtigirusi iñupayaat uqausiġilluataqpasi. Tainnaptauq maŋŋuuŋisa uqautigilluataŋammigaich uqaqtauŋŋuaqtuat God-mun.
LUK.6.27	Aglaalli naalaġniruasii uqallautigivsi ukuniŋa. Piviuttaġisigik akiḷḷiḷiqsuqtisi. Nakuuruamik pisigik tamatkua uumikłiqsuat ilivsiññik. 
LUK.6.28	Apiġisiuŋ God nagligitqulugich tamatkua uqamaqłuurriruat ilivsiññik. Aŋaiyyutilugich pimaqłuktairuat ilivsiññik. 
LUK.6.29	Iñuum qakiqpasi iqsravsigun, akisaġaluaġnasi mannisiuŋ igḷuanik. Iñuum suli quppiġaagiqpasi, qaliġuuraqsiḷu piḷiuŋ. 
LUK.6.30	Aitchuisitchi iñupayaanun piatchiaqtuanun ilivsiññiñ. Suli iñuk aannikpan suġauttaġnik, katchuŋairrutiginagich tasuġuglugich. 
LUK.6.31	Tavra qanuq pitquyumaguvsi iñuŋnun, tainnatulli pisigik.
LUK.6.32	Piviuttaġiguvsigik kisiisa piviuttaġirisi, kamanałhaaqtuamik piŋitchusi piḷuusiqiriniñ, qanuq piḷuusiqirit unnii piviuttaġimmigaich piviuttaġiritiŋ. 
LUK.6.33	Aasiisuli anniqsuisuuguvsi tamatkunuŋa kisiiññun anniqsuqtikaavsiññun, kamanałhaaqtuamik piŋitchusi piḷuusiqiriniñ, qanuq piḷuusiqirit unnii tainna pisuummiut. 
LUK.6.34	Suli atukkiññikkuvsi tamatkunuŋa kisiiññun niġiugvigikkavsiññun paaqłiusiaksramik, kamanałhaaqtuamik piŋitchusi piḷuusiqiriniñ, qanuq piḷuusiqirit unnii atukkiññiguummiut piḷuusiqirinun, atukkirrutimiktun aktigiruamik utiqtitchivigitquvlutiŋ. 
LUK.6.35	Aglaan ilivsi piḷḷuatałhaaqtuksraurusi tamatkunaŋŋa piḷuusiqiriniñ. Tavra piviuttaġisigik uumigirisi, anniqsuġlugiḷḷu. Atukkiññigitchi paaqłiusiaksramik niġiuŋaiġḷusi, aasii akiḷiusiaqsi kamanaġniaqtuq, suli miqłiqtuġiniaġaasi sapiġñaġniqsrauruam God-im, qanuq ilaa piaqłuktaŋitchuq quyyataitchuanun unnii anniqsrauruanullu. 
LUK.6.36	Nagliktausitchi Aapavsisuttauq nagliksrauruatun.
LUK.6.37	Qanuqinniġaqłiġñasi allanik, God-ivli qanuqinniġaġniaŋiñmigaasi. Uqallausiġinagich iñuich anniqsuutauŋiññiḷugich, God-ivli uqallausiġiniaŋiñmigaasi anniqsuutauŋiññiḷusi. Suliqutigiŋaiqsigik itqaumayumiñaiġḷugich iñuich piḷuutiŋich, God-ivli suliqutigiŋaiġñiaġmigai itqaumayumiñaiġḷugich piḷuutisi. 
LUK.6.38	Aitchuisitchi iñuŋnun sigñataiḷḷusi aasiiḷi God-im aitchuġniaġmigaasi inuaŋaiġḷugu. Aitchuusiaqaġniaqtusi imaqtutilaaġutiqaqtuamik naqittaqługu, tunniġiksaqługulu ukpitaalallasiḷaallaan. Qanuq imaqtutilaaġutitun atukkavsisun aitchuikavsi iñuŋnun, God-iptauq atuġniaġmigaa uuktuutigikkaqsi ilivsiññi.
LUK.6.39	Jesus quliaqtuaġutiŋammigai uuktuunmik. Ayauŋaruam iñuum aullatiyumiñaitkaa ayauŋaruaq iñuk. Iluqatik qargisaġniaqtuk iḷuqsramun.
LUK.6.40	Iḷisaqtuaguruaq iḷisimałhaaŋitchuq iḷisaurrimiñiñ, aglaan iḷisaqtuaguruaq naatchigumi iḷisaamiñik, iḷisimatigiliġñiaqtuq iḷisaurrimisun.
LUK.6.41	Summan pasiviuŋ aniqatin killuliqirualivḷugu ilivich pigiił̣haaġaluaŋŋaqpich? 
LUK.6.42	Tainna pikavich, iñuktun ittutin qirugruaġmik irimiutaqallaġmi irriugauramik piiqsiñiataktuatun aniqanmi iraaniñ. Ukpiŋŋuaqtuatiin, iłuaqsruqqaaġiñ iliŋnun, aasii ikayuġumiñaqsivaalluglugu aniqatin killukuaġutiŋiñik.
LUK.6.43	Napaaqtuġiksuapayaaq siiġñiḷaitchuq piḷuktuanik, naaggaunnii napaaqtuġiitchuaq siiġñiḷaiñmiuq siiġñaġiksuanik. 
LUK.6.44	Qanuq napaaqtullaat iḷisimanaqtut siiġñiaŋisigun. Fig-gich pukulaitkisi kakiḷḷaġnaniñ napaaqtuniñ, naaggaunnii grapes-nik pukulaiñmiusi uqpiłhuniñ.
LUK.6.45	Iñulluataq nakuurualiqiruq qanuq nakuuvluni isumaqaġviŋmiñi. Aasiisuli pigiitchuaq iñuk pigiitchualiqivluni, pigiitchuamik isumaqaqłuni. Tavra iñuk uqaqami uqaluŋmigun salapqiagaa irrusipiani.
LUK.6.46	Tuqłuġagaksraġiŋitkivsiŋa Atanivsiññik kamagiyumaŋitkuvsigik iḷisaurrutitka ilivsiññun. 
LUK.6.47	Iñupayaaq qairuaq uvamnun aasii tusaavlugich uqalutka kamagivlugiḷḷu, iḷisautiniaġivsi sumik arriqaqtilaaŋanik. 
LUK.6.48	Arriqaqtuq iñuŋmik igluqpiruamik nivakłuni itisivḷugu, maŋŋuliivḷuniasii uyaġaum qaaŋanun. Tavraasii uliqpaŋman, kuugaluich ulutimmarruŋ taamna igluqpak, aulayyaŋaitchuq, qanuq maŋŋuliġḷuataŋaruq. 
LUK.6.49	Aglaalli iñuktauq tusaagaluaqłuni kamaksriŋiññami uqaluŋnik, arriqaqtuq igluqpiruamik nunam qaaŋanun maŋŋuił̣aaqługu. Tavraasii kuugaluich ulutimmarruŋ, tavraŋŋatchiaq ulġuvluni suksraunġipaluŋaruq.
LUK.7.1	Tavra Jesus uqaŋaiqami iluqaiññik uqalugiramiñik iñuŋnun, ilaa Capernaum-muŋaruk. 
LUK.7.2	Tavra aŋuyaktit atanauraŋata kivgaŋa piqpagikkaŋa naŋinŋaruq tuquyasivḷuni. 
LUK.7.3	Tavra aŋuyaktit atanauraŋata tusaakamiuŋ Jesus qaisilaaŋanik, tilisiŋaruq ilaanun umialiŋnaŋiñik Jew-guruat apiġitquvlugu qaiḷuni iłuaqsiyaqtuaquvlugu kivgani. 
LUK.7.4	Tavra tikiññamirruŋ Jesus, apiġiŋagaat kipiġnaqsivḷugu, uqaqłutiŋ, Ilaa nalliummatiruq ilivich ikayuġupku taavrumiŋa, 
LUK.7.5	qanuq ilaan nakuaġipiallakkai iñuvut, suli aŋaiyyuviḷiŋagaatigut. 
LUK.7.6	Tavra Jesus aullaqatigiŋagai. Tavra qallimman iglumun, aŋuyaktit atanauraŋata tiliŋagai avilaitqatit ilaanun, uqallautitquvlugu, Ataniiq, isumaalluksaaġnak iliŋnik, qanuq uvaŋa nalliummatiŋitchuŋa qaiguvich isiġlutin iglumnun. 
LUK.7.7	Uvva isummatigiŋił̣ł̣uŋa nalliummatiluŋa ullakkumiñaġlutin uqallaksiññaġiñ uqaluŋmik, aasii kivgaġa iłuaqsirauniaqtuq. 
LUK.7.8	Uvvaliuvaŋa ataniqaġmiuŋa atanauranik, aasii aŋuyaktiqaġmiuŋa aŋalatamnik. Uqallakama iḷaŋannun, Aullaġiñ, tavra aullaqtuq, suli allamun, Qaġġiiñ, qaimmiraqtuq, suli kivgamnun uqallakama, Una piuŋ, ilaan pisuummigaa. 
LUK.7.9	Tavra Jesus tusaakamiuŋ taamna, ilaan aliuġusuutigiŋagaa, aasii kiŋiaqłuni uqallautiŋagai iñusalaich maliktuat, Uqallautigivsi, Israel-guruaniunnii kasuiŋaitchuŋa iñuŋmik tainnatun ukpiġutiqaqtuamik. 
LUK.7.10	Tavra taapkua tilirauŋaruat utiqamiŋ iglumun, tautuŋagaat kivgaq iłuaqsiŋavlugu.
LUK.7.11	Uvlaakumman Jesus aullaŋaruq iniqpaŋmun atiqaqtuamun Nain-mik, aasii iḷitchitquraisa iñusalaiḷḷu maliŋagaat. 
LUK.7.12	Tavra qallimmiuġlu paaqpaŋanun iniqpaum, aatchiŋarut iñuich tuquruamik akigaqługu, iġñitualuaptauq aġnam uiḷgaŋaruam, aasii iñusalaich iniqpaŋmiñ piqasiġñikkaŋat. 
LUK.7.13	Tavra Atanġum tautukkamiuŋ uiḷgaŋaruaq, nagliksratchaŋaruq ilaanik aasii uqallautiŋagaa, Qianak. 
LUK.7.14	Tavra ullakługu aksiuŋagaa akigautaat, aasii akigaqtiŋi nutqaŋarut. Tavra Jesus uqallaŋaruq, Nukatpiaq, uqallautigikpiñ, makittin. 
LUK.7.15	Tavra tuquŋaruaq iñuk aquvinŋaruq, aasii uqarraqsivḷuni. Tavra Jesus qaiñŋagaa aakaŋanun. 
LUK.7.16	Kamatchapiaġataŋarut iluqaġmiŋ iñuich, aasii ilaisa nanġaŋagaat God uqaqłutiŋ, Kamanaqtuaq uqaqtaa God-im iñukpalliŋaruq akunnaptiŋni, uqaqłutiglu God-im annautiyaqtuġai iñuŋni. 
LUK.7.17	Tavra taamna Jesus piraŋa tusaaŋagaat iluqaġmiŋ Judea-mi, avataaniḷu iluqaiññi nunaaqqiñi.
LUK.7.18	Iḷitchitquraŋisa John quliaqtuaġutiŋagaat tamatkuniŋa iluqaiññik. 
LUK.7.19	Tavrali John, qaitquŋagik malġuk iḷitchitquraŋni, aasii tilivḷugik Ataniġmun, apiġiyaqtuquvlugu uumiŋa apiqqunmik, Iliviuvich taimña qaiyumaaqtuaguruaq, naagga allamik niġiuvsaaġniaqpisa? 
LUK.7.20	Tavra iññuk tikiññamitku Jesus, iliŋik uqallaŋaruk, John Paptaiqsim tiliŋagaatiguk iliŋnun, iḷisimasukłuni ilivich taimñaummagaan qaiyumaaqtuaq, naagga allamik niġiuvsaaġniaqpisa? 
LUK.7.21	Taavrumani ikarraġmi Jesus iłuaqsiŋagai iñugiaktuat naŋirrutiniñ, suaqłiuġutiniḷḷu, ilitqusiqł̣uŋniḷḷu, suli iñugiaktuat ayauŋaruat qiñillasipkaŋagai. 
LUK.7.22	Tavra ilaan uqallautiŋagik John iḷitchitqurak, Aullaġlutik quliaqtuaġutiyaqtuatku John sunik tautukkaptiŋnik tusaaŋaraptiŋniglu, ayauŋaruat qiñillasirut, tusiattuat pisuallasirut, kiḷḷiġruaqtuqtuat mamittut, suli tusaalaitchuat tusaallasirut, tuquruat aŋipkaqtaummiut, piqaqtuksrauruat tusaayugaaġiksuaq alġaqsruusiaġigaat.
LUK.7.23	Quviasugli iñuk ukpiŋaiŋitchuaq uvamnun.
LUK.7.24	Tavra John iḷitchitquraŋik aullaaniŋmaŋnik, Jesus uqautirraqsiŋagai iñugiaktuat iñuich sivuniġivlugu John. Sunaimña tautugiaqtaġuuvisiuŋ nunagluktuamun? Tautugiaqtaqpisiuŋ iñuk maliksuktaqsiññaqtuaq ivigruatun anuġim aulataġikkaŋatun? Naumi. 
LUK.7.25	Suna tautugiaqtaġuuvisiuŋ? Tautugiaqtaqpisiuŋ iñuk annuġaaġiksuaq akisuruanik? Iḷisimarusi tamatkua annuġaaġipiaqtuanik annuġaaqaqtuat suli iñuuruat sunik ayuqsraŋił̣ł̣utiŋ umialgich igluqpaŋiññiittut. 
LUK.7.26	Suna tavra tautugiaqtaġaġniqpisiuŋ? Tautugiaqtaġuuvisiuŋ God-im uqaqtiŋa? Aaŋ. Nalupqinaitchuq, kamanałhaaqtuq unnii uqaqtiŋiñiñ God-im. 
LUK.7.27	John taimñauruq aglausimaruaq Bible-ni inna, “Uvva, tiligiga kivgaġa sivuŋni, itqanaiyaġniaġai iñuich akuqtuiyumiñaqsiḷugich iliŋnik.”
LUK.7.28	Nalupqinaitchuamik uqallautigivsi, John kamanaġniqsrauruq iñuŋniñ aniŋaruaniñ nunami. Paŋmapaŋmiñaglaan iñuk kamanaiññiqsrauruaq tamatkunaŋŋa atanniqsimapkaqtuaniñ God-mun, kamanałhaaqtuq John-miñ, qanuq iḷitchuġiłhaaġniaqtuq sunik God-im salapqiġñiakkaŋiñik uvapkun.
LUK.7.29	John uqaġman iluqaġmiŋ iñuich, tax-iñiglu katitchirit naalaġniŋagaat. Iliŋich kamaksriŋarut God-im nalaunŋaruamik piraksriutaanik, paptaiqsiłłutiŋ John-mun.
LUK.7.30	Aglaalli Pharisees-lu iḷisaurriḷḷu pitquranik paptaiquŋitchuat John-mun, pisuŋiñŋagaat sivuniġikkaŋa God-im inmiŋnun.
LUK.7.31	Tavra Jesus uqallavsaaŋaruq. Sumun aasii arriḷiñiaqpik ukua iñuuruat paŋmapak? Suli sutun itpat? 
LUK.7.32	Miqłiqtutun ittut avutqautiruatun piuraaqłutiŋ kasimaraġaġviŋñi, katirrusiqiŋŋuaqłutiglu, tuquruaniglu aŋaiyyurriŋŋuaqtuatun. Piuraallaġmiŋ ququullativlutiŋ avanmun inna, Atuqtuurautigaluaġivsi uaminŋitchusi. Kiŋunġuŋŋuaqłuta qiaŋŋuaqapta, qiaŋitchusi. 
LUK.7.33	John Paptaiqsi qaiŋaruq. Qaikami niġiḷaitqataŋaruq imiġaluaġnaniḷu wine-mik, aasii uqautigigiksi ilaa ilitqusiqł̣uqaġnivḷugu. 
LUK.7.34	Iġñiŋa iñuum qaiŋaruq niġivḷuni imiqłuniḷu allatun iñuktitun, aasii uvyauġiksi, Marra niġġiqsuruaq wine-tuqtiqpaglu, avilaitqataat tax-iñik katitchirit, piḷuusiqirillu. 
LUK.7.35	Suliqutauŋitchuq qanuq uqaġaluaġuvsi, qanuq isumaturuat iñuich puttuqsriḷḷagaat God-im isumattutaa.
LUK.7.36	Iḷaŋata Pharisees aiyugaaŋagaa niġiqatigitquvluni. Jesus aiyugaaqtauŋaruq Pharisee-m igluanun, aasii aquvinŋaruq niġiñiaqłuni. 
LUK.7.37	Tavra tavrani iniqpaŋmi, aġnaq piḷuusiqirauruaq iñuuŋaruq. Tusaakami Jesus niġiqataunivḷugu Pharisee-m igluani, qaġġirriŋaruq tivraġiksaunmik puuqaqtuamik uyaġagmik misuġuqtuunmik.
LUK.7.38	Aasii makinŋaruq tunuani Jesus isigaŋiñi qiavluni, ilaan aiḷaqtirraqsiŋagai isigaŋi qulvimiñik, aasii tilaktuqługich nutchamiñik, suli kunikł̣ugich isigaŋi tivraġiksaŋagai. 
LUK.7.39	Tavra Pharisee-m aiyugaaqłiqsuam Jesus-mik taamna tautukkamiuŋ, isumallaŋaruq, Iñuk una iḷumutun uqaqtaugumi God-mun, iḷisimayumiñaŋagaluaqtuq qanusiutilaaŋanik una aġnaq aksiugniktuaq ilaanik, qanuq piḷuusiqirauruq. 
LUK.7.40	Tavra Jesus-gum uqallautiŋagaa, Simon, uqallautiksraqaqtuŋa iliŋnun. Aasiiḷi ilaan kiuŋagaa, Sumik Iḷisaurrii? 
LUK.7.41	Iñuk akiiḷaqtuqtitchiri malġugnik akiiḷaqtuqtiqaŋaruq, igḷuata akiiḷaŋagaa 500 taalamik, aasii igḷuata 50 taalamik. 
LUK.7.42	Akiḷiiyumiñaiñmaŋnik, ilaan suliqutigiŋaiŋagik akiiḷaŋik. Tavra nalliakta piviuttaġiłhaaġniaqpauŋ? 
LUK.7.43	Simon kiuŋagaa, Isumaruŋa, taavruma suliqutigiŋaiqsauruam iñugiałhaanik. Aasii Jesus uqallautiŋagaa, Kiggutin nalauttuq. 
LUK.7.44	Tavrani qiviaġutigillaan aġnaq Jesus uqallaŋaruq Simon-mun, Tautukpiuŋ una aġnaq? Isiqama igluŋnun, imiġmik aitchuŋitkiŋma isigaŋma iqaqqutiksraŋannik, aasii uuma iqaġiŋagai isigatka qulvimiñik suli saluaqtiqługich nutchamiñik. 
LUK.7.45	Paġlaŋaitkiŋma kunigḷuŋa isiqama, aasiiḷi uuma aġnam kunikkaluamiiŋagai isigatka. 
LUK.7.46	Ilivich uqsruġutiksriñŋaitkiŋma niaqqumnun piḷġusikaatun, aglaalli uuma aġnam tivraġiksaŋagai isigatka. 
LUK.7.47	Tavraasii uqallautigikpiñ, kamanaqtuaq piviuttaqqutaa iḷitchuqqutauruq iñugiaktuat piḷuutiŋi suliqutigiŋaiqsautilaaŋannik itqaumayumiñaiqł̣ugich. Iñuk isumaruaq piḷuutiqapiaŋiññasugaluni suliqutigiŋaigaksranik piviuttaqsripiaġniaŋitchuq. 
LUK.7.48	Tavraasii Jesus uqallautiŋagaa aġnaq, Piḷuutitin suliqutigiŋaiqsaurut itqaumayumiñaiqł̣ugich. 
LUK.7.49	Tavrani tavra tamatkua niġiñiaqatauruat piqatigivlugu Jesus uqarraqsiŋarut inmiŋnun, Uvvauna kiña suliqutigiŋaiqsiḷḷaniqpa piḷuutinik? 
LUK.7.50	Tavra ilaa uqallaŋaruq aġnamun, Ukpiġurvich annautigaatin. Aullaġiñ tutqiksiḷutin.
LUK.8.1	Taavruma aquuraŋagun Jesus kukiḷuŋaruq iniqpaktigun nunaaqqiuratigullu, alġaqsruivḷuni tusaayugaaġiksuanik God-im atanniqsimmataagun iñuŋnun. Suli qulit malġuk kukiḷuqatigiŋagaat. 
LUK.8.2	Suli iḷaŋisa aġnat kukiḷuqatigiŋammigaat iłuaqsirauŋaruat iḷitqusiqł̣uŋniñ suaŋairrutiniḷḷu. Iḷagiŋagaat Mary, tairauruaq Magdalene, ilitqusiqł̣uiqsauŋaruaq tallimat malġugnik,
LUK.8.3	Joanna-lu, nuliaŋa Chuzam, Herod-gum suġautchiqiriŋata, Susanna-lu, iñugiaktuallu allat aġnat ikayuiruat Jesus-mik iḷitchitquraŋiñiglu ilaisa pimiŋniñ.
LUK.8.4	Tavra iñugiapiaġataqtuat iñuich katinmata atautchimun suli iñuich sumiḷḷiqaa nunaaqqiñiñ ullautimmata inmiñun, Jesus uqaŋaruq uuktuusiqł̣uni.
LUK.8.5	Nunaliqiri aullaŋaruq kanġaqsruiyaqtuqłuni nautchiaksranik palauvaksraġuġniaqtuanik. Kanġaqsruimman nautchiaqaġviŋmun, iḷaŋich kataŋarut apqutinun, aasii iñuich tunmalugiŋagaich, tiŋmiaġruiḷḷu qaivḷutiŋ niġiŋagaich. 
LUK.8.6	Aasii iḷaŋich nautchiaksrat kataŋammiut uyaġauruanun nunamun, aasii naummata panaqłuŋagai, qanuq nuna paliumavluni. 
LUK.8.7	Aasii iḷaŋich nautchiaksrat kataŋarut kakiḷḷaġnaqtuat nauruat akunġannun, aasii kakiḷḷaġnaqtuat nauqasiqł̣ugich nautchiaksrat nagguviksraiñŋagaich. 
LUK.8.8	Aasii iḷaŋich kataŋammiut nunagiksuamun aasii nauvlutiŋ palauvaksrat, naurivḷutiŋ tallimakipiatun atautchimiñ. Taamna uqausiġillaan nipatusivḷuni uqallaŋaruq, Siutiqaqtusi tusaggatiksraŋnik, naalaġnisiŋa.
LUK.8.9	Tavra iḷitchitqurami apiġimmanni qanuq taamna uuktuun sivuniqaġmagaan, 
LUK.8.10	Jesus kiuŋagai, God-im kaŋiqsipkaŋagaa ilivsiññun kaŋiqsiñaiñŋaruaq sivuani atanniqsimmatini iñuŋnun, aglaalli allat iñuich tusaqsraġigaat uuktuutitigun, qiñiġaluaqłutiŋ iḷisaqsriḷaitquvlugich, suli naalaġnigaluaqłutiŋ, kaŋiqsiḷaitquvlugich.
LUK.8.11	Uuktuun inna sivuniqaqtuq. Nautchiaksrat palauvaksraġuġniaqtuat God-im uqaluatun ittut. 
LUK.8.12	Nautchiaksrat iḷaŋich kataŋmatun apqutinun, tainnatuttauq iñuich iḷaŋich tusaaruat uqaluanik God-im siqquqsimmiraqtut. Tuunġaum qaivḷuni, piiguipkaġai tusaakkaŋannik, ukpiġlutiŋ annaurrautquŋił̣ł̣ugich. 
LUK.8.13	Allalli iñuich ittut nautchiaksratun kataktuatun uyaġauruamun nunamun. Tusaapqauraqamirruŋ uqaluk, quyyatigivlugu akuqtuġaat. Aglaan akuqtuaġiŋiññiġaat uqaluk naamasiḷugu tuniqsimmatiksraqtiŋ, nautchiaksratun maŋŋuqavigruaŋitchuatun iłłutiŋ. Ukpiliḷḷakkaluaqłutiŋ uuktuaġusiat qaimmata nikatchaktut aasii qapiqłutiŋ. 
LUK.8.14	Allalli iñuich ittut nautchiaksratun kataktuatun akunġannun kakiḷḷaġnat nauruat. Tamatkua iñuich tusaagaluaqtuat uqaluŋmik, uŋiarrisit mattumuuna iñuuniaġnikun, piviuttaqsriñġuvlu suġaliġnik, aliasuŋisaaġutiniglu nagguviksraiġaat uqaluk, aasii iliŋisa iñuusiŋich allaŋŋuqtauŋił̣ł̣utiŋ. 
LUK.8.15	Aasiiḷi allat iñuich ittut nautchiaksratun kataktuatun nunagiksuamun. Iliŋisa tusaagaat uqaluk akuqtupiaġataqługu kamagivlugulu, aasii iñuusiŋich allaŋŋuqtauvlutiŋ.
LUK.8.16	Iñuum kialiqaa ikitanikkamiuŋ naniq matulaitkaa utkusiŋmik, naaggaunnii iḷiḷaitkaa ataannun siñigviich, aglaan iḷisuugaa naniqaġviŋmun, tamatkua isiqtuat tautuquvlugich qaummaġmik.
LUK.8.17	Sunapayaaq matutuqtuaq paŋmapak sivunniqsauŋaruq salapqiġumaaqługu taimanigu, suli sunapayaaq iḷisimapkaqtauŋitchuaq paŋmapak sivunniqsauŋaruq iḷitchuġipkaqtauyumaaqługu iñupayaanun taimanigu.
LUK.8.18	Naalaġnimmaġiksaaqsiuŋ tusaakkaqsi. Qanuq iñuk naalaġniḷḷuataqtuaq kaŋiqsipkavsaaqtitauniaqtuq, aasiiḷi iñuk naalaġniḷḷuatalaitchuaq tammaiñiaqtuq kaŋiqsił̣auraġasugigaluakkaġmiñik.
LUK.8.19	Tavrani Jesus aakaŋallu aniqatiiŋisalu ullaŋagaat, aglaan tikiḷaiñŋagaat iñugiakpaił̣ł̣uni. 
LUK.8.20	Tavra iñuum uqallautiŋagaa, Aakavich aniqatiiviḷḷu qaŋma siḷami tautugukkaatin. 
LUK.8.21	Tavra Jesus uqallautiŋagai iluqaisa, Tamatkua tusaaruat uqaluanik God-im kamagivlugulu aakaptun aniqatiiptullu ittut.
LUK.8.22	Uvlut iḷaŋanni Jesus ikiŋaruq umiaqpauramun piqatigivlugich iḷitchitqurani, aasii uqallautivlugich, Ikaaqta aŋmuŋatchianun tatchim. Tavra ayaksaaŋarut. 
LUK.8.23	Tavra tiŋinnaaġniallaġmiŋ Jesus siquŋaruq. Tavra anuqqaŋaruq tasiq, aasii iksruġaliqł̣ugu imiġmik umiaqpauraŋat, navianniuliŋarut. 
LUK.8.24	Tavra iḷitchitqurat ullakługu Jesus itiqsaŋagaat uqaqłutiŋ, Iḷisaurrii, Iḷisaurrii, kiviaqsirugut. Tavra itiŋaruq aasii suakługu anuġi ulivrigaqtuallu qaiḷḷiġich, aasii anuġaiŋaruq quunniġuqłuniḷu. 
LUK.8.25	Jesus uqallautiŋagai iḷitchitqurani, Ukpiġutaipiaqtusiimña. Tavra taluqsratchaŋarut, suli kamanniuqłutiŋ uqaurrutiŋarut avanmun, Uvvauna kiuva? Anuġivlu immavlu kamagillaniġaak.
LUK.8.26	Tavrani tikiñŋarut nunaŋannun Gerasenes, akianiittuamun Galilee-m. 
LUK.8.27	Tavra Jesus niummiuġlu nunamun, iñuum ilitqusiqł̣uqaqtuam paaŋagaa iniqpaŋmiitchuuŋaruam. Sivisuruamik annuġaiḷaġniqsuq, suli iñuuniaqtuaguŋił̣ł̣uni iglumi, aglaan akunġanni iḷuvviviich. 
LUK.8.28	Tautukkamiuŋ Jesus, ilaa nipaalaŋaruq aasii punŋaruq sivuġaanun, uqallakłuni nipatutilaamisun, Jesus, Iġñiŋa sapiġñaġniqsrauruam God-im, suniaqpiŋa? Apiġipiaġikpiñ, tatavsaġnaŋa. 
LUK.8.29	Qanuq Jesus anitquaniŋagaa ilitqusiqł̣uk ilaaniñ. Iñugiaktuani ilitqusiqł̣uum piyugaġniġaa. Tigutaaqtaugaluaġaqtuq argaŋiḷu isigaŋiḷu qiḷiqsruqługich kalimñanik kiktuġaġuuniġai, aasii ilitqusiqł̣uum nunagluktuamuktitaqługu. 
LUK.8.30	Jesus tavrani apiġiŋagaa, Kiña atqiñ. Aasii ilaan kiuŋagaa, Uvaŋa atiġa Legion. Qanuq iñugiaktuat ilitqusiqł̣uich isiġmiuvigiŋagaat. 
LUK.8.31	Tavra ilitqusiqł̣uich apiġipiaŋagaat Jesus tilitquŋił̣ł̣utiŋ nagliksaaġviŋmun.
LUK.8.32	Tavra tavrani iñugiaktuat tuttuqłuich niġiñiaŋarut maniñġani qimialuum. Tavra ilitqusiqł̣uich apiġipiaŋagaat Jesus isiqtitquvlutiŋ tuttuqłuŋnun. Tainnaasii pipkaŋagai. 
LUK.8.33	Tavra ilitqusiqł̣uich aniŋarut iñuŋmiñ aasii isiġvigivlugich tuttuqłuich. Tavraasii tuttuqłuich arviksuŋarut qutaitchuakun ikpikun tatchimun, aasii ipivlutiŋ.
LUK.8.34	Tavra qaunaksriruat tuttuqługnik tautukkamirruŋ taamna piruaq, pigruŋarut, aasii quliaqtuaġiaqsivḷugu iniqpaŋmi nunaaqqiñiḷu. 
LUK.8.35	Tavrani iñuich aullaaŋarut tautugiaqsaqłutiŋ suna pisilaaŋanik. Ullakamirruŋ Jesus, tautuŋagaat iñuk ilitqusiqł̣uich anniviat, aquppiruaq sivuġaani Jesus, annuġaaqaqłuni suli qaurimmaaġikł̣uni. Aasii iñuich iqsitchaŋarut. 
LUK.8.36	Aasii iñuich tautuktuat taavrumiŋa quliaqtuaġutiŋagaich allat iñuich qanuq taamna ilitqusiqł̣uqaŋaruaq iłuaqsirautilaaŋanik. 
LUK.8.37	Tavrani iluqaġmiŋ iñuich avataanni nunaaqqiŋisa Gerasenes apiġiŋagaat Jesus aullaquvlugu, qanuq iliŋich iqsitchakpaŋarut. Tavraasii ilaa ikiŋaruq umiaqpauramun aasii aullaqłutiŋ. 
LUK.8.38	Iñuum taavruma ilitqusiqł̣uiqsauŋaruam qasiḷiŋagaluaġaa maligukługu, aasii Jesus aitqugiññaŋagaa uqallautivlugu, 
LUK.8.39	Utiġiñ aimaaġviŋñun, aasii quliaqtuaġlutin qanutun God-mun ikayuŋatilaaġnik. Tavra ilaa aullaŋaruq, quliaqtuaġivlugu iluqaani iniqpaŋmi qanutun Jesus-mun ikayuŋatilaani.
LUK.8.40	Tavra Jesus utiġman taaguŋatchianun tatchim, iñusalaich paġlaŋagaat, qanuq iluqaġmiŋ utaqqiuŋagaat. 
LUK.8.41	Tavra tavrani iñuk qaiŋaruq atiqaqtuaq Jairus-mik, umialiŋnauruaq aŋaiyyuviŋmun, aasii pułłuni Jesus sivuġaanun, apiġipiaŋagaa iglumiñuquvlugu. 
LUK.8.42	Panisualuqaġniqsuaq, qulit malġugnik ukiuliŋmik, tuquaqsiruamik. Tavra Jesus aullaŋaruq aasii igliqtillugu, iñuich tatiŋarut avataanun.
LUK.8.43	Tavra aġnaq suniġluqaqtuaq auŋmik qulit malġugni ukiuni iłuaqsiḷaiññikkaŋat taaktit, 
LUK.8.44	tunuŋiutiŋaruq ilaanun iñusalaŋni, aasii aksiukługu siñiġutaa annuġaaŋan, aasii aunaaqsruŋaiqł̣uni tavrauvvaa. 
LUK.8.45	Tavra Jesus apiqsriŋaruq, Kia aksiukpaŋa? Tavra iluqaġmiŋ piiḷaaġmata, Peter uqallaŋaruq, Iḷisaurrii, iñusalaich uvva avanŋagaatin suli tatimmiraġaatin. 
LUK.8.46	Tavra Jesus uqallalgitchuq, Iñuum imma aksiŋagaaŋa qanuq iḷisimagiga suaŋŋan aullaqtuaq uvamniñ. 
LUK.8.47	Tavrali aġnaq iḷitchuġikami ilaa iriqsimayumiñaisilaamiñik, qaiŋaruq uullaġruaqtun, aasii pułłuni sivuġaanun Jesus. Takkuanni iñupayaat quliaqtuaŋaruq suvluni aksiuktilaaŋanik, quliaqtuaqłuniḷu qanuq iłuaqsirautilaamiñik tavrauvvaa. 
LUK.8.48	Tavra ilaan uqallautiŋagaa, Aġnaaq, ukpiġurvich iłuaqsipkaġaatin. Aullaġiñ tutqiksiḷutin.
LUK.8.49	Jesus uqaġataviksillugusuli, kivgaŋa umialiŋnam igluaniñ qaiŋaruq aasii uqallakłuni, Paniiñ tuquruq. Iḷaksianagu Iḷisaurri. 
LUK.8.50	Tavra Jesus tusaavlugu taamna uqallautiŋagaa Jairus, Ipiqtusugnak. Ukpiqsiññaġiñ iłuaqsiñiaqtuq. 
LUK.8.51	Tavra tikiññamiuŋ iglu, isiqasiqsinŋaitchuq iñuŋmun, aglaan Peter-lu John-lu James-lu, aapaŋalu aakaŋalu miqłiqtum. 
LUK.8.52	Tavra iluqaġmiŋ iñuich qiaqpaŋarut, aasii Jesus uqallaŋaruq, qiaŋaiġitchi. Miqłiqtuq tuquŋaitchuq, siñiksiññaqtuq. 
LUK.8.53	Tavra ilaisa iglautigiŋagaat, iḷisimavlutiŋ miqłiqtum tuquŋatilaaŋanik. 
LUK.8.54	Tavra Jesus tiguvlugu argaŋigun ilaa uqallaŋaruq, “Miqłiqtuuq, makittin.” 
LUK.8.55	Tavra miqłiqtuq iñuusatqiŋaruq, aasii makinŋaruq tavrauvvaa. Jesus piraksriŋagai sumik niġipkaquvlugu. 
LUK.8.56	Tavra ilaan aŋayuqaak aliuŋaruk, aasii Jesus piraksriŋagik uqaquŋił̣ł̣ugik kimulliqaa taavrumiŋa piruamik.
LUK.9.1	Tavra Jesus qaitquŋagai qulit malġuk iḷitchitqurani atautchimun, aasii aitchuqługich ataniġnaqunmik, suaŋŋasiqł̣ugich payariyumiñaqsivḷugich iluqaisa ilitqusiqł̣uich, suli iłuaqsiyumiñaqsivḷugich naŋirrutiqaqtuat. 
LUK.9.2	Aasii ilaan tiliŋagai alġaqsruitquvlugich God-im atanniqsimmataanik iñuŋnun, suli iłuaqsiritquvlugich naŋittuanik. 
LUK.9.3	Tavra Jesus uqallautiŋagai, Saagaġnasi supayaamik iglauniksravsiññun, ayauppiagiḷḷusi, puukataiḷḷusiḷu, taquagiḷaaġlusiḷu, maniiḷaaġlusiḷu, suli malġugnik qaliġuuraqaġnasi.
LUK.9.4	Suli kisumulliqaa iglumun tukkuliqpasi, tavraniitchumausi, aullaġnivsiññunaglaan. 
LUK.9.5	Suli sumipayaaq tukkuliŋitpasi, aullaġuvsi taavrumaŋŋa nunaaqqimiñ, ivsuktuġumagiksi avyuq isigavsiññiñ kiliksaġlugich killuliqitilaaŋannik.
LUK.9.6	Tavra iḷitchitqurat aullaŋarut aasii iglauvlutiŋ nunaaqqisigun, alġaqsruivḷutiŋ tusaayugaaġiksuamik, iłuaqsirivḷutiglu naŋittuanik sumiḷiqaa.
LUK.9.7	Tavra Herod Atanaurauruaq Galilee-mi, tusaakami iluqaiññik savaaguruanik, ilaa alapinŋaruq, pisigivlugu iñuich iḷaŋisa uqautigikkaŋat John Paptaiqsi aŋipkaqtaunivḷugu tuqqunmiñ,
LUK.9.8	iḷaŋisali Elijah niptaġnivḷugu, aasii allattauq uqaqłutiŋ iḷaŋat taipkua uqaqtiŋisa God-im aŋiñivḷugu. 
LUK.9.9	Herod uqallaŋaruq, John niaquiŋagiga, aasiuvva kiuva taimña iñuk tusaqsraġikkaġa uqautigikkaŋat? Tavra ilaan kasuġumaŋagaluaġaa Jesus.
LUK.9.10	Tavra tilirauŋaruat iḷitchitqurat utiqamiŋ, quliaqtuaġutiŋagaat Jesus savaamikkun. Tavra ilaan piqasiutiŋagai aasii aullautivlugich iñuił̣aamun qaniŋanun nunaaqqim Bethsaida-m. 
LUK.9.11	Iñusalaich iḷitchuġikamirruŋ Jesus maliŋagaat. Aasiivsauq ilaan paġlaŋagai suli uqautivlugich God-im atanniqsimmataanik iñuŋnun, iłuaqsivḷugiḷḷu tamatkua iłuaqsiraksrauruat.
LUK.9.12	Tavra siqiñiq nipiaqsimman, qulit malġuk iḷitchitqurat ullakługu uqallautiŋagaat Jesus, Aullaqtitkich iñusalaich, aullaqulugich nunaaqqiñun sumulliqaa, siñiktaġviksranun taquaksraġviksranullu. Qanuq uvva maaniittugut iñuił̣aami. 
LUK.9.13	Tavra Jesus kiuŋagai, Ilivsi niqiksritchigik. Iliŋich uqallaŋarut, Tallimatualuŋnik punniġutiqaqtugut malġugniglu iqalluŋnik. Aullaġluta tauqsiġiaŋisuaġupta niqiksraŋiññik ukua iluqaġmiŋ iñuich naamayumiñaitchugut. 
LUK.9.14	Iñugiaktilaaqaqpalliŋarut 5,000-tun aŋutit. Tavra ilaan uqallautiŋagai iḷitchitqurani, Aquvititchigik iñuich malġukipiaq quligullaalugich atautchiich. 
LUK.9.15	Tavra aquvitinŋagaich iluqaisa. 
LUK.9.16	Tavra tiguvlugich tallimat punniġich malġuglu iqalluk, Jesus qiviaŋaruq qiḷaŋmun, aasii quyyavigivlugu God. Aasii avguqqaaqługich aitchuutigivlugich iḷitchitquranun niqłiqsuutigitquvlugich iñusalaŋnun. 
LUK.9.17	Tavra iluqaġmiŋ iñuich niġiŋarut niqinŋuqłutiŋ. Aasii iḷitchitqurat katinŋagaich iḷakut, qulit malġugnun aguummaŋnun.
LUK.9.18	Tavra uvlut iḷaŋanni Jesus kisimi aŋaiyyuŋaruq iḷitchitqurat saniġaanni. Aasii aŋaiyyuaniŋman, iḷitchitquraŋisa ullaŋagaat, aasii ilaan apiġiŋagai, Iñuich kiunisuuvanŋa? 
LUK.9.19	Tavra ilaisa kiuŋagaat, John-gunisuugaatin Paptaiqsi, aglaan allat uqaġuummiut Elijah-univḷutin, suli allat uqaqłutiŋ iḷaŋat taipkua uqaqtiŋisa God-im aŋiñivḷugu.
LUK.9.20	Tavrali Jesus apiġiŋagai, Ilivsiḷimi kiunivisiŋa? Peter-m kiuŋagaa, Ilivich God-im Tiliraŋa, Christ-guruaq.
LUK.9.21	Tavra Jesus piraksriŋagai iḷitchitqurani quliaqtuaquŋipiallakługich taavrumiŋa kimulliqaa. 
LUK.9.22	Tavra ilaan uqallautiŋagai, Iġñiŋa iñuum nagliksaaqtuksrauruq atqunaq, suli umialiŋnallu aŋaiyyuliqsiqpaiḷḷu iḷisaurriḷḷu pitquranik pisuŋiññiaġaat suli tuqutauluni. Aasii aŋipkaqtauniaqtuq uvluk piŋayuaŋni.
LUK.9.23	Kialiqaa maligukkumiŋa, piruksrauŋitchuq ilaan pisukkamiñik, iqsriutilugu aŋarraurani, itqanaitchuksrauruq tuqutautigiyumiñaġluŋa unnii.
LUK.9.24	Qanuq iñuk iñuullatuvaił̣aktuaq tammaiñiaqtuq iñuggunmiñik, aglaalli iñuk sullatuaġumiḷu atiruaq tuqqutiyumiñaġluŋaunnii, tammaiyumiñaipiaġaa iñuggutini.
LUK.9.25	Iñuk suġallakkaluaġumi supayauranik nunamiittuanik aasii tammautigilugich, ilaa suuramik-unnii anniqsuġumiñaitchuq inmiñik. Simmiutigimmatun iñuggutini pigaa. 
LUK.9.26	Qanuġviitchuq, iñuum kanŋugikpaŋa iḷisaurrutitkalu iñuŋnun, uvaŋaptauq Iġñiŋan iñuum kanŋuginiaġmigiga qaiguma qaumanġani Aapama piqatigilugich piḷuutaitchuat isaġulgich. 
LUK.9.27	Uqallautigivsi iḷumun. Iñuqaqtuq iḷaŋiññik uvani makitaruanik, tuquŋaiñŋaġmiŋ tautugniaqtuanik God-im atanniqsimmataanik iñuŋnun.
LUK.9.28	Tavra tallimat piŋasut uvlut pianikpalliġmata aquatigun taapkua uqaluuruat, Jesus piqasiutiŋagai Peter-lu John-lu James-lu, aasii mayuqłutiŋ iġġimun aŋaiyyuyaqtuqłutiŋ.
LUK.9.29	Tavra ilaa aŋaiyyupkaqtillugu, kiiñaŋa allaŋŋuŋaruq, suli annuġaaŋi qivliatitaliqł̣utiŋ qatiġruaqtun. 
LUK.9.30	Tavrasuli malġuk iññuk uqaqatigirraqsiŋagaak Moses-lu Elijah-vlu. 
LUK.9.31	Niptaŋaruk qaumaniqaqłutiŋ, aasii uqautigiaqsivḷugu tuqutauniksraŋa nalautinniakkaŋa Jerusalem-mi. 
LUK.9.32	Tavra Peter-lu iḷagikkaŋniḷu siñiŋarut. Itiqłutiŋ tautuŋagaat Jesus qaumanġa taapkuaglu iññuk malġuk makitaruak saniġaani. 
LUK.9.33	Tavra iññuk aullaqsaġmagnik ilaaniñ, Peter uqallaŋaruq Jesus-mun, Iḷisaurrii, iłuaqtuq uvaniinnapta. Piŋasunik tupiqta, atautchimik iliŋnun, atautchimik Moses-mun, suli atautchimik Elijah-mun. Iḷisimaŋitchuq sumik uqaqtilaamiñik. 
LUK.9.34	Uqaqtillugu Peter taavrumiŋa, nuvuya qaiŋaruq aasii qulaŋiqł̣ugich. Tavra iqsitchaŋarut nuvuyamun maġġutisaġniallaġmik. 
LUK.9.35	Tavra nivliŋaruq nuvuyamiñ uqallakłuni, Uvva Iġñiġa, uvaŋa Piksraqtaaġa. Naalaġnisiuŋ.
LUK.9.36	Tavra nipi uqallaaniŋman, Jesus kisiŋŋuqtauŋaruq. Taipkunani uvluni iliŋich quliaqtuaqsaiḷiŋarut kisupayaamun supayaamik tautukkaġmiŋnik.
LUK.9.37	Tavra uvlaakumman, atqaaniŋmata iġġimiñ, iñusalaich ullaŋagaat Jesus. 
LUK.9.38	Tavra iñuk akunġanniñ iñusalaich saqłaŋaruq, Iḷisaurrii, qiññuvigipiallakkikpiñ iłuaqsitquvlugu iġñiġa, qanuq iġñitualugigiga. 
LUK.9.39	Ilitqusiqł̣uum aŋalattaġiaqsiraġigaa, aasii tavraŋŋatchiaq nipaallakłuni, qiiqsruaqsiraqtuq innuġrualiqiliġataqłuni, suli iqł̣ataġivlugu. Ilitqusiqł̣uum qimaummipialaitkaa. 
LUK.9.40	Qiññuaġvigiŋagaluaġitka iḷitchitquratin anitquvlugu ilitqusiqł̣uk, aasii anilaiñŋagaat. 
LUK.9.41	Jesus uqallaŋaruq. Qanutun ukpiġutaisigirusi killukuaqtigirusiḷu. Qanutun sivisutigiruamik nayuġniaqpisi igḷutuġlusiḷu? Qaġġitchuuŋ iġñiġiñ uvuŋa. 
LUK.9.42	Qaisaġniaqtillugu, ilitqusiqł̣uum iqł̣ataġiŋagaa nukatpiaġruk qiiqsruqtiłługulu. Tavra Jesus suaŋagaa ilitqusiqł̣uk. Aasii iłuaqsikamiuŋ nukatpiaġruk, qaitqikł̣ugu aapaŋanun. 
LUK.9.43	Tavra iluqaġmiŋ iñuich kamatchaŋarut God-im suaŋŋatiqpaŋanik.
LUK.9.43	Tavrali iñuich iluqaġmiŋ kamasualapkaqługich supayaatigun piraigun, Jesus uqallautiŋagai iḷitchitqurani, 
LUK.9.44	ukua uqaluich piiguġnagich uqautigikkatka ilivsiññun, qanuq Iġñiŋa Iñuum aitchuutauniaqtuq iñuŋnun tuqutqulugu. 
LUK.9.45	Iliŋisa kaŋiqsiŋaitkaat taamna uqallaun, suli kaŋiqsipkaqtitauŋaitchuq iliŋiññuñ, puttuqsriyumiñaiqł̣ugich taavrumiŋa, suli iliŋisa apiġisausiiñŋagaat taavrumuuna uqallautaagun.
LUK.9.46	Tavra uqavaarraqsiŋarut iḷitchitqurat nalliqsiŋ kamanałhaaġniaqtilaaŋagun.
LUK.9.47	Tavra Jesus puttuqsrikamiuŋ isumaŋat kamanaġumaruaq, ilaan tiguŋagaa miqłiqtuq aasii saniqqamiñun inillakługu. 
LUK.9.48	Aasii uqallautiŋagai, Kialiqaa paġlakpagu piaqłuktaŋiḷḷugu una miqłiqtuq uvaŋa pisigiluŋa, paġlagaaŋa uvaŋa. Aasiisuli kialiqaa paġlagumiŋa paġlammigaa tiliriga. Iñuk kamasaaŋiññiqsrauruaq iluqavsiññiñ kamanaġniqsrauruq.
LUK.9.49	John uqallaŋaruq, Iḷisaurrii, tautuŋarugut iñuŋmik anittairuamik ilitqusiqł̣uŋnik atuqługu atqiñ, aasii iñiqtikkaqput qanuq piqatigiŋitkaatigut. 
LUK.9.50	Tavra Jesus uqallautiŋagaa, Iñiqtiġnagu, qanuq akiḷḷiḷiqsuiŋitchuaq ilivsiññik iḷagigiksi.
LUK.9.51	Tavra qallimman Jesus qiḷaŋmugviksrani, qapiŋaipiaŋaruq aullaġukłuni Jerusalem-mun. Aasii tilisiŋaruq kivganik sivumiñi. 
LUK.9.52	Taapkua aullaŋarut aasii tikił̣ł̣utiŋ nunaaqqiannun Samaria-ġmiut, itqanaiyautisukługu Jesus. 
LUK.9.53	Tavra iñuich tukkuliŋaitkaat Jesus, qanuq iḷitchuġivlutiŋ Jerusalem-muksaqtilaaŋanik. 
LUK.9.54	Tavra James-lu John-lu iḷitchitqurak iḷitchuġikamitku taamna, uqallaŋaruk, Ataniiq, qiññuaquvisiguk igniġmik qiḷaŋmiñ aasii ikipkaġlugich Elijah-m piraŋatun.
LUK.9.55	Tavra Jesus qiviaqługik suaŋagik uqallautivlugik, [kaŋiqsiŋaitchutik qanuq piḷġusiksramik, 
LUK.9.56	qanuq Iġñiŋa iñuum qaiŋaitchuq suksraunġiġiaġlugich iñuich aglaan annautiyaqtuqługich.] Aasii iliŋich iglauŋarut allamun nunaaqqimun.
LUK.9.57	Tavra iglaupkaqtillugich, iñuum uqallautiŋagaa, Maliġuaġniaġikpiñ sumulliqaa aullaġuvich. 
LUK.9.58	Tavra Jesus uqallautiŋagaa, Pisukkaat sisiqaqtut, suli tiŋmiat ugluqaqtut, aglaan Iġñiŋa iñuum aimaaġviitchuq pimaaqtuġumiñakkamiñik. 
LUK.9.59	Allamulli Jesus uqallaŋammiuq, Maliŋŋa. Aasii iñuum kiuŋagaa, Ataniiq, iḷuviġiallaktiqqaaġlagu aapaga. 
LUK.9.60	Tavra Jesus kiuŋagaa, Tamatkua tuquŋaruatun ittuat iḷuvviuġlich tuquŋaruanik. Aglaalli ilivich, aullaġlutin quliaqtuaġiyaqtuġuŋ God-im atanniqsimmataa iñuŋnun. 
LUK.9.61	Allasuli iñuk uqallaŋaruq, Ataniiq uvaŋa maliġuaġniaġikpiñ, aglaan takuruġuiqsuaġiallaglagich iglumniittuat.
LUK.9.62	Jesus uqallautiŋagaa, kiñaliqaa saqutittuaq savaamiñ uvaŋa sivunniutigikkamniñ ilaanun, nalliummatiŋitchuq atanniqsimapkaġumiñaġluni God-mun.
LUK.10.1	Taavruma aquagun Ataniq piksraŋaruq 70 allanik iḷitchitquranik, aasii aullaqtiłługich sivumiñi malġuullaavlugich, nunaaqqipayaanun ilaan ullakkumakkamiñun. 
LUK.10.2	Tavra ilaan uqallautiŋagai, Iñusalaich utaqqirut tusaayumavlutiŋ tusaayugaaġiksuanik, palauvaksratun nauganiktuatun kipisałhiñaaġuqługich, aglaan savaktit iñukitchut. Tavraasii qiññuaqtuġitchi Atanġannun savaktit tilisivsaaqulugu savaktiksravsaamiñik.
LUK.10.3	Aullaġitchi. Uvva, tiligivsi imnaiyaatun akunġannun amaqqut.
LUK.10.4	Saagaġnasi maniqaġviŋñik, puukataniglu, aluġutiniglu, suli paġlannigḷusi iñaviqqutchiġñasi apqunmi.
LUK.10.5	Kisupayaaq iglu isiġvigiguvsiuŋ, uqallaqqaaġitchi inna, Tutqiutiqaġitchi. 
LUK.10.6	Tavraasii tutqiḷḷaturuaq iñuk tavraniitpan, tutqiun inniaqtuq. Aasii tutqiutiqallaturuamik iñuitpan, tutqiun inniaŋitchuq tavrani. 
LUK.10.7	Nayuutiyumausi taavrumani iglumi, niġiḷusi sunik niqiksritpasi imiġlusiḷu, qanuq savakti nalliummatiruq akiḷiusiaksramiñun. Nuktaġnasi iglumiñ iglunun.
LUK.10.8	Qakugupayaaq tikitkuvsi nunaaqqiñun aasii paġlakpasi, niġiyumausi sunik niqłiqsuqpasi. 
LUK.10.9	Iłuaqsiḷugich naŋittuat taavrumani nunaaqqimi, suli uqallautilugich, God-im atanniqsimmataata qallipiaġataġaasi. 
LUK.10.10	Aglaan qakugupayaaq tikitkuvsi nunaaqqimun aasii paġlaŋitpasi, aullaġumausi apqutiŋiññun aasii uqallaglusi,
LUK.10.11	Avyuŋaunnii nunaaqqiunivsi niviruaq isigaptiŋnun, uvagut tilaktiġikput akiḷḷiḷiutivlugu ilivsiññun. Aglaan una iḷisimasiuŋ, God-im atanniqsimmataata qallipiaġataŋagaluaġaasi. 
LUK.10.12	Uqallautigivsi, uvluani isivġiġvium, God naglikkutiqałhaaġniaqtuq iñuŋiññun Sodom taavrumaŋŋa nunaaqqimiñ tukkuliiŋitchuamiñ ilivsiññik.
LUK.10.13	Qanutun naglignaqtigirusi ilivsi, Chorazin-miut. Qanutun naglignaqtigimmiusi ilivsi Bethsaida-ġmiut. Qanuq aliuġnaqtuat savaat savaaguruat ilivsiññi savaaguŋakpata Tyre-miḷu Sidon-miḷu, taimaniuvvaa isumalitqikkumiñaŋagaluaqtut annuġaaġlutiŋ miitchuŋnik suli aquppiḷutiŋ aġrani.
LUK.10.14	Tavra uqallautigivsi, uvluani isivġiġvium isivġiusiaksraŋak Tyre-vlu Sidon-lu tunikił̣haaġniaqtuq ilivsi isivġiusiaksravsiññiñ. 
LUK.10.15	Aasii ilivsi Capernaum-miut, isumavisi tugliqsruutinasugalusi qiḷaŋmun kamanaunmi? Nunaaqqiqsi suksraunġiqsauniaqtuq. Qanuq aliuġnaqtuat savaaguruat iliŋni savaaguŋakpata Sodom-mi, napanayaġaluaqtuq uumuŋaaglaan uvlumun.
LUK.10.16	Tavra Jesus uqallautiŋagai iḷitchitqurani, kialiqaa naalaġnigumisi naalaġnimmigaaŋa. Suli kialiqaa pisuŋitchuam ilivsiññik pisuŋiñmigaaŋa. Aasiisuli kialiqaa pisuŋiññamiŋa, pisuŋiñmigaa tiliriga.
LUK.10.17	Utiŋarut 70 iḷitchitqurat quviasuutiqpaqaqłutiŋ, uqaqłutiŋ, Ataniiq ilitqusiqł̣uich unnii kamagigaatigut anittaqaptigik atqiñ atuqługu. 
LUK.10.18	Tavra Jesus uqallautiŋagai, Tautuŋagiga Satan kataktuaq igniġuuqpatittuatun qiḷaŋmiñ. 
LUK.10.19	Uvva, suaŋŋasiŋagivsi tunmaġumiñaqsivḷusi nimiġianun igutchaqpaŋnullu kapputiliŋnun, suli payariyumiñaqsivḷugu iluqaan suaŋŋataa uumigirim, suli sum anniġumiñaitkaasi.
LUK.10.20	Aglaattauq quviatchakpautiginagu ilitqusiqł̣uich kamaksriñiŋat ilivsiññik, aglaan quviasukpagitchi atisi aglautiŋammata qiḷaŋmi.
LUK.10.21	Taavrumani ikarraġmi Ilitqusiġiksuam quviatchaktinniġaa Jesus, aasii uqallaktiłługu, Aapaaŋ, Atanġuruatiin qiḷaŋmun nunamullu, quyyavigigikpiñ tamatkua iriqsimaŋakapkich isumaturuaniñ kaŋiqsisiqaqtuaniḷḷu, aasii satqummiqł̣ugich iñuŋnun ukpiġutiqaqtuanun miqłiqtutun. Aaŋ, Aapaaŋ, taamna piŋagiñ ilivich pisuutigivlugu iviġaumagivlugulu. 
LUK.10.22	Aapama supayaat qaiñŋagai uvamnun, aasii kialiqaa iḷisimaŋitkaa Iġñiq aglaan kisimi Aapam. Kialiqaa suli iḷisimaaġiŋitkaa Aapa aglaan Iġñiġum kisimi, kiapayaaġlu Iġñiġum iḷitchuġipkakkaŋa Aapamik.
LUK.10.23	Tavrani qiviaqługich iḷitchitqurani Jesus uqallautiŋagai iñuił̣aami, Quviasugitchi tautukavsi tautuavsiññik. 
LUK.10.24	Qanuq uqallautigivsi, iñugiaktuat uqaqtiŋisa God-im umialgiḷḷu kipiġniuŋagaluaqtut tautugukługich ilivsi tautukkasi, aasii tautuŋaitkaich, suli tusaayumavlugich sut tusaakkasi, aasii tusaaŋaitkaich.
LUK.10.25	Tavra pitquranik iḷisaurri makinŋaruq uuktuaqsaqługu, apiġivlugu Jesus, Iḷisaurrii, sumik piruksrauvik iñuuyumiñaqsisaġluŋa isuitchuamun?
LUK.10.26	Jesus kiuŋagaa, Qanuq God-im pitquraŋi iñuutqurivat? Sunik taiguaġuuvich taapkunani? 
LUK.10.27	Ilaan kiuŋagaa, Piviuttaġipiaqsaġiñ Ataniq God-igikkan, piviuttaġilugu iḷuŋniñ, iluqaaniḷu iñuuniaġniġni, iluqaaniḷu piḷġusiġñi, iluqaaniḷu isumaniġni, suli piviuttaġiraksraġigiñ siḷalliñ iliktun iḷiuġlugu.
LUK.10.28	Tavra Jesus kiuŋagaa, Kiggutin nalaunŋaruq. Tainna iñuuniaġiñ aasii iñuuniaqtutin isuitchuamun.
LUK.10.29	Tavra iḷisaurri pitquranik, kipiġniuqłuni patchisaitchukłuni inmiñi, apiġiŋagaa Jesus, Kiuva siḷalliġa? 
LUK.10.30	Jesus kiuŋagaa, Iñuk aullaŋaruq Jerusalem-miñ Jericho-mun. Aasii kasuivḷuni tigligayuktinik, ilaisaasii annuġaiyaŋagaat anaumikł̣ugulu aasii qimakługu tuquanŋuqługu. 
LUK.10.31	Tavra aŋaiyyuliqsiqpak iglaummiñiqsuq tamatkunuuna apqutitigun, aasii tautukamiuŋ ikiḷik iñuk, qaaŋiqsaaŋagaa taavuunatchikun. 
LUK.10.32	Tainnatun suli Levite, tikiññami tavruŋa qiñiqtuallakkaluaqamiuŋ, qaaŋiqsaaŋaruq taavuunatchikun. 
LUK.10.33	Tavrali Samaritan-guruaq, iglauniallaġmi tikiññiqsuq ikiḷiŋmun iñuŋmun, aasii tautukługu nagliksratchaŋaruq. 
LUK.10.34	Aasii ullakługu mamitaqtuŋagai kiḷḷiaġniŋi, kuviġaqługich uqsrumik wine-miglu, aasii qakiłługu kakaktimiñun, qaġġisiŋagaa tukkumaviŋmun, aasii qaunagiaqsivḷugu. 
LUK.10.35	Uvlaakumman tigusiŋaruq malġugnik maniuraŋnik aasii aitchuutigivlugik tukkumavium qaunaksriŋanun uqallautivlugu, Qaunagiyumagiñ, aasii qanutupayaaq maniksuutigigupku, utiqtitchiviginiaġikpiñ utiġuma. 
LUK.10.36	Tavra Jesus apiġiŋagaa, Isummatigiviuŋ nalliat taapkua piŋasut iñuich nalupqinaiqpa siḷalliutilaamiñik iñuŋmun kasuiruamun tigligayuktinik? 
LUK.10.37	Iḷisaurri pitquranik uqallaŋaruq, Taamna nagliktuiruaq ilaanik. Tavra Jesus uqallautiŋagaa, Aullaġlutin tainnatulli piyaqtuġiñ.
LUK.10.38	Tavra Jesus iḷitchitquraniḷu iglauvlutiŋ suli tikiñŋarut nunaaqqimun. Tavrani aġnam atiqaqtuam Martha-mik paġlaŋagaa aimaaġviŋmiñun.
LUK.10.39	Aasii aniqatiqaŋaruq atiqaqtuamik Mary-mik. Mary aquppiŋaruq sivuġaani Atanġum naalaġnivḷuni iḷisaurrutiŋiñik. 
LUK.10.40	Tavrali Martha isumanŋutaniŋaruq pisigivlugu atqunaq savaŋnini, aasii ullakługu uqallautiŋagaa, Ataniiq, suliqutigiŋitpiuŋ aniqanma kisima savaurripkaġmaŋa? Tilliuŋ ikayuquluŋa. 
LUK.10.41	Tavra Atanġum kiuŋagaa, Martha, Martha, uŋiarirutin isumaalukpaitchutillu sutigun iñugiaktuatigun. 
LUK.10.42	Atausiq piraksraupiaqtuq. Mary-m piksraqtaaġiŋagaa nalaunŋaruaq. Piiġumiñaitchuq ilaaniñ.
LUK.11.1	Tavra Jesus iḷaanni aŋaiyyuŋalgitchuq, aasii aŋaiyyuaniŋman iḷaŋata iḷitchitquraŋisa uqallautiŋagaa, Ataniiq, iḷisauttutigut aŋaiyyuniġmik, John-tuttauq iḷisaurriruatun iḷitchitquraġmiñik aŋaiyyuniġmik. 
LUK.11.2	Tavra Jesus uqallautiŋagai, Aŋaiyyuyumausi inna, Aapavut qiḷaŋmiittuatiin, iñuich qiksigilisin. Ilivich Atanniqsimakkich iñupayaat. Ilivich pisuutin taŋŋiqsauli nunami iluqaani qiḷaŋmi pimmatun. 
LUK.11.3	Aitchuqtigut uvluġaġimman niqiksraptiŋnik.
LUK.11.4	Suli suliqutigiŋaikkich itqaumayumiñaiġḷugich piḷuutivut, qanuqtauq suliqutigiŋaiġuummigivut itqaumayumiñaiqł̣ugich iñupayaat piḷuutiŋich uvaptiŋnun. Ikł̣igutchaktinniaqtinnatigut, [annautilutalu piḷuktuamiñ.] 
LUK.11.5	Tavra Jesus uqallautiŋagai iḷitchitqurani, Nalliqsi avilaitqatiqaqtuaq ullautiyumiñaqpa ilaanun unnuam qitqani aasii uqallautilugu, Avilaitqaan, atukkiñŋa piŋasunik punniġnik, 
LUK.11.6	qanuq amma avilaitqatiga iglaaq tikitchuaq, aasii niqłiqsuutiksraitchuŋa. 
LUK.11.7	Aasii ilaan kiulugu tatqamaŋŋamiñ. Iḷaksianaŋa. Upkuaq pitchiġiiyaŋaruq, miqłiqtutkalu uvaŋalu tuttaaŋarugut. Makitiġniaŋitchuŋa aitchuġuglutin supayaamik. 
LUK.11.8	Uqallautigivsi, makitiġniaŋiññiḷuqtum unnii aitchuġuglugu supayaamik avilaitqatigigiññaġniḷugu, aglaan pisigilugu katchuŋaiññiŋa, ilaa makitiġniaqtuq aasii aitchuġlugu qanutupayauraq piqaġuktilaaŋatun. 
LUK.11.9	Aŋaiyyuguvsi, qapiŋaiḷḷusi qiññuaqtuġitchi aitchuusiaqaġniaqtusi, qapiŋaiḷḷusi ivaqłiasitchi paqinniaġiksi ivakkaqsi, qapiŋaiḷḷusi tigluktuġitchi aasii upkuiġutiniaġaasi.
LUK.11.10	Qanuq iñupayaaq qiññuaqtuqtuiññaqtuaq aitchuusiaqallaruq, suli ivaqłiatuiññaqtuaq paqitchivḷuni, iñuk suli tigluktuqtuiññaqtuaq upkuiġurriqaġniaqtuq. 
LUK.11.11	Iḷasi aapaurut. Iġñisi apiqsrikpata iqaluktuġuglutiŋ, aitchuġniaŋitkisi nimiġiamik. 
LUK.11.12	Naagga apiqsrikpata manniksuġuglutiŋ, aitchuġniaŋitkisi igutchaqpaŋmik kapputiliŋnik. 
LUK.11.13	Tavraasii ilivsi, nakuuŋitkaluaŋŋavsi, aitchuisuurusi nakuuruamik miqłiqtuvsiññun, qanutułhaaq aasii Aapari qiḷaŋmiittuaq aitchuiyumiñaqtigiruq Ilitqusiġiksuamik tamatkunuŋa apiqsriruanun inmiñun.
LUK.11.14	Tavra Jesus anitchiŋaruq ilitqusiqł̣uŋmik uqalaitchuamik. Aasii ilitqusiqł̣uk animman uqalaitchuaq iñuk uqallasiŋaruq, aasii iñuich aliuŋarut. 
LUK.11.15	Tavrali iḷaŋich iñuich uqallaŋarut, Jesus anittairuq ilitqusiqł̣uŋnik suaŋŋataagun Beelzebul, umialgata ilitqusiqł̣uich.
LUK.11.16	Allalli uuktuqsiññaqługu apiġiŋagaat aliuġnaqtuamik tautuktitquvlutiŋ qiḷaŋmiñ, iḷisimanaqsisaġlugu God-mun iviġaumagitilaaŋa.
LUK.11.17	Tavra Jesus puttuqsrivḷugich isumaŋich, uqallautiŋagai, Nunauruat atinġiqł̣utiŋ aŋuyautikamiŋ inmiŋnun suksraunġiġuurut. Qitunġaġiich atinġiqamiŋ inmiŋni suksraunġiġñiaqtut inmiŋnik. 
LUK.11.18	Tainnatuttauq Satan ilitqusiqł̣uŋi atinġiġumiŋ piyuutilutiŋ avanmun, Satan suaŋŋataa isukłiññayaqtuq. Ilivsi uqaqtusi anittaiñivḷuŋa ilitqusiqł̣uŋnik suaŋŋataagun Beelzebul. 
LUK.11.19	Aasii uvaŋa anittaġupkich ilitqusiqł̣uich Beelzebul-kun, kikulli maliġuaqtivsi anittaġuuvatigik? Tavra iliŋich isivġiqsiginiaġisi iḷisimanaqsiḷugu killukuapiaġataqtilaaqsi. 
LUK.11.20	Tavraaglaan anittaikama ilitqusiqł̣uŋnik suaŋŋataagun God-im, nalupqinaitchuq God-im atanniqsimmataa maaniittuq.
LUK.11.21	Suaŋaruam iñuum, satkuaġigḷuataqłuni ittuam, munaġigaa igluqpakpani, aasii ilaan suġaliŋi iñuich iḷaksianiaŋitkaich. 
LUK.11.22	Aglaattauq iñuum saŋŋił̣haaqtuam ilaaniñ aŋuyakpagu payariḷugu, aatchumiñaġaa satkuŋiñik arguaŋŋatigikkaŋiñiglu, autaaġmiḷugich suġaliŋi piqatimiñun.
LUK.11.23	Iñuk piqatauŋitchuaq uvamnun akiḷḷiuruq uvamnun, iñuktun ittuq kivriñaqsimman palauvaksranik, katitchiqataugaluaġnani siavsigiññaqtuatun.
LUK.11.24	Ilivsi pigiitchuasii iñuuruat paŋmapak ittusi iñuktun ilitqusiqł̣uqaqtuatun. Ilitqusiqł̣uk anikami iñuŋmiñ, ilaa kukiḷuktuq imiġitchuakun nunakun ivaqłiavluni piḷaiŋaiqsiaġviksramiñik, aasii paqitchiŋitchuq. Tavraniasii uqallaktuq, Utiġniaqtuŋa iñuŋmun, annivimñun. 
LUK.11.25	Tavra utiqami paqitkaa inigiŋakkani imaiḷaaq, tilaiŋaraatchiaq, sut iłuaqsruqtat. 
LUK.11.26	Tavraasii aullaqłuni qaġġirriruq tallimat malġugnik allanik ilitqusiqł̣ugnik pigiił̣haaqtuanik inmiñiñ, aasii isiqłutiŋ iñuuvigiaqsivḷugu. Tainna pimmata, iñuk taamna pigiiḷił̣haaŋaruq aqulliġmi sivulliġmiñ.
LUK.11.27	Taavrumiŋa Jesus uqaġniaqtillugu, aġnaq nivliŋaruq nipatusivḷuni akunġanniñ iñuich uqallakłuni ilaanun, Quviasugli aġnaq taimña aniaqaqtuaq iñukkuksaaqaqtuaġlu iliŋnik. 
LUK.11.28	Tavra Jesus kiuŋagaa, Quviasułhaaġlich iñuich tusaaruat God-im uqaluŋiññik kamagivlugiḷḷu.
LUK.11.29	Iñuich iñugiaksisaiññaaqsimmata, Jesus uqarraqsiŋaruq, Ukua iñuuruat paŋmapak pigiitchuagurut, apiqsrirut aliuġnaqtuamik tautugukłutiŋ nalupqinaiyautiksramik God-mun iviġaumagitilaamnik. Aliuġnaqtuatualuk savaaguniaqtuaq piñiaqtuq Jonah-mun piŋaruatun.
LUK.11.30	Nineveh-mi iñuuŋaruatitun iḷitchuġivlugu aliuġnaqtuaq God-im Piŋaraŋa Jonah-mun, tainnatun iñuich paŋmapak iñuuruat iḷitchuġiniaqtut God-im aliuġnaqtuamik savaaŋanik Iġñiŋanun iñuum.
LUK.11.31	Isivġiġviŋmi aġnam umialgum akiḷḷiḷiġñiaġai iñuich iñuuruat paŋmapak aasii pasirauyumiñaqsiḷugich. Qanuq ilaa qaiŋaruq uŋallam tuŋaaniñ nunamiñ uŋasiksuamiñ tusaayaqtuqługu isumattutaa Solomon. Uqallautigivsi, aasiimma iñuk maaniittuq kamanałhaaqtuaq Solomon-miñ.
LUK.11.32	Isivġiġviŋmi iñuŋisa Nineveh-m akiḷḷiḷiġñiaġaasi ilivsi iñuuruasii paŋmapak aasii pasirauyumiñaqsiḷusi, qanuq iliŋich isumalitqiŋavlutiŋ alġaqsruimman Jonah, aasiimma iñuk kamanałhaaqtuaq Jonah-miñ maaniittuq.
LUK.11.33	Kialiqaa ikitanikamiuŋ qulliq matulaitkaa, naagga inillalaitkaa utkusium ataanun, aglaan iḷisuugaa qulliqaġviŋmun, tamatkua isiqtuat qaummaġiquvlugich.
LUK.11.34	Irisi nannisun ittut timivsiññun. Irisi surruitpata tautullagiksi pisuaġviksi. Aglaan irisi inŋitpata surruiḷḷutiŋ, tautukkumiñaitkiksi pisuaġviksi. Tainnatun ittut isumasi. Isumasi surruitpata, iñuulluataġumiñaġniaqtusi. 
LUK.11.35	Qaunagisitchi kaŋiqsiḷḷuataġuglugu iñuulluataġniksraqsi. 
LUK.11.36	Tavraasii iñuulluataġuvsi, timisi inniaqtut imaqaqtuatun qaummaġmik, taaqtuamik piiḷḷuni. Kaŋiqsiḷḷuataġniaqtusi, naniqaqtuatun qaummatiksramik iglauviksravsiññun.
LUK.11.37	Jesus uqaaniŋman taapkuniŋa, Pharisee-m tuyuġmiaqsaŋagaa niġiqatigitquvluni. Tavra isiqłuni aquvinŋaruq niġisaqłutiŋ. 
LUK.11.38	Tavra Pharisee allasuŋaruq Jesus iqaġiqqaaġaluaġnagich argagni niġisaġumaaqsimman, tuvraġaluaġnagu Pharisees piḷġusiat. 
LUK.11.39	Tavra Ataniq uqallaŋaruq ilaanun, Ilivsiuvva Pharisees salummaisuurusi kisianik qaaŋanik timivsi, salummaġmatun qallugauram, naagga puggutauram qaałhiñaŋa. Aasii piḷḷatupiaġataqtusi, pigiipiaġataqłusiḷu. 
LUK.11.40	Isumalluaġiitchuasii. Puttuqsriŋaitpisiuŋsuli God savaŋaruaq iñuich timiŋiññik savaŋatilaaŋaniktauq uummatiŋiññik. 
LUK.11.41	Savaaġisigik nagliktuiñisi uummativsiññiñ iluqaaniñ. Tainna piguvsi, iḷisimanaqtinniaġiksi uummativsi salumatilaaŋa.
LUK.11.42	Naglignaqtusiuvva ilivsi Pharisees, qanuq aitchuisuurusi God-mun quliŋŋuġutiŋiññik mikiniqsraqpiatchiat nauriavsi niġiñaqtuat, aasii naluruuraaġisi pitqiksiġautairrullu piviuttaqsriñiġlu God-mik. Taapkuak piraksraġigisi, aasii aitchuimmiḷusi quliŋŋuġutinik.
LUK.11.43	Naglignaqtusiuvva ilivsi Pharisees, qanuq aquppiḷḷaturusi kamanaqtuat aquppiutaŋiññi aŋaiyyuviŋñi, paġlalluataquvlusiḷu tauqsiqsuġviŋñi inini. 
LUK.11.44	Naglignaqtusiuvva ilivsi Pharisees, qanuq iḷuvviviktun ittusi nalunaiñŋutaitchuatun. Iñuich pisuaġvigikkaŋisun qaaŋatigun naluvlugich, aasii salumaiḷivḷutiŋ pitqurat uqaluatigun. Ukpiŋŋuaġnivsigun asiñuutigisi iñuich.
LUK.11.45	Iḷaŋata iḷisaurrich pitquranik uqallautiŋagaa, Iḷisaurrii, uqallakkavich tainna pisaaŋammigiptigut. 
LUK.11.46	Tavra Jesus uqallaŋaruq, Naglignaqtusi ilivsi iḷisaurrich, qanuq iḷisaurrutisi God-im pitquraŋigun siġḷiġnaqsisuugisi iñuich kamaksriñiksraŋannun iluqaiññik, ikayuġniuraġniaġnagich suuramik-unnii kamagitqulugich God-im pitquraŋi. Ikayulaipiaġisi. 
LUK.11.47	Naglignaqtusi ilivsi, qanuq qaunagilluatapiaġisi iḷuviŋich uqaqtiŋisa God-im, iñuktaġikkaŋisa maŋŋuuvsi. 
LUK.11.48	Iḷisimaraurusi iviġaumagigisiḷu maŋŋuuvsi pikkaŋich, qanuq ilaisa iñuktaġiŋagaluaġaich, ilivsiḷi qaunagilluataġisi iḷuvviviŋich. 
LUK.11.49	Taamna pisigivlugu God isumaturuaq uqallaŋaruq inna, Tilisiñiaqtuŋa iliŋiññun uqaqtimnik alġaqsruiriñiglu. Iḷaŋich ilaisa iñuktaġiniaġaich, suli nagliksaaqtillugich iḷaŋich. 
LUK.11.50	God-im tatavsaġniaġaasi iluqasi iñuuruasii paŋmapak, qanuq pasiñaġumiñaqtusi iluqaisigun uqaqtiŋigun God-im, iñuktauruatigun nunaqaŋa isagutimman. 
LUK.11.51	Pasiraurusi iluqaisigun nalaunŋaruatigun iñuktauruatigun, Abel-miñqaŋa Zechariah-mun, tuqutauruaq akunġagni ikipkaiviuvlu inivḷu ilaaguaqtauruam God-mun. Uqallautigivsi taavrumiŋa, qanuq iñuktauruat iluqaisa pisigilugich, tatavsaqtauniaqtusi iñuuruasii makkunani uvluni.
LUK.11.52	Naglignaqtusiuvva ilivsi iḷisaurrich pitquranik. Qanuq ilivsi nalaullugu kaŋiqsiŋaitkiksi, iḷisaurrutigiŋaitkiksiḷu isumattutaa God-im. Ilivsi iñuuŋaitchusi God-im isumattutaagun, aasii piñaiḷutchiqsuġmivḷugich iñuusukkaluaqtuat God-im isumattutaagun.
LUK.11.53	Tavra aullaġman tavraŋŋa, iḷisaurriḷḷu pitquranik Pharisees-lu suammautiniarraqsiŋagaat, suli alapitinnialavlugu apiqsruqtuqługu iñugiaktuanik apiqqutinik. 
LUK.11.54	Taamna piŋagaat uqallaktinniaġaluaqługu killukuaŋaruamik, iliŋisa pasisukługu.
LUK.12.1	Iñuich iñugiaksiqpapiaġataqłutiŋ iḷimmata katittuat atautchimun tunmautillasiḷaaqamik unnii, Jesus uqautirraqsiŋagai iḷitchitqurani, Qaunagisitchi imaksrautiŋiññiñ Pharisees, sivuniġigiga ukpiŋŋuaġutaat.
LUK.12.2	Qanuq ukpiŋŋuaġun satqummiġumaaqtuq, iriqsimagaluaġumi paŋmapak.
LUK.12.3	Aasiivsauq ilivsi iḷumun ittuq, sunapayaaq iñuił̣aami uqallautigikkaqsi satqummiġñiaġmiuq. Suli isivruutigikkaqsi inaurani quliaqtuaguniaqtuq iglut qaaŋiññiñ.
LUK.12.4	Uqallautigivsi, uvaŋa avilaitqatiitkaa, sivuuġaginagich tuqutchiruat timimik, taavruma aquagun sunnikkumiñaitchuat. 
LUK.12.5	Aglaan uvva kilikkivsi sivuuġagiraksravsiññik. Sivuuġagisiuŋ God, tuqupkaiganikami suaŋŋatiqaqtuaq nagliksaaġviŋmuktitchiyumiñaqłuni. Aaŋ, uqallautigivsi, sivuuġagisiuŋ. 
LUK.12.6	Tallimat tiŋmiaġruurat tuniñaitpat malġugnun maniuraŋnun? Aasiuvva atausiq unnii iḷaŋat God-im piigulaitkaa. 
LUK.12.7	Nutchasiunnii niaquvsiññiittuat kisisaaqtaurut. Tavraasii iqsiñasi, akisułhamaaqtusi iñugiaktuaniñ unnii tiŋmiaġruuraniñ.
LUK.12.8	Aasii uqallautigivsi, kialiqaa quliaqtuaġigumiŋa iñuŋnun piginiḷuni uvamnun, Iġñiŋattauq iñuum tainnatun quliaqtuaġiniaġmigaa isaġuliŋiñun God-im. 
LUK.12.9	Aglaattauq kialiqaa piiḷaaġikpaŋa iñuŋnun pigiŋiññiḷuni uvamnun, Iġñiŋataptauq iñuum piiḷaaġiniaġmigaa isaġuliŋiñun God-im. 
LUK.12.10	Suli kiñapayaaq uqallakkumi pigiitchuamik Iġñiŋagun iñuum, suliqutigiŋaiqsauyumiñaqtuq itqaumayumiñaiġḷugu, aglaan kiñaliqaa uqallaktuaq pigiitchuamik Ilitqusiġiksuakun, suliqutigiŋaiqsauyumiñaitchuq.
LUK.12.11	Aasii qaġġisikpasi isivġiġuglusi Jew-guruat aŋaiyyuviŋiññun kavanauruallu atanaurallu, uŋiariñasi isumalusi sumik kiggutiksravsiññik, naagga patchisaiññiksravsiññik.
LUK.12.12	Qanuq Ilitqusiġiksuam iḷisautiniaġaasi taavrumani ikarraġmi sunik uqaqtuksrautilaavsiññik.
LUK.12.13	Iḷaŋata iñusalaich uqallautiŋagaa, Iḷisaurrii, uqallauttuuŋ aniqatiga autaaqatigitquluŋa kiŋuvaannaktaaksrautiptiŋnik. 
LUK.12.14	Tavra Jesus kiuŋagaa, Iñuuk, kia isivġiqsiġuqpaŋa naagga autaaqtiliutivluŋalu suġautavsiññun. 
LUK.12.15	Tavra Jesus uqallautiŋagai iñuich, Qaunagisitchi piḷḷatuvaił̣aŋniġmiñ, qanuq iñuk suġallakkaluaqami unnii sippakuutaallasivḷuni suġaliŋisa iñuggutiksriḷaitkaat. 
LUK.12.16	Tavra ilaan quliaqtuaġutiŋagai uuktuunmik uqaqłuni, Nunaŋa iñuum suġalliruam nauriqpaŋaruq. 
LUK.12.17	Aasii isumaŋaruq, Sulaŋatuġuvaŋa, qanuq uvva tutquqsiviksraitkaqsiruŋa sumun nauriamnik. 
LUK.12.18	Tavra uqallaŋaruq, Innauvva piñiaqtuŋa. Iguminniaġitka suġalliqpitka, aasii nappaiḷuŋa aŋiłhaaqtuanik, aasii tavruŋa tutquġlugich palauvaksrat nauriatka, iluqaisalu suġalitka. 
LUK.12.19	Tavraasii uqallautiniaqtuŋa uvamnun, Piḷḷuataqtuŋaasuuvaŋa. Iḷaŋaniñ suġaliġmik tutquqsiruŋa ukiuksranun iñugiaktuanun. Siġġaqiŋaiġḷaŋa, niġiugaġlaŋa, imiġluŋalu, aliasuŋiḷḷuŋalu. 
LUK.12.20	Tavrali God-im uqallautiŋagaa suġalliruaq, Isumalluaġiitchuatiin. Unnuapak iñuggutaiqsauniaqtutin, aasii kia piginiaqpagich suġalġich katitatin? 
LUK.12.21	Tavra Jesus uuktuun aġiusausiŋagaa, uqallakłuni, Tainnauvva iñuk ittuq nulauksiruaq suġaliġnik piksramiñik, ukpiġigaluaġnagu God.
LUK.12.22	Tavra Jesus uqallautiŋagai iḷitchitqurani, Taapkuniŋa uqallautigivsi, uŋiarrisiginagu iñuggurri, sumik niġiñiaqtilaaksraqsi, naaggaunnii sumik annuġaaġniaqtilaavsiññik. 
LUK.12.23	Qanuq iñuggun naumałhaaqtuq niqiksraqsiuqsiññaġniġmiñ, timisuli naumałhaaqtuq annuġaaniñ. 
LUK.12.24	Qiñiqsigik tulukkat. Kanġaqsruiḷaitchut nautchiaksranik kivriḷaitchullu. Suġalliqpiitchut, tutquqsiviiñmiut, naaggauvva God-im niġipkaqsimaaġai. Ilivsi akisułhaaqtusi tiŋmianiñ. 
LUK.12.25	Aasiiḷi nalliqsi iñuuniqtusiḷaaġumiñaitchuq uŋiarigiññaġluni. 
LUK.12.26	Tavraasii piḷḷayumiñaiññiġuvsiuŋ tainnatun mikitigiruaqunnii, summan uŋiarrisaġivisigik tamatkua. 
LUK.12.27	Qiñiqsigik nauriat qanuq nausuutilaaŋat, siġġaqilaitchut annuġarriulaitchullu, uqallautigivsi naaggauvva Solomon unnii qanutun kamanaqtigigaluaqłuni annuġaaŋaitchuq atautchisun-unnii tamatkunatun nauriatun qiñiyunaqtigiliġḷuni.
LUK.12.28	Tainnatun God-im qaunagillaniqpagich nauriallu ivgiḷḷu uvlupałhiñaq nauruat aasii uvlaakun qirriutivlugich igniġviŋmun, nalupqinaitchuq annuġaaksraqaqtinniaġaasi. Qanutun ilivsi ukpiġutikisigirusi. 
LUK.12.29	Tavraasii uŋiariñasi. Apiqsruqtuġnasi inna, sumik niġiñiaqpisa? Sumik imiġniaqpisa? Uŋiarrisiqaġnasi. 
LUK.12.30	Qanuq ukpiŋaitchuat mattumani nunami piññagnialarut iluqaiññik tamatkuniŋa. Aapari iḷisimaruq ilivsiññun pigiraksraġitilaaŋannik tamatkua. 
LUK.12.31	Tavraasii piqaqtinniaġaasi iluqaiññik tamatkuniŋa ilivsi atanniqsimapkaqqaaġuvsi God-mun.
LUK.12.32	Iqsiñasi iñukitchuasii imnaich, qanuq Aapari iviġaumaruq atanniqsimasukłusi aasii qaunagilusi. 
LUK.12.33	Tavraasii tunisigik suġalisi, aasii nagliktuutigilugich. Tainna piguvsi maniqaġviqaġmatun maqulaitchuanik inniaqtusi, suġaliqaġmatun qiḷaŋmi nuŋulaiḷaanik. Tatpagmani tigligayuktit piyumiñaitkaich, qupilġullu maqunniaŋitkaich. 
LUK.12.34	Qanuq irvianni suġaliqpich, tavraniitchugniaġmiutin.
LUK.12.35	Itqanaitchitchi annuġaaqtummaġiksaaŋalusi, nannisi ikumalugich, ataramik niġiugilugu Ataniqsi utiġumaaqtuaq.
LUK.12.36	Irrusiqaġlusi kivgatun niġiuktuatun ataniġmiŋnik aiyumaaqtuamik niqinaqiruaniñ katirrusiqivlutiŋ, upkuiġutiyumavlugu tavrauvvaa qaiḷuni tigluktuqpan.
LUK.12.37	Quviasuglich taapkua kivgat atanġata paqinniakkaŋi itqumalugich qaigumi. Iḷumun uqallautigivsi, ilaa qalliġñik annuġaaġiksuanik annuġaagiyaġluni aquvitillugich niġġiviŋñun, niqłiqsuġniaġai. 
LUK.12.38	Qanutun quviasuglich kivgat Atanġata iḷitchuġikkaŋi itqanaił̣ł̣ugich unnuam qitqani naagga aksraksaaġaluaqpan. 
LUK.12.39	Una suli iḷisimalugu. Igluqpiraqti iḷisimaŋagumi suqpatigun tigligayukti siqumutiluni qaiñiaqtilaaŋanik, isiqtinnayaitkaa.
LUK.12.40	Ilivsivsauq itqanaitchitchi, qanuq Iġñiŋa iñuum qaiñiaqtuq ikarrami niġiugvigiŋisavsiññi.
LUK.12.41	Peter uqallaŋaruq, Ataniiq, quliaqtuaġiviuŋ taamna uuktuun sivuniġivluta naagga sivuniġivlugich iñupayaat? 
LUK.12.42	Tavra Atanġum kiuŋagaa, kiuniaqpaasii ukpiġnaqtuaguvluni isumaturuaguvluniḷu kivgaq? Taamnauniaqtuq kivgaq atanġata qaukłiḷiutiniakkaŋa allanun kivganun niqiksritqulutiŋ piñaqsikpan. 
LUK.12.43	Quviasugli taamna kivgaq atanġata qaigumi paqinniaqtaŋa tainna savaktuagulugu. 
LUK.12.44	Iḷumun uqallautigivsi, ilaan atanġata atanniutiniaġaa iluqaiññun suġaliġmiñun. 
LUK.12.45	Tavraaglaan taamna kivgaq isummiġumi, Ataniġa qaiḷḷaiġutiruq, aasii anaumiaqsiḷugich aŋutit kivgat aġnallu kivgat, niġivḷuni imiqłuniḷu imiŋasivḷuniḷu. 
LUK.12.46	Atanġa taavruma kivgam qaiñiaqtuq uvlumi ilaanun niġiugvigiŋisaŋani suli kisumi ikarraġmi nalukkaŋani, aasii tatavsapiaġataġniaġaa, piqasiutilugu kamakkutaitchuanun.
LUK.12.47	Aasii taamna kivgaq iḷisimaŋagaluaqłuni ataniġmi pisuutaanik, aasii itqanaiyaŋitchuaq kamagiŋił̣ł̣ugulu pisuutaa ataniġmi, ipiġaqtuusiaqapalugniaqtuq. 
LUK.12.48	Aglaan kivgaq naluruaq ataniġmi piraksriutaanik, pigaluaqtuaq ipiġaqtuusiaqaġnaġumiñaqtuamik, ipiġaqtuusiaqapiaġniaŋitchuq. Iñupayaaq savaaksriusiaqpaqaqtuaq Atanġum niġiugviginiaġaa tainnatun pitqulugu, suli iñupayaaq savaaksriusiaqavsaaqtuaq niġiugvigirauvsaaġniaġmiuq tainnatuttauq pitqulugu.
LUK.12.49	Nunamuŋaruŋa isumaaluutauyyaqłuŋa. Qaiñiġa ittuq igniqsuġmatun nunamun, ami igniq ikuallaaniquyumagaluaġiga. 
LUK.12.50	Nalautchaagaksraġigitka isumaaluutit paptaiġutigimmatun piḷugich, aasii qanutun iłuiḷḷiuġutigisaġataġitka pilluŋniŋannun aglaan.
LUK.12.51	Isumavisi nunamuŋanasugaluŋa atisipkaġiaqsaqługich iñuich? Naagga, uqallautigivsi, qaiŋaruŋa atinġiġiaqługich. 
LUK.12.52	Qanuq paŋmapaŋmiñ aglaan iglumi atautchimi tallimat atinġiġñiaqtut, piŋasut akiḷḷiulutiŋ malġugnun, suli malġuk piŋasunun. 
LUK.12.53	Atinġiġñiaqtut aapa iġñiġmun suli iġñiq aapamun, aaka paniŋmiñun suli paniuruaq aakamiñun, aakaruaq ukuamiñun suli ukuaguruaq aakaruamiñun.
LUK.12.54	Jesus uqallautiŋammigai iñusalaich, Tautukavsiuŋ nuvuya nausaġataqtuaq ualiñaami, uqallagnasaalaitchusi sialuguġniaġaa, taimmaasii sialuguġuuruq. 
LUK.12.55	Suli tautukavsiuŋ uŋalaq anuqłiqsuaq, uqallagmiraqtusi, pasigñaqsiḷuguunnii uunnaġuġniaġaa, taimmaasii uunnaġuġuuruq. 
LUK.12.56	Ilivsi ukpiŋŋuaqtuasii, iḷisimagaluaqtusi siḷaksramik qiññaŋagun nunam qiḷauvlu, aglaan kaŋiqsiḷaiññiġiksi suliqitilaaġa.
LUK.12.57	Summan aasii kaŋiqsiḷaitpisi ilivsiññik, sum nalaunŋatilaaŋanik piraksravsi? 
LUK.12.58	Iñuum pasikpasi pitquratigun aasii aullautilusi uqaqsitaaġviŋmun, atisiqatiginiḷuksiuŋ pasiriksi uqaqsitaaġviŋmullavsi. Iḷaanni aitchuutigiviaġaasi isivġiqsimun, aasiiḷi isivġiqsim aitchuutigilusi tigurimun, aasii tigurim tigutaaġviŋmuglusi. 
LUK.12.59	Uqallautigivsi, aniḷġataġumiñaitchusi tigutaaġviŋmiñ akiḷiġaluaġnagich akiḷiaksrapayaurasi.
LUK.13.1	Jesus uqaġataviksillugu iñuich tavraniinŋarut. Iḷaŋisa uqallautiŋagaat Jesus Galilee-ġmiutigun Pilate tuqunŋaraŋigun aitchuipkaqtillugich ikipkautinik God-mun, auŋich iḷḷativlugich niġrutit auŋiññun. 
LUK.13.2	Tavra ilaan kiuŋagai, Isumavisi taapkua Galilee-ġmiut piḷułhaaġasugalugich iluqaiññiñ Galilee-ġmiuniñ, tainna tuqutaummata? 
LUK.13.3	Naumi, aglaalli uqallautigivsi, ilivsi isumalitqiŋisuaġuvsi iluqasi, tainnatun suksraunġiġñiaġmiusi. 
LUK.13.4	Qanuqtauq aasii taipkua 18-guruat kattaqikkaŋi nasiqsruġviata Siloam tuqułługich, Isummatigivisigik piḷułhaaqłutiŋ tuqutaunasugalugich iluqaiññiñ iñuuruaniñ Jerusalem-mi? 
LUK.13.5	Naumi. Uqallautigivsi, ilivsivsauq isumalitqiŋisuaġuvsi iluqasi, tainnatun suksraunġiġñiaġmiusi.
LUK.13.6	Tavra Jesus quliaqtuaġutiŋagai uumiŋa uuktuunmik sivuniġivlugu uqautigianikkani. Iñuk fig napaaqtuanik nautchirriŋaruq siiġñaqaġviŋmiñun, aasii qaivḷuni ivaqłiavigiŋagaa siiġñanik aasii paqinŋaitchuq.
LUK.13.7	Tavra ilaan uqallautiŋagaa napaaqtumik qaunaksri, Uvva, piŋasuni ukiuni ullaguugaluaġiga ivaqłiavluŋa siiġñanik mattumaŋŋa fig napaaqtuaniñ, aasii paqilaitchuŋa. Kippuuŋ. Summan nunaiġutchautauniaqpa? 
LUK.13.8	Tavra qaunaksrim napaaqtunik kiuŋagaa, Aŋuun, iḷaksianagu ukiivsaallagli. Nivaŋniaqtuŋa avataagun aasii iḷḷiqilugu nagguksautinik. 
LUK.13.9	Aasii siiġñikpan ukiutqigu piḷḷuataġniaqtuq, aglaan siiġñiŋiḷgitpan, kipiyumiñaġniaġiñ.
LUK.13.10	Tavra iḷaŋanni Jew-guruat savaiññiŋata Jesus iḷisaurriŋaruq aŋaiyyuviŋmi. 
LUK.13.11	Tavra tavraniinŋaruq aġnaq ilitqusiqł̣uqaqtuaq naŋititchiruamik ilaanik 18 ukiuni. Taamna aġnaq isivilaiñŋaniqsuq tainnatun sivisutigiruamik. 
LUK.13.12	Tavra Jesus tautukamiuŋ aġnaq, ququaŋagaa aasii uqallautivlugu, Aġnaaq, atanġiqsitaurutin naŋirrutiŋniñ. 
LUK.13.13	Tavra Jesus aksiŋagaa aġnaq, aasii tavrauvvaa isivvaġiksiŋaruq, suli nanġaŋagaa God. 
LUK.13.14	Tavrali umialiŋnaŋa aŋaiyyuvium, piavsaŋaruq pisigivlugu Jesus iłuaqsiriñiŋa Jew-guruat savaiññiŋanni. Tavra ilaan uqallautiŋagai iñuich, Itchaksrat uvlut ittut savagviksravut, qairaġutitchi taapkunani uvluni iłuaqsirauyaqtuġlusi, savaiññiġum uvluŋiḷaaŋiñi.
LUK.13.15	Tavra Atanġum kiuŋagaa, Ilivsi ukpiŋŋuaqtuasii, atausiullaavlusi savaitchuani pituiqł̣ugich qimuktisi naagga kakaktisi niġrutiqaġviŋmiñ tasikuaqługich imiqtitchaqtuġuugisi savaitchuani. 
LUK.13.16	Aasiiḷivsauq una aġnaq, Abraham kiŋuniŋa, Satan-gum nagliksaaqtinŋaraŋa 18 ukiuni, atanġiqsitaksrauŋitpa nagliksaaqtitauniŋaniñ savaitchuani? 
LUK.13.17	Taamna uqallausiġimmagu iluqaġmiŋ akiḷḷiḷiqsuqtiŋi kanŋutchaŋarut aasiiḷi iñuich iluqaġmiŋ quviasukpaŋarut pisigivlugich iluqaisa quvianaqtuat sut ilaan savaaġiŋaraŋi.
LUK.13.18	Tavra Jesus uqallautiŋagai, Sutun itpa God-im atanniqsimmataa iñuŋnun? Sumik uuktuusiġñiaqpigu nausaiññaġniŋa? 
LUK.13.19	Arriqaqtuq mustard-mik nautchiaksramik mikiniqsrapiaġataŋannik nautchiaksrat. Nunaliqirim nautchirriutigaa nunamiñun, kanġaqsruutigivlugu nautchiaqaġviŋmiñun, aasii nauŋaruq napaaqtuqpaġuqłuni, aasii tiŋmiat ugluliuqłutiŋ qisiqsiutiŋiñun.
LUK.13.20	Suli Jesus uqallatqiŋaruq, Sutun itpa God-im atanniqsimmataata nausaiññaġniŋa? 
LUK.13.21	Arriqaqtuq imaksratun aġnam akutaŋatun palauvaŋmun. Imaksram puvlaktitkaa iluqaan akutaq.
LUK.13.22	Jesus iglauŋaruq nunaaqqisigun nunaaqqiuratigullu iḷisaurrivḷuni, suli iglauvluni tuŋaanun Jerusalem. 
LUK.13.23	Tavra iñuum uqallautiŋagaa, Ataniiq, annaurrauruat iñukitchumaaqpat? Tavra Jesus uqallautiŋagai, 
LUK.13.24	Isiġniaġniq qiḷaŋmun ittuq isiġniataŋmatun kapittuakun isiġiakun. Isiġniḷupiaġitchi kapittuakun isiġiakun, qanuq uqallautigivsi, iñugiaktuat isiġniaqsaaniaġaluaqtut isiġumiñaiññiaqtut.
LUK.13.25	Taimanigu piñiaqtuq iñuktun igluqpiraqtuatun makinniaqtuatun aasii umiglugu upkuaq. Upkuaqpagu makitasaġataġniaqtusi siḷami aasii tigluktuaqsiḷusi upkuamun uqaġlusi, Ataniiq, upkuiġuttutigut. Ilaan kiuniaġaasi, Nalugivsi sumiŋŋaqtuagutilaavsiññik. 
LUK.13.26	Tavraasii kiuniaġiksi, Niġisuusugaugut imiqłutalu piqatigivlutin, suli iḷisaurrivḷutin nunaaqqivsiŋni. 
LUK.13.27	Ilaa uqallatqigñiaqtuq, Uqallautigivsi, nalugivsi sumiñ qairuagutilaavsiññik. Aullaġitchi uvamniñ, iluqasi piḷuusiqirit.
LUK.13.28	Tavrani qianiaqtusi suli tiriqtillugich kigutisi, tautukkuvsiuŋ Abraham Isaac-lu Jacob-lu iluqaisalu uqaqtiŋi God-im atanniqsimaviani God-im, ilivsiḷi siḷamiutaupkaġlusi.
LUK.13.29	Suli iñuich qaiñiaqtut nunapayauraniñ aasii aquvitqataulutiŋ niġġiviŋñun God-im atanniqsimaviani. 
LUK.13.30	Tavraasii, iḷaŋich aqulliurut paŋmapak isiqqaaġniaqtuat qiḷaŋmun, suli iḷaŋich sivulliurut aqulliuniaqtuat.
LUK.13.31	Taavrumanipiallak ikarraġmi iḷaŋich Pharisees qaiŋarut, aasii uqallautivlugu Jesus, Aullaġiñ maaŋŋa, qanuq amma Herod tuqutchukkaatin. 
LUK.13.32	Tavra ilaan uqallautiŋagai, Aullaġlusi uqallautiyaqtuqsiuŋ taamamna pisukkaaq, anittaiñiḷuŋa ilitqusiqł̣uŋnik suli iłuaqsiriñiḷuŋa naŋirrutinik uvlupak uvlaakullu, aasii uvluk piŋayuaŋni naallugu savaaġa. 
LUK.13.33	Iglauruksraupiaqtuŋa Jerusalem-mun uvlupak uvlaakullu uŋaliagullu, qanuq uqaqtaa God-im tuqutauruksrauŋitchuq uniuġlugu Jerusalem.
LUK.13.34	Jerusalem-miut. Yaqhii Jerusalem-miuguruasii, tuquġairuasii uqaqtiŋiñik God-im uyaġagniglu miḷḷuuqługich tamatkua God-im tiliraŋi iliŋnun. Qanutun akulaisigilugu katitchumiñaġaluaġaġigivsi iluqasi atautchimun, tiŋmiatun katitchiruatun piayaamiñik isaqquŋmi ataaŋnun, aasii tainna pitqulaitchusi. 
LUK.13.35	Uvva, iglusi suksraaqtaupiallaŋniaqtut. Aasii uqallautigivsi, taututqikkumiñaitkivsiŋa uqallakkumiñaqsiḷġataġlusi, God-im piḷḷuataqtilliuŋ iñuk qairuaq pisivlugu Ataniq.
LUK.14.1	Iḷaŋanni Jew-guruat savairvianni, Jesus niġiqatauyaqtuġman igluanun atanaurauruam iḷauvluni Pharisee-ñun, iñuich Jesus naipiqtupiaŋagaat. 
LUK.14.2	Tavra tavrani, iñuk qaiŋaruq Jesus-mun immaqaġniqsuaq iluqaani timimiñi. 
LUK.14.3	Tavra Jesus apiġiŋagai pitquranik iḷisaurrich Pharisee-ḷḷu, uqallakłuni, Nalaunŋava iłuaqsiriruni Savaiññiġmi, naagga nalaunŋaitpa? 
LUK.14.4	Tavra kiuŋaitkaat. Tavraniasii Jesus aksiuŋagaa naŋittuaq aasii iłuaqsivḷugu aullaqtiłługulu. 
LUK.14.5	Tavra Jesus uqallautiŋagai iñuich, Nalliqsi iġñiqaġumi naagga qimuktiqaġumi kataktuamik nivviamun savaiññivsiññi, tavrauvvaa nuqitchaqtuġniaŋitpauŋ?
LUK.14.6	Iliŋisa kiuŋaitkaat taavrumuuna.
LUK.14.7	Tavra Jesus iḷitchuġivlugich iḷaŋich aiyugaaqtauruat, iniksraqtuqtuat inigigñiqsranik, quliaqtuaġutiŋagai uuktuunmik iluqaisa. 
LUK.14.8	Qakuguliqaa aiyugaaqpasi katirrusiqivlutiŋ niqinaqiruat, aquvinnasi inigigñiqsramun. Iḷaanni naumalluktuat ilivsiññiñ aiyugaaŋaviaġmigai.
LUK.14.9	Aasii taimma taavruma aiyugaaqłiŋaruam iluqavsiññik ullaglusi uqallautilusi, Iniksritchiuŋ una iñuk, taimaasii ilivsi kanŋutchautigillaan inillaaqsiḷusi kamanaiññiqsramun inimun. 
LUK.14.10	Aglaan aiyugaaqtauguvsi, aquvitchumausi kamanaiññiqsramun inimun, taavruma aiyugaaqtivsi qaiḷuni uqallautiyumagaasi, Avilaitqaan, qaiḷaaġiñ inigipayaamun. Tavraniasii kamanaqsiḷaaqtauniaqtutin takkuanni iluqaġmiŋ aiyugaaqtauruat. 
LUK.14.11	Qanuq kiñaliqaa kamanaqsiḷiqtuaq inmiñik kamanaiqsauniaqtuq, suli kiñaliqaa kamasaaŋitchuaq inmiñi kamanaqsiḷiqtauniaqtuq.
LUK.14.12	Jesus suli uqallautiŋagaa aiyugaaqtini, Niġipkaiguvich naagga niqinaqurriguvich, aiyugaaġnagich avilaitqatitin naagga aniqatiitin, naagga nanmiñiq iḷatin naagga suġalliruat siḷallisin, ilaisaptauq aiyugaaqpiaġmigaatin paaqłiqsaġlutin. 
LUK.14.13	Aglaan niqinaqurriguvich, aiyugaakkich iḷiappaich, qilluutituqtuat, tusiattuat, ayauŋaruat, 
LUK.14.14	aasii quviatchaktitauniaqtutin, qanuq ilaisa paaqłiġumiñaitkaatin. Tavra God-im paaqłiġñiaġaatin aŋikpata tuqqunmiñ nalaunŋaruat.
LUK.14.15	Tavra iḷaŋata niġġiviŋñi aquppiqatauruam Jesus-mun tusaakamiuŋ taamna, uqallaŋaruq ilaanun, Quviasuglich iñuich niġiyumiñaġniaqtuat God-im atanniqsimaviani. 
LUK.14.16	Tavrali Jesus kiuŋagaa uuktuusiqł̣uni, Iñuk iḷaanni niqinaqusiuqpaŋaruq, aasii aiyugaaqługich iñugiaktuat iñuich. 
LUK.14.17	Tavra piñaqsimman niqinaqiniksraq, ilaan tiliŋagaa kivgani uqallautitquvlugich aiyugaaqtauŋaruat, Qaiñaqsigaasi. Supayaat paŋmapak itqanaiqsut. 
LUK.14.18	Tavra iluqaġmiŋ atisivḷutiŋ patchisiqsurraqsiŋarut. Sivulliq uqallaŋaruq kivgamun, Nunasiŋaruŋa, aullaqtuksraupiaqtuŋa tautugiaġlugu. Apiġigikpiñ suliqutiginaŋa. 
LUK.14.19	Allasuli uqallaŋaruq, Tauqsiŋaruŋa tallimaiñik igḷugiiñik qimuktinik, aullaqtuksrauruŋa uuktuaġiaġlugich. Apiġigikpiñ suliqutiginaŋa. 
LUK.14.20	Allasuli uqallaŋaruq, Nuliaqqammiqsuŋa. Taamna pisigivlugu, aiyugaaqtauyumiñaitchuŋa. 
LUK.14.21	Tavra kivgam utiqami quliaqtuaġiŋagai taapkua ataniġmiñun. Tavrani atanġa iglum qinnaliŋaruq aasii uqallakłuni kivgamiñun, Aullaġiñ qilamik apqutiŋiñun apqugauraŋiñullu iniqpaum, aasii qaġġisilugich iḷiappauruat qilluutituqtuallu ayauŋaruallu tusiattuallu. 
LUK.14.22	Tavra kivgam utiqami uqallautiŋagaa, Ataniiq, piraksriutin pianiktuq, aasii iniqaqtuq suli. 
LUK.14.23	Tavra atanġa uqallaŋaruq kivgamun, Aullavsaaġiñ apqutinun apqugauranullu siḷataanun iniqpaum aasii araglugich iñuich qaipkakkich, igluga siḷivitchumauq iñuŋnik. 
LUK.14.24	Uqallautigivsi, nalliat unnii taipkua aiyugaaqtaugaluaqtuat niġiyumiñaiññiaqtut niqinaqusiuqtamnik. Tainna piñiaġmiuq God-im atanniqsimaviani.
LUK.14.25	Tavra iñugiapiaġataqtuat iñusalaich iglauqasiŋagaat Jesus, aasii ilaan kiŋiaqługich uqallautiŋagai, 
LUK.14.26	Kiñaliqaa qairuaq uvamnun iḷitchitquraġiyumiñaitkiga piviuttaġiłhaaġumiñaitpaŋa ilaan aapamiñiñ, aakamiñiḷḷu, nuliamiñiḷḷu, miqłiqtumiñiḷḷu, aniqatiimiñiḷḷu, inmiñiñunniiḷu.
LUK.14.27	Kialiqaa iqsriutiŋitkumiuŋ aŋarraurani tuqutauyumaliġḷuniunnii pisigiluŋa, nalliummatiŋitchuq iḷitchitqurauyumiñaġluni uvamnun.
LUK.14.28	Qanuq nalliqsi, nappaiyumaalliġumi nasiqsruġviŋmik, aquptaaġluni kisitchiqqaaġniaŋitpa qanutun akisutilaaksraŋanik naamaniaġaluaġmagaaġmi naatchumiñaġlugu? 
LUK.14.29	Tainna piŋisuaġumi, maŋŋuliqsiññaġlugu naatchiyumiñaiññiqpan, iñuich tautukkumirruŋ kipautigirraqsiñiaġaat, 
LUK.14.30	uqaġlutiŋ, Iñugliuna nappaisaġaluaqłuni, naatchiyumiñaiḷḷaġmi pimmiñiqsuq. 
LUK.14.31	Naagga kisu umialik, aŋuyaqatiqaqsaġumaagaqsigumi allamik umialiŋmik, naipiqtuqqaaġniaŋitpa isumalaaġutigiaqsiḷugu igḷutuutiyumiñaġniaqtilaamiñik 10,000-mik aŋuyaktiqaġluni 20,000-mik aŋuyaktiqaqtuamun. 
LUK.14.32	Igḷutuutiyumiñaiññiaġumi, uŋasisugruŋŋaan akiḷḷiñi, ilaa tilisiñiaqtuq kivgamik umialiŋmun apiqsrisaqłuni aŋuyaŋirrutiksramik. 
LUK.14.33	Tavra Jesus uqallaŋaruq, Tainnatun kiñaliqaa ilivsiññi suksraaġiŋitkumi supayaanik pigikkaġmiñik, iḷitchitqurauyumiñaitchuq uvamnun.
LUK.14.34	Taġiuq nakuuruq, aglaattauq taġiuq taġiuġniiġumi, qanuġlugu taġiuġniḷitqikkumiñaitchuq. 
LUK.14.35	Anniqsuutauyumiñaitchuq nunamun naagga nagguksautauyumiñaġluni nunamun. Aglaan naavitaksrauruq asiñun. Ilivsi iḷitchitquratka taġiutun ittusi nunam iñuŋiñun. Tavraasii siutiqaqtusi tusaggatiksragnik, Naalaġnisiŋa.
LUK.15.1	Iḷaanni tax-iñik katitchirit piḷuusiqirillu qaiŋarut Jesus naalaktuaġukługu.
LUK.15.2	Tavra Pharisees iḷisaurriḷḷu pitquranik uqamayuŋarut uqaqłutiŋ, Uuma iñuum paġlasuugai piḷuusiqirit niġiqatigivlugiḷḷu. 
LUK.15.3	Tavra Jesus uqautiŋagai uumiŋa uuktuunmik.
LUK.15.4	Nalliqsi qanuġayaqpa tallimakipiamik imnaiqaqtuaq tammaigumi atautchimik? Qimakkayaġai tallimakipiaġuutaitchuat, aasii ivaaqsiḷugu atausiq tammaqtuaq imnaiq paqilġataġlugu.
LUK.15.5	Tavraasii paqinnamiuŋ quviasukpaŋaruq. Aasii iqsriutivlugu aggisivlugu. 
LUK.15.6	Tavra aikami, ququaŋagai atautchimun avilaitqatini siḷalliñiḷu, uqallautivlugich, Quviasuqasiqsiŋa, qanuq paqinŋagiga imnaiġa tammaŋaruaq. 
LUK.15.7	Tavra Jesus uqallaŋaruq, Uqallautigivsi, tainnatuttauq quviasuutigiłhamaaġniaġaat qiḷaŋmi atausiq piḷuusiqiri isumalitqiksuaq taapkunaŋŋa tallimakipiaġuutaitchuaniñ nalaunŋaruaniñ iñuŋniñ isumalitqiaksraitchuaniñ.
LUK.15.8	Naagga aġnaq qanuġayaqpa qulinik maniuraqaqtuaq tammaigumiuŋ atausiq iḷaŋat maniŋmi? Ikinnayaġaa qulliq aasii tilaiḷugu igluni ivammaġiksaapiaġataġlugu paqilġataġlugu. 
LUK.15.9	Aasii paqitanikamiuŋ, ququaqługich atautchimun avilaitqatini siḷalliñiḷu uqallakłuni, Quviasuqasiqsiŋa qanuq paqinŋagiga maniuraq tammaikkaġa. 
LUK.15.10	Tavra Jesus uqallaŋaruq, Uqallautigivsi tainnatuttauq quviasuŋmiut isaġuliŋi God-im pisigivlugu atausiq piḷuusiqiri isumalitqiŋman.
LUK.15.11	Jesus uqallavsaaŋaruq, Iñuk malġugnik iġñiqaŋaruq. 
LUK.15.12	Nukaqłiq uqallaŋaruq aapamiñun, Aapaaŋ, aitchuŋŋa kiŋuvaannaktaaksrautimnik. Tavra Aapaŋakta autaaŋagai suġaliġni iġñagmiñun. 
LUK.15.13	Uvliupasakkaluaġnani, nukaqłium tuniŋagai autaaġusiani maniŋñun, aasii aullaqłuni uŋasiksuamun nunamun. Taamaniasii kinniqutigiaqsivḷugich maniŋñi iñuumaqłuktaqłuni. 
LUK.15.14	Tavra suiġutianiŋmiuġlu, kaaksiuqparraqsiŋarut taavrumani nunami, aasii ilaa suiġutiŋaruq. 
LUK.15.15	Tavra ilaa aullaqłuni iḷaliutiŋaruq iḷaŋannun nutim iñuŋisa taavruma nunam, aasii taavruma iñuum tiliŋagaa nautchiaqaġviŋmiñun qaunaksritquvlugu tuttuqłuŋnik. 
LUK.15.16	Tavra kaaliqpaił̣ł̣uni niġiyumiñaġaluaġaqtuq tuttuqłuich niqiŋiññik, suli iñuich aitchulaitkaat. 
LUK.15.17	Tavra qauriḷġataqami uqallaŋaruq, Qanutun iñugiaktigiruanik aapaga akiññagniaqtuanik kivgaqaqtuq niqaiḷḷisaaŋitchuanik aitchuutiksraqallavlutiglu, uvvaliasiuvaŋa maani paniaqsiruŋa. 
LUK.15.18	Aiñiaqtuŋa aapamnun aasii uqallautilugu, Aapaaŋ, piḷuksiŋaruŋa God-mun iliŋnullu. 
LUK.15.19	Tavraŋŋaaglaan nalliummatiŋaiqsuŋa iġñiġuyumiñaġluŋa iliŋnun. Aŋalataġiŋŋa iḷaŋatitun akiññagniaqtuat kivgavich. 
LUK.15.20	Tavra ilaa utiqsaŋaruq aapamiñun. Tavrali uŋasisugruktillugusuli, aapaŋan tautuŋagaa aasii naglikkiutivlugu, aqpamik iqimmaaġiaqtuŋagaa iġñini kunikł̣ugulu. 
LUK.15.21	Tavra iġñiŋan uqallautiŋagaa, Aapaaŋ, piḷuksiŋaruŋa God-mun iliŋnullu. Nalliummatiŋaiqsuŋa iġñiġuyumiñaġluŋa iliŋnun. 
LUK.15.22	Tavra aapaŋa uqallaksiññaŋaruq kivgamiñun, Qilamik qaġġirisitchi annuġaaġigñiqsranik, aasii atipkaġlugich ilaanun, qitiqłiaġusiġḷugulu anŋiqpaglugulu. 
LUK.15.23	Suli qaġġirisitchi quiññaksaqtamik tuttuqpaiyaamik aasii tuqullugu, niġiyumaugut aliasuŋiḷḷutalu. 
LUK.15.24	Qanuq uvvauna iġñiġa tuquŋaruatun itkaluaqtuaq iñuusatqiksuq, tammaŋagaluaqtuaq paqitauruq. Tavra niqinaqirraqsiŋarut.
LUK.15.25	Tavra aŋayukłiq iġñiŋa nautchiaqaġviŋmiinŋaruq. Tavraasii aiñiallaġmi qallikami iglumun, tusaaŋaruq atuqtuuraqpaaluŋmik kanaakkiuruaniglu. 
LUK.15.26	Tavra ilaan qaitquŋagaa kivgat iḷaŋat aasii apiġivlugu summagaisa. 
LUK.15.27	Aasii kivgam kiuŋagaa, Aniqatin airuaq aasii aapan tuqutchiruaq quiññaksaqtamik tuttuqpaiyaamik, pisigivlugu aiñiŋa sugaluaġnani. 
LUK.15.28	Tavra aŋayukłiq qinnaliŋaruq isiġunġiqł̣uniḷu. Aapaŋata anivḷuni arakkaluaġmigaa isiquvlugu. 
LUK.15.29	Tavra ilaan aapani kiuŋagaa, Uvva, aippaapak savautiŋagaluaġikpiñ kivgatun iḷivḷuŋa, aasii sumikunnii kipuqłaŋaitkaluaġiga piraksriutin, naaggauvva aitchuŋaitkiŋmaunnii imnaiyaamik nagruliŋmik, quviasuqatiqaquluŋa avilaitqatimnik. 
LUK.15.30	Aasiuvvauna iġñiġiñ qaimman, kinniqutigiqqaaqługich suġaliqtin akiitchunullu, tuqutchisiŋagiñ quiññaksaqtamik tuttuqpaiyaamik. 
LUK.15.31	Tavra aapaŋan kiuŋagaa, Iġñiiŋ, ataramik nayuġiŋma, suli sunapayaaq piga pigimmigiñ. 
LUK.15.32	Nalautittuq quviasualaniksraqput quyaniksraqpullu, qanuq aniqatin tuquŋaruatun itkaluaqtuaq iñuusatqiksuq, suli tammaŋagaluaqtuaq paqitauruq.
LUK.16.1	Jesus uqallautivsaaŋagai iḷitchitqurani uuktuusiqł̣uni, Iñuqaŋaruq suġalliruamik suġautchiqiriqaqtuamik. Aasii uqallautiŋagaat suġalliruaq suġautchiqiriŋa aŋalatchiḷḷuataŋiññivḷugu maniŋiñik. 
LUK.16.2	Tavra suġalliruam ququaqługu uqallautiŋagaa, Sunaimña tusaavigu ilipkun? Qaitkich aglaich suġautchiqiraunipkun, qanuq tavraŋŋaaglaan suġautchiqirigiŋaiġñiaġikpiñ. 
LUK.16.3	Tavra suġautchiqiri isumalaaŋaruq, Suniaqpik? Umialiŋma anitkaqsigaaŋa savaamniñ. Kurriḷguiñmiuŋa, kanŋugimmigiga piatchiaqtaġniq. 
LUK.16.4	Sivunnianiktuŋa suniaqtilaaksramnik, savaagiġuma avilaitqatiqaġumiñaqsiḷuŋa paġlariksramnik aimaaġviŋiññun. 
LUK.16.5	Tavra qaitquŋagai umialiŋmi akiiḷaqtuqtiŋi atausiullaavlugich. Sivulliq uqallautiŋagaa, Qanutun akiiḷaqpiuŋ umialiga? 
LUK.16.6	Ilaa uqallaŋaruq, Tallimakipiatun qattaġruayaanik olive uqsrunik. Tavra suġautchiqirim uqallautiŋagaa, Uvva akiiḷatin, aquvillutin qilamik aglakkich akiiḷatin avvaŋich piiyaġlugich. 
LUK.16.7	Tavra uqallautilgitkaa alla, Qanutulli akiiḷaqaqpich? Ilaa uqallaŋaruq, 1,000-tun bushels palauvaksranik. Suġautchiqirim uqallautiŋagaa, Iḷaŋich piiyaġlugich aglagiñ 800-mik. 
LUK.16.8	Tavra atanġata pisaasuġniŋagaa pitqiksiġayuktuaq suġautchiqiri sivunniuġutaagun. Iñuŋi mattuma nunam aŋalatchisułhaaqtut suġaliġmiŋnik ukpiqtuaniñ.
LUK.16.9	Tavra Jesus uqallavsaaŋaruq, Uqallautigivsi, avilaitqasiuġitchi ilivsiññun nagliktuġlugich iñuich suġalivsiññiñ. Tavraasii suġalisi nuŋukpata, paġlapiaġniaġaasi isuitchuamun aimaaġviŋmi. 
LUK.16.10	Kiñaliqaa ukpiġnaqtuaq mikiruurakkaluakun, ukpiġnaqtuagummiuq aŋiruakun. Aasiivsauq kiñaliqaa pitqiksiġaġuuruaq mikiruurakkaluakun, pitqiksiġaqtuagusuummiuq aŋiruatigun.
LUK.16.11	Tavraasii ilivsi ukpiġnaġniaŋaitkuvsi aŋalatchiñivsiññi nunami suġaliġnik, qanuġlusi ukpiġnaġniaqpisi aŋalatchisaġuvsi qiḷaum iḷumun ittuanik suġaliŋiñik? 
LUK.16.12	Suli ukpiġnaŋaitkuvsi aŋalatchiñivsigun God-im piŋiñik maani, aitchuusiaqaġniaŋitchusi ilivsi pivsiññik taimanigu. 
LUK.16.13	Kiñaliqaa savakkumiñaitchuq malġugnik ataniqaġluni atautchikun, qanuq ilaan uumiginiaġaa igḷua aasii piviaġilugu igḷua. Naaggaunnii qiksiksrautiqaġluni igḷuanun aasii suuŋiḷaġilugu igḷua. Savautiyumiñaitkiksi God suġallagniaġniġlu atautchikun.
LUK.16.14	Pharisees piqpaksriruat maniŋmik, tusaaŋagaich taapkua iluqaisa uqaluich aasii ilaisa Jesus kipagiŋagaat. 
LUK.16.15	Tavra ilaan uqallautiŋagai, Ilivsi patchisaiññisuurusi takkuanni iñuich, aglaan God-im iḷisimapiaġai iñuutchisi, qanuq suna kamanaqsiḷiqtauruaq akunġanni iñuich naġġugipiaġataġaa God-im.
LUK.16.16	John Paptaiqsim alġaqsruisaġniŋanun aglaan, Moses aglaaŋi uqaqtiŋisalu God-im uqaluŋich aŋalatigiŋagisi. Aglaan John aullaqisaaŋagai tusaayugaaġiksuat God-im atanniqsimmataagun qaigaqsiruakun. Aasii paŋmapak piyumalaaqtuat iñusalaich siġġaqiŋarut God-mun atanniqsimatquvlutiŋ.
LUK.16.17	Aglaan siġḷiġnaił̣haaqtuq qiḷaglu nunalu piiqsaqpaŋnik, atausiuraqunnii God-im pitquraŋiñi naumaŋiññiqsrauruaq piiġñiksraŋaniñ.
LUK.16.18	Kiñaliqaa avittuaq nuliamiñiñ aasii tuvaaqasitqikł̣uni allamik allatuqtuaguruq, suli iñuk tuvaaqasiqsuaq aġnamik avitaŋanik uiŋata, allatuqtuaguruq.
LUK.16.19	Suġalliruaqaŋaruq annuġaaqaqtuamik akisupiaġataqtuanik, suli uvlutuaġman niqinaqiugaqłuni iḷaŋaniñ. 
LUK.16.20	Aasii iñuk iḷiappak kiḷḷiġruaqtuqtuaq atiqaqtuaq Lazarus-mik, qaġġisisuuniġaat uvlutuaġman paaŋanun suġalliruam. 
LUK.16.21	Niġiyumasuugaluaġniqsuq kataktuanik unnii suġalliruam niġġiviŋiñiñ. Aasii qimmich qaimmiraġniqsut aluktuqługich kiḷḷiŋi. 
LUK.16.22	Tavra iḷiappauruaq iñuk tuquŋaruq suli isaġulgich aullautiŋagaat Abraham saniġaanun niqinaqiruanun qiḷaŋmi. Suġalliruaq tuquŋammiuq aasii iḷuviŋagaat. 
LUK.16.23	Tavra Nagliksaaġviŋmi nagliksaaqłuni, aaġluŋaruq aasii tautukługu Abraham uŋasiñun Lazarus-lu saniġaaniittuaq. 
LUK.16.24	Tavra ilaa ququulaŋaruq, Aapauruatiin Abraham, nagligiŋŋa. Tilliuŋ Lazarus misullagiaqulugu argani imiġmun aasii niglaqtaaġlugu qaniġa, qanuq uvva iłuiḷḷiuqpaktuŋa uumani igniġmi. 
LUK.16.25	Tavra Abraham uqallaksiññaŋaruq, Iġñiiŋ, itqaġiñ iñuuniġni aitchuusiaqaġuuruatiin nakuuruanik sunik, aasiiḷi Lazarus tainnatuttauq pigiitchuanigli. Aasii paŋmapak quviasaaġusiaqaqtuq uvani, aasiiḷi ilivich nagliksaaġnami ittutin. 
LUK.16.26	Aasii taamnatualuuŋitchuq, akunnaptiŋni uvagullu iliviḷḷu kamanaqtuaq qutaiḷaq ittuq savaaq, tamatkua ikaaġukkaluaqtuat maaŋŋa ilivsiññun piyumiñaiqsaqługich, suli kiñaunnii ikaaġumiñaiqł̣ugu ilivsiññiñ uvaptiŋnun. 
LUK.16.27	Tavra suġalliruaq uqallaŋaruq, Tainnaitpan aapauruatiin, qiññuaġvigigikpiñ tilitquvlugu Lazarus aapama igluanun, 
LUK.16.28	qanuq samma tallimanik aniqatiqaqtuŋa, ilaan kiliktuġumagai, iḷaanni uvuŋaqpiaġmiut nagliksaaġviŋmun. 
LUK.16.29	Tavra Abraham uqallautiŋagaa, Aniqatiivich pigigaich aglaaŋi Moses uqaqtiŋisalu God-im kiliktuiruat iliŋiññik. Aniqatiivich naalaġniḷisigik taiguaqpatigik. 
LUK.16.30	Suġalliruam kiuŋagaa, Aapauruatiin Abraham, naalaġniyumiñaitchut, aglaan iñuk ullautikpan inmiŋnun tuquŋaruaniñ aŋiluni, isumalitqigñiaqtut. 
LUK.16.31	Abraham kiuŋagaa, kamagiyumiñaitkumisigik aglaaŋi Moses uqaqtiŋisalu God-im, qanuqpisiiḷḷirauyumiñaiñmiut iñuk aŋigaluaqpan tuqqunmiñ.
LUK.17.1	Tavra Jesus uqallautiŋagai iḷitchitqurani, Nalupqinaitchuq, ikł̣igutchaktinniutit piḷuksiñiksramun qaiyumaaqtut, aglaan qanutun naglignaqtigiruq taamna iñuk patchisauruaq tamatkunuŋa. 
LUK.17.2	Kialiqaa ukpiġutaiqsitpagu iḷaŋat makua miqłiqtuuratun iḷivḷutiŋ ukpiqtuat uvamnun, iłuałhaaġayaqtuq uyaġagruaġmik quŋusiġutchiġḷugu aasii ipipkaġlugu taġiumun. 
LUK.17.3	Qaunagisitchi. Aniqatiksi piḷuksikpan, suaksiuŋ. Aasii isumalitqikpan, suliqutigiŋaiqsiuŋ itqaumayumiñaiġḷugich.
LUK.17.4	Aasii piḷuksikpan ilivsiññun tallimat malġuiqsuaġlugu uvluq, aasii isumalitqikpan tallimat malġuiqsuaġluni uqallautilusi, Isumalitqiksuŋa. Suliqutigiŋaigaksraġigiksi.
LUK.17.5	Iḷitchitquraunikun tilirauruat uqallautiŋagaat Ataniq, Suaŋasiḷaaġuŋ ukpiġutikput. 
LUK.17.6	Tavra Ataniq uqallaŋaruq, Ukpiġutiqaġuvsi nautchiaksratun mustard-tun, mikipiaġaluaqłuni naullaruatun napaaqtuqpaġuqłuni, uqallautiyumiñaġiksi manna napaaqtuq, Maŋŋupkun nusugiñ aasii nautchirriutaulutin taġiumi. Tavra kamagiyumiñaġaluaġaasi.
LUK.17.7	Nalliqsi kivgaqaqtuaq nunaliqiruamik naagga qaunaksriruamik imnaiñik, aimman uqallautilaitkiksi inna, Aquvillutin niġiñiaġiñ. 
LUK.17.8	Aglaan uqallautisuugiksi, Itqanaiyaġiñ nullautaksramnik. Saaġuaġlutin savautiŋŋa niġipkaqtilluŋa imiġluŋalu. Aasiiḷi taavruma aquagun niġiñiaqtutin imiġlutillu. 
LUK.17.9	Kivgaq quyanaagaksraitchuq kamaksriñiḷugu piraksriusiamiñik. 
LUK.17.10	Tainnatuttauq ilivsi, pianikkaluaġuvsiuŋ iluqaan piraksriusiaqsi, uqallagitchi, Uvagut nalliummatiŋitchugut kivgat, pigiññaqtugut piraksriusiaptiŋnik.
LUK.17.11	Iglauyaamiñi Jerusalem-mun, Jesus akunġakkuaŋaruq Samaria-vlu Galilee-vḷu. 
LUK.17.12	Tavra tikitchaġataviksillugich nunaaqqiñun, paaŋagaat qulit kiḷḷiġruaqtuqtuat, qikausiŋarut uŋasiuraqłutiŋ 
LUK.17.13	aasii ququulaŋarut, Jesus Ataniiq nagligitigut. 
LUK.17.14	Tavra Jesus tautukamigich uqallautiŋagai, Aullaġitchi aŋaiyyuliqsiqpaich mamitilaaġumagaasi. Tavra iglauniallaġmiŋ maminŋarut.
LUK.17.15	Tavra iḷaŋat, iḷitchuġikami iłuaqsirautilaamiñik, utiqsaŋaruq, nanġaqługu God nipatuvluni. 
LUK.17.16	Tavra punŋaruq sivuġaanun Jesus, quyyavigivlugu. Taamna iñuk Samaria-ġmiu. 
LUK.17.17	Tavra Jesus uqallaŋaruq, quliguŋitpat ipkua mamittuat? Nauŋ ipkua quliŋŋuġutaiḷat? 
LUK.17.18	Utiġumiñaŋagaluaġmiut quyyavigisuglugu God. Aglaan uvvauna Samaria-ġmiu utiŋaruq. 
LUK.17.19	Tavra Jesus uqallautiŋagaa, Makillutin aullaġiñ. Ukpiġurvich iłuaqsipkaġaatin.
LUK.17.20	Iḷaŋisa Pharisees apiġiŋagaat Jesus qakugu atanniqsimmataa God-im isagutiniaġmagaan. Ilaan kiuŋagai, Atanniqsimmataa God-im isagutiyumaaŋitchuq tautuŋnaġluni. 
LUK.17.21	Naaggaunnii uqallagniaŋiñmiut, Uvva uvaniittuq. Naagga taikka taikaniittuq, qanuq atanniqsimmataa God-im ittuq uvaniittuani kamaksriruani.
LUK.17.22	Tavra Jesus uqallaŋaruq iḷitchitquramiñun, Uvlut qaiyumaaqtut kipiġniuliġviksrautisi tautugumaliġḷugu atanniqsimmataa Iġñiŋan iñuum nunami, aglaan tautukkumiñaitkiksi. 
LUK.17.23	Tavraasii iñuich uqallautiniaġaasi qaiñiḷuŋa aasii amaniinniḷuŋa naagga maaniinniḷuŋa. Ukpiġinagich, ivaqsaġnaŋa. 
LUK.17.24	Qanuq igniġuuqpatittuaq qaummaatinmatun qaummaġiksiviñaqługu qiḷak igḷuaniñ igḷuanun, tainnatun piñiaqtuq Iġñiŋa iñuum qaigumi. 
LUK.17.25	Aglaan nagliksaaqqaaqtuksrauniaqtuŋa iñugiaktuatigun sutigun suli pisuŋiḷḷuŋa iñuich paŋmapak iñuuruat. 
LUK.17.26	Taimani Noah iñuumman iñuuruatitun, tainnatuttauq iñuusiqaġniaġmiut qaiyasikpan Iġñiŋa iñuum.
LUK.17.27	Iñuich niġigayuktut, imiqłutiglu katirrusiqivlutiglu Noah isiġataqtillugu umiaqpaŋmiñun, aasii uliqpaum tuqunŋagai iluqaisa.
LUK.17.28	Tainnatuttauq iñuumman Lot, niġigayuŋammiut imiqłutiglu tauqsiqsuqłutiglu tuniuqqaivḷutiglu nautchirriqsuivḷutiglu igluqpiuqłutiglu
LUK.17.29	aullaġataqtillugu Lot Sodom-miñ. Tavra igniq tivluktuaġlu isiq sialuuŋaruk qiḷaŋmiñ aasii tuqułługich iluqaisa iñuŋi Sodom. 
LUK.17.30	Tavra tainnatun piñiaqtuq Iġñiŋa iñuum qiñiġnaqsikpan.
LUK.17.31	Taimanigu iñuk aniiqsuaqtuaq iglumi qaaŋani atqaġnani suġauttani iglum iḷuaniittuat aisuglugich. Tainnatuttauq iñuk nautchiaqaġviŋmiittuaq utiqsaġnani iglumiñun.
LUK.17.32	Itqaumasiuŋ suna piruaq Lot-gum nuliaŋanun.
LUK.17.33	Kialiqaa annautiniaqsaagumigich iñuuniutini tammaiñiaġaa iñuggutini, aglaan kialiqaa tammaigumigich iñuuniutini annautiniaġaa iñuggutini.
LUK.17.34	Uqallautigivsi, taavrumani unnuami malġuk aŋutik inniaqtuk atautchiiñi siñigviŋñi, igḷua aullaurrauniaqtuq aasii igḷua qimaktauluni. 
LUK.17.35	Malġuk aġnak palauvaksiuġniaġmiuk atautchimi, igḷua aullaurrauniaqtuq aasii igḷua qimaktauluni. 
LUK.17.36	Malġuk aŋutik nautchiaqaġviŋmi savaŋniaqtuk, igḷua aullaurrauniaqtuq aasii igḷua qimaktauluni. 
LUK.17.37	Tavra iḷitchitqurat apiġiŋagaat, Ataniiq, sumun aullaurrauniaqpat? Jesus kiuŋagai, Sumipayaaq siḷu inman, tavrani tiŋmiaqpaich katitchuurut.
LUK.18.1	Tavra Jesus quliaqtuaġutiŋagai uumiŋa uuktuunmik, iḷisautisaqługich ataramik aŋaiyyuruksraunivḷugich nikatchalaiḷḷutiŋ. 
LUK.18.2	Ilaa uqallaŋaruq, Iniqpaŋmi isivġiqsiqaŋaruq qiksiksrautaitchuamik God-mun naaggaunnii suliqutiksraaqtuaŋitchuamik iñuŋnik. 
LUK.18.3	Tavra inŋaruq uiḷgaŋaruaq taavrumani iniqpaŋmi ullaaġautiruaq isivġiqsimun nalaunŋaruakun ikayuquvluni iñuŋmiñ ivayaġniaqtimiñiñ. 
LUK.18.4	Sivisuuraqtuami isivġiqsi pisuŋiñŋaruq. Aglaan aquvatigun isumallaktuq inna, Qiksigiŋiḷḷuġigaunnii God naagga suliqutigiŋił̣ł̣ugich iñuich, 
LUK.18.5	pisigigiññaġlugu uuma uiḷgaŋaruam iḷaksianniŋniŋa uvamnik, ikayuġniaġiga nalaunŋaruakun ilaanun, qanuq ikayuŋisuaġupku piḷaiqsinniaġaaŋa ataramik qaiguġluni. 
LUK.18.6	Tavra Ataniq uqallaŋaruq, Isummatigisiuŋ qanuq nalaunŋaitchuaq isivġiqsim isumallautaa. 
LUK.18.7	Tainnatuttauq God isivġiiñiaqtuq pisilugich ilaan iñuksraqtaani nipauqtuat inmiñun ikayuqtaiḷiqivlutiŋ uvlukkaluami unnuamiḷu. Ikayukallaŋisauraaġniaqpagich? 
LUK.18.8	Uqallautigivsi, ilaa isivġiiñiaqtuq qilamik pisilugich iñuksraqtaani. Aglaattauq, Iġñiŋa iñuum qaikpan nunamun, qanutun iñugiaktigiruat ukpiġutiqaġniaqpat aŋaiyyuuqtuagulutiglu?
LUK.18.9	Jesus quliaqtuavsaaŋammiuq uumiŋa uuktuunmik iñuŋnun nalupqisuŋitchuanun nalaunŋanivḷutiŋ aasii suuŋiḷaqsruqługich allat iñuich. 
LUK.18.10	Malġuk iññuk aŋaiyyuvikpaŋmuŋaruk aŋaiyyuyaqtuqłutik. Igḷua Pharisee aasii igḷua tax-iñik katitchiri. 
LUK.18.11	Pharisee makitavluni aŋaiyyuŋaruq inna, God, quyanaaġikpiñ iñuusiqaŋiññama allatun iñuktitun, piḷḷaturuatun, pitqiksiġaqtitun, allatuqtitun, naaggaunnii uumatun tax-iñik katitchiritun. 
LUK.18.12	Niġiḷaitchuuruŋa aŋaiyyuuġnimni malġuiqsuaqługu savaiññaak akunġak. Aitchuisuummiuŋa quliŋŋuġutiŋiññik supayaat piġġaktaaġma. 
LUK.18.13	Tavrali tax-iñik katitchiri, makitavluni taavanisaaq, aaġluqsausiiñŋaruq unnii qiḷaŋmun, aglaan patiksiññaqługu satqani aŋaiyyuŋaruq inna, God nagligiŋŋa uvaŋa piḷuusiqiri. 
LUK.18.14	Tavra Jesus uqallaŋaruq, Uqallautigivsi, taamna tax-iñik katitchiri airuq nalaunŋasivḷuni God-mun igḷumiñiñ, qanuq kiñaliqaa kamanaqsiḷiqtuaq inmiñik kamanaiqsauniaqtuq, suli iñuk kamasaaŋitchuaq inmiñi kamanaqsipkaqtauniaqtuq.
LUK.18.15	Tavrani iñuich iḷaŋisa qaġġisiŋagaich miqłiqtuuratiŋ Jesus-mun, aksiuquvlugich ilaanun. Tavra iḷitchitqurat tautukamisigik, suaŋagaich iñuich. 
LUK.18.16	Tavra Jesus qaitquŋagai miqłiqtut inmiñun, uqallakłuni, Miqłiqtuurat qaipkaqsigik uvamnun, suli pitquŋiññagich. Tainnaiḷiŋaruat God-im atanniqsimagai. 
LUK.18.17	Iḷumun uqallautigivsi, Kialiqaa ukpiġiŋitpagu God miqłiqtuuram ukpiqsrausiatun, isiġumiñaitchuq God-im atanniqsimavianun.
LUK.18.18	Tavra Jew-guruat umialiŋnaŋata apiġiŋagaa Jesus, Iḷisaurrigiksuatiin, sumik piñiaqpik isuitchuamik iñuggutinnagugluŋa? 
LUK.18.19	Jesus kiuŋagaa, Summan taiviŋa nakuuruamik. Nakuuruagitchuq iñuŋmik God kisimi. 
LUK.18.20	Iḷisimagitin Pitqurat, Allatuġnak, Iñuaġnak, Tiglignak, Saglutiginniŋnak, Suuŋiḷaġinagik aapallu aakallu.
LUK.18.21	Tavra umialiŋnam kiuŋagaa, Tamatkua iluqaisa kamagiŋagitka nutaġaunnamniñ. 
LUK.18.22	Tavra Jesus taamna tusaakamiuŋ, ilaan uqallautiŋagaa, Atautchimik piraksraqavsaaqtutin suli. Aullaġiñ, tunikkich supayaat pisin, aasii aitchuutigilugich maniich iḷiappauruanun, tavra piiḷḷiuġniaŋitchutin qiḷaŋmi. Aasii qaiḷutin maliŋŋa. 
LUK.18.23	Tavra taamna tusaakamiuŋ ipiqtutchaŋaruq, qanuq suġalliqpaktuaguvluni.
LUK.18.24	Jesus qiviaqługu ilaa uqallaŋaruq, Qanutun siġḷiġnaqtigiva tamatkunuŋa suġalliruanun isiġniaġniksraq God-im atanniqsimavianun.
LUK.18.25	Siġḷiġnaił̣haaqtuq pikukturuaq kakakti iraaguaġumi mitqutim, suġalliruam isiġniaġniksraŋaniñ God-im atanniqsimavianun. 
LUK.18.26	Iñuich tusaaruat taavrumiŋa uqallaŋarut, Kiñami annaurrauniaġniqpa? 
LUK.18.27	Tavrani Jesus kiuŋagai, Suna iñuich piyumiñaisaŋat God-im piḷḷagaa.
LUK.18.28	Tavra Peter uqallaŋaruq, Uvva, uvagut qimaŋagivut aimaaġvivut maliġuaġuqłutin. 
LUK.18.29	Tavrali Jesus uqallautiŋagai, Iḷumun uqallautigivsi, Iñuk kiñaliqaa qimairuaq aimaaġviŋmiñik, naagga nuliamiñik naagga aniqatiimiñik naagga aŋayuqaamiñik naagga miqłiqtumiñik, pisigivlugu God-im atanniqsimmataa, 
LUK.18.30	aitchuusiaqaġniaqtuq iñugiaksił̣haasugruglugich paŋmapaŋmi, suli taimanigu iñuggutinnagniaqtuq isuitchuamik.
LUK.18.31	Tavra asivaqtaaġutivlugich qulit malġuk iḷitchitqurat, Jesus uqallautiŋagai, Uvva, Jerusalem-muksaaqsirugut, aasii supayaat uqaqtiŋisa God-im aglaaġiŋaraŋich Iġñiŋagun iñuum nalautitauniaqtut. 
LUK.18.32	Tavra ilaa aitchuutauniaqtuq Jew-guŋitchuanun, suli kipaginiaġaat kanŋunaqsipiaġlugu aŋalataġilugu tivvuaqtuġlugulu. 
LUK.18.33	Ipiġaqtuġniaġaat suli tuqullugu, aasii uvluk piŋayuaŋni ilaa aŋiñiaqtuq. 
LUK.18.34	Tavra iḷitchitqurat kaŋiqsiŋaitkaich nalliat unnii tamatkua uqaluich, taamna uqaluk kaŋiqsiŋaitkaat sumik sivuniqaqtilaaŋa, puttuqsriŋiḷḷakkaat sumik Jesus uqautiqaqtilaaŋanik.
LUK.18.35	Tavra Jesus qallimmiuġlu Jericho-mun, ayauŋaruaq aquppiŋaruq apqutit saniġaanni piatchiaqtaqłuni. 
LUK.18.36	Tavra tusaavlugich iñusalaich tamaunnaaqtuat, ilaa apiqsriŋaruq summagaisa. 
LUK.18.37	Ilaisa uqallautiŋagaat, Jesus Nazareth-miu tamaunnaaqtuq. 
LUK.18.38	Tavra ilaa nipaalaŋaruq, Jesus, Iġñiġuruatiin David-mun, nagligiŋŋa. 
LUK.18.39	Tavra tamatkua salliuruat suaŋagaat, uqallautivlugu nipaisaaquvlugu. Tavra ilaa nipattuvsaaqsiññaŋaruq, Iġñiġuruatiin David-mun, nagligiŋŋa. 
LUK.18.40	Tavra Jesus nutqaŋaruq, aasii piraksriivḷuni qaġġisitquvlugu inmiñun. Tavra qallimman Jesus apiġiŋagaa, 
LUK.18.41	Sumik pisitquvich uvamnun. Ilaa uqallaŋaruq, Ataniiq, tautuksiḷḷasisuktuŋa. 
LUK.18.42	Tavra Jesus uqallautiŋagaa, Tautuksiḷḷasiiñ, ukpiġurvich iłuaqsipkaġaatin. 
LUK.18.43	Tavra tavrauvvaa ilaa tautullasiŋaruq aasii Jesus malikługu, nanġaqługu God. Tavra iluqaġmiŋ iñuich tautukamirruŋ, God nanġaŋagaat.
LUK.19.1	Jesus tikiñŋaruq Jericho-mun aasii iglauvigiaqsivḷugu. 
LUK.19.2	Tavra iñuqaŋaruq atiqaqtuamik Zacchaeus-mik, umialguniqsuamik tax-iñik katitchirauruanun, suli suġalliruaguvluni. 
LUK.19.3	Tavra ilaan tautuŋniataŋagaa Jesus tautulaiñmivḷugulu, iñuich iñugiakpaił̣ł̣utiŋ ilaalu mikivluni. 
LUK.19.4	Tavra aqpamik isagutiŋaruq sivuniksraŋannun aasii mayuqłuni Sikamuam napaaqtuanun tautugukługu Jesus, qanuq tamaunnaaġumaaqtuq. 
LUK.19.5	Tavra Jesus tikiññami tavruŋa, aaġluqłuni uqallautiŋagaa, Zacchaeus, atqaġiñ qilamik, qanuq igluŋniittuksrauruŋa uvlupak. 
LUK.19.6	Tavra Zacchaeus atqaqsaaluŋaruq, aasii aiyugaaŋagaa Jesus quviasuutigivlugu. 
LUK.19.7	Tavra iñuich tautukamirruŋ taamna iluqaġmiŋ uqamayurraqsiŋarut, Taamna iñuk tuyuġmiaguyyaqtuq piḷuusiqirimun. 
LUK.19.8	Aglaalli Zacchaeus makiłłuni sivuġaanun uqallaŋaruq Ataniġmun, Ataniiq, avvaŋich suġaliġma aitchuutiginiaġitka iḷiappauruanun, suli saglutaġniġupku kiñapayaaq supayaakun, utiqtitchiviginiaġiga sisamaŋŋuġlugu. 
LUK.19.9	Tavra Jesus uqallautiŋagaa, Taamna pisigivlugu, uvlupak una iñuk igluqatiniḷu annaurrausaqtut, ilaaptauq kiŋunġuvluni Abraham-mun. 
LUK.19.10	Qanuq Iġñiŋa iñuum qaiŋaruq ivaġiaqługich annautiyaqtuqługiḷḷu tammaŋaruat iñuich.
LUK.19.11	Tavra tamatkua tusaaruat uqaluŋnik, Jesus quliaqtuaġutiŋagai uuktuunmik. Ilaa qalliŋaruq Jerusalem-mun, aasii iñuich isumaqaŋarut atanniqsimmataa God-im satqummiyasiñasugalugu.
LUK.19.12	Tavra ilaa uqallaŋaruq, Iñuk umialiŋniñ kaŋiqaqtuaq aullaŋaruq uŋasiksuamun nunamun umialguqtitausukłuni, aasii utiġmiḷuni. 
LUK.19.13	Aullaŋaiñŋaġmi qaitquŋagai qulit kivgani, aasii aitchullaavlugich atausiḷḷaanik kaviqsuanik maniŋñik, aasii uqallautivlugich, Naggutinnagniaġitchi ukuniŋa maniŋñik qaiñimnun aglaan. 
LUK.19.14	Tavra nunatqatiŋisa uumigiŋagaat aasii tilisiŋarut kivgamik inmiŋniñ aquagun, uqaqłutiŋ, Uvagut umialigisuŋitkikput taamna iñuk.
LUK.19.15	Umialiguġiaqtuaq umialiguanikami utiŋaruq. Tavrauvvaa qaitquŋagai taapkua kivgani aitchuŋarani maniŋñik, iḷitchuġisukłuni qanutun naggutinnaktilaaŋannik. 
LUK.19.16	Sivulliq kivgaq qaiŋaruq sivuġaanun uqallakłuni, Ataniiq, maniich aitchuutitin uvamnun naggutinnautigigitka qulitun maniksun. 
LUK.19.17	Tavra umialgata uqallautiŋagaa, Piḷḷuataqtutin, kivgaġiksuatiin. Pisigivlugu piḷḷuataġniġiñ mikiruurakkaluakun, ataniġnaqutiqaġniaqtutin qulinun iniqpaŋnun. 
LUK.19.18	Igḷua kivgam qaiŋaruq uqallakłuni, Ataniiq, maniich aitchuutitin uvamnun naggutinnautigigitka tallimatun maniksun. 
LUK.19.19	Tavra umialgata uqallautiŋagaa, Iliviḷḷi atanniqsimaniaġitin tallimat iniqpaich. 
LUK.19.20	Tavrali allaptauq kivgaq qaiŋaruq uqaqłuni, Ataniiq, Uvva maniksin aitchuutitin uvamnun. Iriqsimaŋagitka puuqługich kakkiiyaunmik. 
LUK.19.21	Sivuuġagiŋagikpiñ qanuq suamarutin. Tigusisuurutin pigiŋisaġnik, suli kivrivḷutin palauvaksranik nautchirriutigiŋisaġnik. 
LUK.19.22	Umialgata uqallautiŋagaa, Piḷuktuatiin kivgaaq. Atuġniaġitka ilivich uqaluktin uvapkun suksraunġiutigilugich iliŋnun. Iḷisimaŋagaluaqtutin suamatilaamnik tigusisuunimniglu pigiŋisamnik, suli kivrisuuvluŋa palauvaksranik nautchirriutigiŋaisamnik. 
LUK.19.23	Summan aasiuvva ikuŋitpigich manitka maniqaġviŋmun, aasii qaiguma tasuġayakkatka naggutituummaisa. 
LUK.19.24	Tavra umialik uqallaŋaruq tamatkunuŋa makitaruanun saniġaani, Pisigik kaviqsuat maniich ilaaniñ, aasii qaiḷḷugich taavrumuŋa kivgamun qulinik maniqaqtuamun. 
LUK.19.25	Tavra kivgat uqallautigaluaġaat, Umialiik, qulitun maniqaaniŋaruq. 
LUK.19.26	Umialgata kiuŋagai, Uqallautigivsi, iñupayaaq aŋalatchiḷḷuataqtuaq aitchuusiaqavsaaġniaqtuq, aglaan taamna naurrutinnaŋitchuaq mikiruuraqunnii pigikkaŋa, piiqsauniaqtuq ilaaniñ.
LUK.19.27	Taipkualiasii uumigiritka, umialiqaġuŋitchuat uvamnik, uvuŋautisigik aasii tuquġaġlugich sivuqqamni.
LUK.19.28	Taamna uqausiġianikamiuŋ, Jesus aullaqivsaaŋaruq Jerusalem-mun sivuanni iñuich. 
LUK.19.29	Tavra qallikami Bethphage-mun Bethany-mullu, tikiññamiŋ iġġimun atiqaqtuamun Olives, ilaa tilisiŋaruq malġugnik iḷitchitquramiñiñ, 
LUK.19.30	aasii uqallautivlugik, Aullaġitchik ininun sivuniptiŋnun. Aasii tikipqaġuptik, paqinniaqtutik kakaktim nuġġaŋanik pituqaqtuamik, iñuum kakaksiġvigiŋaisaŋanik. Pituiġḷugu qaġġisiyumagiktik. 
LUK.19.31	Iñuum kialiqaa apiġikpatik, Summan pituigaqsivitkuuna, uqallautiyumagiktik inna, Atanġum atuġukkaa. 
LUK.19.32	Tavra taapkuak tilirauruak aullaŋaruk aasii paqinŋagaak Jesus uqausiatun inmiŋnun. 
LUK.19.33	Tavra pituiqsisaġniaqtillugik kakaktimik, iñuŋisa kakaktim uqallautiŋagaik, Summan pituigaqsivitku kakakti? 
LUK.19.34	Tavra iliŋik uqallaŋaruk, Atanġum atuġukkaa. 
LUK.19.35	Tavra iliŋikta qaġġisiŋagaak kakakti Jesus-mun, aasii iñuich qalliqsuutivlugich annuġaatiŋ kakaktimun, Jesus kakaksirraqsiŋaruq. 
LUK.19.36	Tavra kakaksiqsillugu, iñuich siaminŋagaich annuġaatiŋ apqutinun. 
LUK.19.37	Tavra qallimman Jerusalem-mun, atqaġiaŋanun iḷimman iġġimun Olives-mun, iñusalaich iḷitchitquraŋi quviatcharraqsiŋarut suli nanġaqługu God nipatuvlutiŋ, pisigivlugich iluqaisa kamanaqtuat savaat tautuŋaratiŋ, 
LUK.19.38	uqaqłutiŋ, God-im piḷḷuataqtilliuŋ Umialik qairuaq pisivlugu Ataniq. Nanġaqtauli God qiḷaŋmiittuaq tutqiutiqaqtitchiruaq.
LUK.19.39	Tavra iḷaŋisa Pharisees iñusalaŋniittuat uqallautiŋagaat Jesus, Iḷisaurrii, suakkich iḷitchitquratin nipaisaaqulugich. 
LUK.19.40	Ilaan kiuŋagai, Uqallautigivsi, ukua nipaiġaluaqpata, uyaġaich nipaallakkumiñaqtut.
LUK.19.41	Tavra Jesus qallikami tautukługu iniqpak qirratigiŋagai Jerusalem iñuŋi, 
LUK.19.42	uqaqłuni, Uvvaunnii uvlupak puttuqsriyumiñaġaluaqtusi suruksrautilaavsiññik tutqiutiqaġukkuvsi. Aglaan paŋmapak puttuqsriŋitchusi. 
LUK.19.43	Qanuq uvlut tikiññiaqtut uumigirivsi avanniaġaat iniqpaksi, saulugu avatiksi aniyumiñaiyaġlusi, quġġutilusiḷu sumiḷḷiqaa. 
LUK.19.44	Aasii iliŋisa suksraunġipiallagniaġaasi iniqpaksiḷu, katchisiḷu, suli uyaġak atausiq unnii nuunniaġaat inaaniñ, qanuq puttuqsriŋaitkiksi God qaigaluaġman annautisukłusi.
LUK.19.45	Tavra Jesus isiŋaruq aŋaiyyuvikpaŋmun, aasii anittaaqsivḷugich tamatkua tauqsiqsuqtuat, 
LUK.19.46	uqallautivlugich, Aglausimaruq Bible-ni God-im uqallautaa inna, “Uvaŋa igluqpaga taggisiqaġniaqtuq iñupayaat aŋaiyyuyaqtuġviannik.” Aglaalli ilivsi iriqtuġviḷiutiŋagiksi tigligayuktinun.
LUK.19.47	Tavra Jesus iḷisaurriraqtuq uvlutuaġman aŋaiyyuvikpaŋmi. Aŋaiyyuliqsiqpaich iḷisaurriḷḷu pitquranik umialiŋnaŋisalu iñuich tuqutchukkaluaŋagaat,
LUK.19.48	aglaan qanuġlugu pisausiiñŋagaat, qanuq iluqaġmiŋ iñuich masaġnisigiŋagaich ilaan uqaluŋi.
LUK.20.1	Uvlut iḷaŋanni, Jesus iḷisaurripkaqtillugu iñuŋnik aŋaiyyuvikpaŋmi suli alġaqsruivḷuni tusaayugaaġiksuamik, aŋaiyyuliqsiqpaich iḷisaurriḷḷu pitquranik, piqatigivlugich Jew-guruat umialiŋnaŋich ullaŋagaat Jesus. 
LUK.20.2	Aasii apiġivlugu, Uqallautitigut sum ataniġnaqutaagun tamatkua pivigich? Kia taavrumiŋa ataniġnaqusiqpatin tamatkua pitquvlugich? 
LUK.20.3	Jesus kiuŋagai, Uvaŋaptauġli apiġiniaġivsi apiqqunmik. Paŋmapak uqallautisiŋa, 
LUK.20.4	Kia ataniġnaqutiksriñŋavauŋ John paptaiqsiñiksraŋagun, God-im naagga iñuum? 
LUK.20.5	Tavra iliŋisa uqaaġutigiŋagaat taamna avanmun, Uqallakkupta God-miñ piñiḷugu, ilaa uqallagniaqtuq, Summan John ukpiġiŋaitpisiuŋ? 
LUK.20.6	Aglaattauq uqallakkupta, Iñuŋniñ piñiḷugu, iñuich iluqaġmiŋ miḷuqtuġniaġaatigut uyaġaŋnik, qanuq iliŋisa ukpiġipiallakkaat John uqaqtautilaaŋa God-mun. 
LUK.20.7	Tavra ilaisa kiuŋagaat nalunivḷutiŋ sumiñ pisilaaŋanik John paptaiqsiñiŋa. 
LUK.20.8	Tavrali Jesus uqallautiŋagai, Uvaŋaptauq uqallautiyumiñaiñmigivsi kimun ataniġnaqutiksrisilaamnik tamatkuniŋa piyumiñaqsivḷuŋa.
LUK.20.9	Tavra Jesus uqautirraqsiŋagai iñuich uumiŋa uuktuunmik, Iñuk nautchirriiruaq siiġñaqaġviŋmik, aasii atukkirrutigivlugu napaaqsiqirinun, aasii aullaqłuni allamun nunamun sivisuuraqtuami.
LUK.20.10	Tavra piviksraq tikiñman, ilaa tilisiŋaruq kivgamik napaaqsiqirinun, ilaiññun aitchuquvluni piksraunmiñik siiġñiaŋiññiñ. Tavra napaaqsiqirit anaumiŋagaat kivgaq, aasii aullaqtiłługu aitchuġaluaġnagu. 
LUK.20.11	Tavra iñua siiġñaqaġvium tilisivsaaŋaruq allamik kivgamik. Taamnasuli anaumiŋagaat aŋalataġivlugulu kanŋunaqtuakun, aasii aullaqtiłługusuli aitchuġaluaġnagu. 
LUK.20.12	Tilisivsaalgitchuq suli piŋatchiqł̣ugu, taamna anniaŋalgitkaat aniłługulu. 
LUK.20.13	Tavra iñua siiġñaqaġvium uqallaŋaruq, Qanuġniaqpik uvaŋa? Tiliñiaġiga piviuttaġikkaġa iġñiġa. Nalupqinaitchuamik taluġiniaġaat. 
LUK.20.14	Tavra napaaqsiqirit tautukamirruŋ, uqaqatigiiŋarut avanmun, Tamarra kiŋuvaannaktuksraun. Tuqullakput kiŋuvaannaktaaksraun uvagut pigiyumagikput.
LUK.20.15	Tavra aninŋagaat siiġñaqaġviŋmiñ aasii tuqułługu. Tavraasii Jesus apiġiŋagai, Qanuq aasii piñiaqpa iñua siiġñaqaġvium napaaqsiqirinun? 
LUK.20.16	Ilaan qaiḷuni tuqunniaġai taapkua napaaqsiqirit, aasii aitchuutigilugu siiġñaqaġvik allanun napaaqsiqirinun. Taamna iñuich tusaakamirruŋ, iliŋich uqallaŋarut, Tainna piññani. 
LUK.20.17	Tavra Jesus qiviaqługich iñuich uqallaŋaruq, Sunamiuvvauna aglausimava Bible-ni inna? “Kaŋiġalluŋmi uyaġagruaq, piitchuiññiqsrapiaq igluqpiñiġmi, taamna igluqpirit iginŋagaat.”
LUK.20.18	Kiñaliqaa puukaqtuaq taavrumuŋa uyaġaŋmun kanuġġirauniaqtuq. Aasiisuli uyaġak kattaqinnikkumi iñuŋmik kanuġġiñiaġaa suksraunġipiaġlugu.
LUK.20.19	Tavra iḷisaurriḷḷu pitquranik aŋaiyyuliqsiqpaiḷḷu tigutaaqsaġumaalliŋagaluaġaat Jesus tavrauvvaa, qanuq ilaisa puttuqsriŋagaat ilaan quliaqtuaġikkaŋa uuktuun inmiŋnun tuttiłługu, aglaan sivuuġagivlugich iñuich tiguŋaitkaat. 
LUK.20.20	Tavra iliŋich nalautitchiiŋarut piviksramik. Tavra tilisiŋarut suiḷaukkirinik ukpiġnaqsisaqługich, Jesus uuktuġukługu apiqsruqtuutinik aitchuutigillasisukkaluaqługu kavanamun. 
LUK.20.21	Taapkua suiḷaukkirit apiġiŋagaat Jesus, Iḷisaurrii, iḷisimarugut uqaġuutilaaġnik iḷisaurrisuutilaaġniglu nalaunŋaruanik. Suli iḷisimarugut suliqutigiŋitkiñ iñuum surautilaaŋa aglaan iḷisaurrutigigiñ iḷumutun ittuaq God-im pitqutaa iñuŋmun. 
LUK.20.22	Uqallautitigut paaqsaaŋava uvagut pitquraptiŋni naagga nalaunŋava akiḷiiruni taxes-nik Caesar-mun Rome-miut umialgannun? 
LUK.20.23	Tavra Jesus puttuqsriŋagaa iñuich savituġmiaġutaat, aasii uqallautivlugich, 
LUK.20.24	Mannisiuŋ uvamnun maniuraq. Kia una arriŋa aglaŋiḷu. Ilaisa kiuŋagaat, Caesar-m. 
LUK.20.25	Jesus uqallautiŋagai, Tavra aitchuutigisigik Caesar-mun sut Caesar-m piŋi, aasiiḷi God-mun sut God-im piŋi. 
LUK.20.26	Tavra iliŋisa pisaġiŋaitkaat apiqsruqtuunmiŋnik takkuanni iñuich. Aasii nipaiġutiŋarut aliuġivlugich kiggutiŋi.
LUK.20.27	Tavrani ullautiŋarut Jesus-mun iḷaŋich Sadducees, tamatkua uqaġuuruat aŋŋisaiññivḷugu tuqqunmiñ. Tavra ilaisa apiġiŋagaat Jesus apiqqunmik.
LUK.20.28	Iḷisaurrii, Moses aglaŋaruq uumiŋa pitquramik maŋŋuuptiŋnun uvaptiŋnullu. Iñuum aniqataa tuqukpan, qimaglugu nuliani miqłiqsigaluaġnani, aniqataanun tuvaaqasiutitquvlugu nuliaŋa, aasii qitunġiuġluni aniqatini pisilugu.
LUK.20.29	Tavra tallimat malġuuŋarut aniqatigiich. Tavra aŋayukłiq nuliaŋaruq, aasii tuquvluni kiŋuvaaligaluaġnani. 
LUK.20.30	Tavra tugliata nuliaŋagaa, aasii tuquŋammiuq kiŋuvaaligaluaġnanisuli. 
LUK.20.31	Piŋayuak suli tuquŋammiuq. Tavra tallimat malġuk nuliaŋagaat, aasii kiŋuvaaliŋaitchut. 
LUK.20.32	Aqulliuvluni iluqaŋiññiñ aġnaq tuquŋammiuq. 
LUK.20.33	Tavra aŋŋiviŋmi, aŋikpata nalliata nuliaġiniaqpauŋ? Qanuq tallimat malġuk nuliaġiŋagaat.
LUK.20.34	Tavra Jesus kiuŋagai, Aŋutillu aġnallu katititchuurut mattumani nunami, 
LUK.20.35	aglaan tamatkua nalliummatiruat aŋipkaqtauniġmun tuqqunmiñ, aasii iñuulutiŋ taimanigu katitinniaŋitchut. 
LUK.20.36	Tuqutqikkumiñaitchut qanuq irrusiñiktut isaġuliktun. Suli iġñiġiliutiŋagai God-im qanuq aŋipkaqtauŋarut tuqqunmiñ. 
LUK.20.37	Moses nalupqinaiqł̣ugu ukpiġnaqsiŋagaa tuquŋaruat aŋipkaqtauniaġnivḷugich. Tautukługich ikualaruat uqpiich tusaaŋagaa God uqallaktuaq, “God-auruŋa Abraham-mun Isaac-mullu Jacob-mullu.” Taapkua iñuich iñuurut suli.
LUK.20.38	Ilaa God-auŋitchuq tuquŋaruanun, aglaan God-igigaat iñuuruat. Qanuq iluqaġmiŋ iñuurut ilaanun. 
LUK.20.39	Tavra Iḷaŋich iḷisaurrit pitquranik uqallaŋarut, Iḷisaurrii, Kiulluataġitin. 
LUK.20.40	Aasii iliŋich apiqsriyummataiŋarut ilaanun qanusipayaamik apiqqunmik.
LUK.20.41	Tavra Jesus apiġiŋagai, Qanuġlutiŋ uqallausiġiyumiñaqparruŋ Christ iġñiġiniḷugu David-mun. 
LUK.20.42	Qanuq David ilaa uqallaŋaruq makpiġaani Psalms-ni inna, “Ataniq uqallaŋaruq Atanimnun, Aquvittin taliqpiŋma tuŋaanun
LUK.20.43	uumigiritin uvamnun akiiḷitchiaġilugich.” 
LUK.20.44	David ilaata taigaa Ataniġmiñik. Qanuqłuni Christ-guruaq David-gum taikkaŋa Ataniġmiñik kiŋuniġiyumiñaqpauŋ?
LUK.20.45	Suli tusaġnaqsivḷugu iluqaiññun iñuŋnun, Jesus uqallautiŋagai iḷitchitqurani, 
LUK.20.46	Qaunagisitchi iḷisaurriñiñ pitquranik kukiḷullaturuaniñ akuqturuanik annuġaaqaqłutiŋ, iḷisimatquvlutiŋ suutilaamiŋnik aasii iñupayaanun purvigitquvlutiŋ tauqsiqsuġviŋñi. Iliŋich aquppiutaksrallatummiut kamanaqtuat aquppiutaŋiññik aŋaiyyuviŋñi, suli kamanaqtuat aquppiutaŋiññi aquppiḷḷatuvlutiŋ niqinaqimmata. 
LUK.20.47	Iḷaŋisasuli ivayaqtuġmiraġigaich uiḷgaŋaruat igluŋiññiglu tigligaivḷugich, aasii taimma maniugaqsivḷutiŋ nakuurualivḷutiŋ takiruanik aŋaiyyuvlutiŋ. Tamatkua pisigilugich, tatavsausiaŋat pigiił̣haaġniaqtuq.
LUK.21.1	Jesus qiviaqłuni tautuŋagai suġalliruat iksriruat aitchuunmiŋnik aŋaiyyuvikpaum maniqaġvianun. 
LUK.21.2	Suli tautuŋammigaa iḷiappauruaq uiḷgaŋaruaq iksriruaq malġugnik kannuyaŋnik maniuraŋnik. 
LUK.21.3	Tavra Jesus uqallaŋaruq, Iḷumun uqallautigivsi, una iḷiappauruaq uiḷgaŋaruaq ikisił̣hamaaqtuq iluqaiññiñ allaniñ iñuŋniñ. 
LUK.21.4	Qanuq iluqaġmiŋ ikisiŋarut piukkaġniġmiŋniñ, aasii ilaa pisuksiuniġmiñiñ ikisiŋaruq iluqaanik pimiñik, iñuusautiksratualuŋmiñikunnii.
LUK.21.5	Tavra iñuich iḷaŋisa uqallausiġimmarruŋ aŋaiyyuvikpak, qanutun qiñiyunaġniŋa uyaġagruaġiksuanik aitchuutiniglu God-mun piqaqłuni, Jesus uqallaŋaruq, 
LUK.21.6	Tautuksigik tamatkua iluqaisa. Taimanigu kisiŋŋuqtaqaġumiñaitchuq uyaqqaŋnik qaliġiiksuaŋnik ulġutauniaŋitchuaŋnik.
LUK.21.7	Tavra ilaisa apiġiŋagaat, Iḷisaurrii, qakugu taamna piñiaqpa? Suli sumik nalunaiñŋutaqaġniaqpa taamna piyumaagaqsikpan? 
LUK.21.8	Tavra Jesus uqallaŋaruq, Qaunagisitchi. Iñuŋmun sagluqipkaġnasi. Qanuq iñugiaktuat iñuich qaiñiaqtut uvaŋauŋŋuaqtuat uqaġlutiŋ, Uvaŋa Christ-guruŋa, uqaġlutiglu, Tavraġuutigaatigut. Ilivsi malignagich. 
LUK.21.9	Suli tusaaguvsi aŋuyaŋnik suli piallakłutiŋ sivuniksraiḷḷitchuanik, iqsiñasi, qanuq tamatkua piqqaaqtuksraurut, aglaan isuksraq tikiñŋaitchuq suli. 
LUK.21.10	Tavra Jesus uqallautivsaaŋagai, Nunauruat aŋuyaŋniaqtut allanun nunauruanun. Suli umialiqaqtuat aŋuyaŋniaqtut allanun umialiqaqtuanun. 
LUK.21.11	Nunalu aulaviñaqtaġniaqtuq, suli sumiḷiqaa inini niqaiḷḷiuqtaġniaqtut naŋirrutiqpaiḷḷu, suli piñiaqtut iqsiñaqtuat kamanaqtuallu allayuaġnaqtuat siḷami.
LUK.21.12	Aglaan tamatkua iluqaġmiŋ sivuanni, iñuich tiguniaġaasi nagliksaaqtillusiḷu. Aitchuutiginiaġaasiḷu aŋaiyyuviŋñun tigutaaġviŋñullu, qaġġirrauraġaġniaġmiusi sivuġaannun umialgich atanaurallu pisigiluŋa. 
LUK.21.13	Tavrani nalautinniaqtuq ilivsi quliaqtuaġviksraqsi tusaayugaaġiksuanik. 
LUK.21.14	Tigukpasi uŋiarrisiginagu sivuani qanuq uqaġniksraqsi.
LUK.21.15	Qanuq aitchuġniaġivsi uqaluksravsiññik isumattutiksravsiññiglu. Nalliataunnii uumigirivsi igḷutuġumiñaisaŋannik qapiqtaġumiñaisaŋanniglu. 
LUK.21.16	Aitchuutigiraġaġniaġaasi unnii aŋayuqaavsi aniqatiivsiḷu nanmiñikkaluavsiḷu avilaitqatikkaluavsiḷu, aasiisuli iḷasi tuqunniaġaich. 
LUK.21.17	Uumiginiaġaasi iñupayaat pisigiluŋa. 
LUK.21.18	Aglaan nalupqinaitchuamik annaurrauniaqtusi, nusaqsiunnii atausiq tammaŋiñmatun. 
LUK.21.19	Qapiġnasi suuramik-unnii, qanuq qapiŋitkuvsi, annautiniaġisi iñuggutisi.
LUK.21.20	Tavraaglaan tautukkuvsiuŋ Jerusalem avanniqparruŋ aŋuyaich, tavrani iḷisimayumausi suksraunġiqsauniksraŋa qallisilaaŋanik. 
LUK.21.21	Tavraniasii tamatkua Judea-miittuat pigruġlich iġġiñun, suli tamatkua iniqpaŋmiittuat aullaġlutiŋ, suli tamatkua nunamiittuat isiġnagu iniqpak. 
LUK.21.22	Qanuq tavrani isagutiniaqtut tatavsausiaksraŋich iñuich nalautitchaġlugich iluqaisa Bible uqaluŋich.
LUK.21.23	Qanutun naglignaqtiginiaqtut aġnat siŋaiyauruat, aakauruallu miqłiqtuuraqaqłutiŋ. Qanuq kamanaqtuaq iłuiḷḷiuġutiqpak qaiñiaqtuq nunamun qinnautaalu God-im ukunuŋa iñuŋnun. 
LUK.21.24	Iñuich savikpaŋnik tuquġaġniaġaich, suli iñuich tigutaaqtaulutiŋ nunapayaani. Suli Jerusalem aŋalanniaġaat Jew-guŋitchuat, piviksraŋat Jew-guŋitchuat nalaulġataqtillugu.
LUK.21.25	Tavra siqiñiġmi tatqimiḷu uvluġianiḷu allanaqtuat piyumaaqtut kiliktuutit iñuŋnun. Suli nunami iluqaani nunauruat tutqiiḷiñiaqtut qanuqsausiiġḷutiglu sutigun iqsitchautaullaruatigun ulivrigaqpaktuatun taġiutun qasaqtaqtuatullu qaiḷḷiqsun.
LUK.21.26	Iñuich sayaiġñiaqtut sivuuġavaiḷḷutiŋ sutigun piruatigun nunami iluqaani, qanuq qaummatit siḷamiittuat uniuqtinniaqtut inimiŋniñ. 
LUK.21.27	Tavraniasiiñ tautugniaġaat Iġñiŋa iñuum qairuaq nuvuyakun suaŋŋatiqaġluni suli kamanaqtuamik qaumaniġmik.
LUK.21.28	Tavra tamatkua piraġaaqsikpata, qiviaġitchi qunmun suli aaġluġlusi, qanuq annaurrauniksraqsi qalliruq.
LUK.21.29	Tavra Jesus quliaqtuaġutiŋagai uuktuunmik. Tautuksiuŋ fig napaaqtua, iluqaisalu napaaqtut. 
LUK.21.30	Tavra tautukavsigik napaaqtut akutuqpaŋich nausaġataaqsimmata, iḷisimarusi upinġayasisilaaŋanik. 
LUK.21.31	Tainnatuttauq, tautukkuvsigik tamatkua iqsiñaqtuat nalaurraqsikpata, iḷisimaniaqtusi God-im atanniqsimmataa qallisilaaŋanik.
LUK.21.32	Iḷumun uqallautigivsi, ukua iñuich tuquaniŋniaŋitchut iluqaisa tamatkua nalaunŋaunnagich. 
LUK.21.33	Qiḷaglu nunalu piiġñiaqtuk, aglaan uqalutka piiġñiaŋitchut.
LUK.21.34	Aglaan qaunagisitchi ilivsiññun. Aptatiqaġnasi niqinaqivaił̣aglusi imiŋasiḷusiḷu, suli uŋiarrisigilugich iñuggutisi, qanuq iḷaanni taamna uvlua Atanġum qaiñiaqtuq tavraŋŋatchiaq niġiuŋisillusi. 
LUK.21.35	Qanuq taamna uvluq qaiyumaaqtuq iluqaiññun iñupayaanun nunamiittuanun, niġiiḷḷautiluni naniġiaq umiksaġmatun. 
LUK.21.36	Aglaan ilivsi quviqtaiḷiyumausi ataramik, aŋaiyyuuġlusi suaŋŋatiqaġuglusi pillukkumiñaġlugich sugaluaġnasi iluqaisa tamatkua piyumaaqtuat, suli makitayumiñaġuglusi sivuġaani Iġñiŋata iñuum. 
LUK.21.37	Tavra Jesus uvlutuaġman iḷisaurriŋaruq aŋaiyyuvikpaŋmi, aasii unnuaġmagu unnuiyaqtuqłuni iġġimun atiqaqtuamun Olives-mik.
LUK.21.38	Aasii uvlaatchaurami iñuich iluqaġmiŋ ullagaġigaat aŋaiyyuvikpaŋmun naalagiaqługu.
LUK.22.1	Niqinaqivik Puvlaksiŋaitchuamik Punniġmik qalliŋaruq, atiqaqtuaq Itqaunmik Qulaurrusiqiviŋmun.
LUK.22.2	Aasii aŋaiyyuliqsiqpaich iḷisaurriḷḷu pitquranik piviksraqsiuŋarut qanuġlugu tuqutchukługu Jesus, suiḷauriḷutiŋ sivuuġagivlugich iñuich.
LUK.22.3	Tavra Satan isiŋaruq Judas-mun taggisiqaqtuamun Iscariot-mik, iḷauruaq qulit malġuŋnun iḷitchitquranun. 
LUK.22.4	Ilaa aullaŋaruq aasii uqaqatigiaqsivḷugich aŋaiyyuliqsiqpaiḷḷu atanauraŋiḷḷu aŋaiyyuvikpaum munaqsriŋisa, qanuġlugu aitchuutigisukługu Jesus iliŋiññun. 
LUK.22.5	Tavra iliŋich quyatchaŋarut, suli aitchuġuŋagaat maniŋñik. 
LUK.22.6	Tavra Judas aŋiŋammiuq, aasii piviksraqsiugaqsivḷuni aitchuutigisukługu Jesus ilaiññun iñuich quviġlugich.
LUK.22.7	Tavra tikiñŋaruq uvlua Puvlaksiŋaitchuam Punniġum, taamna qulaurrusiqutim imnaiyaam tuqutauviksraŋa. 
LUK.22.8	Tavra Jesus tiliŋagik Peter-lu John-lu uqallakłuni, Aullaġlutik itqanaiyautiyaqtuqtigut qulaurrusiqinikun niġiyumaugut. 
LUK.22.9	Iliŋikta apiġiŋagaak, Sumun itqanaiyaġiaquvisiguk taavrumiŋa. 
LUK.22.10	Ilaan kiuŋagik, Naalaġnisitchik. Aullaġitchik iniqpaŋmun, aasii paaġniaġaatik iñuum saagaqtuam qattamun imiġmik. Malikkumagiktik, 
LUK.22.11	aasii sumupayaaq isiqpan, uqallautiyumagiktik iñua iglum, Iḷisaurri uqallaktuaq, Sumiitpa tuyuġmiaqaġvik, niġġiviksraqput iḷitchitquratkalu qulaurrusiqunmik? 
LUK.22.12	Tavra iḷisautiniaġaatik inituruamik qiḷaguamik upaluŋaitchuamik. Tavrani itqanaiyautiyumagiptigut. 
LUK.22.13	Tavra aullaŋaruk, aasii paqinŋagaak Jesus uqausiatun inmiŋnun, aasii iliŋik itqanaiyaŋaruk qulaurrusiqutiksramik.
LUK.22.14	Tavra ikarraq tikiñman, Jesus aquvinŋaruq niġġiviŋñun piqatigivlugich tilirat iḷitchitqurani. 
LUK.22.15	Tavra ilaan uqallautiŋagai, Piyummatigipiallakługu niġiqatigiyumaŋagivsi uumiŋa Qulaurrusiqunmik nagliksaaŋaiñŋaġma. 
LUK.22.16	Qanuq uqallautigivsi, niġitqigñiaŋitkiga tikitchiaġilugu sivunipiaŋa atanniqsimaviani God-im. 
LUK.22.17	Tavra ilaan tiguŋagaa qallugauraq, aasii quyaanikami God-mun, uqallaŋaruq, Tigulugu taamna, autaaqsiuŋ ilivsiññun. 
LUK.22.18	Tavra uqallautigivsi paŋmapaŋmiñ aglaan, imiġniaŋitchuŋa uumiŋa wine-mik qaiñiŋanun aglaan atanniqsimavia God-im. 
LUK.22.19	Jesus tiguŋagaa punniq, aasii quyaanikami God-mun, aviŋagaa aitchuutigivlugu ilaiññun uqallakłuni, Tavra taamna timiga aitchuutauruaq ilivsiññun. Taamna pisiuŋ itqaummatigilugu uvamnun. 
LUK.22.20	Tainnatun suli aitchuŋagai qallugauramik nullautchianikamiŋ, uqallakłuni, Una qallugauraq imaqaqtuq uvaŋa aumnik maqipkaqtauruamik pisigivlusi. Taavrumuuna God-im nalupqinaiġñiaġaa sivunniuġutini iñuŋnun.
LUK.22.21	Aglaattauq uvva iñuk uvaniittuq niġġiviŋñi aitchuutiginniktuaq uvamnik.
LUK.22.22	Qanuq Iġñiŋa iñuum tuqutinniaqtuq God-im sivunniutaatun, aglaan qanutun naglignaqtigiruq taamna iñuk aitchuutiginniktuaq ilaanik. 
LUK.22.23	Tavra apiqsruqtuutirraqsiŋarut avanmun nalliqsiŋ aitchuutiginnigniaġmagaan ilaanik.
LUK.22.24	Uqavaarraqsiŋarut iḷitchitqurat, nalliqsiŋ isumakkusiaqaġniaqtilaaksraŋanik kamanaġniqsraulugu.
LUK.22.25	Tavra Jesus uqallaŋaruq ilaiññun, umialiŋich Jew-guŋitchuat atanniqsimasuugaich iñutiŋ suli tamatkua umialgich tairauvlutiŋ anniqsuiriñik.
LUK.22.26	Aglaan tainna ilivsi piñiaŋitchusi. Aglaan kamanaġniqsrauruaq akunnavsiññi iḷiḷi nukaqłiqsun, suli aullarriruaq kivgatun.
LUK.22.27	Nalliak kamanaġniqsrauva, iñuk aquppiruaq niġġiviŋñi, naagga niqłiqsuqtuaq? Taamna aquppiruaq niġġiviŋñi. Aglaan uvaŋa kivgaġimmatun itkivsiŋa.
LUK.22.28	Ilivsi nayuŋagivsiŋa iluqaiññi uuktuaġusiamni. 
LUK.22.29	Aapamali aitchuŋammaŋa atanniqsimmanmik, tainnatulli aitchuġniaġmigivsi atanniqsimmanmik, 
LUK.22.30	aasii niġiñiaqtusi imiġlusiḷu niġġivimñi atanniqsimavimñi, suli aquppiḷusi umialgich aquppiutaŋiññi isivġiġḷugich qulit malġuk maŋŋuġiich Israel-guruat.
LUK.22.31	Simon, Simon, naalaġniiñ. Satan uuktuaġumiñaqsiŋagaasi iluqasi, nunaliqiritun palauvaksranik amiġaiyairuatun. 
LUK.22.32	Aglaan Simon, aŋaiyyutiŋagikpiñ ukpiġutaiquŋił̣ł̣utin, aasii isumalitqianikkuvich, suaŋasiḷaagaksraġigitin aniqatiitin. 
LUK.22.33	Tavra Peter-m kiuŋagaa, Ataniiq, itqanaitchuŋa tigutaaqtauqatigiyumiñaqłutin tuquqatigiyumiñaqłutillu. 
LUK.22.34	Jesus uqallautiŋagaa, Uqallautigikpiñ Peter, tiŋmiaq nipanniaŋitchuq uumani uvlumi, ilivich piŋasuiqsuaġlutin piiḷaaganiksiaġilutin naluniḷuŋa.
LUK.22.35	Tavra Jesus uqallautiŋagai, Taimani aullaqtinnavsi maniqaġviił̣aaqłusi puukataiḷaaqłusiḷu aluġuġutaiḷaaqłusiḷu, sumik inuqtuŋavisi? Iḷitchitqurat kiuŋagaat, Inuqtuuraŋaitchugut sumik.
LUK.22.36	Ilaan uqallautiŋagai, Aglaan paŋmapak, kiñaliqaa maniqaġviqaqtuaq puukataqaqtuaġlu saagaġligik. Suli kiñaliqaa savikpaitchuaq tauqsiġḷi savikpaŋmik tuniḷugu quppiġaani. 
LUK.22.37	Qanuq uqallautigivsi, Bible uqaluat sivuniqaqtuaq uvamnik inna nalauttuksrauruq, “Ilaa kisiuqatauŋaruq piḷuusiqirinun.” Suli supayaat aglausimaruat Bible-ni uvapkun taŋŋiġñiaqtut.
LUK.22.38	Tavra iḷitchitqurat uqallaŋarut, Tautugiñ Ataniiq, uvva malġuk savikpaak. Ilaan uqallautiŋagai, Naamaruk.
LUK.22.39	Tavra Jesus aniŋaruq, aasii aullaqłuni piḷġusikaamisun iġġimun atiqaqtuamun Olives-mik. Iḷitchitqurat maliŋammigaat. 
LUK.22.40	Tavra tikiññami inimun ilaan uqallautiŋagai, Aŋaiyyusitchi payaritquŋiḷḷusi ikł̣igutchaktinniaġunmun. 
LUK.22.41	Tavra ilaa taikuŋaqtaallavsaaŋaruq iliŋiññiñ uyaġaŋmik miḷuqsalgutilaavalliqsun, aasii sitquqłuni aŋaiyyuŋaruq. 
LUK.22.42	Aapaaŋ, pisuutigigupku, piiġuŋ nagliksaaġutiqpak uvamniñ. Aasiivsauq uvaŋa pisuutiŋiḷaaptun, aglaan ilivich pisuutin piḷi. 
LUK.22.43	Tavra tavrani isaġulik qiḷaŋmiñ niptaŋaruq ilaanun aasii suaŋŋasiqł̣ugu. 
LUK.22.44	Aasii iłuiḷḷiuġutiqpaqaqłuni ilaa aŋaiyyuŋaruq qapiŋaipiaġataqłuni, suli ilaan siiqsipkaġniŋa kutaaŋaruq nunamun auktun kusiqsuatun. 
LUK.22.45	Tavra makinnami aŋaiyyuŋaiqł̣uni, ilaan ullaŋagai iḷitchitqurat suli tautuŋagai siñiktuat, isumaaqpaił̣ł̣utiŋ. 
LUK.22.46	Tavra ilaan uqallautiŋagai, Summan siñikpisi? Makillusi aŋaiyyusitchi payariŋitchumagaasi ikł̣igutchaktinniaġutim.
LUK.22.47	Tavra Jesus uqaġniaqtillugusuli, iñusalaich qaiŋarut, suli taamna Judas-mik atilik, iḷaŋat qulit malġuk iḷitchitqurat, aullarrivḷuni iliŋiññik. Ilaan ullaŋagaa Jesus kunigiaqługu. 
LUK.22.48	Tavra Jesus uqallaŋaruq ilaanun, Judas, aitchuutigiyumaviuŋ Iġñiŋa iñuum kunigḷugu? 
LUK.22.49	Tavra iḷitchitqurat avataaniittuat Jesus, iḷitchuġikamiŋ suna piaqsisilaaŋanik, uqallaŋarut, Ataniiq, savikpagaġniaqpisa? 
LUK.22.50	Tavra iḷaŋata anauŋagaa aŋaiyyuliqsiqpaum kivgaŋa, aasii siutaiqł̣ugu taliqpianik. 
LUK.22.51	Tavra Jesus iñiqtiŋagai, Tavraaġitchi. Aasii ilaan aksiuŋagaa siutaa iłuaqsivḷugu.
LUK.22.52	Tavra Jesus uqallaŋaruq aŋaiyyuliqsiqpaŋnun atanauraŋiññullu aŋaiyyuvikpaum munaqsriŋisa umialiŋnanullu tiguriyaqtuqtuanun inmiñik, Qaiŋavisi tigligayuktimik pisaġmatun, savikpaŋnik anauttaniglu satkuqaqłusi tigusaqtuqłuŋa? 
LUK.22.53	Nayuqtigiraġikavsi uvlumiñ uvlumun aŋaiyyuvikpaŋmi tigulaitkivsiŋa. Aglaan piviksraqsi nalautittuq, taavrumalu suaŋŋataata taaqtuam.
LUK.22.54	Tavra ilaisa tigutaaŋagaat Jesus suli aullautivlugu aŋaiyyuliqsiqpaum igluanun. Peter maliġuaŋaruq aquatigun uŋasikł̣uni. 
LUK.22.55	Tavraasii igniqsuaniŋmata qitqanun siḷalliata kasimavium suli aquptaaqłutiŋ atautchimun, Peter aquvinŋammiuq akunġannun. 
LUK.22.56	Tavrani niviaqsiam kivgam, tautukługu Peter aquppipkaqtillugu igniġum qaummaŋani uqallaŋaruq, Una iñuk tuvaaqatauŋammiruaq Jesus-mun. 
LUK.22.57	Tavra Peter-m piiḷaaġiŋagaa taamna uqallakłuni, Aġnaaq, ilaa uvaŋa nalugiga. 
LUK.22.58	Akkuliurallaksiññaġman iñuum tamaaŋŋa tautulgitkaa Peter aasii uqallakłuni, Ilivich uvva iḷagimmigaatin. Tavra Peter uqallaŋaruq, Aŋuun, iḷagiŋitkaanŋa. 
LUK.22.59	Taavruma aquagun ikarraq pianikpalliġman, allasuli iñuk katchuŋaiqsruqłuni uqallaŋaruq, Nalupqinaitchuamik una iñuk piqatauŋaruq Jesus-mun qanuq Galilee-ġmiugummiuq. 
LUK.22.60	Tavra Peter uqallaŋaruq, Aŋuun, naluruŋa sumik uqautiqaqtilaaġnik. Tavra tavrauvvaa, uqaġniaqtillugusuli, tiŋmiaq nipanŋaruq. 
LUK.22.61	Aasiisuli Ataniq qiviaqłuni qiñiŋagaa Peter. Tavra Peter itqaiŋaruq uqaluanik Atanġum uqallautaanik inmiñun, Sivuani tiŋmiam nipanniksraŋan uvlupak, piiḷaaġiniaġiŋma piŋasuni naluniḷuŋa. 
LUK.22.62	Tavra Peter aniŋaruq aasii qiapiaġataŋaruq.
LUK.22.63	Tavra taapkua munaqsriruat Jesus-mik kipagiŋagaat anaullaqługu. 
LUK.22.64	Suli irrak mattutchiqł̣ugik apiġiraġaŋagaat, Kia qakiqpatin? Nalautchaġiñ. 
LUK.22.65	Suli iliŋich uqallaŋarut iñugiaktuanik uqaluŋnik pisaaŋavlugu uqamaqłuutivlugulu.
LUK.22.66	Tavra uvluġman, umialiŋnaŋich Jew-guruat aŋaiyyuliqsiqpaiḷḷu iḷisaurriḷḷu pitquranik katinŋarut atautchimun, aasii qaġġisiŋagaat Jesus uqaqsitaaġviŋmiŋnun. 
LUK.22.67	Apiġiŋagaat, Ilivich Christ-guvich? Uqallautitigut. Tavra Jesus kiuŋagai, Uqallautigaluaġuvsi ukpiġiniaŋitkivsiŋa. 
LUK.22.68	Suli apiġigaluaġmiguvsi kiummagaaġma, kiuniaŋiñmigivsiŋa nalaunŋaruamik. 
LUK.22.69	Aglaan paŋmapaŋmiñ Iġñiŋa iñuum aquppiutchiqsauniaqtuq taliqpiata tuŋaanun Sapiġñaqtuam God-im. 
LUK.22.70	Tavra iluqaġmiŋ uqallaŋarut, Uvvailivich Iġñiġivatin God-im? Tavra Jesus kiuŋagai, Uqallaktusi Iġñiġinivḷuŋa. 
LUK.22.71	Tavra iliŋich uqallaŋarut, Iñuvsaanik pasiññiktuksranik ilaanik piqaqtuksrauŋaiqsugut. Uvagut paŋmapak tusaaganikkivut ilaan uqaluŋi Iġñiġinivḷuni God-mun.
LUK.23.1	Tavra iluqaġmiŋ piqatigiich makinŋarut, aasii qaġġisivlugu Jesus Pilate-mun. 
LUK.23.2	Tavra iliŋisa uqautigirraqsiŋagaat uqaqłutiŋ, Iḷitchuġigikput una iñuk asiñuurriñiaqtuaguvlugu iñuptiŋnik, suli aitchuitquriŋił̣ł̣uni akiḷiutinik taxes-nik Caesar-mun, uqaqłuni ilaa Christ-gunivḷuni umialik. 
LUK.23.3	Tavra Pilate-gum apiġiŋagaa Jesus, Umialigivatin Jew-guruat? Tavra ilaan kiuŋagaa, Tainna uqallaktutin. 
LUK.23.4	Tavra Pilate uqallaŋaruq aŋaiyyuliqsiqpaŋnun iñusalaŋnullu, Patchisiksramik iḷitchuġiŋitchuŋa uumani iñuŋmi. 
LUK.23.5	Tavra iliŋich katchuŋaiñŋarut uqaqłutiŋ, Ilaan aŋalayyauġai iñuich, iḷisaurrivḷuni iluqaani Judea-mi, Galilee-miñqaŋa uumuŋaaglaan inimun.
LUK.23.6	Tavra Pilate taamna tusaakamiuŋ, apiqsriŋaruq iñuk taamna Galilee-ġmiugummagaan. 
LUK.23.7	Tavra Pilate iḷitchuġikami Jesus Herod atanniqsimakkaŋani inniġman, ilaan Herod-muktinŋagaa, Herod Jerusalem-miinmimman taavrumani piviksrami. 
LUK.23.8	Tavra Herod tautukamiuŋ Jesus, ilaa quyapiaġataŋaruq, qanuq sivisuruami tautugumalaaŋavlugu, pisigivlugich tusaasuukkani ilaagun, suli tautugumaŋagaluaqtuq qanutchimik aliuġnaqtuamik savakpan. 
LUK.23.9	Tavra Herod-gum sivisuuraqtuami apiqsruqtuŋagaa Jesus, aglaan ilaan kiulaiñŋagaa. 
LUK.23.10	Tavra aŋaiyyuliqsiqpaich iḷisaurriḷḷu pitquranik makitaruat tamaani, suammakłutiŋ saŋunŋagaat Jesus. 
LUK.23.11	Tavra Herod-gum aŋuyaktiŋisalu aŋalataġiŋagaat pisaaŋŋatikun kipagivlugulu, kiisaimma annuġaalgitpaat annuġaaġipiaġataqtuanik umialiktun, aasii utiqtiłługu Pilate-mun. 
LUK.23.12	Tavraasii Herod-lu Pilate-lu avilaitqatigiiksinŋaruk avanmun taavrumanipiallak uvlumi, qanuq sivuani taavruma uumikkutiŋagaluaqtuak avanmun.
LUK.23.13	Pilate tavrani ququaŋagai atautchimun aŋaiyyuliqsiqpaiḷḷu umialiŋnallu iñuiḷḷu, 
LUK.23.14	aasii uqallautivlugich, Qaġġirriŋagivsiŋa uumiŋa iñuŋmik asiñuurriñiaqtualivḷugu iñuŋnik. Aasii qanuġitilaaqqaaqługu sivuqqavsiññi, iḷitchuġiŋitkiga una iñuk piḷuutiqaġlugu nalliannik unnii pasikkutivsi ilaanun. 
LUK.23.15	Herod unnii iḷitchuġiŋiñmiuq pasikkutiksramik, qanuq utiqtisiññaŋammigaa uvaptiŋnun. Una iñuk piitchuq sumik tuqurrutauyumiñaqtuamik ilaanun. 
LUK.23.16	Tavra ipiġaqtuqtisiññaġniaġiga aasii tigutaaqtauŋaiqsillugu. 
LUK.23.17	[Tavra Pilate tigutaaqtauŋaiqsitchiruksrausuuruq atautchimik tigutaaqtamik niqinaqimmata qulaurrusiqiviŋmun itqaunmi.] 
LUK.23.18	Tavra iluqaġmiŋ iñusalaich atautchikun nipaallaŋarut, Tuqutauli taamna iñuk, aasii tigutaaqtauŋaiqsillugu Barabbas. 
LUK.23.19	Barabbas tigutaaqtauruaq pisigivlugu tuavaallaktitchiŋaniŋa iniqpaŋmi iñuaqłuniḷu. 
LUK.23.20	Pilate-gum nivliutitqikkalualgitkai atausivsaami, kipiġniuġaluaqłuni tigutaaqtauŋaiqsitchukługu Jesus. 
LUK.23.21	Tavra iliŋich saqłarraqsigiññaŋarut, Kikiaktuutili, kikiaktuutili aŋarrauramun. 
LUK.23.22	Piŋayuaŋni Pilate-gum uqallautigalualgitkai, Summan? Sumik pigiitchuamik piŋava? Iḷitchuġiŋitchuŋa ilaani qanusipayaamik patchisiksramik tuqurrutauyumiñaqtuamik. Tavra ipiġaqtuqtisiññaġlugu tigutaaqtauŋaiqsinniaġiga. 
LUK.23.23	Tavra iñuich katchuŋaiñŋarut, saqłakłutiŋ Jesus kikiaktuutiraksraupiaġnivḷugu aŋarrauramun. Kiisaimmaa saqłakłutiŋ akimavut. 
LUK.23.24	Tavra Pilate sivunniiŋaruq piruksraġuqługu kipiġniuġutaat. 
LUK.23.25	Tavra ilaan tigutaaqtauŋaiqsinŋagaa iñuk isiqtitauruaq tigutaaġviŋmun tuavaallaktitchiñikun iñuaġnikullu, ilaisa apiqsriaġikkaŋat, aglaan Jesus ilaan aitchuutigiŋagaa ilaiññun qanuq pisukparruŋ pitquvlugu.
LUK.23.26	Tavra aullautisaġniallaan Jesus, paaŋagaat iñuk Simon Cyrene-miu, tikitchaġataviksuaq iniqpaŋmun. Tigguġluŋagaat aasii iqsriqł̣ugu aŋarrauramik, iqsruquvlugu aquagun Jesus. 
LUK.23.27	Tavra iñusalaich, maliŋagaat aquagun aġnallu qiaqpakługu Jesus. 
LUK.23.28	Tavra Jesus kiŋiaqługich uqallautiŋagai, Aġnaat Jerusalem-mi, qirratigiŋaiqsiŋa uvaŋa. Qirratigisitchi ilivsiññun miqłiqtuvsiññullu. 
LUK.23.29	Qanuq uvlut tikiññiaqtut iñuich uqallagniaġmata, Quviasuglich miqłiqsiḷaitchuat, siŋaiyaulaitchuallu, miluktitchiŋaitchuallu qaŋaunnii. 
LUK.23.30	Taimanigu iñuich uqaġniaqtut iġġiñun, Kattaqisigut, Qimiqqamullu iriqtigut.
LUK.23.31	Qanuq tainna pikparruŋ iñuk patchisaitchuaq paŋmapak, qanutun piñiaġmivat iñuŋnun taimanigu?
LUK.23.32	Malġuktauq allak, pitquranik kamaksriŋitchuaq, tuqutauruksraġuŋammigaich piqatigilugu Jesus. 
LUK.23.33	Tavra tikiññamik inimun atiqaqtuamun Niaquġruamik, tavrani kikiaktuutiŋagaat Jesus aŋarrauramun, malġuglu pitquranik kamaksriḷaitchuak ilaan avatiŋnun. 
LUK.23.34	Tavra Jesus uqallaŋaruq, Aapaaŋ, suliqutigiŋaiġuŋ itqaumayumiñaiġḷugu piḷuutaat, qanuq nalurut suliqitilaamiŋnik. Suli saaptautigiŋagaich autaaġukługich ilaan annuġaaŋi.
LUK.23.35	Tavra iñuich makitaŋarut tamaani takunnaqłutiŋ. Aglaalli Jew-guruat umialiŋnaŋich kipakłiŋarut ilaanik uqaqłutiŋ, Ilaa annaurriŋaruq allanik, annautimmiḷi inmiñik, ilaa Christ-gugumi God-im Piksraqtaaŋa. 
LUK.23.36	Aŋuyaktit kipagiŋammigaat, ullakługu aitchuŋagaat wine-mik, 
LUK.23.37	uqallautivlugulu, Umialigikpatin Jew-guruat, annauttuiñ iliŋnik. 
LUK.23.38	Ukua uqaluich aglautiŋammigaich qulaanun, Unauvva Umialgat Jew-guruat.
LUK.23.39	Igḷuata pitquranik kamaksriḷaitchuam niviŋaruam pisaaŋaŋammigaa, uqaqłuni, Christ-guguvich, annautuiñ iliŋnik uvaguglu annautilunuk. 
LUK.23.40	Tavra igḷuata suaŋagaa igḷuni uqaqłuni, Sivuuġagiŋitpiuŋ God tainnatuttauq tuquaqsiḷḷamnuk? 
LUK.23.41	Uvaguk iḷumun piḷḷuataġaatiguk, qanuq aitchuusiaqaqtuguk nalaunŋaruamik savaaptiŋnun, aglaan una iñuk piŋaitchuq sumik pigiitchuamik. 
LUK.23.42	Tavra ilaa uqallaŋaruq Jesus-mun, Jesus, itqaumayumagiŋma qaiguvich umialiguġlutin. 
LUK.23.43	Tavra Jesus kiuŋagaa, Iḷumun uqallautigikpiñ, uvlupak itqatiginiaġiŋma Nakuuvlutiŋ Ayuruat Irvianni.
LUK.23.44	Tavra uvluq qitiqqaqpalliġman siqiñiq taaqsiŋaruq nunalu iluqani piŋasunugataqtillugu. 
LUK.23.45	Tavra talukiyaaŋa aŋaiyyuvikpaum aliŋaruq malġuułłuni.
LUK.23.46	Tavrani Jesus nipatusivḷuni uqallaŋaruq, Aapaaŋ, qaitkiga ilitqusiġa iliŋnun munaġitquvlugu. Aasii taamna uqallausiġianikługu aniġniġiŋaruq.
LUK.23.47	Tavra aŋuyaktit atanauraŋata iḷitchuġikami taapkuniŋa piruanik, ilaan nanġaŋagaa God uqallakłuni, Nalupqinaitchuamik una iñuk patchisaiñŋaruq. 
LUK.23.48	Tavra iluqaġmiŋ iñusalaich kasimaruat qiñiqtuaġiaqłutiŋ, tautuanikamiŋ taapkuniŋa piruanik, utiŋarut aiyaavlutiŋ, atqunaq iłuiḷḷiuġutiqaqłutiŋ. 
LUK.23.49	Suli iluqaġmiŋ Jesus aunniuqsimakkaŋisa, aġnallu maliktuat ilaanik Galilee-miñ, makitaŋarut taavaniqpani qiñiqłutiŋ tamatkuniŋa.
LUK.23.50+LUK.23.51	Tavra iñuqaŋammiuq atiqaqtuamik Joseph-mik qairuamik Jew-guruat nunaaqqianniñ Arimathea-miñ. Ilaa iḷaugaluaqłuni aŋaiyyuvikpaum uqaqsitaaqtitchiriŋiñun, iviġaumagiŋaitkaa sivunniutaat savaaŋallu. Joseph iñulluatauŋaruq isumakkusiaqaġluataqłuniḷu niġiugivlugulu tikiññiksraŋa God-im atanniqsimmataa nunami. 
LUK.23.52	Taamna iñuk ullautiŋaruq Pilate-mun aasii apiqsriaġivlugu Jesus timaa. 
LUK.23.53	Tavra ilaan atqaŋagaa timaa, aasii nimaaqługu ukił̣haaġiksuamik iḷuvviuġunmik, aasii iḷuviqługu uyaġagruakun iḷuvviviḷiamun, iñuum qaŋaunnii iḷuviqtauvigiŋaisaŋanun. 
LUK.23.54	Taamna uvluq Jew-guruat Itqanaiyaġviat, savaiññiq isagutiaqsivḷuni.
LUK.23.55	Tavra aġnat maliŋaruat Jesus-mik Galilee-miñ piqasiŋagaat Joseph, aasii tautukługu iḷuvvivik, qanuġlu Jesus timaa iḷisilaaŋanik. 
LUK.23.56	Tavraniasii aiŋarut, aasii itqanaiyaqłutiŋ tivraġiksautinik uqsruġutiniglu atugaksramiŋnik Jesus timaanun. Savairraqsimmata iliŋich minġuiqsiŋarut kamagivlugich pitqurat.
LUK.24.1	Tavra Jew-guruat itchaksriġmata savaiññiŋat qaaŋiġman, qauksrauraqsaġataqtuami, aġnat iḷuvviviŋmuŋarut tigumiaqługich tivraġiksautit itqanaiyaatiŋ. 
LUK.24.2	Tavra iliŋisa tautuŋagaat uyaġak aksraktinŋaniqsuaq paaŋaniñ iḷuvvivium. 
LUK.24.3	Aasii isiqamiŋ paqinŋaitkaat timaa Atanġum Jesus. 
LUK.24.4	Qanuqsausiitchaġataviksillugich taavrumuuna, tavraŋŋatchiaq iññuk malġuk makinniqsuk saniġaannun qiŋŋaġnaqtuanik annuġaaqaqtuak. 
LUK.24.5	Tavra iqsitchakłutiŋ aġnat punŋarut nunamun. Iññuk uqallaŋaruk ilaiññun, Summan ivaqpisiuŋ iñuuruaq akunġanni tuquŋaruat? Uvaniinŋitchuq. Aŋiŋaruq tuqqunmiñ. 
LUK.24.6	Itqaqsiuŋ ilaan uqallautaa ilivsiññun Galilee-miinŋaġmi inna,
LUK.24.7	Iġñiŋa iñuum aitchuutauniaqtuq piḷuusiqirinun, aasii kikiaktuurrauluni aŋarrauramun, suli uvluk piŋayuaŋni aŋiñiaqtuq. 
LUK.24.8	Tavra aġnat itqaŋagaich Jesus uqaluŋi, 
LUK.24.9	aasii utiqłutiŋ iḷuvviviŋmiñ quliaqtuaġiŋagaich tamatkua iluqaisa qulit atautchimun iḷitchitquranun, iluqaiññullu iḷaŋiññun. 
LUK.24.10	Tavra Mary Magdalene Joanna-lu Mary-ḷu aakaŋa James, allallu aġnat piqatigivlugich quliaqtuaŋarut taavrumiŋa tiliranun iḷitchitquranun. 
LUK.24.11	Aasii taapkuali tilirat iḷitchitqurat isumaŋarut aġnat asiḷiqinivḷugich, aasii ukpiġiŋaitkaich. 
LUK.24.12	Aglaan Peter makinŋaruq, aasii aqpamik iḷuvviviŋmukłuni. Itchuaqami, ilaan tautuŋagai ukił̣haaġiksuat iḷuvviuġutit kisiisa. Aisaŋaruq isumaaluutigivlugich tamatkua piruat.
LUK.24.13	Taavrumanivsauq uvlumi malġuk iḷaŋich aullaqsaġmiñiqsuak nunaaqqimun atiqaqtuamun Emmaus-mik, tallimat malġuktun mile-tun uŋasiksigiruamun Jerusalem-miñ. 
LUK.24.14	Suli uqaqatigiiŋaruk avanmun tamatkunuuna iluqaisigun piruatigun. 
LUK.24.15	Tavra uqaġataviksillugik avanmun tamatkuniŋa sivuniqsiñialavlutik atautchimi, Jesus ilaa qalliḷaaġutiŋaruq aasii pisuaqasiutivlugik. 
LUK.24.16	Tavra tautukkaluaġaak, iḷisaqsripkaqtauŋaitchuk. 
LUK.24.17	Tavra ilaan uqallautiŋagik, Sunaimña uqaaġutigiraqtik avanmun pisuallaptik? Tavra iliŋich nutqaŋarut, qiññaqaŋaruk taapkuak ipiqtusuktuatun. 
LUK.24.18	Tavra igḷua atiqaqtuaq Cleopas-mik uqallaŋaruq ilaanun, Uvvailivich kisivich iglaaguruatin Jerusalem-mun naluvich sunik piŋaruanik makkunani aqulliġñi uvluni? 
LUK.24.19	Tavra ilaan apiġiŋagik. Sut piruat? Iliŋiktali kiuŋagaak, Ivrumuuna Jesus-kun Nazareth-miukun, uqaqtaagun God-im sapiġñaqtuakun savaŋniġmiñi uqaluŋmiḷu sivuġaani God-im iluqaġmiglu iñuich. 
LUK.24.20	Qanuġlu aŋaiyyuliqsiqpaptiŋnun umialiŋnanullu aitchuutigiŋatilaaŋanik tuqutaksraġuqługu, aasii kikiaktuutivlugu aŋarrauramun. 
LUK.24.21	Uvagulli niġiugigaluaqtaqput ilaagunivḷugu tasuqsairuksraun Israel-guruanik. Aaŋami taapkuatualuuŋiñmiut, paŋmapak uvva uvluk piŋayuak tamatkuaqaŋa pimmata. 
LUK.24.22	Aasiisuli iḷaŋisa aġnat iḷaptiŋni tupaimmiraatigut. Iḷuvviviŋmugniqsuat uvlaatchaurami 
LUK.24.23	aasii paqinŋaitkaat ilaan timaa, aasii utiqłutiŋ uqaŋarut niptaġnivḷugich isaġulgich uqaqłutiŋ iñuunivḷugu. 
LUK.24.24	Iḷavuttauq piqatauruat uvaptiŋnun iḷuvviviŋmuŋarut, aasii paqiłługu tainnatupiaġataq aġnat uqausiatitun, aglaan ilaa tautuŋisiññaqługu.
LUK.24.25	Tavra Jesus uqallautiŋagik, Isumatuitchutik ukpikallaitchutiglu iluqaiññik uqaqtiŋisa God-im uqalugiŋaraŋiññik. 
LUK.24.26	Qanuq uqautigiŋagaat taimani Christ nagliksaaqtuksraunivḷugu aasii God-im kamanaqsipkaġlugu. 
LUK.24.27	Tavra Jesus kaŋiqsipkaġniaŋagik uqaluŋnik inmigun iluqaiññi Bible-niittuanik, isagutivluni aglaaŋiñiñ Moses aglaaŋiññiglu iluqaiññik uqaqtiŋisa God-im.
LUK.24.28	Tavra qalliŋarut nunaaqqimun ullaukkamiŋnun. Jesus qiññaqaŋaruq qaaŋiġñiaqtuatun. 
LUK.24.29	Tavra iliŋikta arapiaŋagaak uqaqłutik, Nayuqtiguk, qanuq uvva unnugiaqtuq suli uvluq taaqsiaqsiruq. Tavraasii ilaan isiqatigiŋagik. 
LUK.24.30	Tavra Jesus niġiqatigisaaqsikamigik, tiguŋagaa punniq aasii aŋaiyyuqqaaqłuni aviŋagaa punniq, aasii aitchuutigivlugu iliŋiŋnun. 
LUK.24.31	Tavra iliŋikta iḷisaġiŋagaak, aasii ilaa qiñiġnaiŋaruq iliŋiŋniñ. 
LUK.24.32	Tavra iliŋik uqaurrutirraqsiŋaruk avanmun, Qaariŋaitpiñuk iḷuptiŋni ilaan uqautiugaġmatiguk iglaullapta, kaŋiqsipkaġniaqługich Bible uqaluŋich?
LUK.24.33	Tavra iliŋik utiqsautigillaan piŋaruk Jerusalem-mun, aasii kasuŋagaich qulit atautchimik iḷitchitqurat kasimaruat atautchimi tamatkualu piqatiŋich. 
LUK.24.34	Aasii taapkua kasimaruat uqaŋarut, Ataniq iḷumun aŋiŋaruq, aasii niptaqłuni Simon-mun. 
LUK.24.35	Tavrali iliŋik quliaqtuarraqsiŋaruk sum pisilaaŋanik apqunmi, qanuġlu Jesus iḷisaġipkaqtilaaŋanik inmiŋnun avikamiuŋ punniq.
LUK.24.36	Taavrumiŋa uqaġataviksillugik, Jesus ilaa makinŋaruq akunġannun, aasii uqallautivlugich, Tutqiutiqaġitchi. 
LUK.24.37	Tavra iliŋich tupaŋarut iqsitchakłutiglu, isumavlutik aliuqtuġasugalutiŋ. 
LUK.24.38	Tavra Jesus uqallautiŋagai, Summan isumaalukpisi? Summallu nalupqisukpisi isumavsiññi? 
LUK.24.39	Tautuksigik argatka isigatkalu, uvaŋapiaġatauruŋa. Savitchiŋa iḷitchuġiyumausi, qanuq ilitqusiq timaitchuq saunġitchuġlu tautuusivsisun uvamnik timiqaqtuatun. 
LUK.24.40	Tavra taamna uqallausiġiqqaaqługu, ilaan qiñiqtinŋagai argaŋmiñik isigaŋmiñiglu. 
LUK.24.41	Tavra ukpiŋaitkaluallaġmiŋ quviasugataviksillugich aliuqłutiglu, ilaan apiġiŋagai, Sumik niġiñaġumiñaqtuamik piqaqpisi? 
LUK.24.42	Tavra aitchuŋagaat iḷaviñiŋanik uunŋaruam iqaluum. 
LUK.24.43	Aasii ilaan tiguvlugu niġiŋagaa takkuanni.
LUK.24.44	Tavrani ilaan uqallautiŋagai, Tamarra uqalutka uqautigiŋaratka ilivsiññun nayuŋŋavsi, supayaat aglausimaruat uvapkun pitqurani qaisauŋaruani Moses-kun, uqaqtiŋisigullu God-im, Psalms-niḷu nalauttuksraupiaġnivḷugich. 
LUK.24.45	Tavra Jesus kaŋiqsiyumiñaqsiŋagai Bible uqaluŋiññik, 
LUK.24.46	aasii uqallautivlugich, Inna aglausimaruq, Christ nagliksaaqtuksraunivḷugu aasii uvluk piŋayuaŋni aŋiluni tuqqunmiñ. 
LUK.24.47	Aasii pisigilugu ilaan piraŋa, tusaayugaaġiksuat God-im suliqutigiŋaiġutaagun itqaumayumiñaiġḷugich piḷuutit isumalitqiksuanun alġaqsruutigiraksrauvlugu nunapayaanun aullaqilugich Jerusalem-miñ. 
LUK.24.48	Ilivsi tautuŋaruasii tamatkuniŋa quliaqtuaġiniaġisi. 
LUK.24.49	Aasiuvva, uvaŋa tiliñiaġiga ilivsiññun unniqsuqłiisaa Aapama. Aglaan utaqqiruksraurusi iniqpaŋmi, God-im suaŋŋataa atqaqsiaġilugu ilivsiññun.
LUK.24.50	Tavra Jesus aullatiŋagai iniqpaŋmiñ Bethany-munaglaan, suli isaaqługich argaŋni aŋaiyyutiŋagai.
LUK.24.51	Aŋaiyyutiniallaisa, ilaa mayuurrauŋaruq ilaiññiñ qiḷaŋmun. 
LUK.24.52	Ilaisa qiksigivlugu nanġaŋagaat, aasii utiqłutiŋ Jerusalem-mun quviasuutiqpaqaqłutiŋ. 
LUK.24.53	Suli ataramik aŋaiyyuvikpaŋmiinŋarut nanġaqługu quyyavigivlugulu God.
JHN.1.1	Aullaqisaamiñqaŋa, taamna taggisiqaqtuaq Uqaluŋmik itaniŋaruq supayaat savaaguŋaiñŋaisa. Uqaluk itqatauŋaruq God-mun. Suli Uqaluk God-auŋaruq.
JHN.1.2	Tavraasii Uqaluk itqatauŋaruq God-mun aullaqisaamiñqaŋa, 
JHN.1.3	aasii taavrumuuna Uqalukun God-im savaŋagai supayaat, suli atausiuraq-unnii savaaguŋaruaq savaaguŋaitchuq ilaa piiḷḷugu. 
JHN.1.4	Uqaluŋmiñ kaŋiqaŋaruq iñuggun, aasii taavruma iñuggutim qaġġirrigai iñuich qaummaġmik, iḷisautivlugich God-im iḷumun ittuaŋanik. 
JHN.1.5	Qaummaqtun qaummaġiksuatun taaqtuami, suli taaqtuam qamilaiñmatun qaummaq, ilaalli iḷisautiŋagai iñuich God-im iḷumun ittuaŋanik aasii tamatkua akiḷḷiḷiqsuutiruat ilaanun payariŋaitkaat ilaa.
JHN.1.6	Iñuqaŋaruq atiqaqtuamik John-mik tiliŋaraanik God-im.
JHN.1.7	John qaiŋaruq quliaqtuaġiyaqtuqługu ilaa taamna qaummaqtun ittuaq, iñuich iluqaġmiŋ ukpiquvlugich. 
JHN.1.8	John taamnauŋaitchuq qaummaqtun ittuatun, aglaan qaiŋaruq quliaqtuaġisukługu taamna qaummaqtun ittuaq, 
JHN.1.9	iḷisaurriruaq iḷumun ittuamik, qaigaqsiruaq nunamun qaġġirriḷuni qaummaġmik iñupayaanun.
JHN.1.10	Ilaa nunamiinŋaruq, ilaan savaŋagaa nuna, aasiiḷi nunapayaat naluŋagaat. 
JHN.1.11	Ilaa qaiŋaruq pimiñun, aasii nanmiñiq iñuŋisa akuqtuŋaitkaat. 
JHN.1.12	Aglaan iluqaisa akuqtuqtini ukpiqtuat inmiñun, ilaan miqłiqtuliutipkaŋagai God-mun. 
JHN.1.13	Tamatkua aniŋaitchut iñugruiññaum aniñiŋa tuvraġlugu, naaggaunnii pisuutaa iñuum. Iliŋich anitqiŋarut pisuutaagun God-im.
JHN.1.14	Tavra taamna taggisiqaqtuaq Uqaluŋmik iñuġuŋaruq aasii iñuuqataullakłuni uvaptiŋni, naamaruamik nagliktuutiqpaqaqłuni iḷumun ittuaguvluniḷu. Uvagut tautuŋagikput kamanautaa, kamanaun kisimisualuk Iġñitualuuruam Aapamun pigikkaŋa.
JHN.1.15	John quliaqtuaqaŋaruq ilaanik, suli nipatuvluni uqaqłuni, Uvva taimña quliaqtuaġiŋaraġa, iñuk qairuaq aqupkun kamanałhaaqtuq uvamniñ, qanuq sivumni inŋaruq.
JHN.1.16	Suli naammataaniñ ilaan nagliktuutiqpaŋmi, nagliktuġayukkaatigut iluqata, aitchuqtuaqłuta nagliktuutinik maligiikł̣ugich. 
JHN.1.17	God-im qaiñŋagai pitqurat Moses-kun, aglaalli nagliktuutiqpak iḷumun ittuaġlu qaisauŋaruk Jesus Christ-kun. 
JHN.1.18	Kialiqaa tautuŋaitkaa God qaŋaunnii, aglaan Iġñitualuum piviuttaġitchiqsuam Aapamiñ iḷitchuġipkaŋagaa.
JHN.1.19	Uvvali uqaluktuaŋi John. Jew-guruat tilisiŋarut aŋaiyyuliqsimiŋnik Levi-ñiglu Jerusalem-miñ apiqsruġiaqługu kiummagaan. 
JHN.1.20	John-gum kiuŋagai nalupqinaiqł̣ugu, Uvaŋa Christ-guŋitchuŋa. 
JHN.1.21	Tavra apiġiŋagaat, Kiuviñmi? Elijah-uvich? Ilaa uqallaŋaruq, Elijah-uŋitchuŋa. Uqaqtauvich God-mun Moses-tun itchumaaqtuaq? Ilaan kiuŋagai, Naagga.
JHN.1.22	Ilaisa apiġiŋagaat, Kiuviñmi? Kiggutiksraqaġumaugut tilisiruanun uvaptiŋnik. Qanuq uqallausiġiyumiñaqpich ilipkun? 
JHN.1.23	Ilaa uqallaŋaruq, Uvaŋa nipatuvluŋa uqaqtuŋa nunagluktuami, uqaluatun Isaiah-m God-im uqaqtaata uqallaŋamman, “Sivukkiksaqsiuŋ apqutaa Atanġum.”
JHN.1.24	Taapkua apiqsruqtuiruat John-mik tilirauŋaniqsut Pharisee-ñiñ. 
JHN.1.25	Ilaisa apiġiŋagaat, Christ-guŋitkuvich, naaggaunnii Elijah-uŋitkuvich, naagga taimñauŋitkuvich uqaqtaa God-im, summan paptaiqsivich? 
JHN.1.26	John kiuŋagai, Uvaŋa paptaiġutiqaqtuŋa imiġmik. Akunnavsiññi imma makitaruq nalukkaqsi, 
JHN.1.27	taimña qaiyumaaqtuaq aqupkun, aasii nalliummatiŋitchuŋa siŋiiġumiñaġlugik unnii siŋiŋik aluġutiŋikta. 
JHN.1.28	Tamatkua piŋarut Bethany-mi Perea-mi taavanitchiani Jordan, John paptaiqsiviani.
JHN.1.29	Uvlutqiŋman John-gum tautuŋagaa Jesus qairuaq tuŋimiñun, aasii uqallaŋaruq, Avva, Imnaiyaaŋa God-im piiqsiruaq piḷuutiŋiññik nunam iñuŋisa. 
JHN.1.30	Taavva taimña uqallausiġiŋaraġa, aqupkun iñuk qaiñiaqtuq kamanałhaaqtuaq uvamniñ, qanuq aniŋaiñŋaġma sivumni inŋaruq. 
JHN.1.31	Naluŋagaluaġiga uvaŋaġruiññaq kisuutilaaŋanik taimña iñuk, naaggauvva tilirauŋaruŋa paptaiġutiqaquvluŋa imiġmik iḷitchuġipkaquvlugu Israel-guruanun kisuutilaaŋanik. 
JHN.1.32	Tavra John quliaqtuaŋaruq uqaqłuni, Tautuŋagiga Ilitqusiġiksuaq atqaqtuaq tiŋmiatun qiḷaŋmiñ, aasii ilaaniiłłuni. 
JHN.1.33	Taamna piŋaiñŋaan, naluŋagaluaġiga kisuutilaaŋa, aglaan God-im tilisiruam uvamnik paptaiqsitquvluŋa paptaiġutiqaġluŋa imiġmik uqallautiŋagaaŋa, Iñuk tautukkupku Ilitqusiġiksuam atqaġvigikpagu aasii nayuġlugu, taamnauruq iḷisiñiaqtuaq Ilitqusiġiksuamik iḷuvsiññun. 
JHN.1.34	Aasii tautuŋavlugu quliaqtuaġigiga ilaa Iġñiġinivḷugu God-mun.
JHN.1.35	Uvlaakumman John makitaqatigiŋagik iḷitchitquraŋni, 
JHN.1.36	aasii qiñiqługu Jesus pisuaqtillugu uqallaŋaruq, Avva God-im Imnaiyaaŋa. 
JHN.1.37	Iḷitchitqurak tusaaŋagaak taamna uqallausiġimmagu, aasii maliŋagaak Jesus. 
JHN.1.38	Jesus kiŋiaqłuni tautuŋagik maliktuak, aasii uqallautiŋagik, Suvisik? Iliŋikta apiġiŋagaak, Rabbi, (sivuniqaqtuaq Iḷisaurrii), sumi iniqaqpich? 
JHN.1.39	Ilaan uqallautiŋagik, Qaiḷutik tautugiatku. Tavra tautugiaŋagaak sumi iniqaqtilaaŋa, aasii nayuŋagaak taavrumani uvlumi, qanuq sisamanukpalliqł̣uni.
JHN.1.40	Andrew, Simon Peter-m aniqataa igḷuuŋaruq maliktuamun Jesus-mik tusaaqqaaqługu John uqallaŋman. 
JHN.1.41	Ilaan paqitqaaŋagaa aniqatini Simon, aasii uqallautivlugu, Paqinŋagikput Messiah (sivuniqaqtuaq Christ-mik). 
JHN.1.42	Ilaan qaġġisiŋagaa Jesus-mun. Jesus qiñiqługu uqallautiŋagaa, Simon-gurutin, iġñiŋa John. Tavraŋŋaaglaan atiqaġniaqtutin Cephas-mik (sivuniqaqtuamik Peter-mik Uyaġagmiglu).
JHN.1.43	Uvlaakumman Jesus sivunniŋaruq Galilee-mugukłuni. Paqiłługu Philip uqallautiŋagaa, Maliŋŋa. 
JHN.1.44	Philip Bethsaida-ġmiuguŋaniqsuq, iniqpaŋmi Andrew-vlu Peter-vlu iñuuviaŋni. 
JHN.1.45	Tavra Philip paqinŋagaa Nathanael, aasii uqallautivlugu, Paqinŋagikput iñuk Moses-gum pitqurani uqaqtiŋisalu God-im aglautiŋaraat. Taamnauruq Jesus Nazareth-miu, Joseph-gum iġñiŋa. 
JHN.1.46	Nathanael-gum uqallautiŋagaa, Sunapayaaq nakuuruaq qaiyumiñaqpa Nazareth-miñ? Philip-gum kiuŋagaa, Qaiḷutin tautugiaġuŋ.
JHN.1.47	Jesus tautukamiuŋ Nathanael ullautiruaq inmiñun, uqallautiŋagaa, Uvva Israel-miupiaġataq, inmiñi sagluqqutaitchuaq. 
JHN.1.48	Nathanael-gum uqallautiŋagaa Jesus, Qanuqłutin iḷisimaviŋa? Tavra Jesus kiuŋagaa, Philip-mun qaitquŋaiñŋaqpich tautuŋagikpiñ ataaniitillutin fig napaaqtuata. 
JHN.1.49	Nathanael-gum kiuŋagaa, Rabbi, Iġñiġigaatin God-im. Umialigigaatin Israel-guruat.
JHN.1.50	Tavra Jesus kiuŋagaa, Uvva uqallautikapkiñ tautugnivḷutin fig napaaqtuata ataani ukpiliqpich? Tautukkumaaqtutin kamanałhaaqtuanik taavsrumaŋŋa. 
JHN.1.51	Suli Jesus uqallautivsaaŋagaa, Iḷumutupiaġataq uqallautigikpiñ, tautugniaġiñ qiḷak aŋmaqtuaq, suli God-im isaġuliŋi mayuqtuat atqaqtuallu Iġñiŋanun Iñuum.
JHN.2.1	Tavra uvluk piŋayuaŋni katirrusiqiŋarut nunaaqqimi Cana-mi Galilee-miittuami, aasii Jesus aakaŋa tavraniinŋaruq. 
JHN.2.2	Jesus-tauq iḷitchitquraniḷu aiyugaaqtauŋammiut katirrusiqiruanun. 
JHN.2.3	Tavra wine nuŋumman Jesus aakaŋata uqallautiŋagaa wine-gutaiġñivḷugich. 
JHN.2.4	Tavra Jesus uqallautiŋagaa, Aġnaaq uŋiarrisigikkan uvaŋa uŋiarrisaġiŋitkiga. Ikarraġa tikiñŋaitchuqsuli. 
JHN.2.5	Aakaŋa uqallaŋaruq kivganun, Pisitchi qanupayaaq pitqukpasi.
JHN.2.6	Tavra itchaksrat uyaġaich qattat tavrani inŋarut. Atausiq immaqtutilaaqallaavluni 20 naagga 30 gallon-tulluunnii. Aasii taapkua qattat imaŋich atuġuuruat Jew-guruat piraġausiannun salummaqtauniġmi. 
JHN.2.7	Jesus uqallautiŋagai, Immiqsigik qattat imiġmik. Tavra immiŋagaich qaqłuqpiuraqługich. 
JHN.2.8	Suli uqallautiŋagai, Qalusiñaqsigaasi aasii qaiḷḷugu qaukłiannun niqłiqirit. Tavra aanŋagaat ilaanun. 
JHN.2.9	Niqinaqiruani niqłiqirit qaukłiata uukamiuŋ wine-ġuqtitauruaq naluŋaniqsuq sumiñ pisilaaŋanik, kivgat aglaan imiqtaŋaruat iḷisimagaluaqtut. Niqłiqirit qaukłiata niqinaqiruani ququaŋagaa uiksraun 
JHN.2.10	aasii uqallautivlugu, Iñupayaam sivulliġisuugaa nakuuruaq wine aasii iñuich imianiŋmata iḷaŋaniñ, kiŋummuuruaq wine pivaallukługu, aglaan uvva tutquqtaġiniġiñ nakuuruaq wine paŋmapaŋmun aglaan. 
JHN.2.11	Taamna aliuġnaqtuaq Jesus pikkaŋa Cana-mi Galilee-miittuami sivulliuŋaruq nalupqinaiyautinun kamanautiqaqtilaaŋanun, aasii iḷitchitquraŋi ukpiliŋarut ilaanun.
JHN.2.12	Taavsruma aquagun Jesus aullaŋaruq Capernaum-mun, piqatigivlugich aakaniḷu aniqatiiniḷu iḷitchitquraniḷu, aasii tavrani uvliuqtuallaŋarut.
JHN.2.13	Tavra Itqaivik Qulaurrusiqiviannik Jew-guruat tikiñŋaruq, aasii Jesus aullaŋaruq Jerusalem-mun.
JHN.2.14	Aŋaiyyuvikpaŋmi paqinŋagai iñuich tuniuqqairuat immuliviich aŋusalluŋiññik imnaiñiglu tiŋmianiglu, suli simmiqsuqtit maniŋñik aquppiruat inimiŋni. 
JHN.2.15	Tavra ipiġaqtuusivḷuni akłunaamik uŋuraŋagai iluqaisa aŋaiyyuvikpaŋmiñ, iñuiḷḷu imnaiḷḷu immuliviiḷḷu aŋusalluŋich, suli naavinŋagai simmiqsuqtit maniŋich ulġuuqługiḷḷu aglagviŋich. 
JHN.2.16	Suli uqallautiŋagai tamatkua tuniuqqairuat tiŋmianik, Aullautisigik tamatkua, tauqsiqsuġviġuġniaŋitkiksi Aapama iglua. 
JHN.2.17	Iḷitchitquraŋi itqaŋarut aglaaguŋaruamik Bible-ni, “Siġñiksrautiqpaum igluŋnun God payarigaaŋa.”
JHN.2.18	Tavra Jew-guruat apiġiniqłaŋagaat, Sumik aliuġnaqtuamik piyumiñaqpich nalupqinaiyautiksraġnik ataniġnaqutiqaqtilaaġnik tainna piyumiñaqłutin. 
JHN.2.19	Jesus kiuŋagai, Suksraunġiqsiuŋ una aŋaiyyuvikpak aasii uvluni piŋasuni nappatqigñiaġiga.
JHN.2.20	Tavra Jew-guruat uqallaŋarut, 46 ukiuni savaaguŋaruq una aŋaiyyuvikpak, aasii ilivich piŋasuni uvluni nappaġniaqpiuŋ?
JHN.2.21	Ilaan uqautigikamiuŋ aŋaiyyuvikpak sivuniġiŋagaa ilaan timini. 
JHN.2.22	Tavra aŋipkaqtauganiŋman tuqqunmiñ, iḷitchitquraŋisa itqaŋagaat taamna uqallautaa, aasii ukpiġiŋagaat Bible uqaluat uqaluiḷḷu Jesus uqausiġiŋaraŋi.
JHN.2.23	Tavra ilaa Jerusalem-miinman Itqautaanni Qulaurrusiqiviŋmun niqinaqiviŋmi, iñugiaktuat ukpiŋarut ilaanun tautukamisigik aliuġnaqtuat pikkaŋi nalupqinaiyautit kiutilaaŋanun. 
JHN.2.24	Tavra Jesus ukpiġiŋaitkai ukpipiaġniḷugich inmiñun, qanuq iḷisimaŋagai iñupayaat. 
JHN.2.25	Iñuŋmik uqallaurrituŋitchuq qanuq iñuich isummatiqaqtilaaŋannik inmigun, inmiñi iḷisimavluni qanuq isumaqaqtilaaŋannik.
JHN.3.1	Tavra iñuk inŋaruq Pharisee-guruaq atiqaqtuaq Nicodemus-mik, atanauraq Jew-guruani. 
JHN.3.2	Taamna iñuk qaiŋaruq Jesus-mun unnuami aasii uqallautivlugu, Rabbi, iḷisimarugut iḷisaurrautilaaġnik qairuaq God-miñ, qanuq kialiqaa piyumiñaitkai tamatkua aliuġnaqtuat nalupqinaiyautauruat savaaġiratin, God-im itqatigiŋisuaqpani. 
JHN.3.3	Jesus kiuŋagaa, Iḷumutupiaġataq uqallautigikpiñ. Iñuk anitqiŋisuaġumi, iḷitchuġiyumiñaitchuq God-im atanniqsimmataanik.
JHN.3.4	Nicodemus uqallaŋaruq ilaanun, Qanuġluni iñuk aniyumiñaqpa utuqqalikami? Isitqikkumiñaqpa aakami iḷuanun aasii aniḷuni? 
JHN.3.5	Tavra Jesus kiuŋagaa, Iḷumutupiaġataq uqallautigikpiñ. Iñuk aniŋisuaġumi imikun Ilitqusiġiksuakullu, isiġumiñaitchuq God-im atanniqsimavianun. 
JHN.3.6	Tamatkua aniruat iñuŋniñ iñugruiññaurut. Tamatkualiasii kisiisa Ilitqusiġiksuam anitqiksitaŋi iñuuniaqtut Ilitqusiġiksuatun. 
JHN.3.7	Aliuġnak uqallautikapkiñ inna, Anitqiksuksraupiaqtutin. 
JHN.3.8	Anuġi anuqłiġuuruq suŋnamun pisukami, aasii tusaallagiñ anuġivaalua, aglaan nalurutin sumiñ qaisilaaŋanik naagga sumun aullaqtilaaŋanik. Tainnatun ittuq iñupayaaq aniruaq Ilitqusiġiksuakun.
JHN.3.9	Nicodemus uqallaŋaruq ilaanun, Qanuġluni taamna piyumiñaqpa? 
JHN.3.10	Tavra Jesus kiuŋagaa, Iḷisaurraugaluaqłutin Israel-nun taamna kaŋiqsiḷaitpiuŋ? 
JHN.3.11	Iḷumutupiaġataq uqallautigikpiñ. Uqautiqaqtugut iḷisimaraptiŋnik suli iḷitchuġipkairugut tautuŋakkaptigun, aasii akuqtuŋitkisi uqaluktuavut. 
JHN.3.12	Uqautiŋagupkiñ nunamiŋŋaqtauruanik aasii ilivich arguagivlugich, qanuġlutin ukpiġiyumiñaqpigich quliaqtuaġutigupkiñ qiḷaŋmiŋŋaqtauruanik? 
JHN.3.13	Kiñaliqaa mayuŋaitchuq qiḷaŋmun aglaan taamna atqaŋaruaq qiḷaŋmiñ, Iġñiŋa Iñuum.
JHN.3.14	Aasii Moses kiviŋmatun nimiġiaq nunagluktuami, tainnatun Iġñiŋa Iñuum kiviktaksraupiaqtuq,
JHN.3.15	kiñaliqaa ukpiqtuaq ilaanun iñuggutiqaquvlugu isuitchuamik. 
JHN.3.16	God-im piviuttaġivaił̣ł̣ugich nunam iñuŋi aitchuutigiŋagaa Iġñitualuni, kiñaliqaa ukpiqtuaq iġñiŋanun tammaquŋił̣ł̣ugu aglaan iñuggutiqaquvlugu isuitchuamik. 
JHN.3.17	Qanuq God-im tiliŋaitkaa Iġñiq nunamun isivġiqsigitqulugu nunam iñuŋiñun, aglaan annaurrigitquvlugu.
JHN.3.18	Iñuk ukpiqtuaq ilaanun isivġiqsauŋitchuq. Iñuk ukpiŋitchuaq isivġiqsauganiktuq, qanuq ukpiŋaitchuq Iġñitualuanun God-im. 
JHN.3.19	Aasii iñuich isivġiqsaurut qanuq qaummaq qaiŋagaluaqtuq nunamun, aasii iñuich piviuttaġiłhaaġaat taaqtuaq qaummaġmiñ qanuq piḷġusiŋich pigiitchuaguvlutiŋ. 
JHN.3.20	Qanuq iñupayaam piḷġusiqaqtuam pigiitchuamik uumigigaa qaummaq, suli qaiḷaitchuq qaummaġmun, piḷġusiñi satqummiġasugalugich.
JHN.3.21	Aglaan iñuk iñuusiqaqtuaq iḷumun ittuamik qairuq qaummaġmun, iñuusiñi salapqiquvlugu qaummaġmun kamaksrisilaamiñik God-mik.
JHN.3.22	Taavsruma aquagun Jesus iḷitchitquraniḷu aullaŋarut Judea-mun, aasii tavraniinŋaruq itqatigivlugich iḷitchitqurani suli paptaiqsivḷuni. 
JHN.3.23	John-tauq paptaiqsiŋammiuq Aenon-mi qaniŋani Salim, qanuq ayuġnaiñŋaruq imiq tavrani. Iñuich qaiŋarut tavruŋa aasii paptaiqsauvlutiŋ, 
JHN.3.24	qanuq John tigutaaqtauŋaił̣ł̣uni suli.
JHN.3.25	Tavra Jew-guruaq John-lu iḷitchitquraŋi uqavaaŋarut pisigivlugu salummaqtauniq aŋaiyyuliqiniġmi. 
JHN.3.26	Tavra qaiŋarut John-mun aasii uqallautivlugu, Rabbi, taimña iñuk piqatauŋaruaq iliŋnun taavanitchiani Jordan iḷitchuġipkaŋaran iñuŋnun, amma paptaiqsiruq aasii iluqaġmiŋ iñuich ullakkaat. 
JHN.3.27	John kiuŋagai, Iñupayaaq piyumiñaqtuq kisianik God-im pitqukpani. 
JHN.3.28	Ilivsi quliaqtuaġumiñaqsiŋarusi uqallakama Christ-guŋiññivḷuŋa, aglaan tilirauŋaruŋa itqanaiyautitquvlugu.
JHN.3.29	Iñuk tuvaaqatiksrautiniŋaruaq uiksrautauruq, aasii uiksrautim avilaitqataa makitaruaq saniġaani, quviasuktuq atqunaqłuni tusaakamiuŋ uiksrautim nipaa. Tavra uiksrautim avilaitqataatun, paŋmapak quviasupiaġataqtuŋa. 
JHN.3.30	Ilaa kamanaqsisaiññaqtuksrauruq, aasii uvaŋa kamanaiqsaiññaqtuksrauruŋa.
JHN.3.31	Iñuk qairuaq paŋmaŋŋa kamanałhaaqtuq iluqaiññiñ. Aasii iñugruiññaq nunam pigigaa, suli nunamiŋŋaqtanik uqaluqaqtuq. Iñuk qairuaq qiḷaŋmiñ kamanałhaaqtuq iluqaiññiñ, 
JHN.3.32	aasii quliaqtuaqaqtuq tautuŋaramiñik tusaaŋaraġmiñiglu, naaggauvva kiapayaaq akuqtuŋitkaa quliaqtuaŋa. 
JHN.3.33	Aglaan iñuum akuqtuiruam uqaluanik nalupqinaiġaa God iḷumun innivḷugu. 
JHN.3.34	Iñuk God-im tiliraŋa uqaqtuq uqaluŋiñik God-im, qanuq God-im aitchuġaa iluqaanik suaŋŋataanik Ilitqusiġiksuam. 
JHN.3.35	Aapam piviuttaġigaa Iġñiq, aasii aitchuutigiŋagai supayaat ilaanun.
JHN.3.36	Iñuk ukpiqtuaq Iġñiġmun isuitchuamik iñuggutiqaqtuq, aasii iñuk kamaksriŋitchuaq Iġñiġmik iñuggutiqaġniaŋitchuq, aglaan God-im tatavsaġniaġaa.
JHN.4.1	Pharisees tusaaŋarut Jesus iḷitchitquraukkałhaaqsiñivḷugu paptaiqsił̣haaġnivḷugulu John-miñ. ( 
JHN.4.2	Ilaa ami Jesus paptaiqsiŋitkaluaqtuq, aglaan iḷitchitquraŋi kisimiŋ.) 
JHN.4.3	Tavra Jesus tusaakami taavrumiŋa, qimaŋagaa Judea aullatqikł̣uni Galilee-mun, 
JHN.4.4	aasii ilaa Samaria-kuaqtuksrauŋaruq. 
JHN.4.5	Tavra tikiñŋaruq iniqpaŋmun, atiliŋmun Sychar-mik, Samaria-miittuami qanittuaq nautchiaqaġviŋmun Jacob aitchuutigiŋaraanun iġñiġmiñun Joseph-mun.
JHN.4.6	Jacob nivviaŋa tavraniinŋaruq, aasii Jesus piḷaiqł̣uni iglauvlutiŋ aquptaaŋaruq saniġaanun nivviam, uvluq qitiqqaqpalliŋman.
JHN.4.7	Aġnaq Samaria-ġmiu imiqtaŋaruq aasii Jesus uqallautiŋagaa, Imiksriñŋa. 
JHN.4.8	Iḷitchitquraŋi iniqpaŋmuŋarut tauqsiġiaqłutiŋ niqiksramiŋnik. 
JHN.4.9	Tavra Samaria-ġmium aġnam kiuŋagaa, Qanuġimña ilivich Jew-guruatiin qasiḷivich imiksraġnik uvamniñ, aġnamiñ Samaria-ġmiumiñ? Qanuq Jew-guruat piñiaqatiqalaitchut Samaria-ġmiunik.
JHN.4.10	Jesus kiuŋagaa, Iḷisimaŋagupku suutilaaŋa aitchuutaa God-im, suli kiutilaaŋa qasiḷiruaq iliŋniñ imiksritquvluni, tavra qasiḷiqqaaġumiñaŋagaluaqtutin ilaanun aasii aitchuġumiñaŋagaluaġaatin iñuunaqtuamik imiġmik.
JHN.4.11	Aġnam uqallautiŋagaa, Aŋuun, imiqtautiksraitchutin, nivviam imġa atchiksuq. Sumiñ piyumiñaqpiuŋ taamna iñuunaqtuaq imiq? 
JHN.4.12	Kamanałhaaqpich maŋŋuptiŋniñ Jacob-miñ? Ilaan aitchuŋagaatigut uumiŋa nivviamik imiġvigisuuŋaraġmiñik iġñiŋisalu pamiqsaaŋisalu. 
JHN.4.13	Jesus kiuŋagaa, Iñupayaaq imiqtuaq uumaŋŋa imiġmiñ, imiġulitqigñiaqtuq, 
JHN.4.14	aglaan kiñapayaaq imiqtuaq imiġmiñ aitchuutiginiakkamniñ imiġulitqigñiaŋitchuq. Imiq aitchuutiginiakkaġa ilaanun, nivviatun imaiḷaitchuatun inniaqtuq iḷuani iñuupkaġlugu isuitchuamun. 
JHN.4.15	Aġnam uqallautiŋagaa, Aŋuun, aitchuŋŋa taavrumiŋa imiġmik, imiġuliŋitchumauŋa imiqtallaiġḷuŋalu uvuŋa.
JHN.4.16	Tavra Jesus uqallautiŋagaa, Aullaġlutin qaitquyaqtuaġuŋ uiñ, aasii utiġlutik uvuŋa. 
JHN.4.17	Aġnam kiuŋagaa, Uigitchuŋa. Jesus uqallautiŋagaa, Nalauttutin uqallakkavich uigiññivḷutin, 
JHN.4.18	qanuq uiqaŋagaluaqtutin tallimanik, aasii taamna paŋmapak pigikkan uigiŋitkiñ. Tainna uqallakkavich nalauttutin. 
JHN.4.19	Tavra aġnam uqallautiŋagaa, Aŋuun, iḷitchuġiruŋa uqaqtautilaaġnik God-mun. 
JHN.4.20	Maŋŋuvut Samaria-ġmiut aŋaiyyusuurut uumani iġġimi, aasiiḷi ilivsi Jew-guruasii uqaġuurusi Jerusalem-mi iñuich aŋaiyyuruksraunivḷugich. 
JHN.4.21	Jesus uqallautiŋagaa, Aġnaaq, ukpiġiŋŋa, piviksraq qaiḷiqtuq aŋaiyyuvigiŋaiġñiaġmarruŋ Aapa uumani unnii iġġimi, naaggaunnii Jerusalem-mi. 
JHN.4.22	Ilivsi Samaria-ġmiuguruasii iḷisimapiaŋitkiksi aŋaiyyuvigikkaqsi. Uvagut Jew-guruaguut iḷisimagikput aŋaiyyuvigikkaqput, qanuq annautiksraŋat iñuich kaŋiqaqtuq Jew-guruaniñ. 
JHN.4.23	Piviksraq qaiḷiqtuq paŋmapaglu itaniktuq, iḷumutun aŋaiyyurit aŋaiyyuviginiaġmarruŋ Aapa, qaałhiñakun piraġausiŋiḷaatigun, aglaan ilitqutchikun iḷumun ittuakullu. Qanuq tainna piruanun God aŋaiyyuvigitquruq. 
JHN.4.24	God ilitqusiuruq, aasii tamatkua aŋaiyyuruat ilaanun aŋaiyyuruksraupiaqtut ilitqutchikun iḷumun ittuakkullu. 
JHN.4.25	Aġnaq uqallaŋaruq ilaanun, Iḷisimaruŋa Messiah taggisiqaqtuaq Christ-mik qaiyumaaqtuq. Aasii qaigumi quliaqtuaġutiniaġaatigut supayaanik. 
JHN.4.26	Tavra Jesus kiuŋagaa, Uvaŋa uqaqtuaŋaa iliŋnun ilaaguruŋa.
JHN.4.27	Tavrani iḷitchitquraŋi qaiŋarut. Niġiiḷḷaqtauŋarut ilaan uqaqatigimammagu aġnaq, aglaan nalliat unnii apiqsriŋaitchuq, Susukpich? naagga, Summan uqaqatigiviuŋ aġnaq? 
JHN.4.28	Tavra aġnam qimaŋagaa qattani, aasii aivḷuni iniqpaŋmun, aasii uqallautiŋagai iñuich, 
JHN.4.29	Qaiḷusi tautugiaqsiuŋ iñuk uqaurriga supayaanik piŋaramnik. Christ-guŋitkaluaqpa? 
JHN.4.30	Tavra iliŋich aullaŋarut iniqpaŋmiñ, aasii qaivḷutiŋ Jesus-mun. 
JHN.4.31	Aġnaq aullaaniŋman, iḷitchitquraŋisa uqallautiŋagaat, Rabbi, niġġiiñ. 
JHN.4.32	Tavra ilaan kiuŋagai, Niqiqaqtuŋa niġiramnik nalukkavsiññik. 
JHN.4.33	Tavra iḷitchitqurat apiqsruqtuutiŋarut, Iñuum una qaġġirriŋavauŋ niqiksraŋanik? 
JHN.4.34	Jesus uqallautiŋagai, Niqigauvva kamagilugu pisuutaa tilisiruam uvamnik, suli naatchiḷuŋa savaaŋanik.
JHN.4.35	Uqaġuurusi inna, kivriviksraq nautchianik tikiññiaqtuq sisamat tatqich pianikpata. Uvaŋaliasii uqallautigivsi, aaġluġlusi tautuksigik avva iñuich ittut palauvaksratun nauganiktuatun kivraksraġuqłutiŋ katillugiḷḷu. 
JHN.4.36	Iñuktun kivrikami katitchikamiḷu palauvaksranik akiññaktuatun aasii quviasuqatigivlugu nautchirriiŋaruaq, tainnatuttauq iñuk ukpiqtitchiruaq iñuŋnik uvamnun, akiññagniaġmiuq isuitchuamun, suli quviasuqatigilugu quliaqtuaqtuaq sumulliqaa tusaayugaaġiksuanik. 
JHN.4.37	Innauvva uqaluusuuruaq nalautitchuuruq. Iñuum igḷua nautchirriiruq palauvaksranik, aasiiḷi alla kivrivḷuni katitchivḷuniḷu palauvaksranik. 
JHN.4.38	Tiliŋagivsi quliaqtuaġitquvlugu tusaayugaaġiksuaq. Ittusi iñuktitun kivriruatun katitchivḷutiglu palauvaksranik ilivsi nautchirriutigiŋisavsiññik. Allat iñuich nautchirriiŋarut, aasiiḷi ilivsi piqasiutivlusi savaaŋannun.
JHN.4.39	Iñugiaktuat Samaria-ġmiut iniqpaŋmiñ ukpiŋarut Jesus-mun, aġnaq quliaqtuaġman inna, Ilaan uqautiŋagaaŋa supayaanik piŋaramnik. 
JHN.4.40	Tavra Samaria-ġmiut qaikamiŋ ilaanun, apiġiŋagaat Jesus itqatigitquvlutiŋ, aasii uvliŋaruq malġuŋni uvluŋni. 
JHN.4.41	Aasii iñugiavsaaqtuat ukpiliŋarut pisigivlugich uqaluŋi. 
JHN.4.42	Tavra uqallautiŋagaat aġnaq, Ukpiliŋaitchugut uqaluktin pisigigiññaġlugich, qanuq naalaġniŋagikput uvaptiŋnik, aasii iḷitchuġirugut ilaa iḷumutun Annaurriginiġaat iñuich.
JHN.4.43	Pianiŋmaŋnik uvluk malġuk ilaa aullaŋaruq Galilee-mun. 
JHN.4.44	Jesus uqallaŋaruq, God-im uqaqtaa nanġausiaqalaitchuq ilaan nunamiñi.
JHN.4.45	Tavra tikiñman Galilee-mun, Galilee-ġmiut paġlaŋagaat, tautuŋavlugich iluqaisa savaaŋi Jerusalem-mi niqinaqimmata, qanuq iliŋitchauq niqinaqiyaqtuŋavlutiŋ.
JHN.4.46	Tavra Jesus Cana-mutqiŋaruq Galilee-miittuamun, imiġmik wine-guqtitchiviŋmiñun. Aasii Capernaum-mi ataniġnaqutilgum iġñiŋa naŋinniqsuq.
JHN.4.47	Tusaakamiuŋ Jesus qaiñivḷugu Judea-miñ Galilee-mun, aullaqłuni apiġiŋagaa Jesus qaitquvlugu Capernaum-mun, aasii iłuaqsiḷugu iġñini tuquaqsiruaq. 
JHN.4.48	Tavra Jesus uqallautiŋagaa, Tautuŋisuaġuvsi aliuġnaqtuanik nalupqinaiyautinik kiutilaamnun, ukpiġumiñaitchusi. 
JHN.4.49	Ataniġnaqutilgum uqallautiŋagaa, Aŋuun, qaiñasuaġiñ miqłiqtuġa tuquŋaiñŋaan. 
JHN.4.50	Jesus uqallautiŋagaa, Aggiiñ, iġñiġiñ iñuuniaqtuq. Tavra iñuum ukpiġiŋagaa uqaluk Jesus uqallautaa inmiñun, aasii aullaqłuni. 
JHN.4.51	Aiñiaqtillugu, kivgaŋisa paaŋagaat aasii uqallautivlugu iġñiŋa iñuunivḷugu. 
JHN.4.52	Tavra apiġiŋagai qavsiñuŋman iłuaqsiñmuksaġmagaan aasii kiuŋagaat, Ikpaksraq uanukłaaġman uunnautaiŋaruq. 
JHN.4.53	Aapaŋa iḷisimaŋaruq tainnaiḷimman Jesus uqallaŋatilaaŋanik inmiñun, Iġñiġiñ iñuuniaqtuq. Tavra ilaa ukpiliŋaruq, igluqatipayaaniḷu. 
JHN.4.54	Tavra taamna igḷua aliuġnaqtuam Jesus piraata qaikami Judea-miñ Galilee-mun.
JHN.5.1	Taavruma aquagun niqinaqiviat Jews tikiñŋaruq, aasii Jesus Jerusalem-muŋaruq. 
JHN.5.2	Tavra Jerusalem-mi imaqsuk inŋaruq tallimanik taġġisimaviḷik saniġaani paaqpaŋata, imnaich Hebrew-tun uqaluanni taggisilik Bethzatha. 
JHN.5.3	Taapkunani iñugiaktuat aulasuitchuat nalaŋarut, ayauŋaruat, tusiattuat, avatiŋich tuquŋaruallu. [ 
JHN.5.4	Utaqqiugaġayugniqsut tavrani aulayyaksiaġivlugu imaq, qanuq pivikaakun isaġulik atqaġayugniqsuq tavruŋa aasii aulapkaqługu imaq, aasii immamuqqaaqtuaq imaq nutqapqaġman iłuaqsirauraqtuq qanusipayauramiñ naŋirrunmiñiñ.] 
JHN.5.5	Iñuk tavraniinŋammiñiqsuq, naŋinŋaruaq 38 ukiuni. 
JHN.5.6	Jesus tautukamiuŋ iḷisimavlugu sivisuruamik nalaruagutilaaŋa tavrani, ilaan uqallautiŋagaa, Iłuaqsirausukpich? 
JHN.5.7	Naŋittuam uqallautiŋagaa, Aŋuun, imaq aularaġimman iñuqalaitchuŋa iḷiriksramnik imaqsuŋmun aasii piñiuraġniaqtilluŋa allam sivuligaġigaaŋa. 
JHN.5.8	Tavra Jesus uqallautiŋagaa, Makittin. Tigulugich ikuvġatin. Pisuaġiñ. 
JHN.5.9	Tavra tavraŋŋatchiaq iñuk iłuaqsirauŋaruq, aasii tiguvlugich ikuvġani pisuaŋaruq. Taamna uvluq Jew-guruat Savaiññiŋat.
JHN.5.10	Tavraasii Jew-guruat uqallautiŋagaat iñuk iłuaqsirauruaq, Uvlupak Savaitchut. Pitquratiguaŋitchuq saagaġupkich ikuvġatin.
JHN.5.11	Ilaan kiuŋagai, Iñuum iłuaqsirima uqallautiŋagaaŋa, tigulugich ikuvġatin pisuaġiñ. 
JHN.5.12	Ilaisa apiġiŋagaat, Kisuimma iñuk uqallaktuaq iliŋnun, tigulugich ikuvġatin pisuaquvlutin? 
JHN.5.13	Tavra taamna iñuk iłuaqsirauruaq naluŋaruq kiutilaaŋanik iłuaqsirini. Qanuq Jesus piiŋaruq tavraŋŋa, iñuich iñugiakpaił̣ł̣utiŋ.
JHN.5.14	Taavruma aquagun Jesus paqinŋagaa aŋaiyyuvikpaŋmi, aasii uqallautivlugu, Uumaa, iłuaqsirutin. Piḷuksitqigñak iḷaanni pigiił̣haaqtuam kasuqpiaġaatin. 
JHN.5.15	Tavra iñuk aullaŋaruq aasii uqallautivlugich Jews Jesus-gunivḷugu iłuaqsirini. 
JHN.5.16	Taamna pisigivlugu Jew-guruat pimaqłuktaġniaŋagaat Jesus, taamna piñivḷugu Savaitchuani.
JHN.5.17	Tavra Jesus kiuŋagai, Aapaga savaktuq ataramik, aasiivsauq savaktuksraummiuŋa. 
JHN.5.18	Taamna pisigivlugu Jew-guruat tuqutchumalipiaŋagaat Jesus, kisian navguiñiŋa pitquramik Savaiññikun pisigisuŋaġnagu, aglaan pisigivlugulu taimmagu God Aapamiñik, nalliummatirualiñivḷugu God-mun.
JHN.5.19	Jesus uqallautiŋagai, Iḷumutupiaġataq uqallautigivsi, Iġñiq sumik piḷaitchuq ilimisun, aglaan piḷḷatualuktuq tautukkami Aapami piraŋiñik. Supayaanik Aapani pimman, Iġñiq tainnatun pimmiuq. 
JHN.5.20	Qanuq Aapam piviuttaġigaa Iġñiq, suli iḷisautivlugu supayaanik piramiñik, aasii iḷisautiniaġaa kamanałhaaqtuanik savaanik tamatkunaŋŋa ilivsi aliuquvlusi. 
JHN.5.21	Qanuq Aapa aŋipkairuq tuquŋaruanik aasii aitchuqługich iñuggunmik, tainnatuttauq Iġñiq aitchuimmiuq iñuggunmik kimun pisukami. 
JHN.5.22	Aapa isivġiiŋitchuq iñuŋmik, aglaan Iġñiġmiñun aitchuutigiŋagaa iluqaan ataniġnaqun isivġiiyumiñaqsivḷugu. 
JHN.5.23	Iñupayaanun taluġitquvlugu Iġñiq, tainnatuttauq taluġimmatun Aapa. Iñuum taluqsraŋitchuam Iġñiġmik taluġiŋiñmigaa Aapa tilisiruaq ilaanik.
JHN.5.24	Iḷumutupiaġataq uqallautigivsi. Iñuk tusaaruaq uqalumnik ukpiġivlugulu tiliriga, iñuggutiqaqtuq isuitchuamik. Ilaa isivġiqsauniaŋitchuq suksrauniaŋitchuġlu, qanuq iñuggutiqaaniŋaruq isuitchuamik. 
JHN.5.25	Iḷumutupiaġataq uqallautigivsi, ikarraq qaiḷiqtuq paŋmapaglu itaniktuq, tuquruat tusaaniaġmarruŋ nipaa Iġñiŋata God-im, aasii tamatkua tusaaruat iñuuniaqtut. 
JHN.5.26	Aapatun inmiñi kaŋiuruatun iñuggunmun, tainnatulli aitchuŋagaa Iġñini suaŋŋanmik kaŋiuyumiñaqsivḷugu iñuggunmun ilaaniillugu. 
JHN.5.27	Suli Aapam aitchuŋagaa ataniġnaqunmik isivġiitquvlugu iñuŋnik, qanuq Iġñiġimmagu Iñuum iñuuqatauvluni iñuŋni. 
JHN.5.28	Aliuġinagu una, qanuq ikarraq qaiḷiqtuq iluqaġmiŋ iḷuvviviŋmiituat tusaaniaġaat ilaan nipaa 
JHN.5.29	aasii aŋipkaqtaulutiŋ. Tamatkua piḷġusiqaqtuat nakuuruamik aŋipkaqtauniaqtut iñuggunmun. Aasiiḷi tamatkua piḷġusiqaqtuat pigiitchuamik aŋipkaqtauniaqtut suksraunġiunmun.
JHN.5.30	Sumik piḷaitchuŋa uvaptuġruiññaq, aglaan isivġiiruŋa God-im uqallautaagun uvamnun aasii isivġiutiga nalaunŋaruq, qanuq nalaunniataŋitkiga uvaŋa pisuutiga, aglaan pisuutaa tilisiŋaruam uvamnik.
JHN.5.31	Quliaqtuaġiguma uvamnik, quliaqtuaġa arguanaqtuq ilivsiññun. 
JHN.5.32	Alla imma quliaqtuaqaqtuaq uvapkun, aasii iḷisimaruŋa quliaqtuaŋa uvapkun iḷumun ittuq. 
JHN.5.33	Tilisiŋarusi iñuŋnik John-mun, aasii ilaan quliaqtuaġutiŋagai iḷumun ittuamik.
JHN.5.34	Piqutigiŋitkiga iñułhiñat quliaqtuaŋat uvapkun, aglaan taamna uqallausiġigiga annaurrautquvlusi. 
JHN.5.35	John inŋaruq ikualaruatun qaummaġiksuatullu qulliqsun, aasii quviasuutigillakkaluaġiksi qaummaŋa. 
JHN.5.36	Aglaan savaatka ukpiġnałhamaaqtut John unnii quliaqtuaŋiñiñ uvapkun, qanuq savaat Aapam piraksriutigikkaŋi naatquvlugich iḷitchuġipkautaurut iñuŋnun Aapamun tiliŋatilaamnik. 
JHN.5.37	Aapa ilaa tilisiŋaruaq uvamnik iḷitchuġipkairuq uvapkun. Ilaan nipaa qaŋaunnii tusaaŋaitkiksi, suli kiiñaŋa tautuŋaitkiksi qaŋaunnii,
JHN.5.38	aasii ilivsi iñuutuiññaŋitchusi kamagilugich uqaluŋi, qanuq ukpiġiŋitkiksi ilaan tiliŋaraŋa. 
JHN.5.39	Taiguammaġiksaaġuugisi Bible uqaluŋich, isumavlusi taapkunuŋa aitchuġniaġasugalusi iñuggunmik isuitchuamik. Bible uqaluŋich quliaqtuaqaqtut uvapkun,
JHN.5.40	naaggauvva qaisuŋitchusi uvamnun iñuggutinnaguglusi isuitchuamik.
JHN.5.41	Nanġausiaqaġniataŋitchuŋa iñuŋniñ. 
JHN.5.42	Aglaan iḷisimagivsi piviuttaġiŋisilaaŋanik God iḷuvsiññiñ. 
JHN.5.43	Qaiŋaruŋa Aapama ataniġnaqutaagun, aasii ilivsi akuqtuŋitkivsiŋa. Alla qaikpan ilaan ataniġnaqunmigun akuqtuġayaġiksi. 
JHN.5.44	Nanġautisuuruasii avanmun aasii suliqutigiŋił̣ł̣ugu nanġausiaksraqsi God-miñ kisianiñ, qanuġlusi ukpiġumiñaqpisi? 
JHN.5.45	Isumanasi uvamnun pasiñiaġasugalusi Aapamun. Moses-mik nalupqisuŋirrutigikkavsiññik pasiriqaqtusi. 
JHN.5.46	Ukpiġipiaŋaguvsigik Moses aglaaŋi, ukpiġiyumiñaġaluaġivsiŋa, qanuq aglaŋaruq quliaqtuaġivluŋa. 
JHN.5.47	Aasii ukpiġiŋiññavsigik aglaaŋi, qanuġlugich ukpiġiniaqpisigik uqalutka?
JHN.6.1	Taavruma aquagun Jesus ikaaŋaruq taaguŋatchianun tasiata Galilee-m. Taamna tasiq taggisiqaġmiruaq Tiberias-mik. 
JHN.6.2	Aasii iñusalaich maliŋagaat tautuŋavlutiŋ aliuġnaqtuanik nalupqinaiyautinik kiutilaamiñik iłuaqsivḷugich naŋirrutiqaqtuat. 
JHN.6.3	Jesus mayuŋaruq qimiqqamun, aasii tamauŋa aquptaaqłuni iḷitchitquraniḷu. 
JHN.6.4	Tavra Itqaun Qulaurrusiqiviŋmun niqinaqiviat Jews qalliŋaruq. 
JHN.6.5	Qiviaqami tautuŋagai iñusalaich qairuat inmiñun, Jesus uqallautiŋagaa Philip, Sumiñ tauqsiġñiaqpisa punniġnik makua iñuich niġitqulugich? 
JHN.6.6	Taamna uqallausiġiŋagaa uuktuaqsaqługu Philip, qanuq ilaa ilimiñi iḷisimaŋaruq suyumaaqtilaamiñik. 
JHN.6.7	Philip kiuŋagaa, 200 taala naamayumiñaitchut punniqsisigisaġuptigik iñullaa mikiruuramikunnii niġiyumiñaqsiḷugu. 
JHN.6.8	Iḷaŋata iḷitchitquraŋisa, Andrew-m Simon Peter-m aniqataata, uqallautiŋagaa Jesus. 
JHN.6.9	Imma nukatpiaġruk maaniittuq tallimanik barley-ñik punniġutilik malġugniglu iqalluŋnik. Suliqutauniaqpat innatun iñugiaktigiruanun? 
JHN.6.10	Jesus uqallaŋaruq, Aquptaaqtitchigik iñuich. Taamna ini ivgukkaŋaruq. Tavraasii iñuich iluqaġmiŋ aquvinŋarut. Iñugiaktilaaqaqpalliŋarut 5,000-tun aŋutit. 
JHN.6.11	Tavra Jesus tiguŋagai punniġich, aasii quyaanikami God-mun, autaaŋagai aquppiruanun, tainnatun suli iqalluk, qanutun niġisuktilaaŋatiktun. 
JHN.6.12	Tavra niġianigataġmata pisuġuiqł̣utiŋ, ilaan uqallautiŋagai iḷitchitqurani, Katitchigik iḷakut kisiŋŋuqtauruat iksaluquŋiḷḷugich. 
JHN.6.13	Tavra iliŋisa katinŋagaich iḷakut aasii immiqł̣ugich qulit malġuk aguummaich tallimaniñ barley-ñiñ punniġniñ, iḷakuŋich taapkua niġiruat. 
JHN.6.14	Iñuich tautukamirruŋ Jesus savaktuaq taavrumiŋa aliuġnaqtuamik nalupqinaiġutauruamik kiutilaamiñun, uqallaŋarut, Tavra iḷumun uqaqtaa God-im qaiyumaaŋaruaq nunamun. 
JHN.6.15	Puttuqsrivḷuni iñuŋnun qaiḷutiŋ tigguġlugluni umialiguqtitchaaqsimmanni, Jesus kisimi aullatqiŋaruq qimiqqanun.
JHN.6.16	Unnugiaġman, iḷitchitquraŋi atqaŋarut tatchimun. 
JHN.6.17	Ikivlutiŋ umiaqpauramun, ikaaqsaŋagaat tasiq Capernaum-mun. Taaqsigaluaqtillugu Jesus ullaŋaitkai suli. 
JHN.6.18	Tasiq qaiḷḷiġuŋaruq qanuq anuġiqpak anuqqaŋaruq. 
JHN.6.19	Ipuqsruanikamiŋ piŋasutulluunnii naagga sisamatun mile-luuġutitun, tautukamirruŋ Jesus pisuaqtuaq immam qaaŋagun qalliruaq umiaqpauramun, iliŋich iqsitchapiaġataŋarut. 
JHN.6.20	Ilaan uqallautiŋagai, Uvaŋauruŋa, iqsiñasi. 
JHN.6.21	Tavra quyatchaŋarut ikitquyumavlugu umiaqpauramun, aasii tavrauvvaa nunaliñŋarut sivuniġikkamiŋnun.
JHN.6.22	Uvlaakumman iñusalaich taaganitchianiinŋaruat tatchim, iḷitchuġiŋagaat atausisualuk umiaqpauraq tavraniinŋatilaaŋanik. Iḷisimaŋagaat Jesus ayaqatauŋaisilaaŋanik iḷitchitquramiñun, aglaan qimakługu aullaŋatilaaŋat. 
JHN.6.23	Aasiivsauq allat umiaqpaurat Tiberias-miñ nunaliñŋarut qaniŋanun inim niġġivigiŋaraata iñuich punniġnik Atanġum quyyatiŋaraiññik. 
JHN.6.24	Tavra iñuich iḷitchuġikamiŋ Jesus piisilaaŋanik, iḷitchitquraŋiḷu, iliŋich iksruŋammiut umiaqpauranun aasii aullaqłutiŋ Capernaum-mun, ivaqługu Jesus.
JHN.6.25	Paqinnamirruŋ taaganitchiani tatchim, ilaisa uqallautiŋagaat, Rabbi, qaŋa mauŋaqpich? 
JHN.6.26	Jesus kiuŋagai, Iḷumutupiaġataq uqallautigivsi, ivaġivsiŋa niqinŋuġniqsi punniġnik pisigivlugu, pisigisuŋaġnagich tautukkasi aliuġnaqtuat nalupqinaiyautit kiutilaamnun. 
JHN.6.27	Siġġaqutiginagu niqiłhiñaq nuŋuraġaqtuaq, aglaallu siġġaqutigisiuŋ taamna nuŋulaitchuaq, niqitun ittuaq iñuupkaġumiñaqłusi isuitchuamun. Iġñiŋata Iñuum aitchuġumiñaġaasi taavrumiŋa niqimik, qanuq God-im Aapam ataniġnaqusiŋagaa tainna piḷḷasivḷugu. 
JHN.6.28	Tavra ilaisa apiġiŋagaat, Suruksrauvisa siġġaqutiqaġniaġupta savaaġitquraŋiñik God-im? 
JHN.6.29	Jesus kiuŋagai, Uvva savaaq savaaġitqukkaŋa God-im ilivsiññun, ukpiquvlusi Aapam tiliraŋanun. 
JHN.6.30	Ilaisa kiuŋagaat, Sumik piñiaqpich aliuġnaqtuamik nalupqinaiġuglugu kiutilaan uvagut tautuaksraptiŋnik aasii ukpiġluta? Sumik piñiaqpich? 
JHN.6.31	Maŋŋuuvut niqiqaqtitautuiññaŋarut maana-mik nunagluktuamiinnamiŋ, aglausimaruq Bible-ni, “Ilaan niqiqaqtituiññaŋagai qiḷaŋmiñ.”
JHN.6.32	Jesus uqallautiŋagai, Iḷumutupiaġataq uqallautigivsi, Moses pamanŋaitkai taipkua maŋŋuusi punniġmik qiḷaŋmiñ, aglaan Aapama. Suli paŋmapak-unnii aitchuutigituiññaġaa taamna punniq qiḷaŋmiñ punnipiaguruaq. 
JHN.6.33	Qanuq God-im pigikkaŋa punnipiaq ilaaguruq atqaqtuaq qiḷaŋmiñ aasii aitchuivḷuni iñuggunmik isuitchuamik nunam iñuŋiñun. 
JHN.6.34	Tavra uqallautiŋagaat, Ataniiq, aitchuqsimaaqtigut taavrumiŋa punniġmik. 
JHN.6.35	Jesus uqallautiŋagai, Taamnauruŋa punniq iñuupkairuaq iñuŋnik isuitchuamun. Iñuk qairuaq uvamnun kaakkumiñaipiaqtuq, suli iñuk ukpiqtuaq uvamnun imiġuksiuyumiñaipiaqtuq.
JHN.6.36	Aglaan uqallautiŋagaluaqtillusi tautuŋanivḷuŋa aasiuvva ukpiŋitchusi. 
JHN.6.37	Iluqaġmiŋ iñuich Aapam qaisaŋi qaiñiaqtut uvamnun, aasii iñuk qairuaq uvamnun pisuŋiññiaŋitkiga. 
JHN.6.38	Qanuq atqaŋaruŋa qiḷaŋmiñ piyaqtuqługu pisuutaa tilisiruam uvamnik, uvaŋa pisuutiŋiḷaaġa. 
JHN.6.39	Aasiuvva pisuutaa tilisiruam uvamnik, tammaitquŋił̣ł̣uŋa sumikunnii ilaan qaisaŋanik uvamnun, aglaan aŋipkaġlugich iluqaisa aqulliġmi uvlumi. 
JHN.6.40	Uvva pisuutaa Aapama, iñupayaat tautuktuat Iġñiŋanik ukpiġvigivlugulu iñuggutiqaġniaqtut isuitchuamik, aasii uvaŋa aŋipkaġniaġitka aqulliġmi uvlumi.
JHN.6.41	Tavra Jew-guruat uqamayuutigirraqsiŋagaat pisigivlugu uqallautaa, Taamnauruŋa punniq atqaqtuaq qiḷaŋmiñ. 
JHN.6.42	Iliŋich uqallaŋarut, Jesus-guŋitpauna, iġñiŋa Joseph-gum? Iḷisimagivut aapaŋalu aakaŋalu. Suvluniasii paŋmapak uqaqpa, Uvaŋa atqaŋaruŋa qiḷaŋmiñ? 
JHN.6.43	Jesus uqallautiŋagai, Uqamayuŋaiġitchi. 
JHN.6.44	Kiñaliqaa qaiyumiñaitchuq uvamnun Aapam tilisiruam uvamnik qaisuliqsinŋisuaqpani. Aasii uvaŋa aŋipkaġniaġiga uvlumi aqulliġmi. 
JHN.6.45	Aglautiŋagaat uqaqtiŋisa God-im inna, “Iliŋiyguuq iluqaisa iḷisautiniaġai God-im.” Iñupayaaq naalaġniŋaruaq Aapamik iḷitchivḷuniḷu ilaaniñ qairuq uvamnun.
JHN.6.46	Taamna sivuniqaŋitchuq iñupayaamun tautuŋaniḷugu Aapa aglaan kisima God-miŋŋaqtuaŋaa tautuŋagiga Aapa.
JHN.6.47	Iḷumutupiaġataq uqallautigivsi, iñuk ukpiqtuaq iñuggutiqaqtuq isuitchuamik. 
JHN.6.48	Uvaŋa taamnauruŋa punniq iñuunaqtuaq. 
JHN.6.49	Maŋŋuusi niġiŋarut maana-mik nunagluktuami aasii tuquŋarut. 
JHN.6.50	Aglaan punniq uqautigikkaġa, atqaqtuaq qiḷaŋmiñ aasii iñuum niġigumiuŋ tuquniaŋitchuq. 
JHN.6.51	Uvaŋauvva iñuunaqtuaq punniq atqaqtuaq qiḷaŋmiñ. Kialiqaa niġigumiuŋ taamna punniq ilaa iñuuniaqtuq isuitchuamun, aasii uvaŋa timiga punniġuruq aitchuutiginiakkaġa nunam iñuŋi iñuggutiqaquvlugich.
JHN.6.52	Jew-guruat tavrani uqavaaqatigiirraqsiŋarut avanmun uqaqłutiŋ, Qanuġluni uuma iñuum aitchuġumiñaqpatigut timimiñik niġitquluta? 
JHN.6.53	Tavra Jesus uqallautiŋagai, Iḷumutupiaġataq uqallautigivsi, niġiŋisuaġuvsi timaanik Iġñiŋata Iñuum suli imiġlugu auŋa, iñuggutaitchusi. 
JHN.6.54	Iñuk niġiruaq timimnik suli imiqtuaq aumnik iñuggutiqaqtuq isuitchuamik, aasii aŋipkaġniaġiga aqulliġmi uvlumi. 
JHN.6.55	Qanuq timiga niqipiaġatauruq, suli auga imipiaġatauruq. 
JHN.6.56	Iñuk niġiruaq timimnik suli imiqtuaq aumnik atausiŋŋuqatauruq uvamnun, uvaŋalu ilaanun. 
JHN.6.57	Iñuupkaġaaŋa suaŋŋataata iñuuruam Aapam tilisiruam uvamnik, tainnatulliasii iñuich niġiruat uvamnik iñuupkaġniaġmigai suaŋŋanma. 
JHN.6.58	Taamnauruŋa punniq atqaŋaruaq qiḷaŋmiñ, iñuum niġigumiuŋ iñuuniaqtuq taimuŋa. Inŋitchuq maana-tun maŋŋuuvsi niqigituiññaŋagaluaqługu aasii tuquvlutiŋ. 
JHN.6.59	Taapkua Jesus uqalugiŋagai Jew-guruat aŋaiyyuvianni, iḷisaurriḷḷaġmi Capernaum-mi.
JHN.6.60	Iñugiaktuat iḷitchitquraŋisa tusaakamisigik tamatkua uqaluich uqallaŋarut, Siġḷiġnaqtut taapkua uqaluich. Kiña kaŋiqsiyumiñaqpa sumik sivuniqaqtilaaŋanik? 
JHN.6.61	Tavra Jesus, puttuqsrivḷuni iḷitchitqurani uqamayuktilaaŋannik taavrumuuna, uqallautiŋagai, Taapkua uqaluich ukpiġutaiqsitkaqsivasi? 
JHN.6.62	Qanuq aasii piñiaqpisi tautuaqsiguvsiuŋ Iġñiŋa mayuqtuaq irvigiŋaramiñun sivuani? 
JHN.6.63	Ilitqusiq aitchuiruq iñuggunmik, timi aitchuiḷaitchuq iñuggunmik. Uqaluich uqautigiŋaratka ilivsiññun sivuniqaqtut ilitqusivsiññun aasii aitchuivḷutiŋ iñuggunmik. 
JHN.6.64	Aglaan iḷasi ukpiŋitchut. Jesus isuaniñqaŋa iḷisimaŋagai kisuutilaaŋat ukpiŋitchuat kiutilaaŋalu aitchuutiginnigniaqtuaq inmiñik. 
JHN.6.65	Tavra ilaa uqallaŋaruq, Taamna pisigivlugu uqallautiŋagivsi kiñaliqaa qaiyumiñaiññivḷugu Aapam qaiyumaliqsinŋisuaqpagu uvamnun.
JHN.6.66	Taavruma aquagun iñugiaktuat iḷitchitquraŋiñiñ qapiŋarut aasii kukiḷuqatigiŋaiqł̣ugu tavraŋŋaaglaan. 
JHN.6.67	Jesus uqallaŋaruq qulit malġugnun, Ilivsivsauq aullaġniaġmivisi? 
JHN.6.68	Simon Peter-m kiuŋagaa, Ataniiq, kimun aullaġniaqpisa? Ilivich uqaluqaqtutin iñuunaqtuanik isuitchuamun.
JHN.6.69	Aasiiḷi uvagut ukpiliŋarugut, suli iḷitchuġianiŋagiptigiñ Piḷuutaitchuaġigaatin God-im. 
JHN.6.70	Jesus kiuŋagai, Piksraqtaaġiŋagivsi, ilivsi qulit malġuk, naaggauvva iḷari tuunġauruq. 
JHN.6.71	Uqautigiŋagaa Judas iġñiŋa Simon Iscariot, qanuq iḷaŋata qulit malġuk aitchuutigiyumaaŋagaa.
JHN.7.1	Taavruma aquagun Jesus kukiḷuŋaruq Galilee-mi. Kukiḷuguŋiñŋaruq Judea-mi, qanuq Jew-guruat tuqurviksraqsiuŋagaat. 
JHN.7.2	Tavra Jew-guruat niqinaqiviat tupiġni tikiyasiŋaruq.
JHN.7.3	Tavra Jesus nukaaluŋisa uqallautiŋagaat, Aullaġiñ maaŋŋa aasii Judea-muglutin, iḷitchitquratin taamani qiñiġumaut savaanik pikkaġnik. 
JHN.7.4	Qanuq iñulimaaq nalunautchiḷuni savalaitchuq iḷisimatqugumi salapqiruakun. Tamatkua savaaġikapkich, salapqiġiñ iliŋnik iñupayaanun. 
JHN.7.5	Qanuq nukaaluŋi unnii ukpiŋaitchut ilaanun. 
JHN.7.6	Jesus uqallautiŋagai, Nalautinŋaitchuq aullaġviksraġa. Aglaan ilivsi aullaġumiñaqtusi qakuguliqaa, 
JHN.7.7	qanuq nunam iñuŋisa uumigiŋitkaasi. Aglaan uvaŋa nunam iñuŋisa uumigigaanŋa, qanuq uqautigaluamiiġuugitka ilaisa piḷġusiŋich pigiiññivḷugich. 
JHN.7.8	Ilivsi niqinaqiyaqtuġitchi. Uvaŋa niqinaqiyaqtuŋitchuŋa paŋmapak, qanuq nalautinŋaitchuq suli aullaġviksraġa. 
JHN.7.9	Tainna uqallaqqaaqłuni, Galilee-miinŋaruq suli.
JHN.7.10	Tavra nukaaluŋi aullaaniŋmata niqinaqiyyaqłutiŋ, Jesus-tauq aullaŋammiuq nalunautchivḷuni. 
JHN.7.11	Jew-guruat ivaġaluaŋagaat niqinaqiviŋmi uqaqłutiŋ, Sumiitpaimña? 
JHN.7.12	Iñuich atqunaqługu uqamayuutigiŋagaat avanmun, iḷaŋich uqaqłutiŋ, Iñulluatauruq. Allalli uqaŋarut, Naumi, ilaa asiñuurriruq iñuŋnik. 
JHN.7.13	Tavra sivuuġavlutiŋ Jew-guruanik, iñuich uqaġiŋagaat nalunautchivḷutiŋ.
JHN.7.14	Niqinaqivik qitiqquiḷivalliġman, Jesus aŋaiyyuvikpaŋmuŋaruq aasii iḷisaurrivḷuni. 
JHN.7.15	Jew-guruat aliuŋarut iḷisaurrutaagun uqaqłutiŋ, Qanuqłuni una iñuk iḷisimatigiva iḷisaurriqaŋaitkaluaŋŋaġmi? 
JHN.7.16	Jesus kiuŋagai, Iḷisaurrutiga uvaŋa pigiŋitkiga, aglaan pigigaa tilisiruam uvamnik. 
JHN.7.17	Kiñaliqaa pisukkumi tuvraġuglugu God-im pisuutaa, ilaa iḷisimayumiñaqtuq iḷisaurrutiga God-miŋŋaqtautilaaŋanik naaggaqaa uvamniġruiññaq. 
JHN.7.18	Iñuk iḷisaurriruaq ilaan isummatimiñik ivaqłiaruq nanġausiaksramiñik iñuŋniñ, aglaan taamna ivaqłiaruaq nanġausiaksraŋanik God-im tilirimi iḷumun ittuaguruq nalaunŋaruġlu. 
JHN.7.19	Moses aitchuŋaitpasi pitquranik? Naaggauvva nallivsiunnii kamagiŋitkai pitqurat. Summan tuqurviksraqsiuqpisiŋa? 
JHN.7.20	Iñuich kiuŋagaat, Ilitqusiqł̣uqaqtutin. Kia tuqurviksraqsiuqpatin? 
JHN.7.21	Jesus kiuŋagai, Piŋaruŋa atautchimik savaamik, aasii iluqasi aliuġiŋagiksi. 
JHN.7.22	Moses piraksriŋagaasi nukatpiaġruich nalunaiñŋutchiqsuksrauvlugich. Nalunaiñŋutchiqsauviksraŋat miqłiqtut uvluq nalaurrutimman Savaiññiġmun nalunaiñŋutchiqsisuurusi Savaiññiġmi. Isagutiŋaitkaluaġmiuq taamna pitquraq Moses-miñ, aglaan maŋŋuuvsiññiñ sivuani Moses.
JHN.7.23	Nalunaiñŋutchiḷḷakavsiuŋ nukatpiaġruk Savaiññiġmi, Moses pitquraŋi naviguŋił̣ł̣ugich, summan qinnautivisiŋa pisigivlugu iłuaqsikapku iñuum timaa surruipiaqługu Savaiññiġmi?
JHN.7.24	Isivġiiñasi qiññałhiñakun, aglaan isivġiisitchi nalaunŋaruakun.
JHN.7.25	Iḷaŋich Jerusalem-miut uqallaŋarut, Tavrauŋitpauna iñuk tuqurviksraqsiukkaŋat? 
JHN.7.26	Aasiuvva maaniittuq, uqaqtuq salapqiruami, aasii qanuq nivliutilaitkaat. Iḷaanniipkua ataniġnaqusiraqtuat iḷitchuġipiaġisiuraaġaat Christ-gutilaaŋanik. 
JHN.7.27	Christ niptaqpan kiñapayaaq iḷisimayumiñaitchuq sumiñ qaisilaaŋanik, aglaan una iñuk iḷisimagikput sumiñ qaisilaaŋanik.
JHN.7.28	Tavra Jesus iḷisaurrivḷuni aŋaiyyuvikpaŋmi nipatuvluni uqallaŋaruq. Iḷisimagivsiŋaliqaa sumiñ qaisilaamnik. Aglaan qaiŋaitchuŋa uvaptuġruiññaq. Ilaa tilisiruaq uvamnik iḷumun ittuq. Ilivsi nalugiksi. 
JHN.7.29	Uvaŋaaglaan iḷisimagiga, qanuq qairuŋa ilaaniñ, suli ilaan tiliŋagaaŋa. 
JHN.7.30	Tavra tigutaaġviksraqsiurraqsiŋagaat, aasii kialiqaa tiguŋaitkaa, qanuq aitchuutauviksraŋa tikiñŋaitchuq. 
JHN.7.31	Aasiivsauq iñugiaktuat iñuich ukpiliŋarut ilaanun, uqallakłutiŋ, Christ niptaġumi pił̣hamaniaqpa aliuġnaqtuanik uuma iñuum piŋaraŋiñiñ?
JHN.7.32	Tavra Pharisees tusaakamisigik iñusalaich uqautiqaqtuat Jesus-mik, iliŋich aŋaiyyuliqsiqpaiḷḷu tilisiŋarut tigurinik tigutaaquvlugu. 
JHN.7.33	Jesus uqallaŋaruq, Nayuvsaallagniaġivsi aasii aullaġluŋa tilirimnun. 
JHN.7.34	Ivaġniaġaluaġivsiŋa aasii paqinniaŋitkivsiŋa, aullaġviksrautimnun qaiyumiñaiñmiusi. 
JHN.7.35	Tavra Jew-guruat uqaurrutiŋarut avanmun, Sumuaqsivauna uvaptiŋnun paqitchumiñaiġḷuni? Ilaa sivuniqaqpa aullaġumavluni Jew-guŋitchuat nunaŋiññun, siaminŋaruat Jew-guruat iñuuviŋiññun, aasii iḷisautilugich Jew-guŋitchuat? 
JHN.7.36	Sumik sivuniqaqpauŋ uqallakami, Ivaġniaġaluaġivsiŋa paqitchumiñaitkivsiŋa? Sumik suli sivuniqaqpauŋ, Aullaġviksrautimnun qaiyumiñaitchusi?
JHN.7.37	Aqulliġmi uvluani niqinaqivium, naumaniqsrami uvlumi, Jesus makinŋaruq aasii nipatuvluni uqallakłuni, Kiñaliqaa imiġuliġumi, qaiḷuni uvamnun imiġli.
JHN.7.38	Innauvva Bible uqaluŋich uqaqtut iñukun ukpiqtuakun uvamnun, Iḷuaniñ maqiniaqtut kuuŋi iñuunaqtuam imġum.
JHN.7.39	Tavra taamna uqallausiġiŋagaa sivuniqaqługu Ilitqusiġiksuamik, tamatkua ukpiqtuat ilaanun aitchuusiaġiyumaakkaŋat, qanuq Ilitqusiġiksuaq aitchuutauganiŋaitchuq suli, Jesus aŋipkaqtauŋaił̣ł̣uni utiqtitauŋaił̣ł̣uniḷu qiḷaŋmun.
JHN.7.40	Tusaakamisigik taapkua uqaluich, iḷaŋich iñuich uqallaŋarut, Una uqaqtigipiaġaa God-im qaiyumaaqtuaq sivuani Christ. 
JHN.7.41	Allalli uqallaŋarut, Ilaa Christ-gupiaqtuq. Aglaan iḷaŋich uqallaŋammiut, Christ qaiyumaaqpa Galilee-miñ? 
JHN.7.42	Bible uqaluŋich uqaŋaitpat Christ maŋŋuqaġnivḷugu David-mik, aasii qaiḷuni Bethlehem-miñ, nunaaqqimiñ David iñuuvigiŋaraaniñ?
JHN.7.43	Tavra atinġiŋarut iñuich ilaa pisigivlugu. 
JHN.7.44	Iḷaŋisa tigutaaġumalliŋagaluaġaat, aglaan iñuum tiguŋaitkaa.
JHN.7.45	Tavra tiguriŋich utiŋarut aŋaiyyuliqsiqpagnun Pharisee-ñullu, uqallautipkaqłutiŋ aasii, Summan qaġġisiŋitpisiuŋ? 
JHN.7.46	Tigurit kiuŋagaich, Qaŋaunnii iñuk uqaŋaitchuq taavrumatun iñuktun. 
JHN.7.47	Pharisees kiuŋagaich, Asiñuurrauvisivsauq ilivsi? 
JHN.7.48	Nalliŋich ataniġnaqusiraqtuat naagga Pharisee-ñiñ ilaanun ukpiliŋavat? 
JHN.7.49	Aglaan makua iñuaġruich asiñuurraurut naluvlugich pitqurat iḷisimakkavut uvagut. Iliŋich suksraunġiqsauyumaaqtut. 
JHN.7.50	Nicodemus, sivuani uqaqatiqaŋaruaq Jesus-mik, iḷagikkaŋat Pharisees, uqallaŋaruq ilaiññun,
JHN.7.51	Pitqurapta isivġiqusuuvarruŋ iñuk uqaqtitqaaŋaunnagu suli iḷitchuġigaluaġnagu sumik piŋatilaaŋa? 
JHN.7.52	Ilaisa kiuŋagaat, Ilivitchauq Galilee-miñ pimmivich? Taiguammaġiksaaġiñ Bible-niñ iḷitchuġiyumautin uqaqtaa God-im iñukpalliġumaaŋisilaaŋanik Galilee-miñ.
JHN.8.1	Tavra aiyaaŋarut iglullaamiŋnun, aasii Jesus aullaŋaruq Iġġianun Olives. 
JHN.8.2	Uvlaatchaurami Jesus qaitqiŋaruq aŋaiyyuvikpaŋmun. Iñuich iluqaġmiŋ qaiŋarut ilaanun, aasii aquviłłuni iḷisautiŋagai. 
JHN.8.3	Iḷisaurrit pitquranik Pharisees-lu qaġġisiŋagaat aġnaq paqitauruaq allatuqłuni, aasii inillakługu qitiġmun. 
JHN.8.4	Uqallautiŋagaat ilaa, Iḷisaurrii, una aġnaq paqitauruq allatuqtillugu. 
JHN.8.5	Moses pitqurani piraksriŋagaatigut tainnasiq uyaġaktautquvlugu. Qanuġli una aġnaq uqallausiġiviuŋ?
JHN.8.6	Taamna uqallausiġiŋagaat uuktuaġutigisaqługu ilaanun, piqaġukkaluaqłutiŋ qanutchimik pasisukługu Jesus aġnakun qaġġirraġmikkun. Jesus pułłuni nunamun aglaŋaruq argagmiñik. 
JHN.8.7	Apiqsruqtuġaluaġmanni, ilaan qiviaŋagai aasii uqallautivlugich, Nallivsi piḷuutaitchuam miḷuqsaqqaaġliuŋ uyaġaŋmik. 
JHN.8.8	Atausivsaami putqiŋaruq aasii aglakłuni nunamun. 
JHN.8.9	Tavra tusaakamirruŋ taamna, aullaŋarut atausiullaavlutiŋ, sivulliġivlugu utuqqauniqsraq, aasii Jesus kisiŋŋuqatauŋaruq aġnamun qikaqtuamun sivuqqamiñi. 
JHN.8.10	Jesus qiviaŋaruq aasii uqallautivlugu, Aġnaaq nauŋ ipkua iñuich? Nalliata unnii isivġiŋitpatin suksraunġiqsauyumiñaqsiḷutin? 
JHN.8.11	Aġnam kiuŋagaa, Aaŋ Ataniiq. Aasii Jesus uqallautiŋagaa, Uvaŋaptauq isivġiŋitkikpiñ suksraunġiqsauyumiñaqsiḷutin. Aullaġiñ piḷuksitqigñak.]
JHN.8.12	Jesus uqautivsaaŋagai iñuich uqaqłuni, Uvaŋa qaummatauruŋa iñupayaanun. Iñuk maliktuaq uvamnik pisuaġniaŋitchuq taaqtuami, aglaan pisuaġniaqtuq qaummaġmi iḷitchuġipkaqtitauluni iḷumun ittuakun iñuuniaġniġmik.
JHN.8.13	Pharisees uqallautiŋagaat, Quliaqtuaġirutin iliŋnun, uqaluktuaġiran iḷumun inŋitchuq.
JHN.8.14	Jesus kiuŋagai, Quliaqtuaġaluaġumaunnii uvapkun, uqaluktuaġiraġa iḷumun ittuq, qanuq iḷisimaruŋa sumiñ qaiŋatilaamnik suli sumun aullaġniaqtilaamnik. Aglaan ilivsi nalurusi sumiñ qaiŋatilaamnik naagga sumun aullaġniaqtilaamnik. 
JHN.8.15	Ilivsi isivġiirusi iñugruiññaqtun, uvaŋa isivġiiŋitchuŋa iñuŋmik kimigliqaa. 
JHN.8.16	Isivġiigaluaġmiguma, isivġiutiga iḷumun ittuq, qanuq kisima isivġiiŋitchuŋa, aglaan Aapalu tiliriga isivġiiruguk. 
JHN.8.17	Aglausimaruq pitquravsiññi uqaluktuaŋak malġuk iññuk iḷumun innivḷugu. 
JHN.8.18	Quliaqtuaġiruŋa uvamnun, suli Aapa tilisiruaq uvamnik quliaqtuaqaqtuq uvapkun. 
JHN.8.19	Tavra iliŋisa apiġiŋagaat, Aapan sumiitpa? Jesus kiuŋagai, nalugiptiguk Aapagalu. Iḷitchuġiŋaguvsiŋa iḷisimayumiñaġaluaġmigiksivsauq Aapaga. 
JHN.8.20	Taapkua uqaluich ilaan uqautigiŋagai inimi aitchuutiqaġviŋmi, iḷisaurrivḷuni aŋaiyyuvikpaŋmi. Iñuum tigutaalaiñmigaa, qanuq ikarraŋa tikiñŋaił̣ł̣uni.
JHN.8.21	Jesus uqallautitqiŋagai, Aullaġniaqtuŋa. Ivaġniaġaluaġivsiŋa aasii tuquniaqtusi piḷuusiqiraulusi. Qaiyumiñaitchusi aullaġviksrautimnun. 
JHN.8.22	Tavra Jew-guruat uqallaŋarut, Tuqunniaqpa ilimiñik? Uqallaktukkiuvva qaiyumiñaitchusi aullaġviksrautimnun. 
JHN.8.23	Ilaan uqallautiŋagai, Maaŋŋaqtaurusi, uvaŋa paŋmaŋŋaqtauruŋa. Ilivsi qairuagurusi mattumaŋŋa nunamiñ, uvaŋaasii qairuaguŋitchuŋa mattumaŋŋa nunamiñ. 
JHN.8.24	Uqallautiŋagivsi tuquniaġnivḷusi piḷuusiqiraulusi. Qanukkiuvva ukpiŋisuaġuvsi Christ-gutilaamnik, tuquniaqtusi piḷuusiqiraulusi. 
JHN.8.25	Iliŋisa uqallautiŋagaat, Kiña ilivich? Jesus uqallautiŋagai, Taavrumiŋauruŋa uqallautiŋasugaavsi isuaniñqaŋa. 
JHN.8.26	Qanuqinniġaġumiñaġaluaġivsi iḷisautilusiḷu sutigun iñugiaktuatigun, aglaan uqautigivsi iñupayaallu kisianik sunik tusaaŋakkamnik ilaaniñ iḷumun ittuaguruamiñ, tilisiŋaruamiñ uvamnik.
JHN.8.27	Iliŋich kaŋiqsiŋitchut ilaanun uqautitilaamiŋnik Aapakun. 
JHN.8.28	Kiisaimmaa Jesus uqallakpuq, Kivianikkuvsiuŋ Iġñiŋa Iñuum iḷitchuġiniaqtusi Christ-gutilaamnik, suli pisuisilaamnik sunik ataniġnaqutipkun aglaan uqaqłuŋa Aapam iḷisaurrutaagun. 
JHN.8.29	Aasii tilisiruam uvamnik itqatigigaaŋa. Kisiŋŋuŋaitkaaŋa, qanuq uvaŋa ataramik pisuuruŋa iviġaummatauruanik ilaanun. 
JHN.8.30	Uqaġman tamatkuniŋa, iñugiaktuat ukpiliŋarut ilaanun.
JHN.8.31	Jesus tavra uqallaŋaruq Jew-guruanun ukpiliqsuanun inmiñun, Iḷitchitquraġipiaġivsi kamagituiññaġuvsigik uqalutka, 
JHN.8.32	aasii iḷitchuġiniaġiksi iḷumun ittuaq, suli iḷumun ittuam atanġiqsinniaġaasi. 
JHN.8.33	Ilaisa kiuŋagaat, Uvagut maŋŋuqaqtugut Abraham-mik, aasii kivgauŋaitchugut kimulliqaa. Qanuqłutin uqallakpich, Atanġiqsitauniaqtusi?
JHN.8.34	Jesus kiuŋagai, Iḷumutupiaġataq uqallautigivsi, iñupayaaq piḷuusiqiruaq kivgauruq piḷuunmun. 
JHN.8.35	Kivgałhiñauruaq-aasii nayuutiłhaiññalaitchuq igluani ataniġmi isuitchuamun, aglaan atanġuruam iġñiŋa nayuutiruq isuitchuamun. 
JHN.8.36	Tavra Iġñiġum atanġiqsitpasi, ilivsi atanġiqsitauniaqtusi nalupqinaitchuamik.
JHN.8.37	Iḷisimagivsi maŋŋuqaqtilaavsiññik Abraham-mik, naaggauvva tuqurviksraqsiuġivsiŋa qanuq ukpiġiŋitkisi uqalutka. 
JHN.8.38	Uqautiqaqtuŋa tautuŋaramnik Aapamniinnama, aasiiḷi ilivsi piusi tusaaŋaravsiññik aapavsiññiñ.
JHN.8.39	Ilaisa kiuŋagaat, Abraham aapagigikput. Jesus uqallautiŋagai, Ilivsi Abraham miqłiqtuġikpasi, piyumiñaġaluaqtusi Abraham piraiñik, 
JHN.8.40	aasii paŋmapak tuqurviksraqsiuġivsiŋa, iñuk uqaurriruaq ilivsiññik iḷumun ittuamik tusaaŋakkamnik God-miñ. Tainna piŋaitchuq Abraham. 
JHN.8.41	Ilivsi piusi aapavsi piŋaraŋanik. Tavra uqallautiŋagaat, Uvagut aapaiḷḷiaguŋitchugut. Aapaqaqtugut atautchimik God-mik. 
JHN.8.42	Jesus uqallautiŋagai, God Aapagiguvsiuŋ, piviuttaġiniaġaluaġivsiŋa. Qaiŋaruŋa God-miñ aasii paŋmapak maaniittuŋa. Qaiŋaitchuŋa uvaptuġruiññaq, aglaan God-im tiliŋagaaŋa. 
JHN.8.43	Summan kaŋiqsiḷaitpisiuŋ uqautigikkaġa? Qanuq uqalumnik naalaġniḷguitchusi. 
JHN.8.44	Tuunġaq aapaksi, aasii pisuutigigiksi pisukługu aapavsi kipiġniuġutaa. Ilaa iñuaqtauruq aullaqisaamiñqaŋa, suli suksraġiŋitkaa iḷumun ittuaq, qanuq iḷumun ittuagitchuq ilaani. Saglukami ilaa uqaqtuq nanmiñiq irrutchimiñiñ, qanuq sagluturuq suli aapauruq sagluruanun. 
JHN.8.45	Aglaan uvva ukpiġiŋitkivsiŋa uvaŋa uqaqtuaŋaa iḷumun ittuamik. 
JHN.8.46	Nallivsi qanuqpisiiḷḷiyumiñaitkaaŋa piḷuusiqiniḷuŋa. Summan aasii ukpiġisuŋitpisiŋa uqautikavsi iḷumun ittuamik? 
JHN.8.47	Iñuum piruam God-miñ kaŋiqsigai uqaluŋi God-im. Ilivsi piŋił̣ł̣usi God-miñ kaŋiqsiḷaitkisi tamatkua.
JHN.8.48	Jew-guruat kiuŋagaat, Nalauttugut uqallakapta Samaria-ġmiugunivḷutin aasii ilitqusiqł̣uqaqtutin. 
JHN.8.49	Jesus kiuŋagai, Ilitqusiqł̣uitchuŋa. Aglaan iviġaumagiga Aapaga kamagivlugu, aasiiḷi ilivsi suksraġiŋitkivsiŋa. 
JHN.8.50	Nanġaqtinniataŋitchuŋa iñuŋnun. Imma kamanaqsipkaiñiaqtuaqaqtuq uvamnik nalaunŋaruakun isivġiiruamik. 
JHN.8.51	Iḷumutupiaġataq uqallautigivsi, kialiqaa kamagikpagich uqalutka tuquyumiñaipiaqtuq. 
JHN.8.52	Jew-guruat uqallautiŋagaat, Paŋmapak iḷitchuġirugut ilitqusiqł̣uqaqtilaaġnik. Abraham tuquŋaruq, uqaqtiŋiḷu God-im, aasii ilivich uqallaktutin, kialiqaa kamagikpagich uqaluktin tuquyumiñaipiaġnivḷugu. 
JHN.8.53	Kamanałhaaqpich aapaptiŋniñ Abraham-miñ tuquŋaruamiñ? Suli uqaqtiŋi God-im tuquŋammiut. Kiunasugivich uvva? 
JHN.8.54	Jesus kiuŋagai, Kamanaqsiḷiġuma uvamnik, kamanaqsiḷġutiga suuŋitchuq. Aapama kamanaqsiḷġusiaqaqtitkaaŋa, taavruma uqautigikkavsi God-iginivḷugu ilivsi. 
JHN.8.55	Aasii ilaa nalugiksi aglaan iḷisimagiga. Uqallakkaluaġuma naluniḷugu, saglurauniaġaluaġmiuŋa ilivsisun. Aglaan iḷisimagiga suli kamagivlugich uqaluŋi. 
JHN.8.56	Aapari Abraham quviatchaŋaruq tautukkumaaġniqamiuŋ niptaġniksraġa. Paŋmapak tautuŋagaa qaisilaaġa aasii quyatchaŋaruq. 
JHN.8.57	Tavra Jew-guruat uqallautiŋagaat, 50-nik ukiuniŋaitchutin suli, aasii tautuŋaviuŋ Abraham? 
JHN.8.58	Jesus uqallautiŋagai, Iḷumutupiaġataq uqallautigivsi, iñuusaŋaiñŋaan Abraham, Inŋaruŋa.
JHN.8.59	Taamna uqallausiġimmagu, tigusiŋarut uyaġagnik miḷḷuuġukługu qanuq inmiñik nalliummatirualiñivḷugu God-mun. Tavra Jesus iriŋaruq, aasii anivḷuni aŋaiyyuvikpaŋmiñ.
JHN.9.1	Iglauvluni, Jesus tautuŋagaa iñuk anikamiqaŋa ayauŋaruaq. 
JHN.9.2	Aasii iḷitchitquraisa apiġiŋagaat, Rabbi, kiña piḷuksiŋava, una iñuk naagga aŋayuqaak, aniŋaniqpauna ayauŋavluni? 
JHN.9.3	Jesus kiuŋagai, Una iñuk piḷuksiŋaitchuq naaggaunnii aŋayuqaaŋik, aglaan tainnaittuq savaaŋa God-im qiñiġnaqsitquvlugu iłuaqsiḷugu. 
JHN.9.4	Savaktuiññaqtuksraurugut savaaŋiñik tilisiruam uvamnik uvluuŋŋaan. Taaqsimman iñuk savakkumiñaitchuq. 
JHN.9.5	Sivisutilaaŋatun nunamiinniġma, qaummatauruŋa nunapayaanun.
JHN.9.6	Uqaġniallaġmi taavrumiŋa, tivvuaŋaruq nunamun aasii qikuyyalivḷuni tivvuaġunmiñik aasii nanukługik iñuum irrak qikuyyamik, 
JHN.9.7	uqallautivlugu ilaanun, Aullaġiñ iqaġiyaqtuaġiñ imaqsuanun Siloam, sivuniqaqtuam Tiliramik. Tavra ilaa aullaŋaruq aasii iqaġivluni. Utiŋaruq tautullasivḷuni.
JHN.9.8	Siḷalliŋisa tamatkualu tautuktikaaŋisa piatchiaqtaqtauvlugu, uqallausiġiŋagaat, Uvvauna taimñauŋitpa iñuk aquppisuuŋaruaq piatchiaqtaqłuni? 
JHN.9.9	Iḷaŋich uqallaŋarut, Tavrauruq. Allat uqallaŋarut, Naumi, aglaan taivrumatun uvva inniqsuq. Ilaa uqallaŋaruq, Taimñauruŋa. 
JHN.9.10	Iliŋisa uqallautiŋagaat, Qanuqłutin ayauŋaiqpich? 
JHN.9.11	Tavra kiuŋagai, Iñuum atiqaqtuam Jesus-mik qikuyyalivḷuni nanuŋagik irraka uqallautiŋagaaŋa, aullaġiñ Siloam-mun aasii iqaġilutin. Tavra aullaqłuŋa iqaġivluŋa ayauŋaiqsitauŋaruŋa. 
JHN.9.12	Ilaisa apiġiŋagaat, Sumiitpaimma? Ilaan uqallautiŋagai, Naluruŋa.
JHN.9.13	Ilaisa qaġġisiŋagaat Pharisee-ñun iñuk sivuani ayauŋaruaq. 
JHN.9.14	Tavra Jew-guruat Savaiññiŋanni Jesus qikuyyaliŋaruq aasii ayauŋaiqł̣ugik irrak. 
JHN.9.15	Pharisees apiġitqiŋagaat qanuqłuni ayauŋaiġmagaan. Aasii uqallautiŋagai, Ilaan iḷiŋagaa qikuyyaq irramnun, aasii iqaġikama tautullasiruŋa. 
JHN.9.16	Iḷaŋich Pharisees uqallaŋarut, Taimña iñuk God-miŋŋaqtuaguŋitchuq, qanuq kamaksriḷaitchuq Savaiññikun pitquranik. Allalli uqallaŋarut, Qanuġluni iñuk piḷuusiqirauruaq piyumiñaqpa tainnatchiñik aliuġnaqtuanik? Tavrani atinġiŋarut.
JHN.9.17	Tavra Pharisees apiġitqiŋagaat ayauŋaŋaruaq, Qanuġli uqallausiġiviuŋ ilaa ayauŋaiqsinŋammatin? Ilaan kiuŋagai, uqaqtauruq God-mun. 
JHN.9.18	Jew-guruat arguagiŋagaat ayauŋaniŋa suli qiñillasiñiŋa, kiisaimmaa ququaqpaik aŋayuqaak ayauŋaiqsitauruam. 
JHN.9.19	Aasii apiġiŋagaik, Una iġñiġivitku, uqausiġikkaqtik aniŋanivḷugu ayauŋavluni? Qanuqłuni paŋmapak qiñillasiva? 
JHN.9.20	Ilaan aŋayuqaaŋikta kiuŋagaich, Iḷisimaruguk una iġñiġigikpuk, aniŋatilaaŋalu ayauŋavluni, 
JHN.9.21	aglaan nalugikpuk qanuqłuni paŋmapak qiñillasisilaaŋa, naaggaunnii iḷisimaŋitchuguk kimun ayauŋaiqsilaaŋanik. Apiqsruqsiuŋ. Ukiuqtusiŋaruq. Uqautiginiaqtuq inmiñik. 
JHN.9.22	Aŋayuqaak uqallaŋaruk tainna sivuuġavlutik Jew-guruanik, qanuq Jew-guruat sivunnianiŋarut atisivḷutiŋ kialiqaa iḷisimanirualikpagu Jesus Christ-guniḷugu, ilaa anitauniaġnivḷugu Jew-guruat aŋaiyyuvianniñ. 
JHN.9.23	Taamna pisigivlugu aŋayuqaak uqallaŋaruk, Ukiuqtusiŋaruq apiqsruqsiuŋ.
JHN.9.24	Tavra igḷuŋagaat qaitquriñiqtiŋ ayauŋaŋaruamik, aasii uqallautivlugu, Uqaġiñ iḷumun ittuamik. God nanġaġuŋ iłuaqsiraukavich. Iḷisimagikput iñuk taimña piḷuusiqirauruq qiñillasipkairuaq iliŋnik. 
JHN.9.25	Ilaan kiuŋagai, Piḷuusiqirautilaaŋa nalugiga. Aglaan atausiq iḷisimagiga, ayauŋagaluaqtuaŋaa paŋmapak qiñillasiruŋa. 
JHN.9.26	Ilaisa apiġiŋagaat, Qanusiġaqpatin? Qanuqłuni ayauŋaiqsitpatin? 
JHN.9.27	Ilaan kiuŋagai, Quliaqtuaġutianiŋasugaavsi, aasii naalaġnisuŋitchusi. Summan tusaatqigukpisiuŋ? Ilivsivsauq iḷitchitquraliutisukpisi ilaanun? 
JHN.9.28	Tavra ilaisa kiuŋagaat suammautivlugu, Ilivitkiuvva iḷitchitquraġiniġaatin, aglaan uvagut iḷitchitquraġigaatigut Moses. 
JHN.9.29	Iḷisimarugut God-mun uqautisuuŋatilaaŋanik Moses, aglaan taimña iñuk nalugikput sumiñ qaisilaaŋa. 
JHN.9.30	Iñuum kiuŋagai, Allayuaġnapaluktuq una naluniqavsiuŋ sumiñ qaisilaaŋa, naaggauvva ayauŋaiŋagaaŋa. 
JHN.9.31	Iḷisimarugut God naalaġniḷaitchuq piḷuusiqirinun, aglaan kiñaliqaa aŋaiyyuraumman God-mun suli kamagivlugu pisuutaa, God-im naalaġniḷḷagaa.
JHN.9.32	Nuna isagutilġataġmanqaŋa tusaġnaŋaitchuq iñuk aŋmaiñiḷugu irraŋnik iñuum aniŋaruam ayauŋavluni. 
JHN.9.33	Taimña iñuk God-miŋŋaqtuaguŋaitkumi, sumik piyumiñaiñŋagaluaqtuq. 
JHN.9.34	Ilaisa kiuŋagaat, Aniŋapiallaktutin piḷuutikun. Aasiuvva iḷisautiniaqsaavisigut? Tavra ilaisa aninŋagaat aŋaiyyuviŋmiñ.
JHN.9.35	Jesus tusaaŋagaa ilaiññun anitilaaŋa, aasii paqiłługu uqallautiŋagaa, Ukpiqpich Iġñiŋanun Iñuum? 
JHN.9.36	Ilaan kiuŋagaa, Aŋuun, imma kiuva ukpiġvigiyumagiga? 
JHN.9.37	Jesus uqallautiŋagaa, Tautuaniŋagiñ, suli ilaaguruq uqaqtuaq iliŋnun. 
JHN.9.38	Tavra ilaa uqallaŋaruq, Ataniiq, ukpiqtuŋa. Suli ilaan qiksiksrautikun sitquġvigiŋagaa. 
JHN.9.39	Jesus uqallaŋaruq, Pisigilugu qaiŋaniġa nunamun, iñuich isivġiqsauyumiñaqsirut. Ayauŋaruat qiñillasipkaġmatun ittuq kaŋiqsipkaqtitaummata iḷumun ittuamik. Aasiiḷi tamatkua tautuksiḷḷaruat ayaupkaqtitaummatun kaŋiqsiḷaił̣ł̣ugu iḷumun ittuaq iḷisimagaluakkaqtiŋ. 
JHN.9.40	Iḷaŋisa Pharisees qanittuat ilaanun tusaaŋagaat taamna, aasii apiġiŋagaat, Uvaguttauq ayauŋammivisa? 
JHN.9.41	Jesus uqallautiŋagai, Ayauŋaguvsi piḷuutaiññiaġaluaqtusi. Aglaan paŋmapak uqaqtusi, Tautullarugut, tavra piḷuutiqaqtusi.
JHN.10.1	Iḷumutupiaġataq uqallautigivsi, iñuk isiŋitchuaq paakun imnaiqaġviŋmun aglaan mayuqtuaq allakun isiġiaqłuni, taamna iñuk tigguuraqtuaguruq tigligayuktiqpauruġlu.
JHN.10.2	Aglaan isiqtuaq paakun imnaiḷiqirauruq imnaiñun. 
JHN.10.3	Upkurriqirim upkuiġutigaa. Imnaich tusaagaat nipaa, suli tuksiaġai imnaiñi atiŋisigun, aasii sivulliuqługich annisigai. 
JHN.10.4	Annisianikamigich iluqaisa ilaan piñi, sivulliuġai aasii imnaich malikkaat, qanuq iḷisaġimaagaat nipaa. 
JHN.10.5	Alla iñuk maliŋniaŋitkaat, aglaan pigruġniaqtut ilaaniñ, qanuq nalugaich nipiŋich allat iñuich. 
JHN.10.6	Taamna uuktuun Jesus uqalugiŋagaa ilaiññun, aasii iliŋich kaŋiqsiŋitchut sumik uqautitilaamiŋnik.
JHN.10.7	Tavra Jesus uqallatqiŋaruq ilaiññun, Iḷumutupiaġataq uqallautigivsi, uvaŋa paatun ittuŋa imnaimñun. 
JHN.10.8	Iluqaġmiŋ qairuat sivumni sagluqinnigiaqłutiŋ tigguuraqtuatullu tigligayuktiqpaktullu ittut, aglaan imnaima naalaġniŋaitkaich. 
JHN.10.9	Uvaŋa paaguruŋa. Iñupayaaq isiġumi uvapkun annaurrauniaqtuq, suli imnaisun isiġniaqtuq aniñiaqtuġlu aasii paqilluni niqaanik nauruanik. 
JHN.10.10	Tiggukti qaisuuruq tigligiaqsiññaqłuni tuqutchiyyaqłuniḷu suli maqutchiyyaqłuni. Uvaŋa qaiŋaruŋa iñuggutiqaquvlugich, suli iñuggusimmaġiksaaġukługich.
JHN.10.11	Uvaŋa imnaiḷiqirigiksuaguruŋa. Imnaiḷiqirigiksuaq tuqutauyumaruq pisigivlugich imnaiñi. 
JHN.10.12	Iñuk akiññagniaqtuaguruaq imnaiḷiqirauŋił̣ł̣uni, nanmiñiq imnaich pigiŋił̣ł̣ugich, tautukkaa amaġuq qairuaq, aasii qimakkai imnaich pigruqłuni, aasii amaqqum kiŋmaġai imnaich siamiłługiḷḷu. 
JHN.10.13	Ilaa pigruqtuq qanuq akiññagniaqtuaguruq suli suksraġiŋitkai imnaich. 
JHN.10.14+JHN.10.15	Uvaŋa imnaiḷiqirigiksuaguruŋa. Aapam iḷisimmasiatun uvamnik uvaŋalu iḷisimmasivsun Aapamik, tainnatuttauq iḷisimagitka imnaitka, aasiivsauq ilaisa iḷisimagaanŋa. Aasii tuqqutiyumaaqtuaġitka imnaitka.
JHN.10.16	Aasii allanik imnaiqaġmiuŋa inŋitchuanik uumani imnaiqaġviŋmi. Qaġġisiraksraġimmigitkaptauq, aasii naalaġniñiaġaat nipiga. Tavra atautchiiguniaqtut imnaich, suli atausiuluni imnaiḷiqiri.
JHN.10.17	Aapam piviuttaġigaaŋa pisigivlugu tuqqurriyumaniġa iñuŋnik suli aŋipkaqtauluŋa. 
JHN.10.18	Iñuum kialiqaa tuqutchumiñaitkaaŋa. Uvamnik tuqutausaaġiruŋa tainna pisukłuŋa. God-im ataniġnaqutiksriñŋagaaŋa tuqquriḷḷasivḷuŋa suli aŋiḷuŋa tuqqunmiñ. Tainna ilaan piraksriŋagaaŋa. 
JHN.10.19	Jew-guruat atinġitqiŋarut pisigivlugich taapkua uqaluich. 
JHN.10.20	Iñugiaktuat uqaŋarut, Ilaa ilitqusiqł̣uqaqtuq aasii kinnaġuqłuni. Summan naalaġniraksrauva? 
JHN.10.21	Allat uqallaŋarut, Makua uqalugiŋitkai iñuum ilitqusiqł̣uqaqtuam. Ilitqusiqł̣uk qiñillasipkaiḷḷava ayauŋaruanik?
JHN.10.22	Niqinaqiŋarut Jerusalem-mi, itqaunmik salummaġniŋanun aŋaiyyuvikpaum. 
JHN.10.23	Ukiuguŋaruq aasii Jesus pisuaŋaruq aŋaiyyuvikpaŋmi, taġġisimaaġviŋmi atiqaqtuami Solomon-mik. 
JHN.10.24	Tavra Jew-guruat katinŋarut avataanun aasii uqallautivlugu, Qanutun sivisutigiruamik nalautchuġaqtinniaqpisigut? Christ-guguvich, uqallautitigut nalupqinaiġḷugu. 
JHN.10.25	Jesus kiuŋagai, Uqallautianiŋagaluaġivsi arguagigivsiŋa. Savaama ataniġnaqutaagun Aapama nalupqinaiyaġaluaġaa kiutilaaġa, 
JHN.10.26	aasii ukpiŋitchusi qanuq imnaiġiŋitkivsi. 
JHN.10.27	Imnaima naalaġnigaat nipiga, aasii iḷisimagitka, aasiiḷi maliġuaġaanŋa. 
JHN.10.28	Aasii isuitchuamik iñuupkaġniaġitka, iliŋich aasii nalupqinaitchuamik tammaġumiñaipiaqtut. Suli supayaam aqsaaġniktaaġiyumiñaitkai uvamniñ. 
JHN.10.29	Aapaga qaitchiŋaruaq iliŋiññik uvamnun, kamanałhaaqtuq iluqaiññiñ, aasii supayaam aqsaaġniktaaġiyumiñaitkai Aapamniñ. 
JHN.10.30	Uvaŋalu Aapagalu atausiuruguk.
JHN.10.31	Jew-guruat tigusitqiŋagalualgitchut uyaġaŋnik miḷḷuuġukługu. 
JHN.10.32	Jesus kiuŋagai, Qiñiqtinŋagivsi iñugiaktuanik savaalluatanik Aapamiñ, nalliatigun tamatkua uyaġagniaqpisiŋa? 
JHN.10.33	Jew-guruat kiuŋagaat, Uyaġagniaqsaaŋitkiptigiñ nalliatigun savaaġiksuat aglaan uqamaqłuutipkun God-ikun. Qanuq ilivich, iñugruiññauvlutin, iḷiuqtutin iliŋnik God-aunivḷutin.
JHN.10.34	Jesus kiuŋagai, Aglautiŋaruq ilivsi nanmiñiq pitquravsiññi God uqallaŋanivḷugu inna, “Ilivsi god-aurusi.”
JHN.10.35	Iḷisimarugut Bible uqaluŋich iḷumun itilaaŋannik isuitchuamun, aasii ilaan taiŋagai god-inik tamatkua akuqtuiruat God-im uqaluŋiñik. 
JHN.10.36	Taamna tainnainman, summan pasivisiŋa uqamaqłuŋnivḷuŋa uqallakama Iġñiġinivḷuŋa God-mun? Taamnauruŋa Aapam piksraqtaaġiŋakkaŋa aasii tilivḷuŋa nunamun. 
JHN.10.37	Savaaqaŋitkuma savaaŋiñik Aapama ukpiġinasiŋa. 
JHN.10.38	Aglaan savaaġigupkich God-im savaaŋi ukpiliutigisigik uvaŋaġruiññaq ukpiġiŋitkaluaġuvsiŋa. Tavraasii puttuqsriñiaqtusi nalupqisuŋaiġḷusi Aapam uvamniitilaaŋanik suli uvaŋa Aapamiitilaamnik. 
JHN.10.39	Tavra tigutaaqsatqikkalualgitkaat, aasii ilaa tigupkaŋitchuq.
JHN.10.40	Jesus aullatqiŋaruq ikaaqługu Jordan, inimun John paptaiqsivigiqqaaŋaraŋanun, aasii tavraniitkaqsivḷuni.
JHN.10.41	Iñugiaktuat iñuich ullaŋagaat aasii uqaŋarut, John piŋaitchuq aliuġnaqtuanik, aglaan supayaat John uqalugiŋakkaŋi uumuuna iñukun iḷumun ittut. 
JHN.10.42	Tavra iñugiaktuat tavrani ukpiŋarut Jesus-mun.
JHN.11.1	Tavra iñuk naŋiliŋaruq atiqaqtuaq Lazarus-mik iñuuruaq Bethany-mi, aniqatigiik Mary-vḷu Martha-vlu iñuuviaŋni.
JHN.11.2	Taamna Mary tivraġiksaiŋaruaq Ataniġmik, aasii tilaktiqługich isigaŋi nutchamiñik. Aniqatiginiġaa naŋittuam Lazarus-gum.
JHN.11.3	Tavra aniqatigiik tilisiŋaruk Jesus-mun uqaqłutik, Ataniiq, taimña piviuttaġikkan naŋiliqsuq. 
JHN.11.4	Tavra Jesus tusaakamiuŋ uqallaŋaruq, Taamna naŋirrun tuqqunmun isuqaŋitchuq, aglaan ittuq kamanaqsiḷġutigitquvlugu God-mun, taamna Iġñiŋa God-im kamanaqsiḷiqtautquvlugu taavrumuuna naŋirrutikun. 
JHN.11.5	Jesus piviuttaġiŋagai Martha-lu aniqataalu Mary Lazarus-lu. 
JHN.11.6	Tavra tusaakamiuŋ Lazarus naŋinnivḷugu, uvlivsaaŋaruq malġugnik inimi irvigiramiñi.
JHN.11.7	Tavra ilaa uqallaŋaruq iḷitchitquramiñun, Utiqta Judea-mun. 
JHN.11.8	Iḷitchitqurat uqallautiŋagaat, Rabbi, Jew-guruat uyaġagnik miḷḷuuġniaqqammiŋasugaatin, aasiuvva taamuŋatqiaqsiḷgitpich? 
JHN.11.9	Jesus kiuŋagai, Qulit malġugnik ikarraqaŋitpa qaummaġiksuaq uvluq? Kiñaliqaa pisuaqtuaq uvlumi putukkitchuitchuq, qanuq tautuksipkallagaa qaummaŋata mattuma nunam. 
JHN.11.10	Kiñaliqaa pisuaqtuaq unnuami putukkiññiaqtuq, qanuq qaummaġmik piitchuq. 
JHN.11.11	Taavrumiŋa uqallaŋaruq. Aasii uqallautivlugich, Avilaitqatikput Lazarus siñiksaaniŋaruq, aglaan aullaġniaqtuŋa itiqtitchaqtuġlugu. 
JHN.11.12	Iḷitchitqurat uqallautiŋagaat, Ataniiq, siñiksaaniŋagumi iłuaqsiñiaqtuq. 
JHN.11.13	Jesus uqautigiŋagaa tuquniŋa, aasiiḷi isumaŋarut sivuniġinasugalugu piḷaiŋaiqsiaġniŋa siñikłuni. 
JHN.11.14	Tavra Jesus uqallautiŋagai nalupqinaiqł̣ugu, Lazarus tuquŋaruq. 
JHN.11.15	Quyaruŋa pisigivlusi taamaniinŋiññama ukpiquvlusi. Ullaglakput. 
JHN.11.16	Thomas taggisiqaqtuaq igḷuanik Malġim uqallautiŋagai iḷitchitqurauqatini, Uvagullu aullaqta tuquqatigiyumagikput Ataniq.
JHN.11.17	Tavra Jesus tikiññami, iḷitchuġiŋagaa Lazarus iḷuvviviŋmiitanikługu uvluni sisamani. 
JHN.11.18	Bethany qaninŋaruq Jerusalem-mun, malġuktuvalliq mile-luuġutiktun. 
JHN.11.19	Aasii iñugiaktuat Jew-guruaniñ qaiŋaniqsut Martha-mullu Mary-mullu quviasaaġiaqługik aniqataakkun. 
JHN.11.20	Martha tusaakami Jesus qalliñivḷugu, aullaqłuni paaŋagaa, Mary aimmipkaqługu. 
JHN.11.21	Martha-m uqallautiŋagaa Jesus, Ataniiq, maaniinŋaguvich aniqatiga tuqunayaitchuq. 
JHN.11.22	Aasii paŋmapak-unnii iḷisimaruŋa supayaamik apiqsriguvich God-miñ, God-im aitchuġniaġaatin. 
JHN.11.23	Jesus uqallautiŋagaa, Aniqatin aŋiñiaqtuq. 
JHN.11.24	Martha-m uqallautiŋagaa, Iḷisimaruŋa ilaa aŋitqigñiaqtilaaŋanik aŋŋiviŋmi aqulliġmi uvlumi.
JHN.11.25	Jesus uqallautiŋagaa, Uvaŋa aŋŋisauruŋa iñuggutauruŋalu. Iñuk ukpiqtuaq uvamnun tuqugaluaġluqtum-unnii iñuuniaqtuq.
JHN.11.26	Suli kiñaliqaa iñuuruaq ukpiqtuaġlu uvamnun tuquyumiñaipiaqtuq. Taamna ukpiġiviuŋ? 
JHN.11.27	Martha-m kiuŋagaa, Aaŋ Ataniiq, ukpiqtuŋa Christ-gutilaaġnik, Iġñiŋa God-im, qaiyumaaŋaruaq nunamun.
JHN.11.28	Taamna uqallausiġianikamiuŋ, Martha aullaŋaruq aasii ququaqługu aniqatini Mary, uqautiŋagaa nipikisuuraqłuni, Iḷisaurri tikitchuq aasiamma qaitqugaatin. 
JHN.11.29	Aasii Mary-m tusaakamiuŋ taamna, qilamik makinŋaruq aasii ullakługu Jesus. 
JHN.11.30	Tavra Jesus tikipiaġataŋaitchuq suli nunaaqqimun, aglaan inimiinŋaruq-suli Martha-m kasuutiviani. 
JHN.11.31	Tavra Jew-guruat tuvaaqatauruat Mary-mun iglumi quviasaaqługu, tautukamirruŋ makittuaq qilamiqsruqłuni animman, maliŋagaat, isumavlutiŋ iḷuvviviŋmuksaġasugalugu qiayaqtuqłuni taamani.
JHN.11.32	Tavra Mary, tikiññami Jesus irvianun tautukługu, sitquŋaruq sivuġaanun, uqallakłuni ilaanun, Ataniiq, maaniinŋaguvich aniqatiga tuqunayaitchuq. 
JHN.11.33	Jesus tautukamiuŋ qiaruaq, Jew-guruallu qaiqatiŋi qiarraqsimmataptauq, ilaa aniqsaapaŋaruq iḷunŋutchakłuni. 
JHN.11.34	Aasii ilaan apiġiŋagai, Sumun iḷiŋavisiuŋ? Ilaisa kiuŋagaat, Ataniiq, qaiḷutin tautugiaġuŋ. 
JHN.11.35	Jesus qulviŋaruq. 
JHN.11.36	Tavra Jew-guruat uqallaŋarut, Tautuksiuŋ piviuttaġipaluŋniġaa. 
JHN.11.37	Aasiiḷi iḷaŋich uqallaŋarut, Uvvauma aŋmaiḷḷaruam ayauŋaruam irraŋnik tuqutchaiḷiyumiñaiñŋavauŋ taamna iñuk?
JHN.11.38	Tavra Jesus aniqsaapatqiŋaruq, aasii tikiñŋaruq iḷuvviviŋmun qaiġusuŋmun, uyaġaŋmik umiqaqtuamun. 
JHN.11.39	Jesus uqallaŋaruq, Piiqsiuŋ uyaġak. Martha, aniqataa tuquŋaruam uqallaŋaruq ilaanun, Ataniiq, paŋmapaŋmun naimanaqsiyumiñaqsiruq qanuq sisamani uvluni tuquŋaaniktuq. 
JHN.11.40	Jesus uqallautiŋagaa, Uqallautiŋaitpigiñ ukpiġumiñaġuvich tautukkumiñaġnivḷutin kamanautaanik God-im? 
JHN.11.41	Tavra piiŋagaat uyaġak. Aasii Jesus qiviaqłuni qunmun uqallaŋaruq, Aapaaŋ, quyyavigigikpiñ tusaaŋakamŋa. 
JHN.11.42	Iḷisimaruŋa tusaasuugiŋma ataramik, aglaan taapkua uqallausiġigitka pisigivlugich iñuich qikaqtuat uvani, ukpiliquvlugich iliŋnun tiliŋatilaamnik. 
JHN.11.43	Taamna uqallausiġianikamiuŋ, Jesus ququulaŋagaa nipatuvluni, Lazarus anniiñ. 
JHN.11.44	Tavra tuquŋaŋaruaq iñuk aniŋaruq, argaŋi isigaŋiḷu nimmaaġutiqaqłutiŋ iḷuvviuġutinik, suli kiiñaŋa nimmaaġutiqaqłuni ukił̣haamik. Jesus uqallautiŋagai, Nimiġutaiyaqsiuŋ aasii aullaqtillugu.
JHN.11.45	Iñugiaktuat Jew-guruani qaiqatauruat Mary-mun suli tautukłutiŋ Jesus piraanik, ukpiliŋarut ilaanun. 
JHN.11.46	Aglaan iḷaŋich aullaŋarut Pharisee-ñun aasii quliaqtuaġutivlugich sumik Jesus savaktilaaŋanik. 
JHN.11.47	Tavra aŋaiyyuliqsiqpaich Pharisees-lu katinŋagaich ataniġnaqusiraqtuat aasii uqallakłutiŋ, Qanuġniaqpisa? Qanuq taimña iñuk savaktuq iñugiaktuanik aliuġnaqtuanik ukpiġnaqtuanik iñuŋnun. 
JHN.11.48	Iḷatchiġuptigu tainna, iñupayaaq ukpiġniaqtuq ilaanun, suli Rome-miut qaiñiaqtut aasii suksraunġiġḷugik iluqaaktun aŋaiyyuvikpakpullu nunauniqpullu. 
JHN.11.49	Aasii iḷaŋat, Caiaphas, aŋaiyyuliqsiqpaich qaukłiġikkaŋat taavrumani ukiumi, uqallaŋaruq ilaiññun, Iḷisimaŋitchusi sumikunnii. 
JHN.11.50	Kaŋiqsiŋaitchusi anniqsuutauniaqtilaaŋanik uvaptiŋnun iñuk tuqqurrikpan iñuŋnik tamatkiġḷugu nunauniqput iñuktuummaan suksraunġiquŋiḷḷugu. 
JHN.11.51	Ilaan uqallausiġiŋaitkaa taamna inmisuġruiññaq, aglaan aŋaiyyuliqsiqpaich qaukłiġivlugu taavrumani ukiumi uqaŋaruq God-miñ tuqqurriruksraunivḷugu Jesus Jew-guruanik. 
JHN.11.52	Aasiivsauqami Jew-guruanun kisiŋiḷaaŋiññun, aglaan atausiŋŋuġukługich miqłiqtuŋi God-im siaminŋaruat sumiḷiqaa. 
JHN.11.53	Tavra taavrumaŋŋaaglaan uvlumiñ sivunniuŋarut qanuġlugu tuqutchukługu Jesus.
JHN.11.54	Jesus tavraŋŋaaglaan kukiḷuŋaiqsuq salapqiruakun akunġanni Jew-guruat, aglaan aullaŋaruq tavraŋŋa nunamun qanittuamun nunagluktuamun, nunaaqqimun atiqaqtuamun Ephraim-mik, aasii tavraniinŋaruq iḷitchitquraniḷu. 
JHN.11.55	Tavra niqinaqivia Itqautim Qulaurrusiqiviŋmun Jew-guruani qalliŋaruq. Aasii iñugiaktuat nunamiñ Jerusalem-muŋarut sivuani niqinaqivium itqanaiyaġiaqłutiŋ, salummaksaġiaqłutiŋ inmiŋnik pitqurat pitqutaatigun. 
JHN.11.56	Ilaisa ivaŋagaat Jesus suli uqaqłutiŋ avanmun qikallaġmiŋ aŋaiyyuvikpaŋmi, Qanuq isumavisi? Niqinaqiyaqtuġniaŋiññasugivisiuŋ? 
JHN.11.57	Tavra aŋaiyyuliqsiqpaiḷḷu Pharisees-lu piraksriiŋarut kialiqaa iḷisimakpagu sumiitilaaŋa Jesus, iḷitchuġipkaquvlutiŋ tigutaaġukługu.
JHN.12.1	Itchaksrat uvlut kisiŋŋuġmata Itqaġviŋmun Qulaurrusiqiviŋmik, Jesus qaiŋaruq Bethany-mun, Lazarus iñuuvianun, Jesus aŋipkaŋaraŋata tuqqunmiñ. 
JHN.12.2	Nullautchiuġutiŋagaat Jesus tavrani. Martha savakłuni, suli Lazarus iḷauvluni taapkunuŋa niġiruani piqatigivlugu ilaa. 
JHN.12.3	Mary tigusiŋaruq atautchisun uqumaisilaaqaqtuamik akisuruamik tivraġiksaunmik atiqaqtuamik Nard, aasii tivraġiksaŋagai isigaŋi Jesus, suli saluaqtiqługich nutchamiñik, aasii iglu naimanaqsiŋaruq tipaanik tivraġiksautim.
JHN.12.4	Tavra Judas Iscariot, iḷaŋat iḷitchitqurat, taamna aitchuutiginnikkumaaqtuaq Jesus-mik, uqallaŋaruq, 
JHN.12.5	Summan una tivraġiksaun tuniŋaitpa 300 taalamun aasii aitchuutigilugich iḷiappauruanun? 
JHN.12.6	Taamna uqallausiġiŋagaa, suksraġiŋitkaluaŋŋaisa iḷiappauruat aglaan ilaa tigligayuktauvluni, suli ilaan pigivlugu maniqaġviat tigusisuuŋaruq tavraŋŋa iksraniñ. 
JHN.12.7	Jesus uqallaŋaruq, Iḷaksianagu. Ilaan pigiliuŋ pigikkani uvluanun iḷuvviuqtauniksrama. 
JHN.12.8	Iḷiappauruat nayuqtigigisi ataramik, aglaan uvaŋa nayuqtiginiaŋitkivsiŋa ataramik.
JHN.12.9	Iñugiapiaġataqtuat iñusalaich Jew-guruat qaiŋarut iḷitchuġikamiŋ Jesus tavraniitilaaŋanik, pisigisuŋaġnagu Jesus kisian aglaallu tautugiaqługu Lazarus aŋipkaŋakkaŋa tuqqunmiñ. 
JHN.12.10	Tavra aŋaiyyuliqsiqpaich sivunniuŋammiut tuqutchukługu Lazarus, 
JHN.12.11	qanuq ilaa pisigivlugu iñugiaktuat Jew-guruat maliġuaŋaiŋagaich qaukłisiŋ, aasii ukpiqłutiŋ Jesus-mun.
JHN.12.12	Uvlutqigman iñugiapiaġataqtuat niqinaqiyaqtuŋaruat tusaaŋarut Jesus Jerusalem-muaqsiñivḷugu. 
JHN.12.13	Tavra tigusiŋarut qisiqsiutinik palm napaaqtuŋiññiñ, aasii aullaqłutiŋ paaqsaqługu nipaalavlutiŋ, Hosanna. Nanġaqtauli God. Nanġaqtauli qairuaq pisivlugu Ataniq. God-im piḷḷuataqtilliuŋ umialgat Israel.
JHN.12.14	Tavra Jesus paqinŋaruq kakaktim nuġġaŋanik aasii kakaksiġvigivlugu, aglaaguniŋatun Bible-ni,
JHN.12.15	“Iqsiñasi iñuŋi Zion.
JHN.12.15	Uvva umialiksi qairuq,
JHN.12.15	kakaksiqł̣uni kakaktim nuġġaŋani.”
JHN.12.16	Iḷitchitquraŋisa taamna sivulliġmi kaŋiqsiŋaitkaat. Aglaan Jesus utiġman qiḷaŋmi kamanaunmiñun, iliŋich itqaŋarut taamna aglaaguŋatilaaŋanik Bible-ni ilaagun. Itqaŋammiut tainna iñuich piŋatilaaŋannik ilaanun.
JHN.12.17	Iñusalaich itqatauŋaruat Jesus ququaġmagu Lazarus iḷuvviviŋmiñ, aŋipkaqługu tuqqunmiñ, quliaqtuaġiŋagaat taamna iñuŋnun. 
JHN.12.18	Taamna pisigivlugu iñugiaktuat paaġiaŋagaat Jesus, tusaavlutiŋ ilaa savaktilaaŋanik taavrumiŋa aliuġnaqtuamik nalupqinaiyautauruamik kiutilaaŋanun. 
JHN.12.19	Tavra Pharisees tavrani uqaŋarut avanmun, Iḷitchuġisitchi qanuġnaġumiñaiqsilaaŋanik. Tautuksiuŋ, iñupayaat iluqaġmiŋ malliutigaat.
JHN.12.20	Greek-nik iḷaqaŋarut aŋaiyyuyaqtuqtuanik nanġaiyaqtuqłutiglu God-mik niqinaqiviŋmi. 
JHN.12.21	Tavra taapkua ullaŋagaat Philip, Bethsaida-ġmiu Galilee-miittuamiñ, aasii uqallautivlugu, Aŋuun, tautugukkikput Jesus. 
JHN.12.22	Philip aullaqłuni uqallautiŋagaa Andrew. Tavra Andrew-vlu Philip-lu uqallautiŋagaak Jesus. 
JHN.12.23	Tavra Jesus kiuŋagik, Ikarraq tikitchuq Iġñiŋan Iñuum kamanaqsipkaqtauviksraŋa. 
JHN.12.24	Iḷumutupiaġataq uqallautigivsi, palauvaksraq kataŋisuaqpan nunam iḷuanun aasii tuquliḷuni nauriḷaitchuq. Aglaan tuqulikpan, iñugiaksiḷuni nauniaqtuq.
JHN.12.25	Kiñaliqaa iñuullatuvaił̣aktuaq, tammaiñiaqtuq iñuggunmiñik. Aasii kiñaliqaa sullatuaġumiḷu atiruaq mattumani nunami, iñuuniaqtuq isuitchuamun.
JHN.12.26	Iñuum savautiniaġumiŋa, maliġuagaksraġipiaġaaŋa, aasii sumiitkuma, tavrani kivgaġa inniaġmiuq. Kialiqaa savautikpaŋa, Aapam nanġaġniaġaa savaurriruaq uvamnik.
JHN.12.27	Paŋmapak iłuiḷḷiuqpaktuŋa. Aasii qanuq uqallagniaqpik? Uqallagniaqpik, Aapaaŋ annautiŋŋa uumaŋŋa ikarraġmiñ? Naumi, taamna sivuniġivlugu tikitchuŋa uumuŋa ikarraġmun. 
JHN.12.28	Aapaaŋ, nanġausiaqaġiñ nalautchumaagaqsikkapkun. Tavra nipi tusaġnaŋaruq qiḷaŋmiñ uqallaktuaq, Nanġausiaqaaniŋaruŋa ilivich savaaġianikkapkun, suli nanġausiaqavsaaġniaqtuŋa ilivich nalautchumaagaqsikkapkun. 
JHN.12.29	Iñugiaktuat makitaruat tamaani tusaaŋagaat nipi aasii uqallakłutiŋ kallulanivḷugu. Allalli uqallaŋarut, Isaġulgum uqautiŋagaa. 
JHN.12.30	Tavra Jesus uqallautiŋagai, Taamna nipi tusaġnaŋaruq ilivsi pisigivlusi, uvaŋaŋił̣aaq. 
JHN.12.31	Paŋmapak isivġiqsauniksraŋa mattuma nunam iñuata tikitchuq. Paŋmapak Tuunġaq atanniqsimariŋa mattuma nunam iñuŋisa akiiḷirauniaqtuq. 
JHN.12.32	Aasii kiviktauguma aŋarraurakun uvaŋa qaisuliqsinniaġitka iñupayaat uvamnun. 
JHN.12.33	Taamna uqallausiġiŋagaa iḷitchuġipkaqsaqługu qanutchikun tuqqutikun ilaan tuquniaqtilaani. 
JHN.12.34	Iñugiaktuat kiuŋagaat, Tusaaŋarugut pitquraniñ Christ innivḷugu isuitchuamun. Qanuġlutin uqallakkumiñaqpich Iġñiŋa Iñuum kiviktauruksrauniḷugu? Kiuvauna Iġñiŋa Iñuum?
JHN.12.35	Jesus kiuŋagai, Uvaŋa qaummatauruaŋaa nayuutiuravsaallaŋniaqtuŋa ilivsiññun. Sivunmuktuġitchi qaummatiqaŋŋavsi, iḷaanni taaqsisiviaġaasi. Iñuk pisuaqtuaq taaqtuami naluruq suŋnamuktilaamiñik. 
JHN.12.36	Qaummatiqaŋŋavsi ukpiġitchi qaummatauruamun miqłiqtuliutiyumausi God-mun qaummatiqaġlusi.
JHN.12.36	Tavra Jesus uqallausiġianikamiuŋ taamna, aullaŋaruq aasii iriqłuni ilaiññiñ. 
JHN.12.37	Tavra ilaa piŋagaluaqtillugu qanutun iñugiaktigiruanik aliuġnaqtuanik nalupqinaiyautinik kiutilaamiñun takkuġmiŋni, iliŋich ukpiŋaitchut ilaanun. 
JHN.12.38	Tainnainŋaniqsuq uqaluk uqautigiŋakkaŋa uqaqtaata God-im Isaiah-m taŋŋiquvlugu,
JHN.12.38	“Ataniiq, kia ukpiġiŋavauŋ quliaqtuaqput?
JHN.12.38	Suli kimun Atanġum salapqiŋavauŋ suaŋŋatini?”
JHN.12.39	Tavraasii iliŋich ukpiġumiñaiñŋarut qanuq Isaiah uqallavsaaŋaruq,
JHN.12.40	“God-im ayaupkaġmatun piŋagai.
JHN.12.40	Ilaan sivuniqsiḷguiḷiŋagai isumaŋich,
JHN.12.40	iḷisaqsriḷḷaiqł̣ugich tautukkamiŋnik puttuqsriḷḷaiqł̣ugiḷḷu isumaŋich,
JHN.12.40	aasii saallutiŋ uvamnun iłuaqsitqulutiŋ.”
JHN.12.41	Isaiah-m uqallausiġiŋagaa taamna qanuq tautuŋavlugu Jesus kamanautaa aasii ilaa uqautigivlugu.
JHN.12.42	Tainnaitkaluaŋŋaan iñugiaktuat ataniġnaqutiqaqtuaniñ ukpiŋarut ilaanun, aglaan sivuuġagivlugich Pharisees, iliŋich iḷitchuġipkaŋaitchut taavrumiŋa, anitauniaġasugalutiŋ Jew-guruat aŋaiyyuvianniñ, 
JHN.12.43	qanuq nakuaġiłhaaŋagaat nanġausiaqaġniq iñuŋniñ naumavlugu nanġausiaqaġniġmiñ God-miñ.
JHN.12.44	Tavra Jesus nipatusivḷuni uqallaŋaruq, Iñuk ukpiqtuaq uvamnun ukpiqsiññaŋitchuq uvamnun aglaan tilirimnullu. 
JHN.12.45	Aasii iñuum tautuktuam uvamnik tautukkaa tilisiŋaruaq uvamnik. 
JHN.12.46	Qaiŋaruŋa qaummatauvluŋa iñupayaanun, kiñaliqaa ukpiqtuaq uvamnun taaqtuamiitquŋił̣ł̣ugu. 
JHN.12.47	Kialiqaa tusaakpagich uqalutka aasii kamagiŋił̣ł̣ugich, uvaŋa isivġiŋitkiga, qanuq qaiŋaitchuŋa isivġiġiaġlugich iñuich, aglaan annautiyaqtuqługich. 
JHN.12.48	Iñuk ayyairuaq uvamnik suli akuqtuŋił̣ł̣ugich uqalutka isivġiqsiqaqtuq. Uqaluich uqautigikkaġma isivġiġñiaġaa aqulliġmi uvlumi. 
JHN.12.49	Qanuq uqaŋaitchuŋa uvaŋaġruiññaq ataniġnaqutipkun, Aapam tilisiruam uvamnik ilaan piraksriŋagaaŋa sunik uqaqtuksrautilaamnik. 
JHN.12.50	Aasii iḷisimaruŋa taapkua uqaluich iñuggutiqaġnaqtut isuitchuamik. Tavraasii suna uqallausiġiraġa iḷisaurrutigiraġalu pigiga Aapam uqallausiatun uvamnun.
JHN.13.1	Tavra sivuani niqinaqivian Itqautim Qulaurrusiqiviŋmun, Jesus iḷitchuġiŋaruq ikarraq tikisilaaŋanik aullaġviksrani mattumaŋŋa nunamiñ Aapamun. Aasii ilaan piviuttaġivlugich nanmiñiq piñi nunamiittuat piviuttaġiŋagai isuanun-aglaan.
JHN.13.2	Tavra Jesus-lu iḷitchitquraniḷu nullautchiŋarut. Tuunġaum isummiŋagaa Judas Simon Iscariot iġñiŋa aitchuutigitquvlugu Jesus. 
JHN.13.3	Tavra Jesus iḷisimaŋaruq Aapamun qaisilaaŋanik iluqaan suaŋŋan inmiñun, suli iḷisimaŋammiuq qaiŋatilaamiñik God-miñ suli aullaġniaqtilaamiñik God-mun. 
JHN.13.4	Jesus tavrani makinŋaruq niġġiviŋniñ, iḷivḷugich qalliich annuġaani, tavsiŋaruq imaiyaunmik. 
JHN.13.5	Tavra kuvisiŋaruq imiġmik iqaqqiviŋmun, aasii iqaġirraqsivḷugich iḷitchitqurat isigaŋich, saluaqtiqługich imaiyaunmik tavsigikkamiñik. 
JHN.13.6	Tikiñŋagaa Simon Peter, aasii Peter-m apiġiŋagaa, Ataniiq, iqaġiaqsivigich isigatka? 
JHN.13.7	Jesus kiuŋagaa, Sutilaaġa nalugaluaġiñ paŋmapak, aglaan aquvatigun kaŋiqsiñiaqtutin. 
JHN.13.8	Peter-m uqallautiŋagaa, Iqaġiyumiñaipiaġitin isigatka. Jesus kiuŋagaa, Iqaġiŋitkupkiñ, piqatauyumiñaitchutin uvamnun. 
JHN.13.9	Simon Peter-m uqallautiŋagaa, Ataniiq, iqaġikkich isigałhiñaŋiḷaatka aglaan argatka niaquġalu. 
JHN.13.10	Jesus uqallautiŋagaa, Iñuk ivvaqtuaniŋaruaq iqaġiraksraitchuq isigaŋiaglaan, qanuq salummaqtuq tamaġmi. Aasiuvva salumarusi, aglaan tamatkiŋitchusi. 
JHN.13.11	Qanuq Jesus iḷisimaŋaruq kimun aitchuutiginiaqtilaamiñik, taamna pisigivlugu ilaa uqallaŋaruq, Tamatkiġḷusi salummaŋitchusi.
JHN.13.12	Iqaġianikamigich isigaŋich, tiguanikługiḷḷu qalliich annuġaani, inimiñukami uqallautiŋagai, Iḷisimavisi sutilaamnik ilivsiññun?
JHN.13.13	Taisuugivsiŋa Iḷisaurrimik Ataniġmiglu, aasii nalauttusi qanuq tainnasiuruŋa. 
JHN.13.14	Uvaŋaasii, ilivsi Ataniqsi Iḷisaurriksiḷu, iqaġiŋagupkich isigasi, ilivsivsauq iqaġiraksraġigaluaġmigisi isigasi avanmun. 
JHN.13.15	Qanuq tuvraaksriŋagivsi, ilivsiḷi piruksraugaluaqtusi pikkaptun ilivsiññun. 
JHN.13.16	Iḷumutupiaġataq uqallautigivsi, kivgaq una kamanałhaaŋitchuq ataniġmiñiñ, naaggaunnii taamna tilirauruaq kamanałhaaŋiñmiuq taavrumaŋŋa tilirimiñiñ.
JHN.13.17	Tamatkua iḷisimaguvsigik, quviaginiaġisi piguvsigik.
JHN.13.18	Sivuniġiŋitkivsi iluqasi, iḷisimagitka piksraqtaatka. Taamna ittuq Bible uqaluŋich nalautitquvlugich. “Iñuk niġiŋaruaq punniġutimnik paaqłaŋasiruq uvamnun.”
JHN.13.19	Uqallautigivsi taavrumiŋa paŋmapak taŋŋiqsaŋaiñŋaan, nalautpan ukpiliquvlusi Christ-gutilaamnik. 
JHN.13.20	Iḷumutupiaġataq uqallautigivsi, iñuk taamna akuqtuiruaq kimigliqaa tilikkamnik akuqtuiruq uvamnik, aasiivsauq taavruma akuqtuiruam uvamnik akuqtuġmigaa tiliriga.
JHN.13.21	Tavra Jesus tainna uqaanikami, iłuiḷḷiuqpaliŋaruq aasii uqallakłuni, Iḷumutupiaġataq uqallautigivsi, iḷavsi aitchuutiginiaġaaŋa. 
JHN.13.22	Tavra iḷitchitqurat qiñiġutiŋarut avanmun, nalupqisukłutiŋ kimik uqautiqaqtilaaŋanik. 
JHN.13.23	Iḷaŋat iḷitchitquraŋisa, Jesus piviuttaġikkaŋa, ikusiksimaaŋaruq qaniłłuni Jesus-mun. 
JHN.13.24	Tavra Simon Peter-m kiruaqtuŋagaa niaqqumiñik sivuniqaqługu, apiqquuŋ kimik uqautiqaqtilaaŋanik. 
JHN.13.25	Tavra tainna ikusiksimaallaġmi qaniłłuni Jesus-mun uqallautiŋagaa, Ataniiq, kiuva? 
JHN.13.26	Jesus kiuŋagaa, Taamnauruq aitchuġniakkaġa uumiŋa punniviñauramik misuqqaaġlugu. Tavra misuqqaaqługu punniviñauraq, qaiñŋagaa Judas-mun, iġñiŋanun Simon Iscariot. 
JHN.13.27	Tavra Jesus qaisaniŋmagu punniviñauraq Judas-mun, Satan isiŋaruq ilaanun. Jesus uqallautiŋagaa, Piyumakkan piuŋ qilamik. 
JHN.13.28	Tavra kiñaliqaa niġġiviŋñi kaŋiqsiŋitchuq summan Jesus taavrumiŋa uqallaktilaaŋanik Judas-mun. 
JHN.13.29	Judas pigimmagu maniqaġviŋat, iḷaŋich isumaŋarut Jesus-mun uqallautinasugalugu, tauqsiġiaquvlugu pigiraksraġikkaġmiŋnik niqinaqikpata, naaggaqaa aitchuiyaqtuqunasugalugu iḷiappauruanun. 
JHN.13.30	Tavra, aitchuusiaġianikamiuŋ punniviñauraq, tavrauvvaa Judas aniŋaruq. Unnuaguruq.
JHN.13.31	Tavra Judas anianiŋman, Jesus uqallaŋaruq, Paŋmapak Iġñiŋa Iñuum kamanaqsipkaqtauruq, aasii God kamanaqsipkaqtaummiuq ilaagun. 
JHN.13.32	Tavra God kamanaqsipkaqtaukpan ilaagun, God-iptauq kamanaqsipkaġniaġmigaa Iġñiŋa Iñuum, suli kamanaqsipkaġlugu tavrauvvaa. 
JHN.13.33	Miqłiqtuuraat, paŋmapak itqatigiurallakkivsi. Ivaġniaġivsiŋa. Aasii uqallausivsun Jew-guruanun paŋmapaktauq uqallautigivsi, qaiyumiñaitchusi aullaġviksrautimnun.
JHN.13.34	Aitchuġivsi nutauruamik pitquramik, ilivsi piviuttaqqutisitchi avanmun, uvaŋaptauq piviuttaqqutiqaqtuatun ilivsiññun, piviuttaqqutisitchi avanmun.
JHN.13.35	Piviuttaqqutiguvsi avanmun, iñupayaat iḷisimaniaqtut ilivsi iḷitchitquraġitilaavsiññik uvamnun.
JHN.13.36	Simon Peter-m apiġiŋagaa, Ataniiq sumuŋniaqpich? Jesus kiuŋagaa, Aullaġviksrautimnun malikkumiñaitkivsiŋa paŋmapak, aglaan maligutiniaqtusi aquvatigun. 
JHN.13.37	Peter-m apiġiŋagaa, Ataniiq summan malikkumiñaitpigiñ paŋmapak? Itqanaitchuŋa tuqqutisukłutin. 
JHN.13.38	Jesus kiuŋagaa, Itqanaipiaqpich tuqqutisukłuŋa? Iḷumutupiaġataq uqallautigikpiñ, tiŋmiaq nipanniaŋitchuq iliŋnun piiḷaaġiŋaunnaŋa piŋasuni.
JHN.14.1	Isumaaluutaittitchi. Ukpiqsimaaġitchi God-mun, ukpiqsimaaġitchiḷu uvamnun. 
JHN.14.2	Aapama igluqpaŋani iñugiaktut inillaat. Taamna tainnainŋitpan, uqallautiniaġaluaġivsi. Aullaaqsiruŋa itqanaiyaġiaġlugu iniksraqsi. 
JHN.14.3	Aasii aullaġuma itqanaiyaġiaġlugu iniksraqsi, qaitqigñiaġmiuŋa aasii nayuqsiutilusi uvamnun, sumiitkuma tavranivsauq itquvlusi. 
JHN.14.4	Aasii iḷisimagiksi apqutaa aullaġviksraunma. 
JHN.14.5	Thomas uqallautiŋagaa, Ataniiq, nalurugut sumugniaqtilaaġnik, qanuġlugu iḷisimaniaqpisigu apqun? 
JHN.14.6	Jesus kiuŋagaa, Uvaŋa apqutauruŋa, iḷumun ittuaġlu, iñuggullu. Kiñaliqaa Aapamukkumiñaitchuq aglaan uvapkun kisian.
JHN.14.7	Iḷisimaŋaguvsiŋa, iḷisimayumiñaŋagaluaġmigiksi Aapaga. Tavraŋŋaaglaan iḷitchuġigiksi suli tautuaniŋagiksi.
JHN.14.8	Philip uqallautiŋagaa, Ataniiq, tautuktittigut Aapamik aasii katchuġniaqtugut. 
JHN.14.9	Jesus uqallautiŋagaa, Itqatigiŋagaluaġikpiñ sivisuruamik, naluviŋa suli Philip? Iñuum tautuŋaruam uvamnik tautuŋammigaa Aapa. Qanuġlutin uqallakkumiñaqpich, tautuktittigut Aapamik? 
JHN.14.10	Ukpiŋitpich uvaŋa Aapamiitilaamnik suli Aapa uvamniitilaaŋanik? Uqaluich uqalugikkatka ilivsiññun uqautigilaitkitka uvaŋa ataniġnaqutipkun, aglaan Aapam iñuuruam uvamni pigai savaani. 
JHN.14.11	Ukpiġisiŋa uqallakama Aapamiitilaamnik suli Aapa uvamniitilaaŋanik, naaggaunnii ukpiġisiŋa pisigilugich savaatka. 
JHN.14.12	Iḷumutupiaġataq uqallautigivsi, iñuk ukpiqtuaq uvamnun piñiaġmiuq savaanik pikkamnik, suli kamanałhaaqtuanik savaanik makkunaŋŋa ilaa piñiaqtuq, qanuq aullaaqsiruŋa Aapamun. 
JHN.14.13	Sunapayaaq apiqsriaqsi atipkun, piñiaġiga, Aapa kamanaqsipkaqtautqulugu Iġñikun.
JHN.14.14	Apiġiguvsiŋa supayaamik atipkun, piñiaġiga.
JHN.14.15	Piviuttaġiguvsiŋa, kamagisigik pitquratka.
JHN.14.16	Aasii aŋaiyyuviginiaġiga Aapa, ilaanun aitchuqulusi allamik Ikayuqtimik nayuqtiksravsiññik isuitchuamun. 
JHN.14.17	Taamna Ilitqusia iḷumun ittuam, nunam iñuŋisa akuqtuġumiñaisaŋat qanuq tautulaitkaat naaggaunnii nalugaat. Ilivsi iḷisimagiksi, qanuq iñuuqatauruq piqatigivlusi, suli iḷuvsiññiinniaqtuq. 
JHN.14.18	Qimaŋniaŋitkivsi kisiŋŋuġruiññaġlusi, aglaan qaiñiaqtuŋa ilivsiññun. 
JHN.14.19	Sivikitchuami nunam iñuŋisa tautuaġiŋaiġñiaġaanŋa, aglaan tautugniaġivsiŋa, qanuq iñuuŋaiḷaiññama ilivsivsauq iñuuniaġmiusi. 
JHN.14.20	Taamna uvluq tikitpan, iḷisimaniaqtusi uvaŋa Aapamniitilaamnik, suli ilivsi uvamni, aasiivsauq uvaŋa iḷuvsiññi.
JHN.14.21	Iñuk iḷisimaruaq pitquramnik kamagivlugiḷḷu piviuttaġigaaŋa. Aapama piviuttaġiniaġaa piviuttaqsriruaq uvamnik, aasiivsauq piviuttaġiniaġmigiga suli iḷisimapkaġniaqtuŋa ilaanun. 
JHN.14.22	Judas Iscariot-guŋitchuaq uqallaŋaruq ilaanun, Ataniiq, qanuġlutin iḷisimapkaġniaqpich uvaptiŋnun, iḷisimapkaġaluaġnak nunam iñuŋiñun? 
JHN.14.23	Jesus kiuŋagaa, Iñuum piviuttaġigumiŋa kamaginiaġai uqalutka, aasiiḷi Aapama piviuttaġiniaġaa, aasii uvaguk qaiñiaqtuguk ilaanun suli ilaa iñuuqatigilugu. 
JHN.14.24	Iñuk piviuttaqsriŋitchuaq uvamnik kamaksriḷaitchuq uqalumnik, aasii uqaluich tusaakkasi uvaŋa uqalugiŋitkitka aglaan uqalugigai Aapam tilisiruam uvamnik. 
JHN.14.25	Tamatkuniŋa uqautiŋagivsi itqatigiŋŋavsisuli, 
JHN.14.26	aglaan imma Ikayuqti, Ilitqusiġiksuaq, Aapam tiliñiakkaŋa uvamnik pirritqulugu, iḷisautiniaġaasi supayaanik suli itqaqtinniaġaasi iluqaiññik uqalugiŋakkamnik ilivsiññun.
JHN.14.27	Qimaaqsikavsi tutqiqugivsi. Tutqigitchi uvaptun tutqiksuatun. Nunam iñuŋi tutqiutaitchut tutqiutipiamik tutqiutiqaqtirrutiptun ittuamik. Isumaaluutaittitchi iqsiñasiḷu. 
JHN.14.28	Tusaaŋagivsiŋa uqallautikavsi, aullaġniaġnivḷuŋa suli utiġniaġnivḷuŋa ilivsiññun. Piviuttaġipiaŋaguvsiŋa quviasugniaŋagaluaqtusi aullaġniaġnikama Aapamun, Aapakiataŋ kamanałhaaqtuq uvamniñ. 
JHN.14.29	Aasii paŋmapak kilianikkivsi taŋŋiŋaiñŋaan nalaulġiñaqpan ukpiliquvlusi. 
JHN.14.30	Tavraŋŋaaglaan uqaqatigipiaŋaiġñiaġivsi, qanuq Tuunġaq, atanauraŋat nunam iñuŋisa, qaigaqsiruq tigutaaqtitchukłuŋa. Suaŋŋataitkaluaqtuq payariyumiñaġluŋa. 
JHN.14.31	Tuqutinniaqtuŋa. Taamna piraksriutigiŋagaa Aapam uvamnun, iḷitchuġipkaqsaġlugich iñupayaat uvamnun piviuttaġitilaaŋa Aapa. Makittitchi, aullaqta uvaŋŋa.
JHN.15.1	Uvaŋa iḷumun napaaqtuayaapiatun ittuŋa, aasii Aapaga qaunaksritun ittuq napaaqtuayaamik.
JHN.15.2	Qisiqsiutipayaaq uvamniittuaq siiġñiḷaiñman, ilaan piiġaa. Aasii qisiqsiutipayaaq siiġñisuuruaq nauyumiññaksaġuugaa siiġñivsaaquvlugu. 
JHN.15.3	Ilivsi salummaanikkaasi uqaluich uvaŋa uqautigikkaġma ilivsiññun. 
JHN.15.4	Atausiŋŋuqatigimaaqsiŋa, uvaŋaptauq atausiŋŋuqatigimaaġniaġmigivsi. Qisiqsiun siiġñiyumiñaitchuq inmisun pituummiŋitkumi napaaqtuayaamun, tainnatuttauq atausiŋŋuqatigimaaŋisuaġuvsiŋa piyumiñaitchusi piraksriutimnik.
JHN.15.5	Uvaŋa napaaqtuayaatun ittuŋa, ilivsiḷi qisiqsiutitun ittusi. Tavraasii siiġñiqpaŋmatun piñiaqtusi atausiŋŋuqatigimaaġuvsiŋa, qanuq atausiŋŋuqatigiŋaisuaġuvsiŋa sumik piyumiñaitchusi. 
JHN.15.6	Iñuk atausiŋŋuqatauŋaitchuaq uvamnun qisiqsiutitun igitauvluni palliġuqtuatun ittuq. Palliich qisiqsiutit katitchuugaich aasii igiłługich igniġmun aasii ikirauvlutiŋ. 
JHN.15.7	Ilivsi atausiŋŋuqatigimaaġuvsiŋa suli kamagituiññaġlugich uqalutka, apiqsrisitchi supayaamik pisukkavsiññik qaisauniaqtuq ilivsiññun. 
JHN.15.8	Siiġñiqpakavsi satqummiġiksi Aapama kamanautaa. Tainna pikavsi, ukpiġnaqsigiksi iḷitchitqurautilaaqsi uvamnun. 
JHN.15.9	Aapam piviuttaġimmaŋa piviuttaqsrisiatun piviuttaġimmigivsi. Iñuusiqaġitchiḷi piviuttaġipkaġumiñaqsiḷusi uvamnun. 
JHN.15.10	Ilivsi kamagiguvsigik pitquratka, piviuttaġipkaġniaqtusi uvamnun, uvaŋaptauq kamagimmatun Aapama pitquraŋi aasii piviuttaġipkaqłuŋa ilaanun.
JHN.15.11	Tamatkuniŋa uqautiŋagivsi, uvaŋa quviasuutiga iḷuvsiññiitquvlugu, suli quviasuurri naamatquvlugu. 
JHN.15.12	Uvva uvaŋa pitquraġa, piviuttaqqutisitchi avanmun piviuttaqsriñiptun ilivsiññik.
JHN.15.13	Kiñaliqaa kamanałhaaqtuamik piviuttaqqutaitchuq uumaŋŋa, iñuum tuqqutigimmagich avilaitqatini. 
JHN.15.14	Avilaitqatigigivsi kamaksriguvsi pitquramnik ilivsiññun. 
JHN.15.15	Tavraŋŋaaglaan taiŋaiġivsi kivganik, qanuq kivgaq naluruq suliqitilaaŋanik atanini, aglaan taigivsi avilaitqatinik, qanuq iluqaiññik iḷitchuġipkaŋagivsi tusaaŋakkamnik Aapamniñ. 
JHN.15.16	Ilivsi piksraqtaaġiŋaitkivsiŋa, aglaan uvaŋa piksraqtaaġiŋagivsi aasii nalunaiqł̣usi aullaqtuksrauvlusi quliaqtuaġutiyaqtuġlugich iñuich tusaayugaaġiksuanik ukpiġumiñaqsiḷugich. Iliŋich siiġñiaġimmatun piñiaġisi nuŋulaiḷaagummatun illugich. Tavraasii sunapayaaq apiqsriaġikkaqsi Aapamun atipkun, ilaan aitchuutigiyumiñaġniaġaa ilivsiññun. 
JHN.15.17	Uumiŋa pitqurriġivsi, piviuttaqqutisitchi avanmun.
JHN.15.18	Nunam iñuŋisa uumigikpasi, itqaumaruksraurusi uumigiqqaaŋagaanŋa uumikłiqsaŋaunnatiŋ ilivsiññik.
JHN.15.19	Ilivsi atausiŋŋuqatigimaaġuvsigik nunam iñuŋi, nakuaġinayaġaasi nakuaqsrisimiktun ilaisa iḷamiŋnik. Aglaan nunam iñuŋisa uumigigaasi qanuq atausiŋŋuqatigimaaŋitkisi, uvaŋa piksraqtaaġiŋavlusi iliŋiññiñ pigisukłusi uvaŋa. 
JHN.15.20	Itqaumasigik uqaluich uqallautitka ilivsiññun, kivgaq kamanałhaaŋitchuq ataniġmiñiñ. Iliŋisa nagliksaaqtinŋakpanŋa, nagliksaaqtinniaġmigaasivsauq. Iliŋisa kamagiŋakpatigik uqalutka, kamaginiaġmigaitchauq uqalusi.
JHN.15.21	Aglaan tamarra tamatkua piñiaġaich iluqaisa ilivsiññun uvaŋa pigikkavsi, qanuq ilaisa naluvlugu taamna tilisiruaq uvamnik. 
JHN.15.22	Qaiŋaiḷḷuŋa uqautiŋaitkupkich pasirauyumiñaitkaluaqtut, aglaan paŋmapak pasiraurut piḷuunmikkun. 
JHN.15.23	Iñuum uumikłiqsuam uvamnik uumigimmigaaptauq Aapaga. 
JHN.15.24	Savaŋaitkuma savaanik akunġanni iñuum allam piŋaisaŋiñik, pasirauyumiñaitkaluaqtut. Aglaan paŋmapak tautuŋarut savaamnik suli uumigivlunuk uvaŋalu Aapagalu. 
JHN.15.25	Taamna taŋŋiutausaġniqsuq uqaluŋmun aglausimaruamun ilaisa pitquraŋiññi, “Ilaisa uumigiŋagaanŋa patchisaiḷaakun.”
JHN.15.26	Aglaan Ikayuqti qaikpan, uvaŋa tiliñiakkaġa ilivsiññun Aapamiñ, taamna Ilitqusia iḷumun ittuam qairuaq Aapamiñ, ilaa iḷitchuġipkaiñiaqtuq uvapkun. 
JHN.15.27	Aasiivsauq ilivsi quliaqtuaġiniaġmigivsiŋa, qanuq nayuŋagivsiŋa isuaniñqaŋa.
JHN.16.1	Uqallausiġiŋagitka tamatkua iluqaisa ukpiġutaiquŋił̣ł̣usi. 
JHN.16.2	Iñuich aninniaġaasi Jew-guruat aŋaiyyuviŋiññiñ. Iḷumutun, piviksraq tikitchumaaqtuq qakugu kiapayaaq tuqutkumisi isumaniaqtuq ilaa savaurriñasugaluni God-mik. 
JHN.16.3	Aasii taamna piñiaġaat ilivsiññun qanuq iḷitchuġiŋaił̣ł̣ugu Aapa, naaggaunnii uvaŋa. 
JHN.16.4	Aasiuvva tamatkua uqallausiġiŋagitka ilivsiññun, taimña piviksraq tikitpan, itqaquvlugich uqalutka ilivsiññun. Uqautiŋaitkivsi tamatkuniŋa isuaniñqaŋa, qanuq uvaŋa nayuqłusi.
JHN.16.5	Aasiuvva paŋmapak aullaaqsiruŋa tilirimnun, nallivsiunnii apiġiŋiñmigaaŋa sumuaqsimmagaaġma. 
JHN.16.6	Pisigivlugu uqaluusiġa tamatkuniŋa ilivsiññun isumaalipiaġataqtusi. 
JHN.16.7	Suŋiñmiuq, aasii uqallautigivsi iḷumun ittuamik, anniqsuutauniaqtuq ilivsiññun aullaġuma, qanuq aullaŋisuaġuma, Ikayuqtim ullaŋniaŋitkaasi. Aglaan aullaġuma, tiliñiaġiga ilivsiññun. 
JHN.16.8	Aasii qaigumi, ilaan qanuqpisiiḷḷiñiaġai nunam iñuŋi piḷuutikun nalaunŋarualiqinikullu isivġiġvikullu. 
JHN.16.9	Qanuqpisiiḷḷiñiaġai piḷuutikun, qanuq ukpiŋitchut uvamnun. 
JHN.16.10	Qanuqpisiiḷḷiñiaġai nalaunŋarualiqinikun, qanuq aullaqtuŋa Aapamun aasii ilivsi tautuaġiŋaiġñiaġivsiŋa. 
JHN.16.11	Qanuqpisiiḷḷiñiaġai isivġiġvikun, qanuq Tuunġaq atanauraŋat mattuma nunam iñuŋisa isivġiqsauganiktuq.
JHN.16.12	Iñugiaktuanik suli uqautiksraqaġaluaqtuŋa ilivsiññun, kaŋiqsiyumiñaitkisi paŋmapak. 
JHN.16.13	Aglaan Ilitqusiata iḷumun ittuam qaigumi, kaŋiqsisaiññaqtinniaġaasi iluqaanik iḷumun ittuamik, qanuq ilaa uqaġniaŋitchuq ilaan ataniġnaqunmigun, aglaan sunapayaaq tusaarani uqautiginiaġaa. Aasii ilaa quliaqtuaġniaqtuq ilivsiññun sunik qaiyumaaqtuanik. 
JHN.16.14	Ilaan kamanaqsiḷiġniaġaaŋa, qanuq uqautiniaġiga uqalumnik aasii ilaan qaaŋiqsinniaġaiḷḷi ilivsiññun. 
JHN.16.15	Iluqaisa Aapam pigikkaŋi pigigitka. Taamna pisigivlugu uqallaŋaruŋa Ilitqusiġiksuaq uqautiniaġnivḷugu uqalumnik aasii qaaŋiqsinniaġai ilivsiññun.
JHN.16.16	Tautuaġiŋaiyasigivsiŋa. Aasiisuli sivikitchuami tautugniaġivsiŋa.
JHN.16.17	Iḷaŋich iḷitchitquraŋisa uqaurrutiŋarut avanmun, Sumik sivuniqaqługu uqallakpa, Tautuaġiŋaiyasiñivḷuni, aasiisuli, sivikitchuami tautugniaġivsiŋa? Suli sumik sivuniqaqługu uqallakpa uqallakami, Qanuq aullaqtuŋa Aapamun? 
JHN.16.18	Iliŋich uqallaŋarut, Sumik sivuniqaqpauŋ uqallausiġikamiuŋ sivikitchuamiiġniñi? Nalugikput sumik uqautiqaqtilaaŋanik. 
JHN.16.19	Jesus iḷisimaŋaruq apiġisuktilaamiñik iliŋiññun aasii uqallautiŋagai, Apiqsruqtuutivisi ilivsiññun sumik sivuniqaqtilaaŋanik uqallakama, tautuaġiŋaiyasiñivḷuŋa, aasiisuli, sivikitchuami tautugniaġnikama ilivsiññun? 
JHN.16.20	Iḷumutupiaġataq uqallautigivsi, qianiaqtusi suli kiŋuvġulusi, aglaalli nunam iñuŋi quviasugniaqtut. Isumaaqpagniaqtusi, aglaan isumaaŋaiġḷusi quviatchagniaqtusi. 
JHN.16.21	Aġnaq iġñisuliaqsikami sivuuġasuuruq, qanuq piviksraŋa tikitchuq. Aasii iġñianikami, itqaumaŋaiġayukkaa iłuiḷḷiuġun, quviasuutinikłuni miqłiqtuni animman. 
JHN.16.22	Tainnatun isumaaġutiqaqtusi paŋmapak, aglaan taututqigñiaġivsi aasii quviatchaktitaupiaġniaqtusi, suli kiapayaaq ipiqtusuliqsitchumiñaitkaasi.
JHN.16.23	Taivrumani uvlumi apiqsruqtuġniaŋitkivsiŋa sutigun. Iḷumutupiaġataq uqallautigivsi, qiññuaġuvsi supayaamik Aapamiñ, aitchuutiginiaġaa ilivsiññun uvaŋa iḷitchitquraġikavsi.
JHN.16.24	Paŋmapaŋmun aglaan apiqsriŋaitchusi sumik atipkun. Apiqsrisitchi, aasii aitchuusiaqaġniaqtusi quviasuutiksi naamatqulugu.
JHN.16.25	Uqautigiŋagitka tamatkua ilivsiññun uuktuutitigun. Piviksraq tikitchumaaqtuq tavraŋŋaaglaan uqaŋaiġviksraġa ilivsiññun uuktuutiqaġluŋa, aglaan uqautilusi Aapakun kaŋiqsiñaqsiḷugu. 
JHN.16.26	Taimña piviksraq tikitpan apiqsriñiaqtusi aŋaiyyulusi Aapamun atipkun. Uvaŋaunnii apiqsrisiŋiḷḷuġivsi Aapamun, aitchuġumiñaġaasi, 
JHN.16.27	qanuq Aapam ilaan piviuttaġigaasi ilivsi piviuttaġiŋakavsiŋa, suli ukpiliŋakavsi uvaŋa qaiŋatilaamnik God-miñ. 
JHN.16.28	Qaiŋaruŋa Aapamiñ aasii nunamukłuŋa. Qimaaqsiḷgitkiga nuna utiqsaqłuŋa Aapamun.
JHN.16.29	Ilaan iḷitchitquraŋisa uqallautiŋagaat, Aaŋ, paŋmapak uqaqtutin kaŋiqsiñaqsipiaqługu uuktuutiŋiḷaatigun. 
JHN.16.30	Paŋmapak iḷitchuġirugut iḷisimatilaaġnik supayaanik. Nalupqisuŋaiqsugut apiqsruutiksraiqsugullu. Taamna pisigivlugu ukpiqtugut ilivich qaiŋatilaaġnik God-miñ. 
JHN.16.31	Jesus kiuŋagai, Paŋmapak ukpiliqpisi? 
JHN.16.32	Piviksraq qairuq, iḷumun tikisaniktuq, ilivsi siamitauniaqavsi, iñullaa aimaaġviŋmiñun, aasii kisiŋŋuġluŋa. Aglaan kisimġiuŋiñmiuŋa, qanuq Aapam nayuġaaŋa. 
JHN.16.33	Uqautiŋagivsi tamatkuniŋa tutqiutiqaquvlusi atausiŋŋuqatigiŋakavsiŋa. Nunami iłuiḷḷiuġutiqpaqaġniaqtusi, aglaan qapiŋairrutiqaġluataġitchi, uvaŋa akiiḷipiaġataŋagitka nunam iñuŋi iłuiḷḷiuqtitchiruat ilivsiññik.
JHN.17.1	Tavra Jesus uqautigianikamigich taapkua uqaluich, ilaa aaġluŋaruq qiḷaŋmun uqallakłuni. Aapaa, ikarraq tikitchuq. Kamanaqsipkaŋŋa uvaŋa Iġñiġiñ Iġñiqpiḷḷi kamanaqsiḷiġumagaatin, 
JHN.17.2	qanuq ilivich ataniġnaqusiŋagiŋma kamanałhaaġumiñaqsivḷuŋa iñupayaaniñ. Taamna pisigivlugu iñuupkaiyumiñaqtuŋa isuitchuamun iluqaiññik qaisaġnik uvamnun. 
JHN.17.3	Aasiuvva isuitchuaq iñuggun, ilaisa iḷitchuġivlutin kisivisualuk iḷumun God-autilaaġnik, suli Jesus Christ ilivich tiliŋakkan. 
JHN.17.4	Iḷitchuġipkaŋagiga kamanautin iñuŋnun naatchivḷuŋa piraksriutiŋnik uvamnun nunami. 
JHN.17.5	Paŋmapak Aapaa, kamanaqsipkaŋŋa sivuġaġni taavrumiŋa kamanaunmik pigiŋakkamnik piqatigivlutin nuna savaaguŋaunnagu.
JHN.17.6	Iḷitchuġipkaŋagikpiñ iñuŋnun qaisaġnun uvamnun nunam iñuŋiñiñ. Ilivich pigiŋagitin, aasii qaiñŋagitin iliŋich uvamnun, aasii kamagiŋagaich uqaluktin. 
JHN.17.7	Paŋmapak iḷitchuġirut supayaat qaisatin uvamnun iliŋniŋŋaqtautilaaŋannik. 
JHN.17.8	Uqautiŋagitka uqaluksrirrutiŋnik uvamnun aasii iliŋisa ukpiġiŋagaich. Nalupqisuŋaiŋarut uvaŋa qaiŋatilaamnik iliŋniñ, ukpiliqł̣utiŋ tiliŋatilaamnik iliŋnun.
JHN.17.9	Aŋaiyyutigitka. Aŋaiyyutiŋitkitka nunam iñuŋi aglaan aŋaiyyutigitka tamatkua qaisatin uvamnun, qanuq pigigitin. 
JHN.17.10	Iluqaisa pitka pigigitin suli ilivich pisin pigigitka, aasii uvaŋa kamanautiga iḷisimanaqsiruq ilaisigun. 
JHN.17.11	Aasii paŋmapak nunamiinŋaigaqsiruŋa, aglaan iliŋich nunamiittut, aasii ullaaqsigikpiñ. Piḷuutaitchuatiin Aapa, qaunagikkich ilivich suaŋŋatipkun iñuich qaisatin uvamnun, atautchisun itqulugich atausiŋŋuummatiptiktun. 
JHN.17.12	Qaisatin uvamnun nayuŋŋaisa qaunagiŋagitka ilivich suaŋŋatipkun. Qaunagiŋagitka aasii atausiq unnii tammaŋaitchuq, aglaan taamna iñuk tammaġumaaqtuaq Bible uqaluŋich nalautquvlugich.
JHN.17.13	Aasii paŋmapak qaiyasiruŋa iliŋnun, aasii tamatkua aŋaiyyutigigitka takkuanni ukua, iliŋich quviasuutiqpaqaquvlugich quviasuutiqpaqaqtilaaptun. 
JHN.17.14	Uqautiŋagitka piraksriutiŋnik iñuŋnun, aasii nunam iñuŋisa uumigiŋagaich qanuq iliŋich iḷauŋitchut nunam iñuŋiñun, uvaptuttauq nunam iñuŋiñun iḷauŋitchuatun. 
JHN.17.15	Aŋaiyyuŋitchuŋa iliŋnun piiqulugich nunamiñ, aglaan qaunagitquvlugich Tuunġaġmiñ. 
JHN.17.16	Iliŋich iḷauŋitchut nunam iñuŋiñun, uvaptuttauq nunam iñuŋiñun iḷauŋitchuatun. 
JHN.17.17	Ilaaguakkich iliŋnuksriḷugich iḷitchuġipkaġlugich iḷumun ittuanik ilivich uqaluŋnik. 
JHN.17.18	Ilivich tiliŋakamŋali iñupayaanun, tainnatun tiliŋammigitka iñupayaanun. 
JHN.17.19	Aasii iliŋich pisigivlugich ilaaguaqtuŋa uvamnik iliŋnun tuqqutikun, iliŋitchauq ilaaguaqtautquvlugich iḷumutun iliŋnun.
JHN.17.20	Aŋaiyyutiŋitkitka ukua iḷitchitquratka kisiisa, aglaallu taipkua ukpiġumaaqtuat uvamnun quliaqtuaŋannik tusaayugaaġiksuamik. 
JHN.17.21	Aŋaiyyutigitka iluqaġmiŋ atautchisun itquvlugich. Aapaa, atautchisuttuq illich uvaptiŋni, ilivich uvamniinmatun uvaŋalu iliŋni. Atautchisuttuq illich nunam iñuŋi ukpiliqsitchumiñaqsiḷugich iliŋnun tiliŋatilaamnik. 
JHN.17.22	Iḷisimanaqsiŋakavich iliŋnik uvamni, tainnatulli iḷisimanaqsiŋaruŋa uvamnik iliŋiññi, iliŋich atautchisun itquvlugich, uvaptiktun atausiuruatun. 
JHN.17.23	Uvaŋa ilaiññi suli ilivich uvamni, iliŋich atausiŋŋupiaġataġumaut, nunam iñuŋi iḷitchuġiyumiñaqsiyumaut iliŋnun tiliŋatilaamnik nunamun, suli piviuttaġivlugich ilivich piviuttaqsrisiktuttauq uvamnik.
JHN.17.24	Aapaaŋ, kipiġniuqtuŋa taapkua aitchuutigiŋaratin uvamnun itqatigitquvluŋa sumiitkuma, tautuqulugu kamanaqsiḷiqtauniġa. Kamanautiqaqtinŋagiŋma piviuttaġiŋavluŋa nuna savaaguŋaiñŋaan. 
JHN.17.25	Nalaunŋaruatiin Aapa, nunam iñuŋisa iḷitchuġiŋaitkaatin, aglaan uvaŋa iḷisimaŋagikpiñ, suli ukua iḷitchitquratka iḷisimarut iliŋnun tiliŋatilaamnik. 
JHN.17.26	Iḷitchuġipkaŋagikpiñ ilaiññun, suli iḷitchuġipkavsaaġniaġikpiñ, iliŋich puttuqsrisaiññaqtuaġumaut iliŋnun piviuttaġitilaamiŋnik piviuttaqsrisiktun uvamnik, uvaŋalu iḷumiŋniitilaamnik.
JHN.18.1	Jesus aŋaiyyutigianikamigich taapkua uqaluich, ilaa aullaŋaruq iḷitchitquraniḷu ikaaqługu kuuġuuraq Kidron isiqłutiŋ napaaqtut nauviannun Gethsemane-mun. 
JHN.18.2	Judas-gum, aitchuutiginniktuam ilaanik, iḷisimaŋammiñiġaa taamna ini, qanuq Jesus akulaitchuami kasimaqatigisuugai iḷitchitqurani tavrani. 
JHN.18.3	Tavra Judas aullaŋaruq piqasiqł̣uni aŋuyaktinik, suli iḷaŋiññik munaqsrich tilikkaŋiññik aŋaiyyuliqsiqpaich Pharisee-ḷḷu. Tavruŋaŋarut naniġuaqtuqłutiŋ satkuliraqłutiglu. 
JHN.18.4	Tavra Jesus, iḷisimavluni supayaamik piñiaqtuamik inmiñun, saarvaŋaruq aasii uqallakłuni ilaiññun, Kiña ivaqpisiuŋ? 
JHN.18.5	Ilaisa kiuŋagaat, Jesus Nazareth-miu. Tavra Jesus uqallautiŋagai, Ilaaguruŋa. Judas, aitchuutiginniktuaq ilaanik, makitaqatauŋaruq ilaiññun.
JHN.18.6	Jesus uqallautimmatiŋ ilaagunivḷuni, taluqsratchakłutiŋ utiqqiaŋarut aasii ulġuvlutiŋ nunamun. 
JHN.18.7	Jesus apiġitqiŋagai, Kiña ivaqpisiuŋ? Ilaisa kiuŋagaat, Jesus Nazareth-miu. 
JHN.18.8	Jesus kiuŋagai, Uqallautiŋasugaavsi ilaagunivḷuŋa. Tavra ivaġuvsiŋa, ukua iḷitchitquratka aullaġlich. 
JHN.18.9	Taamna taŋŋiutausalgiññiqsuq uqaluŋnun Jesus uqallausiġiŋaraŋiññun aŋaiyyukami, Taapkunaŋŋa aitchuutiŋniñ uvamnun tammaiŋitchuŋa atautchimik-unnii. 
JHN.18.10	Tavrani Simon Peter savikpaqaqłuni, amuŋagaa aasii anauvlugu aŋaiyyuliqsiqpaich qaukłiata kivgaŋa, aasii taliqpianik siutaiqł̣ugu. Kivgam atqa Malchus. 
JHN.18.11	Jesus uqallautiŋagaa Peter, Iḷḷiuŋ savikpaiñ puuŋanun. Isumavich akuqtuġniaŋiññasugalugu uvamnun nagliksaaġutiqpak Aapama sivunniŋakkaŋa uvamnun?
JHN.18.12	Tavra aŋuyaktit atanauraŋatalu Jew-guruat munaqsriŋisalu tiguŋagaat Jesus aasii qiḷiqsruivḷugu. 
JHN.18.13	Aullautiqqaaŋagaat Annas-mun, qanuq aaparuaġimmagu Caiaphas-gum. Taamna Caiaphas aŋaiyyuliqsiqpaich qaukłiat taavrumani ukiumi. 
JHN.18.14	Caiaphas-gum uqallautiŋagai Jew-guruat anniqsuutaupiaġniaġnivḷugu iñuk atausiq tuqukpan pisilugich iñupayaat.
JHN.18.15	Simon Peter-m allavlu iḷitchitquram maliŋagaak Jesus. Iḷitchitquraq taamna iḷisimaŋavlugu aŋaiyyuliqsiqpaich qaukłiata, isiġumiñaŋaruq piqatigivlugu Jesus siḷalliġuaŋanun inaata aŋaiyyuliqsiqpaum. 
JHN.18.16	Peter qikaŋaruq siḷami paami. Tavra alla iḷitchitquraq, iḷisimakkaŋa aŋaiyyuliqsiqpaich qaukłiata, aniŋaruq aasii uqallautivlugu niviaqsiaq upkurriqiri, itqutiŋagaa Peter. 
JHN.18.17	Niviaqsiam upkurriqirim apiġiŋagaa Peter, Iḷagiŋitkaluaqpatin uuma iñuum iḷitchitquraŋisa? Ilaa uqallaŋaruq, Iḷagiŋitkaanŋa.
JHN.18.18	Tavra kivgat munaqsriḷḷu igniqsuŋarut qanuq qiiyanaqłuni, aasii qikaġniqsut pasiaqłutiŋ. Peter iḷagiŋagaat qikaqłuni pasiaqtuaq.
JHN.18.19	Tavra aŋaiyyuliqsiqpaich qaukłiata apiqsruqtuŋagaa Jesus iḷitchitquraŋigun iḷisaurrutiŋigullu. 
JHN.18.20	Jesus kiuŋagaa, Uqaŋaruŋa iñuŋnun salapqiruakun, ataramik iḷisaurrisuuruŋa aŋaiyyuviŋiññiḷu aŋaiyyuvikpaŋmiḷu, iluqaġmiŋ Jew-guruat katirvikaaŋannun. Uqaŋaitchuŋa sumik nalunautchiḷuŋa. 
JHN.18.21	Summan apiqsruqpiŋa? Apiqsrukkich iñuich naalaġniritka qanuq uqaŋatilaamnik ilaiññun. Iḷisimarut uqautigiŋaramnik. 
JHN.18.22	Taamna uqallausiġianiŋmagu, iḷaŋata munaqsrich qikaqtuam saniġaani patiŋagaa Jesus uqallakłuni, Tainna kiuraksraġiviuŋ aŋaiyyuliqsiqpaich qaukłiat? 
JHN.18.23	Jesus kiuŋagaa, Uqaŋaguma killukuaġluŋa, iḷitchuġipkaġuŋ iñuŋnun killukuaġutiga. Aasii nalaulluŋa uqaġuma, summan patikpiŋa? 
JHN.18.24	Tavra Jesus qiḷiqsruiŋavlugu, Annas-gum aullaqtitkaa Caiaphas-mun aŋaiyyuliqsiqpaich qaukłiannun taavrumani ukiumi.
JHN.18.25	Tavra Simon Peter qikaŋaruq pasiaqłuni. Iñuich iḷaŋisa uqallautiŋagaat, Iḷagiŋitpatin iḷitchitquraŋisa taavruma iñuum? Ilaa piiḷaaŋaruq aasii uqallakłuni, Iḷauŋitchuŋa. 
JHN.18.26	Iḷaŋata kivgaŋisa aŋaiyyuliqsiqpaich qaukłiata, nanmiñiŋata iñuum Peter-m siutaiŋakkaŋata, apiġiŋagaa, Tautuŋaitpigiñ Jesus piqatigivlugu Gethsemane-mi? 
JHN.18.27	Peter piiḷaatqiŋaruq. Aasii tavrauvvaa tiŋmiaq nipanŋaruq.
JHN.18.28	Tavra iñuich aullautiŋagaat Jesus igluqpaŋaniñ Caiaphas isivġiġviŋmun igluqpaŋaniittuamun kavanam. Uvlaatchaurauŋaruq. Jew-guruat isiŋitchut isivġiġviŋmun salumaiḷisuŋił̣ł̣utiŋ niġiḷḷasukłutiŋ Itqaunmi Qulaurrusiqiviŋmun. 
JHN.18.29	Tavra Pilate anniqiŋagai aasii uqallautivlugich, Sumik pasikkutiqaqpisi uumuuna iñukun? 
JHN.18.30	Ilaisa kiuŋagaat, Una iñuk pitquranik navguirauŋitpan aitchuutiginayaitkikput iliŋnun. 
JHN.18.31	Pilate uqallautiŋagai, Pisiuŋ ilivsiññik aasii isivġiġḷugu ilivsi nanmiñiq pitquravsigun. Jew-guruat uqallautiŋagaat, Uvagut tuqutchipkaqtauyumiñaitchugut iñuŋmik pitquraŋisigun Rome-miut. 
JHN.18.32	Taamna taŋŋiutausaŋaniqsuq uqaluŋmun Jesus uqallautaanun qanutchikun tuqqutikun tuquniaqtilaamiñik.
JHN.18.33	Pilate isitqiŋaruq isivġiġviŋmun aasii ququaqługu Jesus uqallautivlugu, Ilivich Umialigivatin Jew-guruat? 
JHN.18.34	Jesus kiuŋagaa, Taamna uqallausiġiviuŋ iliktuġruiññaq, naagga allat uqallautivatin uvapkun? 
JHN.18.35	Pilate kiuŋagaa, Jew-gunasugiviŋa? Jew-guqativich nanmiñiq aŋaiyyuliqsiqpaiḷḷu qaiñŋagaatin uvamnun. Sumik piŋavich? 
JHN.18.36	Jesus kiuŋagaa, Umialguŋitchuŋa mattumuŋa nunamun. Umialguguma mattumuŋa nunamun, kivgatka aŋuyakkayaqtut aitchuutautquŋiḷḷuŋa Jew-guruanun. Umialguŋitchuŋa nunam iñuŋiñun. 
JHN.18.37	Tavra Pilate uqallautiŋagaa, Uvva umialgurutin? Jesus kiuŋagaa, Ilivich uqallaktutin umialgunivḷuŋa. Taamna pisigivlugu aniŋaruŋa. Suli qaiŋaruŋa nunamun quliaqtuaġisukługu iḷumun ittuaq. Iñupayaam ivaqłiaruam iḷumun ittuamik naalaġnigaaŋa. 
JHN.18.38	Pilate apiġiŋagaa, Suuva iḷumun ittuaq?
JHN.18.38	Taamna uqallausiġiqqaaqługu, anitqiŋaruq Jew-guruanun, aasii uqallautivlugich, Iḷitchuġiruŋa patchisiksraisilaaŋanik. 
JHN.18.39	Aglaan ilivsi piḷġusiqaqtusi uvaŋa tigutaaqtauŋaiqsitchitquvluŋa iñuŋmik Itqaġviŋmi Qulaurrusiqiviŋmun. Tigutaaqtauŋaiqsitchitquvisiŋa Umialgannik Jew-guruat? 
JHN.18.40	Iliŋich nipaallatqiŋarut, Ilaaniŋiḷaaq aglaan Barabbas-mik. Barabbas tigligayuktiqpauŋaruq.
JHN.19.1	Tavra Pilate tigupkaŋagaa Jesus aasii ipiġaqtuqtiłługu. 
JHN.19.2	Aasiiḷi aŋuyaktit niaquġusiuŋarut kakiḷḷaġnaqtuanik qisiqsiutinik, aasii iḷivḷugu niaquanun, suli annuġaaqługu suŋauraammaġiksuamik annuġaamik umialiktun. 
JHN.19.3	Ilaisa ullakługu ilaanun kipagivlugu nanġarraqsiŋagaat, Sivisuruamik iñuuli Umialgat Jews, pattakługulu argagmiŋnik.
JHN.19.4	Pilate anitqiŋaruq aasii uqallautivlugich, Uvva, annisiniaġiga ilivsiññun iḷisimatquvlusi uvaŋa iḷitchuġiŋisilaamnik patchisiksramik ilaani. 
JHN.19.5	Tavra Jesus aniŋaruq atuqłuni niaquġunmik kakiḷḷaġnaqtuanik suli suŋauraammaġiksuamik annuġaamik. 
JHN.19.6	Aŋaiyyuliqsiqpaiḷḷu munaqsriḷḷu tautukamirruŋ, nipaallaŋarut, Kikiaktuutili, kikiaktuutili aŋarrauramun. Pilate uqallautiŋagai, Piḷugu ilivsiññik kikiaktuuttusiuŋ, qanuq uvaŋa iḷitchuġiruŋa patchisiksraisilaaŋanik. 
JHN.19.7	Jew-guruat kiuŋagaat, Pitquraqaqtugut aasii taavrumuuna pitqurakun tuquruksraugaluaqtuq, qanuq ilaa inmiñik iḷiuqtuq Iġñiġinivḷuni God-mun.
JHN.19.8	Tavra Pilate tusaakamigich taapkua uqaluich, iqsitchavsaaŋaruq. 
JHN.19.9	Isitqiŋaruq isivġiġviŋmun aasii apiġivlugu Jesus, Sumiñ qaivich? Jesus kiuŋaitkaa. 
JHN.19.10	Pilate apiġiŋagaa, Uqautiniaŋitpiŋa? Iḷisimaŋitpich ataniġnaqutiqaqtilaamnik tigutaaqtauŋaiqsitchumiñaqłutin, suli kikiaktuutipkaġumiñaqłutin? 
JHN.19.11	Jesus kiuŋagaa, Ataniġnaqutiqaġumiñaitkaluaqtutin qanuġumiñaġluŋa aitchuusiaġiŋisuaġupku ilivich God-miñ. Tavra taamna iñuk aitchuutiginniktuaq uvamnik iliŋnun piḷuusiqiłhamaaqtuq. 
JHN.19.12	Taapkua uqaluich pisigivlugich Pilate-gum tigutaaqtauŋaiqsinniaŋagaluaġaa Jesus, aglaan Jew-guruat nipaallaksiññaŋarut, tigutaaqtauŋaiqsitkupku una iñuk, Caesar-m avilaitqatigiŋitkaatin. Iñupayaaq iḷiuqtuaq inmiñik umialiguqtiqłuni akiḷḷiḷiqsuutiruq Caesar-mun umialguruamun Rome-mi. 
JHN.19.13	Tavra Pilate tusaakamigich taapkua uqaluich, ilaan annisiŋagaa Jesus aasii aquviłłuni isivġiġvium aquppiutaŋiñun inimun atiqaqtuamun Uyaġagmik natilik, aasii Hebrew-tun uqaġniġmi taggisaa Gabbatha.
JHN.19.14	Taamna uvluġiŋagaa Jew-guruat itqanaiyaġmata Itqaunmik Qulaurrusiqiviŋmun, aasii uvluq qitiqqaqpalliqł̣uni. Pilate uqallautiŋagai Jew-guruat, Uvva Umialiksi. 
JHN.19.15	Iliŋich nipaallaŋarut, Tuqulli. Tuqulli. Kikiaktuutilugu aŋarrauramun. Pilate uqallautiŋagai, Kikiaktuutiniaqpigu Umialiksi? Aŋaiyyuliqsiqpaich uqallaŋarut, Umialgitchugut allamik, Caesar kisian. 
JHN.19.16	Tavra ilaan aitchuutigiŋagaa ilaiññun kikiaktuutitquvlugu aŋarrauramun.
JHN.19.17	Tavra ilaisa tiguŋagaat Jesus, aasii anivḷuni iqsruŋagaa ilaan aŋarraurani, inimun taggisiqaqtuamun inaanik niaquġruam, taggisiqaqtuaq Hebrew-tun uqaġniġmi Golgotha. 
JHN.19.18	Tavrani ilaisa kikiaktuutiŋagaat aŋarrauramun piqasiqł̣ugu malġugnik allaŋnik, Jesus qitqagnukługu. 
JHN.19.19	Pilate suli aglaŋaruq aasii iḷivḷugu aŋarrauramun taiguaġnaqtuaq, Jesus Nazareth-miu, Umialgat Jew-guruat. 
JHN.19.20	Iñugiaktuat Jew-guruat taiguaŋagaat taamna aglak, qanuq ini Jesus kikiaktuurrauvia qaninŋaruq iniqpaŋmun, suli aglaaguvluni Hebrew-tun Latin-tullu Greek-tullu. 
JHN.19.21	Aŋaiyyuliqsiqpaich tavrani uqallaŋarut Pilate-mun, Aglagnagu Umialgannik Jew-guruat, aglaan aglagiñ Una iñuk uqaqtuaq uvaŋa Umialguruŋa Jew-guruanun. 
JHN.19.22	Pilate kiuŋagai, Aglaaġianikkaġa allaŋŋuġniaŋitchuq.
JHN.19.23	Aŋuyaktit Jesus kikiaktuutianikamirruŋ aŋarrauramun, tiguŋagaich annuġaaŋi aasii autaaqługich sisamaigułługich, atautchimik piḷḷaayumiñaqsivḷugu aŋuyakti. Aglaan iḷagiŋaitkaat iḷulliat annuġaaŋisa kiluiḷaaq, qiḷaaq qulaaniñ anmun, 
JHN.19.24	uqaqłutiŋ inmiŋnun, Aligaŋaiḷḷakput una, aglaan saaptautigilakput iḷitchuġisaġluta kimun piginiaqtilaaŋanik. Taamna taŋŋiutauniqsuq Bible uqaluannun inna,
JHN.19.24	“Ilaisa autaaŋagaich annuġaatka inmiŋnun,
JHN.19.24	suli annuġaaġa saaptautigiŋagaat.”
JHN.19.25	Tavra taamna aŋuyaktit piŋagaat. Aasiivsauq makitaŋarut saniġaani aŋarrauraŋan Jesus, aakaŋa, aakaŋallu aniqataa, Mary-ḷu nuliaŋa Clopas, Mary-ḷu Magdalene. 
JHN.19.26	Tavra Jesus tautukamiuŋ aakani iḷitchitquraġlu ilaan piviuttaġirani makitaruak qaniłłutiŋ, uqallautiŋagaa aakani, Aġnaaq, ikka iġñiġiñ. 
JHN.19.27	Aasii uqallaŋammiuq iḷitchitquramun, Ikka aakan. Tavraŋŋaaglaan iḷitchitquram nuutinŋagaa ilaan aimaaġviŋmiñun.
JHN.19.28	Taavruma aquagun Jesus, iḷisimavluni supayaat paŋmapak naatilaaŋannik, uqallaŋaruq, Imiġuliqsuŋa. Taamna uqallausiġiŋagaa taŋŋiquvlugich Bible uqaluŋich.
JHN.19.29	Tavrani napaŋaruq qattaq siḷivinŋaruaq wine-mik, tavra iḷiŋagaat ivsaktaqtuaq ivsaktilluataqługu wine-mik aasii isaaġutivlugu qiruatchiamik qanġanun. 
JHN.19.30	Jesus aitchuusiaġianikamiuŋ wine uqallaŋaruq, Naattuq. Aasii sikivlugu niaqquni aniġniġiŋaruq.
JHN.19.31	Tavra uvluġimmagu Itqanaiyaġvium Qulaurrusiqivikun niqinaqivium, Jew-guruat apiġiŋagaat Pilate niuŋich navguġukługich, suli aullautitquvlugich, timit aŋarrauraniititquŋił̣ł̣ugich Jew-guruat Savaiññiŋanni. Qanuq taamna Savaiññiq nuimaruaguruq allaniñ Savaiññiġniñ. 
JHN.19.32	Tavra aŋuyaktit qaiŋarut aasii navguqługik niuŋik sivullium, igḷuatalu kikiaktuurrauqatauruam Jesus-mun. 
JHN.19.33	Aasii tikiññamirruŋ Jesus iḷitchuġivlugu tuquaniktilaaŋanik, naviŋaitkaich niuŋik. 
JHN.19.34	Aglaan iḷaŋata aŋuyaktit kapiŋagaa saniqsuagun panamik, aasii tavrauvvaa maqiŋaruk auglu imiġlu. 
JHN.19.35	Iñuk taamna tautuŋaruaq taavrumiŋa quliaqtuaŋaruq ilivsi ukpiliquvlusi. Ilaan quliaqtuaŋa iḷumun ittuq, suli ilaa iḷisimaruq iḷumun ittuamik uqaqtilaamiñik. 
JHN.19.36	Tavra tamatkua piŋarut taŋŋiqsautquvlugich Bible uqaluŋich inna, “Atausiuraq-unnii sauniŋa naviktauniaŋitchuq.”
JHN.19.37	Aasiisuli alla Bible uqaluat uqaġmiuq, “Ilaisa qiñiġniaġaat kapiŋaraqtiŋ.”
JHN.19.38	Taavruma aquagun Joseph Arimathea-ġmium ullakługu Pilate apiġiŋagaa pisukługu timaa Jesus. Taamna Joseph ukpiqtuaguruaq Jesus-mun aglaan nalunautchivḷuni sivuuġagivlugich Jew-guruat. Pilate-gum uqallautiŋagaa piyumiñaġnivḷugu timaa Jesus. Anivḷuni Joseph-gum aullautiyaqtuŋagaa Jesus timaa. 
JHN.19.39	Nicodemus-lu, Jesus-mukpaalluŋaruaq unnuami, qaiŋammiuq qaġġirrivḷuni akuvliġiiñik tivluktuaniglu tivraġiksuaniglu iḷuvviuġutinik tallimakipiatun uqumaisigiruanik.
JHN.19.40	Iliŋikta piŋagaak timaa Jesus, aasii nimmaaqługu qattiġiksuanik ukił̣haanik tivraġiksausiqł̣ugu, piḷġusiatitun iḷuvviuqamiŋ Jew-guruat. 
JHN.19.41	Tavra qaniŋani ilaan kikiaktuurrauviata nauvianni napaaqtut inŋaruq nutaaq iḷuvvivik iñuum qaŋaunnii iḷuvġuvigiŋaisaŋa. 
JHN.19.42	Tavra pisigivlugu uvluq sivuani Jew-guruat Savaiññiŋata, pisigivlugulu iḷuvvivium qaninniŋa, iḷiŋagaat Jesus tavruŋa.
JHN.20.1	Tavra Jew-guruat Itchaksriġmata Savaiññiŋat qaaŋiġman, Mary Magdalene iḷuvviviŋmuŋaruq uvlaaġuaqłuni taaŋŋaansuli, aasii tautuŋagaa uyaġagruaq piiŋaruaq iḷuvvivium paaŋaniñ. 
JHN.20.2	Tavra aqpamik aullaŋaruq Simon Peter-mun allamullu iḷitchitquramun taavrumuŋa Jesus piviuttaġikkaŋanun, aasii uqallautivlugik, Aullautiniġaat Ataniq iḷuvviviŋmiñ, aasii nalugikput sumun iḷisilaaŋanik. 
JHN.20.3	Peter tavrani aniŋaruq piqatigivlugu alla taamna iḷitchitquraq, aasii aullaqiŋaruk iḷuvviviŋmun. 
JHN.20.4	Iluqatik aqpanŋaruk, aglaan allam iḷitchitquram unitchaŋagaa Peter aasii tikitqaaqłuni iḷuvviviŋmun. 
JHN.20.5	Aasii puuŋasivḷuni itchuaqami qiñiqsaqłuni, tautuŋagai qattiġiksuat ukił̣haat tamaani, aglaan isiŋitchuq. 
JHN.20.6	Tavra Simon Peter tikiñŋaruq aasii isiqłuni iḷuanun iḷuvvivium. Aasii tautuŋagai qattiġiksuat ukił̣haat tamaaniittuat, 
JHN.20.7	ukił̣haaġlu niaquaniinŋaruaq itqatauŋiññiqsuq qattiġiksuanun ukił̣haanun, aglaan imulaaŋavluni inniqsuq inmigun. 
JHN.20.8	Tavra alla iḷitchitquraq, tikitqaaŋaruaq iḷuvviviŋmun, isiŋammiuq aasii tautukługich ukpiliŋaruq. 
JHN.20.9	Tamauŋanun aglaan kaŋiqsiŋaitkaich Bible uqaluŋich, ilaan aŋiruksrauniŋagun tuqqunmiñ. 
JHN.20.10	Tavra iḷitchitqurak utiŋaruk aimaaġviŋmiŋnun.
JHN.20.11	Tavrali Mary makitaŋaruq qiavluni siḷataani iḷuvvivium, qianiallaġmi puuŋasivḷuni itchuaŋaruq iḷuvvivium iḷuanun, 
JHN.20.12	aasii tautuŋaruq malġugnik isaġullaŋnik qatiqtuanik annuġaaqaqtuaŋnik, aquppiruaŋnik timaata Jesus nallavigiŋaraani, igḷua niaquani aasii igḷua isigaŋiñi. 
JHN.20.13	Iliŋikta apiġiŋagaak, Aġnaaq, summan qiavich? Ilaan kiuŋagik, Atakkiataŋimma aullautiŋaniġaat Ataniġa, aasii nalugiga sumun iliŋiññun iḷisilaaŋanik. 
JHN.20.14	Tainna uqallaanikami, kiŋiaŋaruq aasii tautuŋagaa Jesus makitaruaq, aglaan iḷisaġiŋitkaa Jesus-gutilaaŋanik. 
JHN.20.15	Jesus apiġiŋagaa, Aġnaaq, summan qiavich? Kiña ivaqpiuŋ? Isummatigivlugu nunaliqiraunasugalugu, Mary uqallaŋaruq ilaanun, Iñuuk, sumun aullautiŋagupku uqallautiŋŋa sumun iḷiŋatilaaŋanik, aullautiyumagiga. 
JHN.20.16	Jesus tuqłuŋagaa atqanik, Mary. Mary qiviaŋaruq aasii uqallakłuni ilaanun Hebrew-tun, Rabboni (sivuniqaqtuaq Iḷisaurrii). 
JHN.20.17	Jesus uqallautiŋagaa, Tiggunaŋa qanuq mayuaniŋaitchuŋasuli Aapamun. Aglaan aullaġiñ aniqatiimnun aasii uqallautilugich, mayuġumaagaqsiruŋa Aapamnun Aapavsiññullu, suli God-imnun God-ivsiññullu. 
JHN.20.18	Mary Magdalene aullaŋaruq aasii uqallautiŋagai iḷitchitquraŋi, Tautuŋagiga Ataniq. Suli quliaqtuaġutiŋagai Jesus uqaluŋiñik.
JHN.20.19	Unnugiaġniŋani taavruma uvlum, tugliani uvlum Jew-guruat Savaiññiŋata, upkuat umiktuŋapkaqługich iḷitchitqurat irvianni, iqsivḷutiŋ Jew-guruanik, Jesus qaiŋaruq aasii makiłłuni akunġannun uqallautivlugich, Tutqiutiqaġitchi. 
JHN.20.20	Taamna uqallausiġianikamiuŋ, ilaan maniŋagai ilaiññun argagni saniqqaniḷu. Tavra iḷitchitqurat quviatchaŋarut tautukamirruŋ Ataniq. 
JHN.20.21	Jesus uqallautitqiŋagai, Tutqiutiqaġitchi. Aapavli tiliŋammaŋa, tainnatulli tiligivsi. 
JHN.20.22	Taamnaasii uqallausiġianikamiuŋ, aniqsaaġvigiŋagai uqallautivlugich, Ilitqusiġiksuaq aitchuusiaġisiuŋ. 
JHN.20.23	Uqallautiguvsigik iñuich God-mun suliqutigiŋaiġñiḷugich itqaumayumiñaiġḷugich piḷuutiŋich ukpiliqpata, suliqutigiŋaiqsaurut. Aasiisuli uqallautimmiguvsigik God-mun suliqutigiŋaiŋiññiḷugich piḷuutiŋich ukpiliŋitpata, suliqutigiŋaiqsauŋitchut.
JHN.20.24	Tavra Thomas, iḷaŋat qulit malġuk, taggisiqaqtuaq igḷuanik Malġim, piiñŋaruq iḷamiñi Jesus qaimman. 
JHN.20.25	Tavraasii allat iḷitchitqurat uqallautiŋagaat, Tautuŋagikput Ataniq. Thomas uqallautigiññaŋagai, Tautuŋisuaġupkich argaŋiñi ikiŋich kikiagich, suli argatka iḷiḷugich ikiŋiññun kikiagich, iḷiḷugiḷḷu argatka saniġaanun, ukpiġumiñaipiaqtuŋa.
JHN.20.26	Tallimat piŋasut uvlut pianiŋmata, iḷitchitquraŋi iglumiinŋalgitchut, aasii Thomas itqatauŋaruq. Upkuat umiktuutiqaŋarut, aasii Jesus qaiŋaruq qikaqłuni akunġannun. Uqallaŋaruq, Tutqiutiqaġitchi. 
JHN.20.27	Tavraasii ilaan uqallautiŋagaa Thomas, Iḷḷiuŋ argaiñ uvuŋa suli tautukkich argatka, isaaġutilugiḷḷu argaktin aasii iḷiḷugich saniqsumnun. Arguasuŋaiġiñ aglaan ukpiqsimaaġiñ. 
JHN.20.28	Thomas kiuŋagaa Jesus, Ataniiŋ, God-iiŋ. 
JHN.20.29	Jesus uqallautiŋagaa, Ukpiliqsutin tautuanikamŋa kisianik. Quviasuglich iñuich tautuŋaitkaluaqłuŋa ukpiliqsuat.
JHN.20.30	Tavra Jesus takkuanni iḷitchitqurat piŋagaluaqtuq iñugiaktuanik allanik aliuġnaqtuanik nalupqinaiyautinik kiutilaamiñik aglausimaŋitchuanik ukunani makpiġaani. 
JHN.20.31	Aglaan makua aglaagurut ilivsi ukpiquvlusi taamna Jesus Christ-gutilaaŋanik, Iġñiŋa God-im, aasii ukpiliġḷusi iñuggutinnaquvlusi ilaan suaŋŋataagun.
JHN.21.1	Taavruma aquagun Jesus salapqivsaaŋaruq iḷitchitquranun Tasiani Tiberias. Aasii salapqiŋaruq inna. 
JHN.21.2	Simon Peter, Thomas taggisiqaqtuaq igḷuanik Malġim, Nathanael Cana-miu Galilee-miittuami, iġñiŋiglu Zebedee-m, suli malġuk allak iḷaŋich iḷitchitquraŋisa atautchimiinŋarut. 
JHN.21.3	Simon Peter-m uqallautiŋagai, Iqalliagaqsiruŋa. Ilaisa uqallautiŋagaat, Piqasiġñiaġiptigiñ. Tavra aullaŋarut aasii ikivlutiŋ umiaqpauramun. Taavrumani unnuami aŋiiññaŋarut.
JHN.21.4	Uvluq qauksrauraqsaġataġman, Jesus makitaŋaruq tatchim siñaani, aasii iḷitchitqurat iḷisaġiŋaitkaat Jesus-gutilaaŋanik. 
JHN.21.5	Jesus apiġiŋagai, Katkuqsii, iqaluutiqaqpisi? Ilaisa kiuŋagaat, Naumi. 
JHN.21.6	Ilaan uqallautiŋagai, Niŋitchiuŋ kuvraq taliqpiata tuŋaanun umiaqpauram aasii iqalugniaqtusi. Tavra niŋinŋagaat aasii payyaksaŋagaat nuqitchaqamirruŋ umiam iḷuanun qanuq iqaluuvaił̣ł̣uni.
JHN.21.7	Taamna iḷitchitquraq Jesus piviuttaġikkaŋa uqallaŋaruq Peter-mun. Ataniq pikka. Simon Peter-m tusaakami Atanġutilaaŋanik, ilaan atiŋagai annuġaani, annuġaakłiḷiŋaruaq savakkumiññaksaaqłuni, nautkiaŋaruq immamun. 
JHN.21.8	Aasiiḷi allat iḷitchitqurat tulaŋarut umiaqpauramik, kaliłługu kuvraq siḷivinŋaruaq iqaluŋnik, qanuq uŋasiŋił̣ł̣utiŋ nunamiñ, tallimakipiatun avluġaaġniqtun. 
JHN.21.9	Tulakamiŋ nunamun, tautuŋarut aluatun ittuaniñ igniġmik tavrani, iqaluŋmik qaamiutaqaqłuni punniġmiglu. 
JHN.21.10	Jesus uqallautiŋagai, Qaġġirrisitchi iḷaŋiññik akkupak iqaluktavsi. 
JHN.21.11	Tavra Simon Peter ikiŋaruq umiaqpauramun aasii nuqiłługu kuvraq nunamun, siḷivinŋaruaq iqalukpaŋnik 153-ñik. Aasii iñugiakkaluaqtillugich iqaluich kuvraq aliktuŋitchuq. 
JHN.21.12	Jesus uqallautiŋagai, Qaiḷusi itqutchiġiaġitchi. Nalliataunnii iḷitchitqurat apiġisausiiñŋagaat, Kiñailivich? Iḷisimaŋagaat Atanġutilaaŋanik. 
JHN.21.13	Jesus qaivḷuni tiguŋagaa punniq aasii aitchuutigivlugu ilaiññun, tainnatun suli iqaluk piŋagaa. 
JHN.21.14	Tavrani piŋatchiŋagik Jesus salapqiqsitaunini iḷitchitquranun aŋipkaqtitauganikami tuqqunmiñ.
JHN.21.15	Itqutchianikamiŋ, Jesus uqallautiŋagaa Simon Peter, Simon, iġñiŋa John, piviuttaġiłhaaqpiŋa ukua iḷitchitqurat piviuttaqqutaanniñ uvamnun? Aaŋ Ataniiq, ilaan kiuŋagaa, Iḷisimarutin uvaŋa nakuaġigikpiñ. Jesus uqallautiŋagaa Peter, Niġipkakkich imnaiyaatka. 
JHN.21.16	Igḷuani Jesus uqallautitqiŋagaa, Simon, iġñiŋa John, piviuttaġiviŋa? Aaŋ Ataniiq, iḷisimarutin uvaŋa nakuaġigikpiñ, Peter uqallaŋaruq. Ilaan uqallautiŋagaa, Qaunagikkich imnaitka. 
JHN.21.17	Jesus uqallautiŋagaa piŋayuaŋni, Simon iġñiŋa John, nakuaġiviŋa? Peter atqunaqłuni ipiqtutchaŋaruq pisigivlugu Jesus apiqqutaa piŋayuaŋni, Nakuaġiviŋa? Tavra Peter-m uqallautiŋagaa, Ataniiq, iḷisimarutin supayaanik. Iḷisimarutin uvamnun nakuaġitilaaġnik. Jesus uqallautiŋagaa, Niġipkakkich imnaitka. 
JHN.21.18	Iḷumutupiaġataq uqallautigikpiñ, nutaġaukavich iliŋnik tavsisuurutin aasii aullaqłutin sumugukavich. Aglaan utuqqaġuġuvich allam iñuum qiḷiqsruiñiaġaatin isaaqtillutin aasii aullautilutin ullaguŋisaġnun. 
JHN.21.19	Jesus taamna uqallausiġiŋagaa Peter-mun iḷitchuġipkaqsaqługu qanutchikun tuqqutikun ilaanun kamanaqsiḷiġniaqtilaaŋa God. Aasii taavruma aquagun Jesus uqallautiŋagaa Peter, Maliŋŋa.
JHN.21.20	Peter-m kiŋiaqłuni tautuŋagaa iḷitchitquraq Jesus piviuttaġiraŋa maliktuaq inmiŋnun. Taamnauŋaruq iḷitchitquraq ikusiksimaaŋaruaq qaniłłuni Jesus-mi nullautchiqamiŋ aasii apiqsrivḷuni, Ataniiq, kia aitchuutiginiaqpatin?
JHN.21.21	Peter-m tautukamiuŋ, uqallautiŋagaa Jesus, Ataniiq, qanuġniaqpaliuna? 
JHN.21.22	Jesus kiuŋagaa, Uvaŋa pisuutiginiġupku ilaa iñuutqulugu qaiñimnun aglaan, suuva taamna iliŋnun? Maliŋŋa. 
JHN.21.23	Taamna uqallaun siaminŋaruq akunġanni aniqatiit taamna Iḷitchitquraq tuquniaŋiññivḷugu. Jesus uqallaŋaitkaluaġmiuq ilaanun tuquniaŋiññiḷugu, aglaan uqallaŋaruaq, Pisuutiginiġupku iñuutqulugu qaiñimnun aglaan, suuva taamna iliŋnun?
JHN.21.24	Taamna iḷitchitquraq taamnauruq quliaqtuaqtuaq tamatkuniŋa, suli ilaaguruq aglaktuaq tamatkuniŋa, aasii iḷisimarugut ilaan quliaqtuaŋi iḷumun ittut. 
JHN.21.25	Jesus piŋagaluaġmiuq iñugiaktuanik allanik sunik. Iluqaqpiuraġmiŋ aglautiŋakpata makpiġarriuġlugich iñugiakpaiḷḷutiŋ matugaluaqparruŋ nuna sippaqaġayaqtutsuli.
ACT.1.1	Nakuaġiramnun Theophilus-mun. Sivulliġñi makpiġaani uqausiġiŋagitka iluqaisa Jesus savaaġikkaŋi iḷisaurrutiŋiḷu,
ACT.1.2	uvlumun-aglaan mayuurrauvianun qiḷaŋmun. Mayuurrauŋaiñŋaan Ilitqusiġiksuam suaŋŋasiŋagaa piraksriiyumiñaqsivḷugu iñuŋnun piksraqtaaġiŋaraŋiñun tilisukługich. 
ACT.1.3	Malġukipiani uvluni tuqutauqqaaqłuni tautuktitqataŋaruq inmiñik ilaiññun iñugiaktuani, nalupqinaiqł̣ugu iñuutilaani. Ilaisa tautukkayuŋagaat, uqaqatigivlugiḷḷu ilaata God-im atanniqsimmataanik iñuŋnun. 
ACT.1.4	Katinmata atautchimun Jesus piraksriŋagai uumiŋa, Jerusalem-miñ aullaġnasi, aglaan utaqqiyumagiksi aitchuutiksraun Aapama unniqsuqłiisaa, uqautigiŋakkaġa ilivsiññun.
ACT.1.5	Qanuq John paptaiġutiqaŋaruq imiġmik, aglaan uvva iñukitchuat uvlut pianikpata, Ilitqusiġiksuaq iḷuvsiññun iḷiñiaġiga.
ACT.1.6	Tavra iḷitchitqurat katinnamiŋ piqatigivlugu Jesus apiġiŋagaat, Ataniiq, paŋmapak isagutipkaġniaqpiuŋ Israel-guruat umialiqaġumiñaqsiḷugich inmiŋni taimanisun? 
ACT.1.7	Jesus kiuŋagai, Ilivsi iḷisimaraksrautigiŋitkisi uvlullu piviksrallu Aapam inillaŋaraŋi ilaan ataniġnaqunmigun. 
ACT.1.8	Aglaan Ilitqusiġiksuam qaigumi ilivsiññun suaŋŋasiġñiaġaasi quliaqtuaġumiñaqsiḷusi tusaayugaaġiksuanik uvapkun Jerusalem-mi, iluqaaniḷu Judea-mi, Samaria-miḷu, uŋasigñiqsraŋiññullu nunam.
ACT.1.9	Tavra taapkuniŋa uqautianikkamigich takunnaqtillugich, ilaa mayuurrauŋaruq qiḷaŋmun, suli nuvuyam tautugnaiqsinŋagaa ilaiññiñ.
ACT.1.10	Tavra takunnaġataviksillugich qiḷaum tuŋaanun aullaġvianun, iññuk malġuk makitaaniŋaniqsuk saniġaanni qatiqtuanik annuġaaqaqtuak, 
ACT.1.11	aasii uqallakłutik, Galilee-ġmiuguruasii, summan makitavisi takunnaqłusi qiḷaŋmun? Taamna Jesus mayuurrauruaq ilivsiññiñ qiḷaŋmun, qaiñiaqtuq tainnatun suli tautuusivsisun aullaġman qiḷaŋmun.
ACT.1.12	Tavra iḷitchitqurat utiŋarut Jerusalem-mun iġġiuramiñ atiqaqtuamiñ Olives, half-a-mile-tun uŋasiksigiruaq iniqpaŋmiñ. 
ACT.1.13	Tavra tikiññamiŋ Jerusalem-mun mayuŋarut qiḷaguamun inigikkamiŋnun, Peter-lu John-lu James-lu Andrew-lu Philip-lu Thomas-lu Bartholomew-lu Matthew-lu James-lu iġñiŋa Alphaeus, Simon-lu Zealot-guruaq, Judas-lu iġñiŋa James.
ACT.1.14	Taapkua iluqaġmiŋ katitkayuŋarut aŋaiyyuqatigiikł̣utiŋ akulaił̣ł̣ugu, piqatigivlugich aġnat, Mary-ḷu aakaŋa Jesus, aniqatiiŋiḷu. 
ACT.1.15	Uvlut iñukitchuat pianiŋmata kasimaŋarut ukpiqtuat iñugiaktilaaqaqpalliqł̣utiŋ 120, aasii Peter makinŋaruq uqaġukłuni, 
ACT.1.16	Aniqatiit, Bible uqaluŋich nalauttuksrauŋarut Ilitqusiġiksuam uqaqtinmagu David, sivuniġivlugu Judas, aullarriruaq taapkunuŋa tigutaaqsiruanik Jesus-mik. 
ACT.1.17	Qanuq taamna Judas iḷagiŋagikput, suli aitchuusiaqaqłuni, iḷauvluni taavrumani savaaptiŋni. 
ACT.1.18	(Tavra taamna iñuk tauqsiŋaruq nunamik, akiḷiusiaŋanik piḷuusiqiaqpaŋmi. Tavrani ilaa tuquŋaruq katakłuni, niaqquni sivulliġivlugu, aasii qaaqłuni, iluqaġmiŋ ilġaviŋi pikiaŋarut.
ACT.1.19	Suli taamna tusaaŋagaat iluqaġmiŋ iñuich Jerusalem-miittuat, taamna nuna atchiŋagaat uqausiġmiŋni Akeldama, sivuniqaqtuaq Nunaŋanik Augum.)
ACT.1.20	Peter uqavsaaŋaruq, Qanuq aglausimaruq makpiġaaŋiñi Psalms,
ACT.1.20	“Ilaan aimaaġvia iñuiġḷi,
ACT.1.20	suli kialiqaa iñuuviginagu.”
ACT.1.20	Aglausimammiuq-suli inna,
ACT.1.20	“Ilaan savaaŋa allam piḷiuŋ.”
ACT.1.21+ACT.1.22	Tavraasii iñuum iḷaraksraġigaatigut, tautuŋaruam, quliaqtuaġumiñaqsiŋaruavlu Ataniq Jesus aŋimman. Taamna iñuk piqatauruksrauŋaruq uvaptiŋnun iluqaani Ataniq Jesus kukiḷuŋman piqatigivluta, isagutilġataġniŋaniñ John alġaqsruimman paptaiġunmik, uvlumunaglaan Jesus mayuurraumman uvaptiŋniñ qiḷaŋmun.
ACT.1.23	Tavra ilaisa nalunaiŋagaich malġuk. Joseph taggisiqaqtuaq Barsabbas-mik atiqaġmiruaq Justus-mik, Matthias-lu. 
ACT.1.24	Tavra iliŋich aŋaiyyuŋarut uqaqłutiŋ, Ataniiq, iḷisimagitin uummatiŋich iñupayaat. Aasii Ataniiq, nalunaiġuŋ nalliak ukuak piksraqtaaġitilaaŋanik iliŋnun, 
ACT.1.25	inaŋiutautquvlugu Judas-mun uumani savaurriñiġmi, tiliraunikun qimakkaŋagun, aullaqłuni ilaan iniksraunmiñun. 
ACT.1.26	Tavra tiguullaivḷutiŋ atiġnik piksraqtaaġiŋagaat Matthias. Tavra Matthias iḷḷatiŋagaat qulit atautchimun tilirauruanun.
ACT.2.1	Tavra uvlua Pentecost-liqivium tikiñman, iluqaġmiŋ ukpiqtuat kasimaŋarut inimi atautchimi.
ACT.2.2	Tavraŋŋatchiaq qiḷaŋmiñ qaiŋaruq sukpaluk anuqsraallaviñaqtuatun, aasii immiŋagaa iluqaan igluqpak kasimaviat. 
ACT.2.3	Tavra tautuŋarut qiññaqaqtuanik uqqatun igniġnik siamittuanik inmiŋnun, aasii iñullaa aksiuŋagaa uqqatun ittuam. 
ACT.2.4	Aasii iluqaġmiŋ immiqsauŋarut Ilitqusiġiksuamik, aasii uqaaqsivḷutiŋ allanik uqautchiñik naluramiŋnik, Ilitqusiġiksuam suaŋŋasiġmatiŋ uqaġumiñaqsivḷugich.
ACT.2.5	Tavra Jerusalem-mi iñuuniaqtuaqaŋaruq Jew-nik, God-iliqiruanik iñuŋnik, qairuanik nunapayauraniñ. 
ACT.2.6	Tavra tusaakamirruŋ taamna piruaq, iñusalaich katinŋarut atautchimun. Aasii tuavaallaŋarut, qanuq iñullaam tusaaŋagaich ukpiqtuat uqaqtuat ilaisa uqausiḷḷaamiktun. 
ACT.2.7	Kamasualavlutiŋ aliuqłutiglu uqallaŋarut, Uvvaukua iluqaġmiŋ uqaqtuat Galilee-ġmiugurut. 
ACT.2.8	Aasii qanuqłutiŋ tusaavisigik uqaqtuat uvagut uqausiḷḷaaptigun? 
ACT.2.9	Uvagut uvva Parthian-miut Mede-miullu Elamite-miullu iñuŋiḷḷu Mesopotamia-m Judea-vlu Cappadocia-vlu Pontus-lu Asia-vlu, 
ACT.2.10	Phrygia-miḷḷu Pamphylia-miḷḷu Egypt-miḷḷu nunaŋiñiḷḷu Libya-m qanittuam Cyrene-mun, iḷavullu piruat Rome-miñ, 
ACT.2.11	iluqaġmiŋ Jew-llu, Jew-guŋitchuallu ukpiliŋaruat Jew-guruatun, iḷavut suli qaiŋaruat Crete-miñ Arabia-miḷḷu. Tamarra iluqaisa tusaagivut uqaqtuat uvagut nanmiñiq uqausivsiktun, uqautigivlugich kamanaqtuat sut God-im piŋaraŋi. 
ACT.2.12	Tavra iñuich kamasuŋarullu kaŋiqsiḷḷaiŋarullu, apiqsruqtuutivlutiŋ avanmun, Sumik taamna sivuniqaqpa? 
ACT.2.13	Aglaalli allat kipakłiqł̣utiŋ ukpiqtuanik uqaŋarut, Uvvaukua iñuich imiŋasiñiqsut.
ACT.2.14	Tavra Peter, makitqatauvluni qulit atautchimun tilirauruanun, nipatusivḷuni uqautirraqsiŋagai iñusalaich uqaqłuni, Jew-guqatitkaa, iluqavsiḷu iñuuruasii Jerusalem-mi, naalaġnisiŋa uqallautiksrautimnik. 
ACT.2.15	Aŋutit ukua imiŋasiŋaitchut tainna isummatigikkasi, qanuq uvva nainukłaaqpaalluktuq uvlaami. 
ACT.2.16	Aglaan taamna taŋŋiutauruq uqaqtaata God-im Joel uqaluanun inna,
ACT.2.17	“God uqallaŋaruq, Tavra aqulliġñi uvluni inna piñiaqtuŋa.
ACT.2.17	Kuviñiaġiga Ilitqusiġiksuaġa iñupayaanun.
ACT.2.17	Igñisiḷu panisiḷu uqaqtiġuġlugich uvamnun,
ACT.2.17	suli nukatpiasi qiñiqtuuraaqtitauniaqtut pisuutimnik,
ACT.2.17	suli utuqqanaasi siññaktuqtitaulutiŋ pisuutimnik.
ACT.2.18	Aaŋ, uvluni taipkunani siaminniaġiga Ilitqusiġiksuaġa kivgamnun,
ACT.2.18	aŋutikkaluanun aġnanullu, aasii iliŋisa uqautiginiaġaat pisuutigikkaġa.
ACT.2.19	Suli qiñiqtinniaġitka nunamiittuanun tatamaatchagnaqtuat qiḷaŋmi pamani.
ACT.2.19	Suli aliuġnaqtuat nalupqinaiyautit suaŋŋatiqaqtilaamnun maani nunami.
ACT.2.19	Auk maqipkaqtauluni, igniġlu, puyuġruaġlu.
ACT.2.20	Siqiñiq taaqsiñiaqtuq, suli tatqiq kaviqsiñiaqtuq auktun
ACT.2.20	sivuani Atanġum isivġiiviksrautaata
ACT.2.20	qaiñiksraŋan kamanaqtuaq, naluruuraaġnaġumiñaitchuaġlu.
ACT.2.21	Aasii kiñaliqaa ikayuqtaiḷiqiruaq Ataniġmun annaurrauniaqtuq.”
ACT.2.22	Iñuŋi Israel, tusaasigik ukua uqaluich. Ilivsiññun God-im ukpiġnaqsiḷiŋagaa Jesus Nazareth-miu ilaan piksraqtaaġiŋatilaaŋanik, savakłuni ilaagun kamanaqtuanik, aliuġnaqtuaniglu. Taamna iḷisimagiksi, qanuq tamatkua piŋagai akunnavsiññi. 
ACT.2.23	God-im ilaan pisuutigivlugu, iḷisimavluniḷu, sivunniutianiŋagaa Jesus aitchuutautquvlugu ilivsiññun. Aasii ilivsi tuqunŋagiksi, piḷuusiqirinun kikiaktuutipkaqługu aŋarrauramun.
ACT.2.24	Aasii God-im aŋipkaŋagaa tuqqunmiñ, pilluktiłługu suaŋŋataaniñ tuqqutim, qanuq tuqqutim tigutaaqtaġiyumiñaiñŋagaa.
ACT.2.25	David aglaŋaruq Bible-ni sivuniġivlugu Jesus inna,
ACT.2.25	“Iḷisimaruŋa Atanġum itqatigigaaŋa ataramik.
ACT.2.25	Ił̣uiḷḷiuġniaŋitchuŋa, qanuq ilaa saniqqamniittuq taliqpiŋma tuŋaani.
ACT.2.26	Taamna pisigivlugu quviasukpaktuŋa,
ACT.2.26	suli uqaluktuŋa nanġautinik ilaanun.
ACT.2.26	Suli uvaŋa tuquyumaaġaluaqłuŋa nalupqisuŋitchuŋa iñuutqigñiaqtilaamnik.
ACT.2.27	Qanuq ilivich God suksraaġniaŋitkiñ ilitqusiġa inaannun tuquŋaruat,
ACT.2.27	naaggaunnii Piḷuutaitchuat aupkaġniaŋitkiñ.
ACT.2.28	Iḷisautiŋagiŋma apqunmik kaŋiḷḷiññaqtuamik iñuggunmun,
ACT.2.28	aasii nayuqłuŋa quviasuutiqpaqaqtinniaġiŋma.”
ACT.2.29	Aniqatiit, uqaqtuksrauruŋa ilivsiññun kaŋiqsiñaqsiḷugu maŋŋuptigun David-kun, ilaa tuquŋaruq, iḷuvġuruġlu, aasii iḷuvvivian nayuġaatigut uvlupaŋmun-aglaan. 
ACT.2.30	David God-im uqaqtigiŋagaa, suli iḷisimaŋaruq God-im unniqsuqłiisaanik inmiñun. God-im unniqsuqłiiŋagaa David iḷaŋat kiŋuniŋisa umialiguqtinniaġnivḷugu ilaatuttauq.
ACT.2.31	David puttuqsripkaqtauŋaruq qanuq piyumaaqtilaaŋanik God-im, aasii uqallausiġiŋagaa aŋiyumaaqtilaaŋa Christ, aasii uqallakłuni inna, “Ilaa suksraaqtauniaŋitchuq nunaŋannun tuquŋaruat. Ilaan timaa auniaŋitchuq.” 
ACT.2.32	Taamna Jesus God-im aŋipkaŋagaa, aasii taavrumuuna uvagut iluqata ukpiqtuat iḷisimaraurugut. 
ACT.2.33	Ilaa mayuurrauŋaruq taliqpiata tuŋaanun God-im, aitchuusiaqaqłuni ilaaniñ Ilitqusiġiksuamik, Aapami unniqsuqłiisaatun. Aasii taamna paŋmapak tautukkaqsi tusaakkaqsiḷu ilaan aitchuutaa, kuvikkaŋa uvaptiŋnun. 
ACT.2.34	David mayuurrauŋaitchuq qiḷaŋmun Christ-tun, aglaan inmiñik uqallaksiññaŋaruq inna,
ACT.2.34	“Ataniq uqallaŋaruq Atanimnun,
ACT.2.34	Aquvittin uvuŋa taliqpiŋma tuŋaanun
ACT.2.35	uumigiritin uvamnun akiiḷitchiaġilugich.”
ACT.2.36	Iluqapayauraġmiŋ Israel-guruat iḷisimaruksraurut nalupqisuŋaiġḷutiŋ, taamna Jesus kikiaktuutiraqsi aŋarrauramun God-im ataniġuqtitkaa, Christ-guqługulu.
ACT.2.37	Tavra iñuich tusaakamirruŋ taamna qanuqpisiiḷḷirauŋarut, aasii uqallakłutiŋ Peter-mun iḷitchitquranullu tilirauruanun, Aniqatiit, suniaqpisa? 
ACT.2.38	Tavra Peter-m uqallautiŋagai, Isumalitqigitchi, paptaiqsaulusiḷu iluqapayauravsi, atqagun Jesus Christ, God-im suliqutigiŋaiġumagai piḷuutisi itqaumayumiñaiġḷugich, aasii aitchuusiaqaġniaqtusi ilaan aitchuutaanik Ilitqusiġiksuamik. 
ACT.2.39	Qanuq God unniqsuqłiiŋaruq taavrumiŋa ilivsiññun, miqłiqtuvsiññullu, iluqaiññullu uŋasikpakkaluaqtuanun, iñupayaanun Atanġum God-ipta ququaqtaŋiñun inmiñun.
ACT.2.40	Peter-m piyumasaapiaŋagai allaniglu uqaluŋnik, siḷġiqsuqługiḷḷu, uqaqłuni, Annaksaġitchi tatavsausiaksrautaanniñ ukua piḷuktuat iñuich. 
ACT.2.41	Tavra tamatkua ukpiqtuat Peter-m uqaluanik paptaiqsauŋarut, aasii iḷḷatiruat taavrumani uvlumi 3,000 iñuich. 
ACT.2.42	Aasii taapkua iñuich atuŋagaat piviksraqtiŋ iḷisaqłutiŋ tiliraunikun iḷitchitqurauruaniñ, piqatauvlutiŋ kasimammata, niġimmatalu Atanġum nullautchiġviani, aŋaiyyummatalu.
ACT.2.43	Tavra iḷitchitqurat piŋarut iñugiaktuanik aliuġnaqtuanik nalupqinaiyautinik God-mun tiliŋatilaamiŋnik. Aasii iñupayaat qiksiksrautiqaŋarut. 
ACT.2.44	Suli iluqaġmiŋ ukpiliqsuat atautchimiinŋarut, supayaatiŋ pigivlugich atunim.
ACT.2.45	Suli tuniuqqaŋagaich nunatiŋ suġauttatiglu, aasii autaaqługich iluqaiññun ukpiqtuanun, kiñapayaaq piqaqtuksraġuġaġimman. 
ACT.2.46	Suli uvlumiñ uvlumun aŋaiyyuliaqtaqatigiikł̣utiŋ aŋaiyyuvikpaŋmun, suli niġiqatigiikł̣utiŋ atautchimi aimaaġviḷḷaamiŋni, niġivḷutiŋ quyyatiqaqłutiŋ, killuqsrautaił̣ł̣utiglu, 
ACT.2.47	nanġaqługu God suli iviġaumakkutiqaqłutiŋ iñupayaallu. Aasiiñ Atanġum uvlutuaġman iñugiaksiḷaaġaġigai iḷḷativlugich tamatkua annaurrausaqtuat.
ACT.3.1	Tavra Peter-lu John-lu aŋaiyyuvikpaŋmuŋaruk aŋaiyyunaqsimman piŋasunuŋman. 
ACT.3.2	Tavra tavrani aŋaiyyuvikpaum paaqpaŋani atiqaqtuam Piññaġnaqtuamik iñuk inŋaruq pisualaitchuaq aniñiġmiñiñqaŋa. Uvlutuaġman akigaġayuŋniġaat taavrumuŋa paaqpaŋmun maniŋñik piatchiaqtaquvlugu isiqtuaniñ aŋaiyyuvikpaŋmun. 
ACT.3.3	Tautukługik Peter-lu John-lu isiqsaqtuak aŋaiyyuvikpaŋmun, apiqsriŋaruq nagliktuusiaksranik. 
ACT.3.4	Tavra iluqatik takunnaŋagaak, aasii Peter-m uqallautiŋagaa, Qiñiqtiguk. 
ACT.3.5	Tavra takunnaŋagik niġiukłuni aitchuusiaksramiñik iliŋiŋniñ. 
ACT.3.6	Tavra Peter-m uqallautiŋagaa, Maniitchuŋa suuramik-unnii, aglaan aitchuġniaġikpiñ pigikkamnik, ataniġnaqutaagun Jesus Christ Nazareth-mium pisuaqugikpiñ. 
ACT.3.7	Tavra Peter-m tiguŋagaa taliqpiagun, aasii makitiłługu. Tavra tavrauvvaa isigaŋi siŋiġñiŋiḷu suaŋŋasiqsauŋarut. 
ACT.3.8	Aasii minŋiqłuni makinŋaruq, pisuaqłuniḷu, aasii isiqasiqł̣ugik aŋaiyyuvikpaŋmun, pisuaqłuni minŋiqtaqłuniḷu, suli nanġaqługu God. 
ACT.3.9	Tavra iñupayaat tautuŋagaat pisuaqługu, nanġaġmagulu God, 
ACT.3.10	iḷisaġivlugulu taimña aquppisuuruaq nagliktuusiaksrat pisigivlugich Piññaġnaqtuami, Paaqpaŋani aŋaiyyuvikpaum, suli iliŋich kamasupiaġataŋarut iłuaqsiraumman.
ACT.3.11	Iñuk iłuaqsirauruaq tigummipkaqtillugu Peter-miglu John-miglu iñuich iluqaġmiŋ kamasualavlutiŋ aqpamik katinŋarut ilaiññun, taġġisimaaġviŋmi atiqaqtuami Solomon pianik. 
ACT.3.12	Tavra Peter-m tautukkamigich iñuich, uqallautiŋagai, Iñuich Israel-guruasii, Summan kamasuuttaġivisiuŋ taamna? Summan takunnaqpisigut? Isumavisi uvaguk suaŋŋatiptiŋnun naagga god-tiliqiniptiŋnun una iñuk pisuallasipkaġasugalugu? 
ACT.3.13	God-tiŋata Abraham Isaac-guvlu Jacob-lu, God-iŋata maŋŋuupta kamanaqsiḷiŋagaa kivgani Jesus. Ilivsi aitchuutigiŋagiksi ataniġnaqutiqaqtuanun, pisuŋił̣ł̣ugulu Pilate takkuani, ilaan tigutaaqtauŋaiqsitchukkaluaġmagu.
ACT.3.14	Aasii ilivsi piiḷaaġiŋagiksi Jesus Piḷuutaitchuaq, Nalaunŋaruaġlu, aasii apiqsriaġiłhaaqługu Pilate-mun iñuaqti tigutaaqtauŋaiqsitquvlugu.
ACT.3.15	Aasii ilivsi iñuktaġivlugu Iñuggutiqaqtitchiruaq. Aglaan God-im aŋipkaŋagaa tuqqunmiñ. Aasii uvagut tautuŋavlugu quliaqtuaġigikput. 
ACT.3.16	Taamna Jesus taamnauruq ukpiġivlugu ataniġnaqutaa uqautigikkaqput. Ilaan iłuaqsiŋagaa una iñuk iḷisimakkaqsi. Qanuq taamna iñuk ukpiliŋaruq Jesus-mun, aasii ukpiġutaata iłuaqsipkaġaa surruiqł̣ugu, aasii iluqasi tautukkiksi.
ACT.3.17	Aasii paŋmapak aniqatiit, iḷisimaruŋa taamna pikkaqsi Jesus-mun, ilivsiḷu umialiŋnasiḷu piŋagiksi naluvlusi. 
ACT.3.18	God-im, sivuani taamna piŋaiñŋaan, uqautigiŋagaa uqaqtimigun iluqaisigun ilaan Christ-ni nagliksaaqtuksraunivḷugu, aasii ilaan taŋŋiqsinŋagaa tainna. 
ACT.3.19	Isumalitqigitchi, suli God-mun saallusi, ilaan piiġumagai piḷuutisi, 
ACT.3.20	aitchuusiaqaġumausi Ataniġmiñ ilitqutchivsi suaŋŋatiksraŋanik, quviasuunmiglu, suli ilaan tiliyumagaa Jesus Annaurriksraqtaani ilivsiññun. 
ACT.3.21	Taamna Jesus qiḷaŋmiinniaqtuq tikitchiaġilugu supayaat nutaaġuġniksraŋat, God-im uqausiatun sivuani ilaaguaqtauŋaruatigun uqaqtimigun iŋiḷġaan. 
ACT.3.22	Moses uqallaŋaruq inna, “Ataniq God-iksi tilisiñiaqtuq ilivsiññun, uqaqtimik aniqatiivsiññiñ uvamniktauq tilisiŋammatun. Ilivsi naalaġniraksraġigiksi supayaanik uqallautikpasi.
ACT.3.23	Aasii kiñaliqaa naalaġniŋitchuaq taavruma uqaqtaata God-im uqaluŋiñik piiqsauniaqtuq God-im iñuŋiñiñ, aasii suksraunġiqsauluni.” 
ACT.3.24	Aasiivsauq uqaqtiŋi God-im, taputivlugich Samuel-lu taipkualu iñuuruat aquagun, iluqaġmiŋ uqaluksraqaŋaruat uqautigiŋammigaich makua paŋmapak uvlut. 
ACT.3.25	God-im unniqsuqłiisiŋi uqaqtimigun ilivsiññun ittut, aasii iḷaŋiutivlusi sivunniuġutiŋiñun God-im maŋŋuuvsiññun, uqallausiġmisun Abraham-mun inna, “Ilivich kiŋunipkun uvaŋa anniqsuġniaġitka iñupayaurat nunami.”
ACT.3.26	Tavraasii God piksraŋaruq, aasii tilivḷugu kivgani ilivsiññun, sivulliġivlusi anniqsuġukłusi iluqasi isumalitqiksillusi piḷuktuaniñ piḷġusivsiññiñ.
ACT.4.1	Tavra Peter-lu John-lu uqaġataviksillugik iñuŋnun aŋaiyyuliqsiqpaich, atanauraŋallu aŋaiyyuvikpaum munaqsriŋisa, Sadducees-lu ullaŋagaich, 
ACT.4.2	qanuqpaaŋavlutiŋ pisigivlugu iḷisaurriñiŋat iñuŋnik quliaqtuaġivlugu Jesus aŋiñivḷugu tuqqunmiñ, ukpiġnaqsivḷugu iñuich aŋipkaqtauniaġniŋat tuqqunmiñ. 
ACT.4.3	Tavra tigutaaŋagaich, suli inillakługik tigutaaġviŋmun uvlaakutchiaqsaqługu, unnugruiññaġman. 
ACT.4.4	Aglaalli tamatkua iñugiaktuat tusaaruat uqaluŋmik ukpiliŋarut, aasii iñugiaktilaavalliat iñuich ukpiliqsuat 5,000.
ACT.4.5	Uvlaakumman Jew-guruat atanauraŋiḷḷu, umialiŋnaŋiḷḷu, iḷisaurriḷḷu pitquranik katinŋarut atautchimun Jerusalem-mi, 
ACT.4.6	kasimaqatigivlugich aŋaiyyuliqsiqpaich qaukłiat Annas, Caiaphas-lu John-lu Alexander-lu, allallu iḷauruat aŋaiyyuliqsiqpaich qaukłiata nanmiñiq iḷaŋiñun. 
ACT.4.7	Tavra inillaanikamisigik Peter-lu John-lu sivuqqamiŋnun apiġiŋagaich, Qanuqłutiŋ taimña iñuk iłuaqsiŋavitku? Sumik suaŋŋatiqaqpisik? Kia ataniġnaqutaagun taamna piŋavitku? 
ACT.4.8	Tavra Peter, Ilitqusiġiksuam aŋalałługu kiuŋagai, Atanaurauruasii, iñuŋnun umialiŋnauvlusiḷu, 
ACT.4.9	uvaguk qanuqitilaaqtaugumnuk uvlupak pisigilugu savaaġiksuaq pirauruaq pisualaitchuamun iñuŋmun qanuġlu iłuaqsirautilaaŋa, 
ACT.4.10	iḷisimaruksraurusi iluqasi, iluqaġmiglu iñuich Israel-guruat iḷisimaruksraummiut, una iñuk makitaruaq sivuqqavsiññi iłuaqsiraupiaġataŋaruq suaŋŋataagun Jesus Christ Nazareth-mium, ilivsi kikiaktuutiŋakkaqsi aŋarrauramun, aasiiḷi God-im aŋipkakkaŋa tuqqunmiñ. 
ACT.4.11	Jesus uyaġagruatun ittuq Bible uqautigikkaŋat inna,
ACT.4.11	“Kaŋiġalluŋmi uyaġagruaq, piitchuiññiqsrapiaq igluqpiñiġmi,
ACT.4.11	ilivsi igluqpirit iginŋagiksi.”
ACT.4.12	Iñuitchuq allamik annaurriksraptiŋnik, qanuq allamik iñuitchuq iluqaani nunami God-im atchiŋakkaŋanik uvagut annaurrigiyumiñakkaptiŋnik.
ACT.4.13	Tavra uqaqsitaaqtitchirit iḷitchuġikamiŋ Peter-lu John-lu taluqsraŋisilaaŋaŋnik, suli iḷisaŋaisilaaŋaŋnik iñugruiññauvlutiglu, kamasuliŋarut. Tavra iḷitchuġiŋarut piqatauŋatilaaŋaŋnik Jesus-mun. 
ACT.4.14	Tavra tautuaġivlugu iñuk iłuaqsirauŋaruaq makitaruaq saniġaaŋni, akiḷḷiḷiqsuutiksraiñŋarut. 
ACT.4.15	Tavra aqpigiqqaaqługik uqaqsitaaġviŋmiñ uqaqatigiirraqsiŋarut avanmun, 
ACT.4.16	uqaqłutiŋ, Qanuġniaqpisigik apkuak iññuk? Qanuq-uvva iñupayaat iñuuruat Jerusalem-mi iḷisimagaat suqpauruaq aliuġnaqtuaq savaaŋak taamapkuak, aasii piiḷaaġiyumiñaitkikput. 
ACT.4.17	Aglaan siamitinŋaiqsaġlugu iñuŋnun tavraŋŋaaglaan kiliglavut sivuuġasaaġlugik uqautigiŋaiqulugu Jesus iñuŋmun kimulliqaa. 
ACT.4.18	Tavra ququatqiŋagaich, aasii piraksriqł̣ugik suuramikunnii uqaŋaiquvlugik, iḷisaurriŋaiġḷugiglu Jesus-kun.
ACT.4.19	Tavra Peter-vlu John-lu kiuŋagaich, Ilivsiññik isivġiqsiuŋ nalliak nalaunŋatilaaŋa God-im takkuani kamaksrigumnuk, ilivsiññik naagga God-mik. 
ACT.4.20	Qanuq uqautigiŋaiġumiñaitkikput uvagut uvaptiŋnik tautuŋakkaqput, tusaaŋakkaqpullu. 
ACT.4.21	Tavra uqaqsitaaqtitchirit sivuuġasaavsaaqqaaqługik Peter-lu John-lu aullaqtinŋagaich. Iliŋich iḷitchuġiŋaitchut tatavsautauyumiñaqtuamik iliŋiŋnun, qanuq iñupayaat nanġaŋagaat God taavrumuuna piruakun. 
ACT.4.22	Taamna iñuk iłuaqsirauruaq aliuġnaqtuakun ukiuqaŋaruq sippiqł̣ugu malġukipiaq.
ACT.4.23	Tavra Peter-lu John-lu anipkaġmatiŋ aullaŋaruk avilaitqanmiŋnun, aasii quliaqtuaqłutiŋ qanuq aŋaiyyuliqsiqpaiḷḷu umialiŋnallu uqautiŋiññik inmiŋnun. 
ACT.4.24	Tavra tusaakamirruŋ taamna, iluqaġmiŋ aŋaiyyuqatigiirraqsiŋarut God-mun, uqallakłutiŋ, Sapiġñaqtuaq Ataniq, savaŋaruatiin qiḷaŋmik, nunamiglu, taġiumiglu, suli supayaanik imaġikkaŋiññik,
ACT.4.25	ilivich David kivgan maŋŋuqput ilitqusiġiksuakkun uqaqtinŋagiñ uqallaŋman inna,
ACT.4.25	“Summan Jew-guŋitchuat makivsaallakpat akiḷḷiḷiutivlutiŋ Ataniġmun,
ACT.4.25	isumavlutiŋ akiḷḷiḷiqsuutitiŋ taŋŋiġñiaġasugalugich pivigiruaguŋitchullu?
ACT.4.26	Umialgiḷḷu atanaurallu nunami kasimasuurut atautchimi itqanaiyaqłutiŋ
ACT.4.26	akiḷḷiḷiqsuġuqługu Ataniq Christ-ŋalu.”
ACT.4.27	Tavra tainnatun iḷumun Herod-lu Pontius Pilate-lu kasimaŋaruk atautchimi uumani iniqpaŋmi, piqatigivlugich Jew-guŋitchuallu Israel-guruallu akiḷḷiḷiqł̣ugu Jesus, Piḷuutaitchuaq kivgan, Christ-guqtinŋaran.
ACT.4.28	Katinŋarut atautchimun pisukłutiŋ, nalugaluaŋŋaan ilivich suaŋŋatipkun pisuutipkullu sivunniutigianiŋakkan piyumaaqługu. 
ACT.4.29	Aasii paŋmapak, Ataniiq, naluruuraaġnagu sivuuġasaaġutaat, aasii taluqsraŋaiġḷuta uvagut ilivich kivgatin uqaġumiñaqsiḷuta ilivich uqaluŋnik. 
ACT.4.30	Iliviḷḷi Ataniiq, suaŋŋatipkun iłuaqsiḷugich naŋittuat, suli aliuġnaqtuat nalupqinaiyautauruat uqalupta iḷumun itilaaŋannik pipkaġlugich ataniġnaqutaagun piḷuutaitchuam kivgaqpich Jesus. 
ACT.4.31	Tavra aŋaiyyuaniŋmata ini kasimaviat aulaŋaruq, suli iluqaġmiŋ immiqsauŋarut Ilitqusiġiksuamik suli uqautigiŋagaat uqalua God-im taluqsraŋaiqł̣utiŋ.
ACT.4.32	Tavra atautchiiŋŋuqtuat piqatigiiksiłłutiŋ ukpiqtuat atipiaġataŋarut supayaakun. Kiñaliqaa uqallaŋaitchuq sunapayaaq ilaan piñi pimaaqtuġlugu, aglaan piqaŋarut supayaanik atunim.
ACT.4.33	Tavra kamanaqtuakun suaŋŋatikun tiliraunikun iḷitchitqurat quliaqtuaġiŋagaat aŋiñiŋa Atanġum Jesus, suli God-im atqunaqługu ikayuŋagai iluqaisa. 
ACT.4.34	Iñuiñŋaruq piiḷḷiuqtuamik iñuŋmik akunġanni, qanuq iñugiaktilaamiktun nunaqaŋaruat naagga igluqpaqaŋaruat tuniŋagaich, aasii qaġġisivlugich akiŋich tuniamiŋ, 
ACT.4.35	aasii qaił̣ł̣ugich tiliraunikun iḷitchitquranun, aasii autaaġaġigaich iñullaanun piqaqtuksraġuġaġimmata.
ACT.4.36	Tavra Joseph, Levite-guruaq aniŋavluni Cyprus-mi, tiliraunikun iḷitchitqurat atchiŋaraŋat Barnabas-mik (sivuniqaqtuamik qapiŋaisaaqtimik), 
ACT.4.37	tunisiŋaruq nautchiaqaġviŋmiñik, aasii maniich qaił̣ł̣ugich tiliraunikun iḷitchitquranun.
ACT.5.1	Iñuglivsauq atiqaqtuaq Ananias-mik piqatigivlugu nuliani Sapphira tunisiŋaruk nunaviñiġmik iliŋikta pimiŋnik, 
ACT.5.2	aasii nuliani iḷisimapkaqługu tutquqsiŋaruq iḷaŋanik akiata, aasii qaġġirrivḷuni iḷałhiñaŋiñik akiŋata tiliraunikun iḷitchitquranun. 
ACT.5.3	Tavra Peter-m uqallautiŋagaa, Ananias, summan Satan-mun aŋalatitpich saglutquvlutin Ilitqusiġiksuamun, tutquqtaqaquvlutin iḷaŋanik akiata nunam? 
ACT.5.4	Tuniŋaiñŋaan nunan ilivich pigiŋagiñ. Suli tunianikkaluaqapku maniich ilivich pigimmigitin. Summan-aasii isummiŋavich tainna pisukłutin? Sagluqiŋaitkitin iñuich, aglaan sagluŋarutin God-mun. 
ACT.5.5	Tavra Ananias tusaapqauraqamigich taapkua uqaluich nusiḷiŋaruq. Suli iñuich iluqatiŋ tusaaruat taavrumiŋa iqsitchaŋarut. 
ACT.5.6	Nukatpiat isiŋarut, aasii nimmaaqqaaqługu timaa annisiŋagaat, aasii iḷuviqługu.
ACT.5.7	Pianikpalliġmata ikarraich piŋasut, nuliaŋa isiŋaruq naluvluni sutilaamik. 
ACT.5.8	Tavra Peter uqallaŋaruq ilaanun, Uqallautiŋŋa tunigaluapiaqtilaaŋanik nuna tainnatun. Aġnaq uqallaŋaruq. Aaŋ, tavra tainnatun. 
ACT.5.9	Tavra Peter uqallaŋaruq ilaanun, Qanuqimña atisivḷutik atunim uuktuqpitku Ilitqusiġiksuaŋa Atanġum. Naalaġniiñ, sukpaluat qaŋma isigaŋisa iḷuvviuqtuat uigñik, paamuktut, aasii annisiniaġmigaatin tainnatun. 
ACT.5.10	Tavrauvvaa aġnaq ulġuŋaruq sivuġaanun Peter-m, aasii tuquvluni. Nukatpiat isiqamiŋ tautuŋagaat tuquaniktuaq, aasii akigaqługu iḷuviŋammigaat saniġaanun uiŋata. 
ACT.5.11	Tavra iluqaġmiŋ aŋaiyyuliqiruat allallu iluqaġmiŋ tusaaruat iqsitchapiaġataŋarut.
ACT.5.12	Tavra akunġanni iñuich tiliraunikun iḷitchitqurat piŋarut iñugiaktuanik aliuġnaqtuanik nalupqinaiyautauruanik uqaluŋmiŋ iḷumun itilaaŋanik. Tavra iluqaġmiŋ ukpiqtuat kasimaŋarut atautchimi Taġġisimaaġviŋmi Solomon atqanik atiqaqtuami. 
ACT.5.13	Nalliat-unnii iñuich iḷaliqsuutisausiiñŋaruq ilaiññun, iñuŋnun uqautigilluataġaluaqtillugich. 
ACT.5.14	Aglaan iñugiaksisaiññaŋarut iñuich iḷaliutiruat ukpiqtuanun, aŋutisalaiḷḷu aġnallu ukpiliqsuat Ataniġmun. 
ACT.5.15	Pisigivlugu tiliraunikun iḷitchitqurat savaaġikkaŋat naŋittuat iñuich akigaŋagaich apqutinun, aasii inillakługich siñigviŋñun ikuvġanullu, Peter tamaunnaaqpan taġġaŋanun-unnii nalautquvlugich iḷaŋich. 
ACT.5.16	Iñuich-suli katinŋammiut nunaaqqiñiñ avataaniñ Jerusalem, qaġġisivlugich naŋittuat, tamatkualu iłuiḷḷiuġutiqaqtuat ilitqusiqł̣uŋnik, aasii iluqaġmiŋ iłuaqsirauŋarut.
ACT.5.17	Tavra aŋaiyyuliqsiqpaich qaukłiat piqatiniḷu iluqaġmiŋ iḷauruat Sadducees-nun suammautiŋagaich killuġivlugich tiliraunikun iḷitchitqurat. Tavra sivunniŋarut qanusiġaġukługich. 
ACT.5.18	Tavra tigutaaŋagaich tiliraunikun iḷitchitqurat aasii iḷivḷugich tigutaaqsivikaamun. 
ACT.5.19	Taavrumani unnuami isaġulgan Atanġum upkuiŋagai tigutaaġvium paaqpaŋi, aasii annisikamigich tiliraunikun iḷitchitqurat uqallautiŋagai, 
ACT.5.20	Aullaġitchi, aasii makillusi aŋaiyyuvikpaŋmi uqautiyaqtuqsigik iñuich mattumuuna nutauruakun iñuggutikun.
ACT.5.21	Tavra tilirauruat kamaksriŋarut, aasii qausaġataġman isiŋarut aŋaiyyuvikpaŋmun, aasii iḷisaurriŋarut. Tavra aŋaiyyuliqsiqpaich qaukłiata piqatiniḷu ququaŋagaich Jew-guruat umialiŋnaŋich kasimayyaquvlugich. Aasii tilisiŋarut uqaluŋmik tigutaaġviŋmun tilirauruat qaġġisitquvlugich inmiŋnun.
ACT.5.22	Tavra aŋuyaktit atanauraŋich qaikamiŋ, paqinŋaitkaich tigutaaġviŋmi, aasii uqaqsitaaqtitchiriñun utiqłutiŋ quliaqtuaŋarut. 
ACT.5.23	Paqinŋagikput tigutaaġvik pitchiġiiyautiqapiaqługu, suli qaunaksrit qikaqługich upkuani, aasii aŋmaqaptigu paqinŋitchugut iñuŋmik iḷuani. 
ACT.5.24	Tavra atanauraŋata munaqsrich aŋaiyyuvikpaŋmik aŋaiyyuliqsiqpaiḷḷu tusaakamiŋ taapkuniŋa qanuqsausiiñŋarut, isumaaluutigivlugu sumun taavruma tikiutiniksraŋa. 
ACT.5.25	Tavra iñuum qaivḷuni uqallautiŋagai, Iñuich tigutaaġviŋmuŋakkasi makitarut aŋaiyyuvikpaŋmi iḷisaurrivḷutiŋ iñuŋnik. 
ACT.5.26	Tavra atanauraŋata munaqsrich piqasiqł̣uni iñuŋmiñik qaġġisiŋagai tilirauruat, aglaan piaqłuktaqsaiḷivḷugich, anayasukłutiŋ uyaġaŋnik miḷḷuuġniaġasugalutiŋ iñuŋnun.
ACT.5.27	Tavra qaġġisikamisigik inillaŋagaich sivuġaannun uqaqsitaaqtitchirit. Aasii aŋaiyyuliqsiqpaich qaukłiata apiqsruqtuŋagai. 
ACT.5.28	Tavra uqallautiŋagai, Piraksripiaġataŋagaluaġivsi iḷisaurritquŋił̣ł̣usi taavrumuuna Jesus-kun, naaggauvva ilivsi siaminŋagiksi iḷisaurrutiksi iñupayaanun Jerusalem-mi, aasii patchisaupkaqsaqłuta tuqutauniŋagun.
ACT.5.29	Tavra Peter-m tilirauruallu kiuŋagaich, Kamagiraksraġipiaġikput God kamaksriñiġmiñ iñuŋnik. 
ACT.5.30	God-iŋata maŋŋuupta aŋipkaŋagaa Jesus tuqqunmiñ, ilivsi tuqutanikavsiuŋ kikiaktuutivlugu aŋarrauramun. 
ACT.5.31	God-im kamanaqsipkaŋagaa inillakługu taliqpiŋmi tuŋaanun Aullarriġuqługu Annaurriġuqługulu, iñuich Israel-guruat isumalitqikkumiñaqsivḷugich, piḷuutitiŋ suliqutigiŋaiqsaupkaġlugich itqaumayumiñaiġḷugich. 
ACT.5.32	Aasii uvagut iḷisimavlugich iḷumun itilaaŋat quliaqtuaġigivut, uvagullu Ilitqusiġiksuavlu, God-im aitchuutaata tamatkunuŋa kamaksriruanun inmiñik.
ACT.5.33	Uqaqsitaaqtitchirit tusaakamirruŋ taamna, qinnalipiaġataŋarut, suli tuqutchuŋagaich tilirauruat iḷitchitqurat. 
ACT.5.34	Aglaan iḷaŋat Pharisee-guruaq kasimmarririni, atiqaqtuaq Gamaliel-mik, iḷisaurri pitquranik, isumakkusiaqaġluataqtuaq iñupayaaniñ, makinŋaruq aasii piraksriivḷuni tilirauruat annisitquvlugich. 
ACT.5.35	Aasii uqallautiŋagai uqaqsitaaqtitchirit, Israel-guruasii, qaunagisitchi qanuq aŋalatchisilaavsiññik taapkuniŋa iñuŋnik. 
ACT.5.36	Qanuq sivuanni makua uvlut Theudas iñukpalliŋaruq kamanaqsiḷiqłuni inmiñik. Aasii 400-guvalliqsuat iḷḷatiŋarut ilaanun. Tuqutauŋaruq, suli iluqaġmiŋ maliġuaqtiŋi siaminŋarut suuŋaiqł̣utiŋ. 
ACT.5.37	Aquagun suli Judas Galilee-ġmiu iñukpalliŋammiuq kisitchipkaqługich iñuŋnik, aasii maliksuktitchivḷuni iḷaŋiññik iñuich inmiñun. Ilaaptauq tuqutauŋammiuq, iluqaġmiglu maliġuaqtiŋi siaminŋarut. 
ACT.5.38	Tavraasii paŋmapak piruakun uqallautigivsi. Qanuqsaanagich taapkua iñuich. Iḷaksianagich. Taamna sivunniuġun savaaŋallu iñuŋniñ piruagugumi piiġñiaqtuq. 
ACT.5.39	Aglaan God-miñ piruagukpan, akiiḷiyumiñaipiaġisi. Ilivsiunnii iḷaanni paqitaaguniaqtusi aŋuyaglugu God. 
ACT.5.40	Tavra uqaqsitaaqtitchirit kamagiŋagaat Gamaliel piraksriutaa. Aasii ququaqqaaqługich tiliraunikun iḷitchitqurat, ipiġaqtuqtinŋagaich, suli piraksriqł̣ugich uqaquŋił̣ł̣ugich suuramikunnii quliaqtuaġilugu Jesus, aasii anipkaqługich. 
ACT.5.41	Tavra iliŋich qimautiŋarut uqaqsitaaqtitchiriniñ, quviasukłutiŋ God-im nalliummatirualiyumiñaġniġmatiŋ nagliksaaġutigiyumiñaqługu kanŋunaqtuakun Jesus. 
ACT.5.42	Suli uvlutuaġman aŋaiyyuvikpaŋmi, iñuiḷḷu aimaaġviŋiññi, iḷisaurriŋarut alġaqsruivḷutiglu tusaayugaaġiksuanik Jesus-kun Christ-guruakun.
ACT.6.1	Tavra taipkunani uvluni ukpiqtuat iñugiaksimmata, Greek-tun uqausiqaqtuat Jews uqamayuutiqaŋarut Jew-guruanun, uqaqłutiŋ uiḷgaŋaruatiŋ mitchugisuunivḷugich uvlutuaġman autaaġmata. 
ACT.6.2	Tavra qulit malġuk tiliraunikun iḷitchitqurat ququaŋagaich atautchimun ukpiqtuat, aasii uqallakłutiŋ, Nalaunŋaitchuq uvagut aġiuguptigu alġaqsruiñiq uqaluanik God-im autaaqtausugluta niqinik. 
ACT.6.3	Tavraasii aniqatiit, piksraġitchi tallimat malġuŋnik aŋutinik uqautikkusiaqaġluataqtuanik, aŋalatittuanik Ilitqusiġiksuamun isumattunmullu, savaakkigaksraptiŋnik taavrumiŋa. 
ACT.6.4	Aasiiḷi uvagut atuġniaġikput piviksraqput aŋaiyyuuġniġmun alġaqsruiñiġmullu. 
ACT.6.5	Tavra uqallautaata iviġaŋagaich iluqaisa iñusalaich, aasii piksraqtaaġiŋagaat Stephen, suaŋaruaq ukpiġunmiñi aŋalatiłłuniḷu Ilitqusiġiksuamun. Piksraqtaaġiŋammigaich Philip-lu Prochorus-lu Nicanor-lu Timon-lu Parmenas-lu Nicolaus-lu Antioch-miu, Jew-guŋitchuaq ukpiliŋaruaq Jew-guruatitun. 
ACT.6.6	Taapkua inillaŋagaich sivuġaannun tiliraunikun iḷitchitqurat, aasii aŋaiyyutiŋagaich iḷivḷugiḷḷu argatiŋ ilaiññun. 
ACT.6.7	Tavra uqalua God-im siaminŋaruq, suli ukpiqtuat Jerusalem-mi iñugiaksisaiññasugruŋarut, suli iñugiapiaġataqtuat aŋaiyyuliqsiqpaich ukpiliŋarut.
ACT.6.8	Tavra Stephen, ikayuqpakługu God-im suaŋŋanmik, akunġanni iñuich savaŋaruq kamanaqtuanik aliuġnaqtuanik nalupqinaiyautinik alġaqsruiñiŋan iḷumun itilaaŋanik. 
ACT.6.9	Tavra iñuich iḷaŋisa akiḷḷiḷiŋagaat iḷauruat aŋaiyyuviŋmun taggisiqaqtuamun Atanġiqsitauruat Iñuich. Taapkua Jews qaiŋarut Cyrenia-miḷḷu Alexander-miḷḷu, allallu Jews qairuat Cilicia-miñ Asia-miḷḷu qapiqtaġniaŋagaat Stephen. 
ACT.6.10	Tavra Ilitqusiġiksuam isumattusiŋagaa Stephen uqaġman, aasii iliŋisa qapiqtalguiñŋagaat. 
ACT.6.11	Tavra akiḷiqł̣ugich iñuich iḷaŋich nalunautchivḷutiŋ kiaqsruŋagaich uqaquvlugich inna, Tusaaŋagikput uqaġman uqamaqłuutinik Moses-kun God-tikullu. 
ACT.6.12	Tavra ilaisa tainnaqłutiŋ aŋalayyauŋagaich iñuich, umialiŋnallu, iḷisaurriḷḷu pitquranik. Tavra Stephen ullakługu tigguġluŋagaat, aasii qaġġisivlugu uqaqsitaaqtitchiriñun. 
ACT.6.13	Suli qaġġiriŋarut iñuich iḷaŋiññik saglutiginniktuksranik Stephen-mik uqaquvlugich inna, Una iñuk uqaŋaiyuitchuq uqaluŋnik paaqsaaŋaruanik uumuŋa aŋaiyyuvikpaptiŋnun, pitquranullu qaisauŋaruanun Moses-kun. 
ACT.6.14	Qanuq tusaaŋagikput uqallaŋman taamnagguuq Jesus Nazareth-miu suksraunġiiñiaqtuaq uumiŋa aŋaiyyuvikpaŋmik, suli allaŋŋuġlugich piraġautchich Moses piraksriutiŋi uvaptiŋnun. 
ACT.6.15	Tavra takunnapiaġataqługu, iluqaġmiŋ aquppiruat kasimmarriruani tautuŋagaat Stephen kiiñaŋa iḷiruaq isaġulgum kiiñaŋatun.
ACT.7.1	Tavra aŋaiyyuliqsiqpaich qaukłiata apiġiŋagaa Stephen uqallakłuni, Taamna pasikkusian iḷumun itpa? 
ACT.7.2	Tavra Stephen uqallaŋaruq, Aniqatiit umialiŋnallu, naalaġnisiŋa. Kamanaqtuaq God niptaŋaruq maŋŋuptiŋnun Abraham-mun iñuumman Mesopotamia-mi, nuunŋaiñŋaan Haran-mun.
ACT.7.3	Aasii uqallautiŋagaa Abraham, Aullaġiñ nunaŋniñ iḷaŋniḷḷu, aasii aullaġlutin nunamun iḷitchuġipkaġniakkamnun iliŋnun. 
ACT.7.4	Tavra Abraham aullaŋaruq nunaŋanniñ Chaldea-ġmiut, aasii iñuuniarraqsivḷuni Haran-mi. Aasii Abraham aapaŋa tuquaniŋman, God-im nuutinŋagaa tavraŋŋa mattumuŋa nunamun paŋmapak iñuuvigikkavsiññun.
ACT.7.5	Naaggauvva ilaan aitchuŋaitkaa kiŋuvaannaktaksramik tavrani, isigagniqtutilaatun-unnii taktilaaqaqtuamik nunamik, aglaan unniqsuqłiivḷugu aitchuutiginiaġnivḷugu ilaanun piġġaktaaġipkaġlugu kiŋuniiŋiñullu aquagun. Tavrani God-im unniqsuqłiimmagu Abraham miqłiqtuiñŋaruq.
ACT.7.6	Innauvva God-im uqallautiŋagaa, Kiŋuniitin tuyuġmiaguniaqtut allami nunami. Tavrani savaktauniaqtut nagliksaaqtitauqpaglutiglu 400 ukiuni. 
ACT.7.7	Aglaan tatavsaġniaġitka iñuich savautikkaŋich. Suli taavruma aquagun aullaġniaqtut taavrumaŋŋa nunamiñ, aasii aŋaiyyuvigiluŋa uumani inimi. God tainna uqaŋaruq.
ACT.7.8	Aasii God-im unniqsuqłiikamiuŋ Abraham, piraksriŋagaa nalunaiñŋutchiquvlugich timiŋisigun kiŋuniiŋi iḷisimanaqsisaġlugu iliŋiññun akuqtuqtilaaŋanik taamna unniqsuqłiisaa. Tavraasii Abraham nalunaiñŋutchiŋagaa Isaac animman, tallimat piŋasunik uvlianiŋman. Aasii Isaac-gum nalunaiñŋutchiŋagaa Jacob, aasiiḷi Jacob-gum nalunaiñŋutchiŋagai qulit malġuk iġñini maŋŋuuvut.
ACT.7.9	Tavrali maŋŋuliutiruat killuġivlugu Joseph, tuniŋagaat savaktautquvlugu Egypt-mi, aglaan God-im itqatigiŋagaa.
ACT.7.10	Suli annautiŋagaa iluqaiññiñ iłuiḷḷiuġutiŋiñiñ. Tavra Joseph Pharaoh-muurraumman umialganun Egypt, God-im iviġaumakkusiamik isumattunmiglu piqaqtinŋagaa. Tavra Pharaoh-m Joseph kavanaliutiŋagaa Egypt-mun, iluqaiññullu igluqatimiñun.
ACT.7.11	Tavra niqaiḷḷiurraqsiŋarut nagliksaaġnapiaġataqtuamik iluqaani Egypt-miḷu Canaan-miḷu, aasii maŋŋuuvut paqillaiŋarut niqiksramik.
ACT.7.12	Tavra Jacob tusaakami niqiksraqaqtilaamik Egypt-mi, tiliŋagai maŋŋuuvut sivulliġmi tavruŋa. 
ACT.7.13	Aasii ullautitqigmata Joseph iḷitchuġipkaŋaruq inmiñik aŋayuumiñun, suli Pharaoh-m iḷitchuġiŋagai Joseph iḷaŋi.
ACT.7.14	Tavra Joseph qanniŋagaa aapani Jacob, uqallautivlugu qitunġaniḷu qaitquvlugich Egypt-mun, iñugiaktilaaŋat 75 iñuich.
ACT.7.15	Tavra Jacob qitunġaniḷu Egypt-muŋarut. Tavrani aasii tuquŋaruq, maŋŋuuvullu tuquŋammiut.
ACT.7.16	Aasii timiŋich nuunŋagaich Shechem-mun, aasii iḷuviqługich Abraham tauqsiaŋanun maniŋmiaqługu maŋŋuqaqtuaniñ Hamor-mik.
ACT.7.17	Tavra God-im unniqsuqłiisini Abraham-mun taŋŋiyasiaqsimmauŋ, maŋŋuuvut iñugiaksiŋarut Egypt-mi.
ACT.7.18	Tavra umiallitqiŋarut Egypt-mi naluruamik Joseph-mik. 
ACT.7.19	Ilaan aŋalataġiŋagai pisaasuġmiaġutikun iñuvut, suli taluqsralliaġivlugich igittaquŋagai miqłiqtuuraŋich aimaaġviŋiññiñ, tuqutquvlugich.
ACT.7.20	Tainnaiḷimman Moses aniŋaruq. Iglignaŋaruq miqłiqtuq. Tavra iñukkuksaqtauŋaruq piŋasuni tatqiñi aapami igluani.
ACT.7.21	Tavra anitaumman aimaaġviŋmiñiñ, paniata Pharaoh-m tiguaŋagaa, aasii iñukkuksaqługu nanmiñiq iġñiġiruatun.
ACT.7.22	Suli Moses iḷisaurrusiaqaŋaruq iluqaagun isumattutaatigun Egypt-miut, suli sapiġñaqsiŋaruq uqaluŋmiñi savaamiñiḷu.
ACT.7.23	Tavra malġukipiamik ukiunikami sivunniŋaruq takusukługich Israel-guqatini.
ACT.7.24	Tavra tautukługu iḷaŋata Egypt-mium pimaqłuktakkaŋa Israel-guruaq, ikayuġiaŋagaa payyaksaqtuaq, aasii akisautikamiuŋ Egypt-miu tuqunŋagaa. 
ACT.7.25	Ilaan isummatigiŋagai aniqatiini kaŋiqsiñasugalugich God-mun atanġiqsinniaġasugalugich inmigun, aasii kaŋiqsiŋiññiqsut. 
ACT.7.26	Tavrasuli uvlaakumman Moses tautuŋagik malġuk Israel-guruak piyuutiruak, atisitquyumaŋagik uqaqłuni, Aŋutiik, Aniqatigiiksutik. Summan piyuutivisik avanmun? 
ACT.7.27	Taavruma pimaqłuktairuam igḷumiñik asivaqtinniaqtuŋagaa Moses uqallautivlugu, Kia atanauraliutivatin isivġiqsiġuqłutillu uvaptiŋnun? 
ACT.7.28	Tuqutchukpiŋa iñuaġusiqsun Egypt-miumik ikpaksraq? 
ACT.7.29	Moses tusaakami taavrumiŋa pigruŋaruq Egypt-miñ. Suli iñuuniarraqsivḷuni nunami Midian-mi. Tavrani malġugnik iġñiniŋaruq.
ACT.7.30	Tavra malġukipiat ukiut qaaŋiġmata, isaġulik niptaŋaruq Moses-mun igniġmi ikualaruami uqpiŋñi, nunagluktuaŋani Iġġim Sinai-m.
ACT.7.31	Moses tautukamiuŋ allayuaġiŋagaa tautuani. Tavra qalliḷaaqsaġataviksillugu uqpiŋñun qiñimmaġiksaaġukługu, tusaaŋagaa Ataniq uqallaktuaq. 
ACT.7.32	“Uvaŋa God-auruŋa maŋŋuvsiññun, God-iŋa Abraham Isaac-guvlu Jacob-lu.” Tavra Moses uuliksiŋaruq iqsitchakłuni, suli qiñiqsausiiŋagaa. 
ACT.7.33	Tavra Atanġum uqallautiŋagaa, “Atuqalukkiñ piikkik isigaŋniñ, qanuq ini qikaġviiñ God-im nunagigaa. 
ACT.7.34	Iḷumutun tautuŋagiga pimaqłuktausiaŋat iñuŋma Egypt-miittuat, suli tusaaŋagiga iiqtuaġutaat, aasii atqaŋaruŋa annautiyaqtuqługich. Aasii paŋmapak qaġġiiñ. Tiliñiaġikpiñ Egypt-mun.”
ACT.7.35	Taamna Moses pigisuŋisaŋat iñuich Israel-guruat uqaqłutiŋ, Kia atanauraġuqpatin isivġiqsiġuqłutillu uvaptiŋnun? God-im tiliŋagaa atanauraġuqługu annaurriruaġuqługulu ikayuqługu isaġulgum tautuŋakkaŋata ikualaruani uqpiŋñi. 
ACT.7.36	Ilaan aullatiŋagai iñuich annisivlugich Egypt-miñ, savakłuni aliuġnaqtuanik nalupqinaiyautinik God-mun itqatigitilaamiñik Egypt-miḷu Red Sea-miḷu nunagluktuamiḷu malġukipiani ukiuni.
ACT.7.37	Taamnauruq Moses uqaŋaruaq Israel-guruanun, God-im tiliñiaġaa ilivsiññun uqaqtini aniqatiivsiññiñ uvamniktauq tilisimmatun.
ACT.7.38	Taamna Moses itqatauŋaruq iñuŋnun Israel-guruanun kasimammata nunagluktuami. Ilaa tavraniitqatauŋaruq maŋŋuuptiŋnun isaġuliŋmullu uqaurrimiñun Iġġimi Sinai-mi. Ilaa aitchuusiaqaŋaruq God-miñ qaaŋiqsitaksranik uvaptiŋnun qanuq iñuuruksrautilaaptiŋnik.
ACT.7.39	Uvagut maŋŋuupta kamagisuŋiñŋagaat, asivaqsiññaqługu utiġumaliŋarut Egypt-mun. 
ACT.7.40	Tavra uqallautiŋagaat Aaron, god-iliuqtigut sivulliuqtiksraptiŋnik, taimña Moses aullarriruaq uvaptiŋnik nunaŋaniñ Egypt nalugikput sutilaaŋanik.
ACT.7.41	Tavra iñuuraqpaliŋarut qiññaqaqługu immulivium nuġġaŋatun, aasii aitchuivḷutiŋ ikipkaunmik taavrumuŋa, suli quviasuuttaġiqpaŋagaat ilimiŋ savaaqtiŋ.
ACT.7.42	Tavrali God-im iḷatchiḷiŋagai, aŋaiyyuyumiñaqsivḷugich uvluġianun qiḷaŋmi. Iñugiaktuat ukiut pianiŋmata uqaqtaa God-im aglaŋaruq uqautigivlugich taapkua iñuich,
ACT.7.42	“Iñuich Israel-guruasii, uvaŋa pisiluŋa tuqutchiŋaitchusi
ACT.7.42	ikipkaiḷusiḷu niġrutinik,
ACT.7.42	nunagluktuami malġukipiani ukiuni.
ACT.7.43	Kukiḷuutiŋagisi tupauraqtuummaisa god-iŋŋuat Molech,
ACT.7.43	tamatkualu iñuuraqpaŋŋuat uvluġianiñ god-igikkavsiññik Rephan-mik.
ACT.7.43	Tamatkua iñuuraqpauŋarut, ilivsi savaasi aŋaiyyuvigisukługich.
ACT.7.43	Tavraasii aullautipkaġniaġivsi qaaŋiġḷugu Babylon.”
ACT.7.44	Tavra Stephen uqavsaaŋaruq. Maŋŋuuvut piqaŋarut tupqanik God-im nayuqłiataata nunagluktuami, God-im savaqutaatun Moses-mun savaaguŋaruq tuvraqługu tuvraaksriun iḷisaurrusiani.
ACT.7.45	Aquvatigun maŋŋuuptali kiŋuvaaġiŋagaat taamna tupiq aapamiŋniñ. Aasii ilaisa saagaŋagaat aullaqatigikamirruŋ Joshua piññaktaaġikamirruŋ nuna allaniñ nunauruaniñ God-im uŋutaŋiñiñ sivumiŋni. Aasii taamna tupiq napaŋaruq David-munaglaan.
ACT.7.46	David iviġaumagiŋagaa God-iŋata Jacob, aasii ilaan apiġiŋagaa igluqpisukługu.
ACT.7.47	Aglaan Solomon-gum igluqpiŋagaa.
ACT.7.48	Aglaattauq kamanaġniqsrauruaq God iñuuviqaŋitchuq igluqpaŋnik iñuich savaaŋiññik uqaqtiŋata God-im uqallausiatun,
ACT.7.49	“Inna uqaqtuq Ataniq, qiḷak iksivautaġigiga umialgunimni,
ACT.7.49	suli nuna isigagma tunŋavigivlugu.
ACT.7.49	Qanutchimik igluqpiñiaqpisiŋa?
ACT.7.49	Naagga sumi iniqaġniaqpik minġuiqsiġviksramnik?
ACT.7.50	Uvaŋa uvamnik savaŋaitpik tamatkua iluqaisa?”
ACT.7.51	Ilivsi uqaqtuvlu atiruasii iñuich, qanutun ukpiġutaisigirusi uummanmi. Qanutun tusaalaisigirusi God-im uqaluŋiñik maŋŋuuvsisun inmiusi. Ilivsivsauq ataramik paaqłaktaġiksi Ilitqusiġiksuaq.
ACT.7.52	Atausiq unnii uqaqtaa God-im maŋŋuuvsi nagliksaaqtinŋaiñŋitkaat. Suli tuquġaŋagaich God-im kivgaŋi uqaluqaqtuat sivuani qaiñiksraŋanik Nalaunŋaruam Kivgaŋata, ilaa ilivsi paŋmapak aitchuutigianiŋagiksi, suli tuqułługu. 
ACT.7.53	Ilivsiuvva aitchuusiaqaŋaruasii God-im pitquraŋiñik isaġulgich aitchuutigiŋakkaŋiññik, naaggauvva kamagiŋaitkisi.
ACT.7.54	Tavra iḷauruat uqaqsitaaqtitchiriñun naalaġniruat Stephen-mik, qinnalipiaġataŋarut kigutitiŋ kiggisilaallaisa. 
ACT.7.55	Tavrali Stephen, aŋalałługu Ilitqusiġiksuam, takunnaŋaruq qiḷaŋmun, aasii tautukługu qaumanġa God-im, suli Jesus makitaruaq taliqpiata tuŋaani God-im. 
ACT.7.56	Suli uqallaŋaruq, Tautuksiuŋ, tautukkiga qiḷak aŋmaqtuaq, suli Iġñiŋa Iñuum makitaruaq taliqpiata tuŋaani God-im. 
ACT.7.57	Tavra iliŋich nipaallaŋarut nipatusivḷutiŋ, suli siutitiŋ matuuqługich, upaktuŋagaat atautchikun. 
ACT.7.58	Tavrani annisiñiqłaŋagaat iniqpaŋmiñ, aasii uyaġaŋnik miḷuqtuqługu. Saglutiginniktuat ilaanik mattaŋagaich qalliich annuġaatiŋ qaunagitquvlugich nukatpiamun atiqaqtuamun Saul-mik. 
ACT.7.59	Aasiiḷi miḷuqtuipkaqługich Stephen-mik ilaa aŋaiyyuŋaruq, Ataniiq Jesus, akuqtuġuŋ ilitqusiġa.
ACT.7.60	Tavra Stephen sitquŋaruq, aasii nivliŋaruq nipatuvluni, Ataniiq, pasiñagich taavrumuuna piḷuutikun. Tavra taamna uqallausiġianikamiuŋ, tuquŋaruq.
ACT.8.1	Tavra Saul-gum iviġagiŋagaa tuqutauniŋa.
ACT.8.1	Tavra taavrumani uvlumi aŋaiyyuliqiruat Jerusalem-mi nagliksaaqtitaurraqsiŋarut. Iluqaġmiŋ ukpiqtuat siaminŋarut iluqaiññun nunaaqqiŋiñun Judea-m Samaria-vlu kisiŋŋuqługich tiliraunikun iḷitchitqurat. 
ACT.8.2	God-iliqiruaguruat iñuich iḷuviŋagaat Stephen, suli atqunaq kiŋuvġuŋagaat. 
ACT.8.3	Tavra Saul nagliksaaqtiqpaŋagai aŋaiyyuliqiruat, suli isauġiqł̣ugich iglut, piaqłuktaqługich aullautiŋagai aŋutillu aġnallu tigutaaġviŋmuksimmaisa.
ACT.8.4	Tavrali tamatkua ukpiqtuat siamitauruat kukiḷuŋarut alġaqsruutigivlugu tusaayugaaġiksuaq. 
ACT.8.5	Philip aullaŋaruq iniqpaŋmun Samaria-mun, aasii quliaqtuaġutivlugich iñuich Christ-mik. 
ACT.8.6	Tavra iñusalaich atisivḷutiŋ naalaġniŋarut uqaluŋiñun Philip. Naalaġniŋarut iluqatiŋ tautukługiḷḷu aliuġnaqtuat savaaŋi. 
ACT.8.7	Qanuq ilitqusiqł̣uich aniŋarut iñugiaktuaniñ ilitqusiqł̣uqaqtuaniñ nipaalavlutiŋ, suli iñugiaktuat avatiŋich tuquŋaruat tusiattuallu iłuaqsirauŋarut. 
ACT.8.8	Tavra iñuich quviasupiaġataŋarut Samaria-mi.
ACT.8.9	Aglaattauq iniqpaŋmi iñuqaŋaruq atiqaqtuamik Simon-mik. Sivuani kamanniuqtitkayuŋniġai aŋatkiqivluni Samaria-ġmiut, inmiñik kamanaqtualivḷuni. 
ACT.8.10	Aasii iluqaġmiŋ iñuich iniqpaŋmi, kamanaiññiqsramiñ kamanaġniqsramun, naalaġnipiaŋagaat, uqaqłutiŋ, Una iñuk suaŋŋasiqsuġaa God-im, iḷisimanaqtuam kamanaqtuamik suaŋŋatiqaqtuam. 
ACT.8.11	Aasii naalaġnisiqaŋarut ilaanun, qanuq sivisuruamik ilaan kamanniuqtinŋagai aŋatkumiñik. 
ACT.8.12	Tavraasii ukpiġiliqamirruŋ Philip alġaqsruutaa tusaayugaaġiksuaq atanniqsimmataagun God-im, Jesus-lu Christ-gutilaaŋa, iliŋich paptaiqsauŋarut, aŋutillu aġnallu. 
ACT.8.13	Simon unnii ilaa ukpiliŋaruq, aasii paptaiqsauqqaaqłuni Philip nayuŋagaa. Suli qiñiqługich kamanaqtuat aliuġnaqtuat Philip piraŋi, ilaa kamanniuŋaruq.
ACT.8.14	Tavra tiliraunikun iḷitchitqurat Jerusalem-miittuat tusaakamiŋ Samaria-ġmiunun akuqtuġnivḷugu uqalua God-im, tiliŋagaich taamuŋa Peter-lu John-lu. 
ACT.8.15	Taapkuak tikiññamiŋ aŋaiyyutiŋagaich ukpiqtuat aitchuusiaqaquvlugich Ilitqusiġiksuamik. 
ACT.8.16	Qanuq Ilitqusiġiksuaq iḷuannuŋaitchuq nalliataunnii, aglaan paptaiqsaugiññaŋaniqsut atqagun Atanġum Jesus. 
ACT.8.17	Tavra Peter-vlu John-lu iḷiŋagaich argatiŋ ilaiññun, aasii iliŋich aŋalarraqsiŋagai Ilitqusiġiksuam.
ACT.8.18	Tavra Simon, tautukamiuŋ Ilitqusiġiksuam aŋalattaġillaniġmagich iñuich tiliraunikun iḷitchitqurat iḷimmatigik argatiŋ, ilaan mannitchuumaŋagik Peter-lu John-lu, 
ACT.8.19	uqaqłuni, Aitchuqtinŋali taavrumiŋa suaŋŋanmik, kimulliqaa iḷigupkich argatka aitchuusiaqaġumauq Ilitqusiġiksuamik. 
ACT.8.20	Tavra Peter-m uqallautiŋagaa, Manikpich suksrauqatigilisin, qanuq isumaŋaniqsutin piññaktaaġiyumiñaġasugalugu maniŋñik aitchuutaa God-im. 
ACT.8.21	Iḷauyumiñaitchutin uumani savaaptiŋni, qanuq nalaunŋasipiaŋaitchutin iḷuŋni sivuġaani God-im. 
ACT.8.22	Isumalitqigiñ taavrumaŋŋa pigiitchuamiñ sivunniutiŋniñ, aŋaiyyulutillu Ataniġmun, ilaanun suliqutigiŋaiqulugu pigiitchuakun sivuniqaġniġiñ. 
ACT.8.23	Qanuq iḷitchuġigikpiñ siġmaaġutiqaqtilaaġnik killuqsraunmik, suli piḷuutim aŋalattaġigaatin. 
ACT.8.24	Tavra Simon kiuŋagik Peter-lu John-lu, Aŋaiyyutisiñŋa Ataniġmun, nalliiŋich unnii uqallautiptik taŋŋiŋitchumaut uvamnun.
ACT.8.25	Tavra uqalugaaġutigianikamitku uqautigivlugulu uqalua Atanġum, Peter-lu John-lu utiŋaruk Jerusalem-mun. Alġaqsruutigiŋagaak tusaayugaaġiksuaq iñugiaktuanun nunaaqqiŋiññun Samaria-ġmiut.
ACT.8.26	Tavrali isaġulga Atanġum uqallaŋaruq Philip-mun, Itqanaiġiñ aullaġuglutin uŋallam tuŋaanun apqutinun Jerusalem-miñ Gaza-mun. Taamna apqun nunagluktuakun. 
ACT.8.27	Tavra Philip itqanaiyaqłuni aullaŋaruq. Ethiopia-ġmiu eunuch-guruaq, suġautchiqiri iglauniqsuq aiñmun. Taamna iñuk naumaruaq atanauraq qaunaksrivḷuni suġaliŋiñik aġnam umialgum, taggisiqaqtuaq Candace-mik Ethiopia-mi. Ilaa Jerusalem-muŋaniqsuaq aŋaiyyusukłuni God-mun, 
ACT.8.28	aasii aisaġniqsuaq tuttuqpiraunmiñi aksraliktuani usiaqsiqł̣uni. Usiaqsiḷḷaġmi taiguaġniqsuaq uqaqtaata God-im Isaiah-m makpiġaaŋiñiñ. 
ACT.8.29	Tavra Ilitqusiġiksuam uqallautiŋagaa Philip, Ullaguŋ piqasiuttuiñ uumuŋa tuttuqpirautinik aksraliktuaġaqtuamun. 
ACT.8.30	Tavra Philip aqpanŋaruq, aasii tusaavlugu taiguaqtuaq makpiġaaŋiñiñ Isaiah-m uqaqtaata God-im. Tavra ilaan apiġiŋagaa, Kaŋiqsivich taiguakkaġnik? 
ACT.8.31	Ilaan kiuŋagaa, Qanuġluŋa kaŋiqsiñiaqpik iñuum iḷisautiŋisuaqpaŋa? Tavra aiyugaaŋagaa Philip mayuġlugu aquptaaqatigitquvluni. 
ACT.8.32	Tavra uqaluuraq Bible uqaluat taiguaġinikkaŋa uumiŋauniqsuq,
ACT.8.32	“Imnaisun tasikuaqtauruatun tuqutchiviŋmun
ACT.8.32	naagga imnaiyaatun sivuġaani salirimi nivliḷaitchuatun,
ACT.8.32	ilaaptauq uqallaŋaiñmiuq.
ACT.8.33	Ilaa pimaqłuktaqtauŋaruq, aasii saglutigivlugu pasiŋagaat.
ACT.8.33	Kia quliaqtuaġiyumiñaqpagich iñuumman iñuuqatiŋisa pigiisilaaŋat,
ACT.8.33	qanuq ilaa tuqutauŋaruq.”
ACT.8.34	Tavra suġautchiqirim uqallautiŋagaa Philip, Uqautiŋŋa kimik uqaqtaa God-im uqautiqaqpa? Uqautigiva inmiñik, naagga alla iñuk uqautigivauŋ? 
ACT.8.35	Tavra Philip uqarraqsiŋaruq, aasii aullaqisaaġivlugu taamna Bible uqaluat ilaan quliaqtuaġutiŋagaa tusaayugaaġiksuanik Jesus-kun. 
ACT.8.36	Tavra iglauniallaġmiŋ apqutitigun tikiñŋaruk imaqsuŋmun, aasii suġautchiqiri uqallaŋaruq, Tautuguŋ, uvva imiq. Sumik piñaiḷutaqaġumiñaqpik paptaiqsauniksrapkun? 
ACT.8.37	[Tavra Philip uqallaŋaruq, Ukpiġuvich iluqaaniñ uummatiŋniñ paptaiqsauyumiñaqtutin. Aasii ilaan kiuŋagaa uqallakłuni, Ukpiqtuŋa Jesus Christ Iġñiġitilaaŋanik God-mun.] 
ACT.8.38	Tavra suġautchiqirim nutqaqtitquŋagai tuttuqpirautit aksraliktuani, aasii iluqatik atqaqłutik imiġmuŋaruk Philip-lu suġautchiqirilu, aasii Philip-gum paptaiŋagaa. 
ACT.8.39	Tavra qakimmaŋnik imiġmiñ Ilitqusiġiksuaŋata Atanġum aullautiŋagaa Philip, aasii suġautchiqirim taututqiŋaitkaa tavraŋŋa, aasiiḷi suġautchiqiri aullaŋaruq iglauyaamigun quviasukpakłuni. 
ACT.8.40	Tavra Philip iḷitchuġikami Ashdod-mi itilaamiñik, tamaunnaaqami alġaqsruutigiŋagaa tusaayugaaġiksuaq nunaaqqipayaanun tikiḷġataqłuni Caesarea-mun.
ACT.9.1	Tavra Saul sivuuġasaaqłipiaŋaruq suli tuquġaaġukługich ukpiqtuat Ataniġmun. Tavra ilaa aullaŋaruq aŋaiyyuliqsiqpaich qaukłiannun, 
ACT.9.2	aasii apiqsrivḷuni tuyuutinik, iḷitchuqqutiksranik kiutilaamiñik Jew-guruat aŋaiyyuviŋiññi Damascus-mi. Iḷaanni paqitkumi ukpiqtuanik Ataniġmun taamani tigutaaġumiñaġuqługich, aŋutikkaluat aġnakkaluallu, aasii utqutilugich Jerusalem-mun.
ACT.9.3	Tavra iglauniaqtillugu qallivḷuni Damascus-mun, tavraŋŋatchiaq qaummaq qiḷaŋmiñ qaummaatinŋaruq avataanun. 
ACT.9.4	Aasii Saul ulġuŋaruq nunamun, suli tusaaŋaruq nipimik uqallaktuamik inmiñun, Saul, Saul, summan nagliksaaqtitpiŋa? 
ACT.9.5	Tavra Saul apiqsriŋaruq, Kiuvich ququularuatin uvamnik? Aasiiḷi ilaan kiuŋagaa, Uvaŋa Jesus-guruŋa, nagliksaaqtitan. [Nagliksautiksriuqsiññaqtutin iliŋnun akiḷḷiḷiqsuqamŋa.] 
ACT.9.6	Makittin, aasii aullaġlutin iniqpaŋmun, uqallautiniaġaatin suruksrautilaaġnik. 
ACT.9.7	Aŋutit iglauqatiŋi Saul makitaŋarut nutqaŋavlutiŋ uqallaġniaġnatiŋ, tusaqsraġivlugu nipi aglaan tautulaił̣ł̣utiŋ iñuŋmik. 
ACT.9.8	Saul makinŋaruq nunamiñ, aasii uiññami tautuksiḷaiñŋaruq sumik. Tavra tasirriutiŋagaat aasii tikiutivlugu Damascus-mun. 
ACT.9.9	Tavraasii piŋasuni uvluni tautuksiḷaiñŋaruq, niġiḷaiñmiuq imilaił̣ł̣uniḷu.
ACT.9.10	Tavra ukpiqtuaq inŋaruq Damascus-mi atiqaqtuaq Ananias-mik. Atanġum tuqłuŋagaa atqanik qiñiqtuuraakun, Ananias. Aasii ilaan kiuŋagaa, Uvaniittuŋa, Ataniiq. 
ACT.9.11	Tavra Atanġum uqallautiŋagaa, Makillutin aullaġiñ apqugaatchianun atiqaqtuanun Sivukkiruanik, aasii apiqsriḷutin igluani Judas iñuŋmik Tarsus-miumik, atiqaqtuamik Saul, qanuq ilaa aŋaiyyuuqtuq. 
ACT.9.12	Aasii qiñiqtuuraakun tautuaniŋagaa iñuk atiqaqtuaq Ananias-mik isiqtuaq, aasii iḷivḷugich argaŋni ilaanun ilaa tautullasitqiquvlugu. 
ACT.9.13	Tavra Ananias-gum kiuŋagaa, Ataniiq, tusaaŋaruŋa iñugiaktuaniñ iñuŋniñ taavrumuuna iñukun, qanutun pigiisigiruamik savaaġiŋakkaŋanik ukpiqtuanun Jerusalem-mi. 
ACT.9.14	Aasii qaiŋaruq Damascus-mun ataniġnaqusiraqłuni aŋaiyyuliqsiqpaŋniñ qiḷiqsruiyumiñaġukługich iluqaisa ukpiqtuat iliŋnun. 
ACT.9.15	Tavra Ataniq uqallaŋaruq ilaanun, Aullaġiñ, qanuq uvaŋa piksraqtaaġiŋagiga savautitquvluŋa, iḷitchuġipkaquvluŋa Jew-guŋitchuanun, umialiŋnullu, Israel-guruanullu. 
ACT.9.16	Qanuq iḷisautiniaġiga qanutupayauraq nagliksaaqtuksrautilaaŋa pisigiluŋa.
ACT.9.17	Tavra Ananias aullaŋaruq, aasii isiqłuni iglumun. Aasii iḷiŋagai argaŋni Saul-mun uqallakłuni, Aniqaan Saul, Atanġum Jesus niptaŋaruam iliŋnun apqunmi qaġġiviŋñi, tiliŋagaaŋa qiñillasitqiquvlutin, suli paŋmapaŋmiñ aglaan Ilitqusiġiksuamun aŋalatquvlutin. 
ACT.9.18	Aasii tavrauvvaa sutkiaq kavitchisun ittuat kataŋarut Saul-gum irraŋniñ, aasii qiñillasitqiŋaruq. Tavra makinŋaruq aasii paptaiqsauvluni, 
ACT.9.19	suli niġiŋaruq aasii sayanitqikł̣uni. Tavra iñugiaktuani uvluni piqatigiŋagai ukpiqtuat Damascus-mi.
ACT.9.20	Tavra Saul aŋaiyyuliaqsautigillaan piŋaruq Jew-guruat aŋaiyyuviŋiññun. Aasii alġaqsruutigirraqsiŋagaa Jesus, Iġñiġinivḷugu God-mun. 
ACT.9.21	Tavra iluqaġmiŋ tusaaruat ilaanik niġiiḷḷaqtauŋarut, aasii uqaqłutiŋ, Taimñauŋitpauna iñuk Jerusalem-mi tuquġairuaq ukpiqtuanik Jesus-mun? Aasii qaiŋaruq mauŋa sivuniġivlugu tigutaaġlugich ukpiqtuat utqutisukługich aŋaiyyuliqsiqpaŋnun. 
ACT.9.22	Tavra Saul alġaqsruiŋaruq suaŋasisaiññaqługu alġaqsruutini. Aasii ilaan ukpiġnaqsilġutiŋi Jesus Christ-guniŋagun suaŋavaił̣ł̣utiŋ Jew-guruat Damascus-miittuat kiumalaiñŋagaat. 
ACT.9.23	Iñugiaktuat uvlut qaaŋianiŋmata, Jew-guruat katinŋarut sivunniuqłutiŋ tuqutchukługu Saul.
ACT.9.24	Tavra sivunniuġutaat iḷitchuġiŋagaa Saul-gum. Aasii taapkua iñuaġuktuat qaunagiŋagaich paaqpaich uvlumi unnuamiḷu, tuqutchukługu Saul. 
ACT.9.25	Tavra unnuat iḷaŋanni, ukpiliqsuat Saul alġaqsruimman, niŋinŋagaat Saul siḷataatigun katchich niŋirrusiqł̣ugu aguummakpaŋmik.
ACT.9.26	Tavra Saul aullaŋaruq Jerusalem-mun, aasii iḷḷatisaŋagaluaqtuq ukpiqtuanun. Iliŋisa arguagiŋagaat ukpiqtuaġuqtilaaŋa, suli iluqaġmiŋ iqsigiŋagaat. 
ACT.9.27	Tavra Barnabas qaivḷuni ikayuŋagaa Saul, aasii tiliraunikun iḷitchitquranuutivlugu. Ilaan quliaqtuaġutiŋagai Saul-mun tautuŋatilaaŋanik Ataniq apqunmi, qanuġlu Atanġum uqaŋatilaaŋanik Saul-mun. Barnabas quliaqtuaġutiŋammigai qanutun qikkisaił̣ł̣uni Saul alġaqsruiŋatilaaŋanik alġaqsruutigivlugu Jesus Damascus-miuni. 
ACT.9.28	Tavra Saul nayuŋagai, aasii kukiḷukłuni iluqaani Jerusalem-mi, 
ACT.9.29	alġaqsruutigivlugu Ataniq qikkisaił̣ł̣uni. Suli uqaaqatigivlugich Greek-gich uqausiqaqtuat Jew-guruatun, ilaisaliasii tuqurviksraqsiuŋagaat. 
ACT.9.30	Tavra aniqatit iḷitchuġikamiŋ taavrumiŋa, aullautiŋagaat Saul Caesarea-mun, aasii tavraŋŋa aullaqtiłługu Tarsus-mun. 
ACT.9.31	Tavra aŋaiyyuliqiruat iluqaani Judea-mi Galilee-miḷu Samaria-miḷu tutqiksiŋarut, suli aŋaiyyuliqiruat suaŋasisaiññaŋarut iñugiaksisaiññaqłutiglu iñuuvlutiŋ qiksigivlugu Ataniq, quviasaaġutaaniḷu Ilitqusiġiksuam.
ACT.9.32	Tavra Peter iglauŋaruq sumulliqaa, aasii iḷaanni ullaŋagai God-im iñuŋi iñuuruat Lydda-mi nunaaqqimi. 
ACT.9.33	Tavrani kasuŋagaa iñuk atiqaqtuaq Aeneas-mik, makitilaiñŋaniqsuaq tallimat piŋasuni ukiuni avatiŋi tuquŋavlutiŋ. 
ACT.9.34	Tavra Peter-m uqallautiŋagaa, Aeneas, Jesus Christ iłuaqsigaatin. Makittin iłuaqsakkich tuŋiutitin. Tavra tavrauvvaa makinŋaruq. 
ACT.9.35	Tavra iluqaġmiŋ iñuuruat Lydda-mi Sharon-miḷu tautuŋagaat, aasii iliŋich ukpiliŋarut Ataniġmun.
ACT.9.36	Tavra Joppa-miinŋaruq ukpiqtuaq aġnaq atiqaqtuaq Tabitha-mik. Atqa Greek-tun Dorcas sivuniqaqtuaq tuttumik. Iluqaan piviksrani atuŋaniġaa nakuurualiqivluni ikayuqługiḷḷu iḷiappauruat. 
ACT.9.37	Taipkunani uvluni naŋiliŋaruq aasii tuquvluni, tavraasii timaa ivvaanikamirruŋ iḷiŋagaat qiḷaguamun. 
ACT.9.38	Tavra Joppa qaninman Lydda-mun, ukpiqtuat Joppa-mi tusaaŋarut Peter Lydda-miitilaaŋanik. Tavra tilisiŋarut malġugnik iññuŋnik Peter-mun uqaluksriqł̣ugik inna, Qilamik ullaktigut. 
ACT.9.39	Tavra Peter itqanaiyaŋaruq, aasii aullaqatigivlugik. Tavra tikiñman qiḷaguamuutiŋagaat. Iluqaġmiŋ uiḷgaŋaruat makitaŋarut saniġaani qiavlutiŋ, suli maniuqługich quppiġaat annuġaallu Dorcas piḷiaŋi iñuuŋŋaġmi. 
ACT.9.40	Tavra Peter-m aninŋagai iluqaisa, aasii sitquqłuni aŋaiyyuŋaruq. Tavraasii qiviaqługu timaa uqallaŋaruq, Tabitha, makittin. Tavra uiñŋaruq, aasii Peter tautukamiuŋ aquvinŋaruq. 
ACT.9.41	Tavra Peter-m isaaqłuni ikayuŋagaa makinman. Tavraniasii ququaqługich ukpiqtuallu uiḷgaŋaruallu, ilaan qaiñŋagaa iñuuvlugu. 
ACT.9.42	Tavra taamna iḷitchuġirauŋaruq iluqaani Joppa-mi, suli iñugiaktuat iñuich ukpiliŋarut Ataniġmun. 
ACT.9.43	Tavra Peter uvliuŋaruq Joppa-mi, tukkuġivlugu Simon qitummairi ammiñik.
ACT.10.1	Caesarea-mi iñuqaŋaruq atiqaqtuamik Cornelius-mik, atanaurauniqsuaq Rome-miut aŋuyaktiŋiññun, taggisiqaqtuanun Italian-nik aŋuyaktauqatigiiñik. 
ACT.10.2	Taamna Cornelius god-iliqiruaguruaq, suli ilaalu qitunġaniḷu qiksigivlugu God. Ilaa ikayuiŋaruq atqunaq Jew-guruat iḷiappaŋiññik, suli ataramik aŋaiyyuvluni God-mun. 
ACT.10.3	Piŋasunukpalliġman qiñiqtuuraaŋaruq tautupiaġataqłuni isaġulganik God-im isiqtuamik, aasii ququaqługu, Cornelius. 
ACT.10.4	Tavra takunnaakkiutiŋagaa isaġulik iqsiḷḷaġmi, aasii uqallakłuni, Suna Ataniiq. Isaġulgum kiuŋagaa, God-im akuqtuŋagai aŋaiyyutitin, savaatillu nagliktuiñikun, suli itqaŋagaatin. 
ACT.10.5	Aasii paŋmapak tilisiiñ iñuŋnik Joppa-mun, aasii qaġġisipkaġlugu Simon atiqaqtuaq Peter-mik. 
ACT.10.6	Ilaa amma tukkumaruq Simon-mi qitummairimi ammiñik, igluqaqtuaq taġium siñaani. 
ACT.10.7	Isaġulik uqaurriñi aullaaniŋman, Cornelius ququaŋagik malġuk kivgami iḷaŋich, god-iliqiruaguruaġlu aŋuyakti akunġanniñ tamatkua savaurriruat inmiñik, 
ACT.10.8	aasii quliaqtuaġutianikamigich supayaamik, ilaan tiliŋagai Joppa-mun.
ACT.10.9	Uvlaakumman qitiqqaqpalliġman, iglaupkaqtillugich qallivḷutiŋ Joppa-mun, Peter mayuŋaruq iglum qaaŋanun aŋaiyyuyaqtuqłuni. 
ACT.10.10	Tavra Peter kaaliqł̣uni niġisuliŋaruq. Tavra niqłiuġataviksillugich ilaa qiñiqtuuraaŋaruq. 
ACT.10.11	Aasii tautukługu qiḷak aŋmaqtuaq, sunalu niŋiruaq qiññaqaqłuni ukił̣haaqpaktun, niŋitaŋat sisamatigun kaŋiġalluŋisigun nunamun. 
ACT.10.12	Iḷuani imaġiniġai qanusipayaat nunam niġrutiŋi paamġuqtuallu tiŋmiallu. 
ACT.10.13	Tavra nipim nivliutiŋagaa, Peter makittin. Tuqutchiḷutin niġġiiñ. 
ACT.10.14	Tavra Peter uqallaŋaruq, Naagga Ataniiq. Niġiŋaitchuŋa qaŋaunnii supayaamik God-im salumaiññiraŋanik pitqurani. 
ACT.10.15	Tavra nipim nivliutitqiŋagaa igḷuani, Sut God-im salummaanikkaŋi, isummatiginagich salumaitchuagulugich. 
ACT.10.16	Taamna niŋiraġaŋaruq piŋasuiqsuaqłuni, aasii taamna mayuurrauŋaruq tavrauvvaa qiḷaŋmun.
ACT.10.17	Tavra Peter isumalġataviksillugu sumik sivuniqaġniaqtilaaŋanik qiñiqtuuraani, taapkuali iñuich tilirautiŋi Cornelius, apiqsruqtuiqqaaqłutiŋ Simon iglua sumiitilaaŋanik, makitaŋarut sivuġaani paaqpaum. 
ACT.10.18	Quqquaŋarut tatqamuŋa apiqsrivḷutiŋ Simon taggisiqaqtuaq Peter-mik tukkumammagaan tavrani. 
ACT.10.19	Tavra Peter isumalaaġutiqaqtillugu qiñiqtuuraamik, Ilitqusiġiksuam uqallautiŋagaa, Iñuich qaŋma piŋasut ivaġaatin. 
ACT.10.20	Makillutin atqaġiñ, tuvaaqasikkich piñatchiasuŋaġnak, qanuq uvaŋa tiliŋagitka. 
ACT.10.21	Tavra Peter atqaŋaruq, aasii uqallautivlugich, Uvaŋauruŋa ivakkaqsi. Suvlusi qaivisi? 
ACT.10.22	Iliŋisa kiuŋagaat, Cornelius aŋuyaktit atanauraŋata tiliŋagaatigut. Ilaa iñulluatauruq aŋaiyyusuuvluni God-mun, suli qutchiksuakun isummatigisuuvlugu Jew-guruat. Iḷaŋata God-im isaġuliŋisa uqallautiŋagaa aiyugaaquvlutin igluanun, tusaatquvlugu uqautiŋnik. 
ACT.10.23	Tavra Peter-m isiquŋagai tuyuġmiaġisukługich. Uvlutqiŋman makinŋaruq, aasii aullaqatigivlugich, suli iḷaŋisa aniqatit Joppa-miñ tuvaaqasiŋagaat.
ACT.10.24	Uvlutqiḷgiñman tikiñŋarut Caesarea-mun. Cornelius iglaaksrani niġiugivlugich katitinŋagai atautchimun ilaan nanmiñiq iḷani, avilaitqatimmaġikkaniḷu. 
ACT.10.25	Tavra Peter isiaqsimman Cornelius-gum paaŋagaa, aasii purvigiŋagaa qiksiqsrautikun. 
ACT.10.26	Tavrali Peter-m makitinŋagaa uqallakłuni, Makittin. Uvaŋaptauq iñuk iliktun. 
ACT.10.27	Tavra uqaqatigillaan isiŋaruk, aasii tautuŋagai iñugiaktuat iñuich kasimaruat. 
ACT.10.28	Tavraasii Peter-m uqallautiŋagai, Ilivsivsauq iḷisimalluataqtusi qanuq nalaunŋaisilaaŋanik pitquratigun Jew-guruaq piqasiqsuutikpan naagga isiqattaaqpan Jew-guŋitchuamun, aglaan uvva God-im iḷisautiŋagaaŋa isummatigitquŋił̣ł̣ugu iñupayaaq salumaiḷḷugu suuvigruaŋiññiḷugulu. 
ACT.10.29	Tavra qanniġñiqamŋa, qaiŋaruŋa qapiŋŋataił̣ł̣uŋa, aasii apiġigikpiñ paŋmapak, suna pisigivlugu qanniqpiŋa?
ACT.10.30	Tavra Cornelius uqallaŋaruq, Piŋasut uvlut pianiktut, ikarraq tainnaiḷivalliġman aŋaiyyuruaŋaa iglumni. Tavrauvvaa iñuk makinŋaruq sivuqqamnun qaummaġiksuanik annuġaalik, 
ACT.10.31	uqallakłuni, Cornelius, aŋaiyyutin God-im tusaaŋagaa, suli itqaqługich savaatin nagliktuutit. 
ACT.10.32	Tilisiiñ iñuŋmik Joppa-mun, aasii apiqsriaġilugu Simon taggisiqaqtuaq Peter-mik. Tukkumaruq amma taġium siñaaniittuami igluani Simon qitummairim ammiñik. 
ACT.10.33	Tavra aipkaŋagikpiñ tavrauvvaa, aasii nagliktauvlutin qairutin. Paŋmapak uvva iluqata uvaniittugut takkuani God-im, naalagukłuta iluqaiññik uqaluksriusiaġnik Ataniġmiñ.
ACT.10.34	Tavra Peter uqarraqsiŋaruq, Paŋmapak puttuqsriruŋa God iḷumutun ativlugich iñupayaat aŋalatkai.
ACT.10.35	Nunauruapayaani kiñaliqaa qiksiksrautiqaqtuaq ilaanik, suli nalaunŋarualiqivluni, God-im akuqtullagaa. 
ACT.10.36	Nalupqisuŋitchuŋa tusaaŋatilaavsiññik tusaayugaaġiksuanik sivuniqaqtuanik Israel-guruanun, ilaan piksraqtaaġivluta alġaqsruutigitquvlugu tutqiutiqaġumiñaqtilaaŋat God-mun Jesus Christ-guruakun, Atanġuruakun iñupayaanun. 
ACT.10.37	Iḷisimarusi taamna tusaayugaaġiksuaq siaminŋaruq iluqaani Judea-mi, isagutivluni Galilee-miñ John Paptaiqsi alġaqsruiganiŋman. 
ACT.10.38	Iḷisimammiusi Jesus Nazareth-miukun, God-im suaŋŋasikkaŋagun kuvivḷugu Ilitqusiġiksuani ilaanun. Iḷisimammiusi Jesus kukiḷuŋanivḷugu nakuurualiqivluni, iłuaqsivḷugiḷḷu iluqaisa iłuiḷḷiuqtitaŋi Tuunġaum, God-im itqatigivlugu. 
ACT.10.39	Aasii uvagut iḷisimavluta quliaqtuaġigivut iluqaisa Jesus savaaŋi nunaŋanni Jew-guruat Jerusalem-miḷu. Ilaisa tuqunŋagaat kikiaktuutivlugu aŋarrauramun. 
ACT.10.40	Aasii God-im aŋipkaŋagaa tuqqunmiñ piŋayuaŋni uvluk, aasii tautuktiłługu uvaptiŋnun. 
ACT.10.41	Iñupayaanun tautuktinŋiñmigaa, aglaan uvagut tautuŋagikput God-im piksraqtaaġiŋaraŋatigut quliaqtuaġitquvlugu. Uvagut niġiqatigiŋagikput imiqatigivlugulu God-im aŋipkaaniŋmagu tuqqunmiñ. 
ACT.10.42	Aasii ilaan piraksriŋagaatigut alġaqsruitquvluta tusaayugaaġiksuanik iñuŋnun, suli uqalugaaġitquvlugu ilaagutilaaŋanik piksraqtaaŋa God-im isivġiquvlugich iñuuruallu tuquŋaruallu. 
ACT.10.43	Iluqaġmiŋ uqaqtiŋisa God-im uqautigiŋagaat Jesus, uqaqłutiŋ, Iñupayaagguuq ukpiqtuaq ilaanun piḷuutiŋi suliqutigiŋaiqsauniaqtut itqaumayumiñaiġḷugich Jesus pisigilugu.
ACT.10.44	Peter taavrumiŋa uqaqtillugu suli, Ilitqusiġiksuaq atqaŋaruq iluqaiññun naalaġniruanun uqaluŋmik. 
ACT.10.45	Jew-guruat ukpiqtuat, Peter-m qaiqatiŋi Joppa-miñ, niġiiḷḷaqtauŋarut God-im kuvimmagu aitchuutini Ilitqusiġiksuaq Jew-guŋitchuanununnii. 
ACT.10.46	Qanuq tusaaŋagaich uqaġmata nalukkamiŋnik allakanik uqautchiñik, nanġaqługu God. 
ACT.10.47	Tavra Peter uqallaŋaruq, Ukua iñuich aŋalatkai Ilitqusiġiksuam uvaptiktuttauq. Kia iñuum paptaiqsaiḷiraġniaqpagich imiġmik? 
ACT.10.48	Tavra Peter piraksriiŋaruq paptaiqsautquvlugich atqagun Jesus Christ. Tavrani apiġiŋagaat uvliuqtuallaquvlugu piqatigilutiŋ.
ACT.11.1	Tavra tiliraunikun iḷitchitqurat, aniqatiillu iluqaani Judea-miittuat, tusaaŋarut Jew-guŋitchuattauq ukpiliġñivḷugich uqaluanik God-im. 
ACT.11.2	Tavra Peter Jerusalem-muŋman, pisaaŋaŋagaat Jew-guruat isumaqaqtuat Jew-guŋitchuat ukpiqtuat nalunaiñŋutchigaksrauvlugich timimikkun, 
ACT.11.3	uqaqłutiŋ, Summan tuyuġmiaġuŋavich Jew-guŋitchuat aimaaġvianni niġiqatigivlugiḷḷu? 
ACT.11.4	Tavra Peter-m quliaqtuaġutiŋagai supayauranik piruanik isuaniñqaŋa.
ACT.11.5	Iniqpaŋmi Joppa-mi aŋaiyyuuŋaruŋa, aasii qiñiqtuuraaqłuŋa. Atqaqtuamik ukił̣haaqpaktun niŋitauŋaruq qiḷaŋmiñ sisamatigun kaŋiġalluŋisigun, aasii nutqaqłuni saniqqamnun. 
ACT.11.6	Takunnaakkiutikapku tautuŋaruŋa niġrutinik niġrułłuŋniglu paamġuqtuaniglu tiŋmianiglu. 
ACT.11.7	Aasii tusaaŋaruŋa nipimik uqallaktuamik uvamnun, Peter makittin. Tuqutchiḷutin niġġiiñ. 
ACT.11.8	Tavra kiuŋagiga, Naagga Ataniiq, qanuq suuramikunnii salumaitchuamik niqimik pitqurat niġitquŋisaŋannik uqummirriŋaitchuŋa. 
ACT.11.9	Tavra nipi uqallatqiŋaruq qiḷaŋmiñ, Suna God-im salummaanikkaŋa, isummatiginagu salumaitchuagulugu. 
ACT.11.10	Taamna piŋaruq piŋasuiqsuaqłuni, aasii nuqitautqikł̣uni qiḷaŋmun. 
ACT.11.11	Tavrauvvaa aŋutit piŋasut tikiñŋarut iglumun irvimñun, tilirauruat uvamnun Caesarea-miñ. 
ACT.11.12	Tavra Ilitqusiġiksuam uqallautiŋagaaŋa aullaqatigitquvlugich taqiŋaŋaiġḷuŋa. Ukua uvva itchaksrat aniqatiit aullaqasiŋagaanŋa Caesarea-mun, aasii iluqata isiqłuta igluanun Cornelius. 
ACT.11.13	Aasii Cornelius quliaqtuaġutiŋagaatigut tautuŋnivḷuni isaġuliŋmik makitaruamik iglumiñi suli uqallautivlugu, Tilisiḷutin Joppa-mun qaitquuŋ Simon taiguutiqaqtuaq Peter-mik. 
ACT.11.14	Ilaan quliaqtuaġutiniaġaatin uqaluŋmik annautigiyumiñakkaġnik, iliviḷḷu igluqatitillu. 
ACT.11.15	Uqaqsaġataaqsimmiuŋalu Ilitqusiġiksuam atqaġvigiŋagai uvaptiktupiaġataq isagutisaami. 
ACT.11.16	Aasii itqaŋagitka uqaluŋi Atanġum uqallaŋaruaq, John paptaiġutiqaŋaruq imiġmik, aglaan Ilitqusiġiksuaq iḷirauniaqtuq iḷuvsiññun.
ACT.11.17	Tavraasii nalupqinaitchuq God-im aitchuŋammigai Jew-guŋitchuat Ilitqusiġiksuamik aitchuunmisun uvaptiŋnun ukpiqtuaġuqapta Ataniġmun Jesus Christ-mun, Suuvik uvaŋa piñaiḷutaġumiñaġlugu God? 
ACT.11.18	Taamna tusaakamirruŋ pisaaŋaŋaiŋagaat, aasii nanġaqługu God uqaqłutiŋ, Tavraptauq Jew-guŋitchuat God-im isumalitqigviksraqaqtinŋagai iñuutquvlugich isuitchuamun.
ACT.11.19	Tavra ukpiqtuat siamitauŋarut pisigivlugu nagliksaaqtitauniq isagutiruaq Stephen-qaŋa tuqutaumman. Iḷaŋich aullaŋarut ayuuqtigivlutiŋ Phoenicia-mun Cyprus-mullu Antioch-mullu, quliaqtuaġivlugich tusaayugaaġiksuat Jew-nun kisiiññun.
ACT.11.20	Aglaattauq iḷaŋich ukpiqtuat aŋutit Cyprus-miñ Cyrene-miḷḷu Antioch-muŋarut, aasii quliaqtuaġutivlugich Jew-guŋitchuat, alġaqsruutigivlugich tusaayugaaġiksuat Atanikun Jesus-kun. 
ACT.11.21	Suli Atanġum suaŋŋataata ikayuŋagai, suli iñugiapiaġataqtuat ukpiliŋarut Ataniġmun.
ACT.11.22	Tusaayugaat taavrumuuna tusaaŋagaich aŋaiyyuliqiruat Jerusalem-mi, aasii tiliŋagaat Barnabas Antioch-mun. 
ACT.11.23	Tikiññami iḷitchuġikami God-im quviasaaġniġmagich iñuich, ilaa quyatchaŋaruq, suli qapiŋaisaaŋagai iluqaisa ukpiġnaqtuagutquvlugich iḷumullu illutiŋ Ataniġmun iḷumiŋniñ. 
ACT.11.24	Qanuq Barnabas iñulluatauŋaruq, aŋalatiłłuni Ilitqusiġiksuamun, ukpiqtuagupiaqłuniḷu. Suli iñugiaktuat iñuich ukpiliqsitauŋarut Ataniġmun.
ACT.11.25	Tavraasii Barnabas aullaŋaruq Tarsus-mun ivaġiaqługu Saul. 
ACT.11.26	Aasii paqitanikamiuŋ, ilaan qaġġisiŋagaa Antioch-mun. Tavra ukiuq naalġataqługu iliŋikta piqatigiŋagaich aŋaiyyuliqiruat, iḷisautivlugiḷḷu iñusalaich. Aasii Antioch-mi ukpiqtuat tairauqqaaŋarut Christ-miunik. 
ACT.11.27	Tavra tamatkunani uvluni iḷaŋich uqaqtiŋisa God-im ullautiŋarut Jerusalem-miñ Antioch-mun. 
ACT.11.28	Aasii iḷaŋat atiqaqtuaq Agabus-mik makiłłuni aŋalałługu Ilitqusiġiksuam uqaŋaruq piyumaaqtuamik kamanaqtuaq kaaksiunaq piñiaġnivḷugu nunami iluqaani. Taamna nalaunŋaruq Claudius umialgumman Rome-mi.
ACT.11.29	Tavra ukpiqtuat sivunniiŋarut iñupayaaq aitchuiyumiñaqtilaamisun tuyuquvlugu ikayuutiksranik aniqatiinun iñuuruanun Judea-mi. 
ACT.11.30	Aasii tainna piŋarut, tuyuġivlugich maniich aŋaiyyuliqiruat umialiŋnaŋiññun Barnabas-kullu Saul-kullu.
ACT.12.1	Tavraptauq tainnaiḷivalliġman umialgum Herod nagliksaaqtirraqsiŋagai iḷaŋich aŋaiyyuliqiruat. 
ACT.12.2	Ilaan tuqutinŋagaa savikpaŋmik James aniqataa John. 
ACT.12.3	Aasii iḷitchuġikami iviġagniqamigich Jews nagliksaaqtitchivsaaŋaruq, aasii Peter tigutaaqtiłługu. Taamna piŋaruq uvluŋiñi itqautim Qulaurrusiqiviŋmun. 
ACT.12.4	Tiguanikamirruŋ Peter iḷiŋagaat tigutaaġviŋmun, aasii aitchuutigivlugu qaunagitquvlugu akimiaq atautchimun aŋuyaktinun. Herod sivunniŋaruq isivġiġukługu Peter takkuanni Jew-guruat Qulaurrusiqianikpata.
ACT.12.5	Tavra Peter tigutaaġviŋmiinŋaruq, aglaattauq aŋaiyyuliqiruat aŋaiyyutiŋammigaat God-mun qapiŋaił̣ł̣utiŋ.
ACT.12.6	Taavrumani unnuami Herod annisiyumaalliġmagu Peter uvluqpan iñuŋnun, Peter siñiŋaruq akunġaŋni malġuk aŋuyaktik, pituqaqłuni malġuiñik kalimñanik, aasii munaqsrich munaqsriŋarut tigutaaġvium paaqpaŋani. 
ACT.12.7	Tavraŋŋatchiaq isaġulga Atanġum makinŋaruq tavruŋa, suli qaummaq qaummaġiksiŋaruq tigutaaġviŋmi, aasii isaġulgum saqiñŋagaa Peter tuiqqaŋagun, aasii itiqsaqługu, uqallakłuni, Makittin qilamik. Suli tavrauvvaa kalimñat kataŋarut tayaġniŋiñiñ. 
ACT.12.8	Tavra isaġulgum uqallautiŋagaa, Tavsiaġiksaaġiñ aluġusiġḷutillu. Aasii tainna Peter piŋaruq. Isaġulik uqallavsaaŋaruq, Uligaaġiñ, aasii maligluŋa. 
ACT.12.9	Tavra Peter-m maliŋagaa tigutaaġviŋmiñ, aglaan iḷisimaŋaitchuq taamna savaaġikkaŋa isaġulgum iḷumun itilaaŋanik, aglaan isumaŋaruq siññaktuġasugaluni. 
ACT.12.10	Tavra qaaŋianikamisigik sivulliigḷu tugliŋiḷḷu munaqsrich, tikiñŋaruk savił̣hamun upkuaqpaŋmun, anisaġiamun iniqpaŋmun. Taamna upkuaqpak aŋmaŋaruq inmisun, aasii aniŋaruk. Tavraasii pisuaŋaruk apqutitigun, aasii tavraŋŋatchiaq isaġulgum qimaŋagaa Peter. 
ACT.12.11	Tavra Peter qaurimmaġiksiŋaruq aasii uqallakłuni, Paŋmapak nalupqisuŋaiqsuŋa Atanġum tiliŋagaa isaġulini, aasii annautivluŋa Herod-gum suaŋŋataaniñ, suli iluqaiññiñ Jew-guruat niġiukkutaanniñ uvapkun.
ACT.12.12	Isumalaallakkaluaqami aullaŋaruq igluanun Mary-m, aakaŋata John Mark. Tavrani iñugiaktuat kasimaŋarut atautchimi aŋaiyyuvlutiŋ. 
ACT.12.13	Tavra Peter tigluktuġman siḷataani upkuam, niviaqsiaq atiqaqtuaq Rhoda-mik kiuriyyaŋaruq. 
ACT.12.14	Iḷisaġikamiuŋ Peter-m nipaa, quviatchakpaił̣ł̣uni upkuiġutigaluaġnagu aqpamik isiŋaruq, aasii uqallautivlugich Peter makitanivḷugu paam siḷataani. 
ACT.12.15	Ilaisa uqallautiŋagaat, Kinnaġuqtutin. Aasii ilaa qapiŋaiñŋaruq iḷumun innivḷugu. Ilaisa kiulgitkaat, Isaġulik qaŋma qaunaksriŋa piuq. 
ACT.12.16	Tavra Peter tigluktuqtuiññaŋaruq. Kiisaimmaa upkuiġutivaat, aasii tautukkamirruŋ niġiiḷḷaqtauŋarut. 
ACT.12.17	Tavra urriqavluni argaŋmiñik nipaiquŋagai, aasii quliaqtuaġutiŋagai qanuq Ataniġmun annisisilaamiñik tigutaaġviŋmiñ. Tavra uqallaŋaruq, Quliaqtuaġiyumagiksi taamna James-mun, aniqatiinullu. Tavraniasii ilaa aullaŋaruq allamun inimun.
ACT.12.18	Tavra uvluġmagu piallapiaġataŋarut aŋuyaktit qanuqtilaaŋagun Peter-m. 
ACT.12.19	Tavra Herod piraksriiŋaruq ivaqłiatquvlugich Peter-mik, aglaan paqilaiñŋagaat. Tavra ilaan apiqsruqtuqtitqaaqługich munaqsrich, piraksriiŋaruq tuqutquvlugich. Taamna pianiŋman Herod aullaŋaruq Judea-miñ, aasii Caesarea-miitkaqsivḷuni.
ACT.12.20	Tavra Herod qinnautipiaġataŋagai iñuich Tyre-miḷu Sidon-miḷu ittuat. Aasii ilaisa ullaŋagaat Herod piqatigiikł̣utiŋ. Iḷaaluksraqtaaġiqqaaqługu Blastus, Umialgum igluqpaŋata qaunaksriŋa, ullaŋagaat Herod apiqsrisukłutiŋ aŋuyautairrunmik, qanuq ilaisa nunaŋat niqiksraqtuġviqaqłuni umialgum nunaŋaniñ. 
ACT.12.21	Nalunaiqsauŋaruami uvlumi Herod atiŋagai umialguniġmigun annuġaani, aquvinŋaruq umialgum aquppiutaŋiññun, aasii uqaqłuni ilaiññun. 
ACT.12.22	Tavra iñuich nipaallaŋarut, Nipaa God-im. Iñugruiññaq uqaŋitchuq. 
ACT.12.23	Tavraŋŋatchiaq isaġulgata Atanġum tuqupkaŋagaa Herod, qanuq kamanaqsiḷiŋaitkaa God. Tavra ilaa qupilġunikłuni iḷumiñi tuquŋaruq. 
ACT.12.24	Aglaan God-im uqalua nauŋaruq, siamiłłuniḷu. 
ACT.12.25	Tavra Barnabas-lu Saul-lu naatchikamiŋ piraksraunmiŋnik, utiŋaruk Jerusalem-miñ, piqatigivlugu John Mark.
ACT.13.1	Tavra aŋaiyyuliqiruani Antioch-mi, iḷaŋich uqaqtiŋi God-im inŋarut, iḷisaurriḷḷu, Barnabas-lu Simeon-lu taiguutiqaqtuaq Taaqsipaŋmik, Lucius-lu Cyrene-miu, Manaen-lu iñuguqatiqaŋaruaq Herod-mik kavanauruamik, Saul-lu. 
ACT.13.2	Aŋaiyyupkaqtillugich Ataniġmun niġiḷaił̣ł̣utiŋ, Ilitqusiġiksuam uqallautiŋagai, Ilaaguaqsisiŋa Barnabas-miglu Saul-miglu savaaksramun ququaqtauviaŋnun uvamniñ. 
ACT.13.3	Tavra niġiḷaitqaaqłutiŋ aŋaiyyuanikamiglu, iḷiŋagaich argatiŋ iliŋiŋnun aasii aullaqtiłługik.
ACT.13.4	Tavra Barnabas-lu Saul-lu tilimmatik Ilitqusiġiksuam aullaŋaruk Seleucia-mun, aasii tavraŋŋa tiŋilġaqsiqł̣utiŋ qikiqtamun Cyprus-mun. 
ACT.13.5	Tikiññamik Salamis-mun, alġaqsruutigiŋagaat God-im uqalua aŋaiyyuviŋiññi Jew-guruat. Suli John Mark-mik ikayuqtiqaŋaruk. 
ACT.13.6	Ikaaŋagaat iluqaan qikiqtaq Paphos-munaglaan. Tavrani kasuŋagaat aŋatkuqatiqaqtuaq Bar-Jesus-mik, Jew-guvluni uqaqtauniruaq God-mun. 
ACT.13.7	Ilaa avilaitqatauŋaruq kavanauruamun qikiqtami Sergius Paulus-mun, puqiksuaguruamun. Kavanauruaq aiyugaaqłiŋaruq Barnabas-mik Saul-miglu tusaasukłuni uqaluanik God-im. 
ACT.13.8	Tavra aŋatkum Elymas, Greek-tun taigutaa, akiḷḷiḷiqsuŋagik, ukpiqtaiḷivḷugu kavanauruaq. 
ACT.13.9	Tavra Saul-gum, taggisiqaġmiruaptauq Paul-mik, Ilitqusiġiksuam aŋalałługu takunnaakkiutiŋagaa aŋatkuq, 
ACT.13.10	aasii uqallautivlugu, Ilivich iġñiŋa Tuunġaum, uumikłiqsuatiin iluqaanik nakuuruamik, ataramik sagluqivlugich iñuich ilivich pisaasuġmiaġutiŋnik, suli ataramik sagluġuqtinniatakługich Atanġum iḷumun ittuat uqaluŋi. 
ACT.13.11	Aasii uvva paŋmapak Atanġum tatavsaġniaġaatin, ayauniaqtutin, suli tautulaisaallagniaġiñ qaummaq. Tavraŋŋatchiaq niptaniġluksisiŋagaa, suli taaqsisiŋagaa, aasii saptalaaqsiŋaruq ivaqłiavluni tasiuqtiksramiñik. 
ACT.13.12	Tavrani kavanauruaq ukpiliŋaruq, tautukamiuŋ taamna piruaq, qanuq kamanniupiaġataŋaruq iḷisaurrutinik Atanikun.
ACT.13.13	Tavra Paul piqatiniḷu tiŋinnaaŋarut Paphos-miñ, aasii tikił̣ł̣utiŋ Perga-mun Pamphylia-miittuamun. Tavrani John Mark-gum qimaŋagik aasii utiqłuni Jerusalem-mun. 
ACT.13.14	Tavra igliġiññaŋarut Perga-miñ, aasii tikił̣ł̣utiŋ Antioch-mun Pisidia-miittuamun. Aasii Jew-guruat Savairvianni, aŋaiyyuliaqamiŋ Jew-guruat aŋaiyyuvianni, aquptaaŋaruk. 
ACT.13.15	Taiguaganiŋmata aglaaŋiñiñ Moses, uqaqtiŋisalu God-im, umialiŋnaŋi aŋaiyyuvium uqallaurriŋarut, Aniqatiit, uqaluksraqaġuvsi siḷġiqsuutinik iñuŋnun, uqaġitchi.
ACT.13.16	Tavra Paul makinŋaruq, aasii urriqavluni argaŋmiñik uqarraqsiŋaruq, Israel-guqatiimaaŋ, iluqasiḷu Jew-guŋitchuasii, uvani qiksiksrautiqaqtuasii God-mun, naalaġnisiŋa. 
ACT.13.17	God-iŋata ukua iñuich Israel-guruat piksraqtaaġiŋagai maŋŋuuvut, aasii kamanaqsipkaqługich iñuummata tuyuġmiaguvlutiŋ Egypt-mi. God-im annisiŋagai Egypt-miñ kamanaqtuakun suaŋŋanmigun.
ACT.13.18	Aasii malġukipiani ukiuni iglaummata nunagluktuami, ilaan igḷutuŋagai.
ACT.13.19	Tavra ilaan suksraunġianikamigich tallimat malġuk nunauruat Canaan-mi, ilaan aitchuutigiŋagaa nunaŋat iñuŋmiñun.
ACT.13.20	Isagutivlugu tavraŋŋa 450-mik ukiivḷutiŋ iñuuniŋanun aglaan Samuel uqaqtaa God-im, God nalunaiqsiraġaŋaruq isivġiqsinik atanniqsimaraġaquvlugich Israel.
ACT.13.21	Tavraasii iliŋich apiqsriŋarut umialiqaġukłutiŋ, aasii God-im aitchuŋagai Saul-mik iġñiŋanik Kish, maŋŋuqaqtuamik Benjamin-miñ, umialigitquvlugu malġukipiani ukiuni.
ACT.13.22	God-im piiganikamiuŋ Saul, David umialliutiŋagaa iliŋiññun. Innauvva God-im uqallausiġiŋagaa ilaa, Iḷitchuġigiga David iġñiŋa Jesse-m iviġaumanaqtuaguvlugu uvamnun, piyumiñaqłuni iluqaiññik pitqutimnik ilaanun.
ACT.13.23	Iḷaŋat David kiŋuniŋisa, Jesus, God-im unniqsuqłiisigiŋagaa annaurrigitquvlugu Israel-guruanun. 
ACT.13.24	Qaiŋaiñŋaan Jesus, John alġaqsruiŋaruq iñupayaanun Israel-nun isumalitqiksuksraunivḷugich, aasii paptaiqsaulutiŋ.
ACT.13.25	Aasii John naatchiyasikami savaamiñik, ilaa uqallaŋaruq iñuŋnun, Kiunasugaluŋa isummatigivisiŋa? Taamnauŋitchuŋa niġiugikkaqsi. Aglaan iñuk imma qairuq aqupkun, aluġutik-unnii isigaŋisa nalliummatiŋitchuŋa siŋiiġumiñaġlugik.
ACT.13.26	Aniqatiit, kiŋunġuruasii Abraham-mun, iluqasiḷu Jew-guŋitchuat qiksiksraqtuat God-mik, uvaptiŋnun tilirauŋaruq tusaayugaaġiksuaq annautauyumiñaqtuaq. 
ACT.13.27	Taipkua iñuuruat Jerusalem-mi umialiŋnaŋisalu, akuqtuŋił̣ł̣ugu annaurrigitilaaŋanik, kaŋiqsiŋił̣ł̣ugiḷḷu uqaluŋich uqaqtiŋisa God-im, taiguaġuukkaŋich Savaiññipayaaŋiññi, nalautinŋagaich God-im uqaqtiŋisa uqaluŋich suksraunġiqł̣ugu Jesus. 
ACT.13.28	Patchisiksraitkaluaŋŋaġmiŋ sumik-unni ilaanun tuqurrutauyumiñaqtuamik, apiġiŋagaat Pilate tuqutitquvlugu.
ACT.13.29	Tavraasii nalautitanikamisigik iluqaisa Bible uqaluŋich ilaagun, atqaŋagaat aŋarrauramiñ, aasii iḷuviqługu iḷuvviviŋmun.
ACT.13.30	Tavra God-im aŋipkaŋagaa tuqqunmiñ. 
ACT.13.31	Aasii uvluni iñugiaktuani taamna Jesus tautuktitqataŋaruq tamatkunuŋa qaiqatauŋaruanun inmiñun Galilee-miñ Jerusalem-mun. Aasii tamatkua iñuich tautuktuat ilaanik quliaqtuaŋarut Israel-guruanun.
ACT.13.32	Aasii tusaayugaaġiksuanik qaġġirrigivsi tamatkua God-im unniqsuqłiisigiŋakkaŋich maŋŋuuptiŋnun piñiaġnivḷugich, 
ACT.13.33	pianiŋagai uvaptiŋnun kiŋunġuruanun, aŋipkaqługu Jesus. Aglausimaruq second Psalm-mi inna, “Ilivich Iġñiġigikpiñ. Uvlupak Aapagiliutigiŋma.”
ACT.13.34	Qanuq God unniqsuqłiiŋaruq aŋipkaġniaġnivḷugu tuqutqikkumiñaiġḷugu. Una uqaluuruq Bible-ni inna, “Pisiniaġikpiñ aliuġnaqtuamik unniqsuqłiisigiŋaramnik David-mun.”
ACT.13.35	Allamisuli Psalm-mi God-im kaŋiqsiñaqsiḷaavsaaŋagaa uqallakłuni, “God-im aupkaġniaŋitkaa Ilaan Piḷuutaitchuani.”
ACT.13.36	Qanuq David tuquŋaruq, savaaġianikamiuŋ piraksriutaa God-im ilaan iñuuqanmiñi, aasii iḷuviqatauvluni maŋŋuumiñun, aasii timaa auvluni. 
ACT.13.37	Aglaan taamna iñuk Jesus God-im aŋipkaŋaraa tuqqunmiñ, auŋaitchuq timaa. 
ACT.13.38	Aniqatiit, iluqasi iḷisimaruksraupiaqtusi, taavrumuuna Jesus-kun God-im suliqutigiŋaiġumiñaġai piḷuutisi itqaumayumiñaiġḷugich. 
ACT.13.39	Aasii kiñaliqaa ukpiqtuaq ilaanun annaktitauruq piḷuutipayauramiñ, aasii nalaunŋarualirauvluni. Tainna iñuk iḷiyumiñaitchuq kamagilugich pitqurat aitchuutauŋaruat Moses-kun. 
ACT.13.40	Qaunagisitchiasiiñ, iḷaanni uqaluŋich uqaqtiŋisa God-im nalautpiaqtut ilivsiññun, uqaqtut inna,
ACT.13.41	“Naalaġnisitchi, ilivsi kipakłiqsiich.
ACT.13.41	Aliuġlusi tuqusitchi.
ACT.13.41	Qanuq savaaġikkaġa uvluvsiññi,
ACT.13.41	ilivsi ukpiġisuŋitkiksi,
ACT.13.41	iñuum unnii sivunniuġutigaluaqpasi uqaluŋnik.”
ACT.13.42	Tavra anisaġmaŋnik iñuich apiġiŋagaich Paul-lu Barnabas-lu uqautivsaaquvlutiŋ Savaitqikpata. 
ACT.13.43	Tavra kasimaniŋat aŋaiyyuviŋmi aġiumman, iñugiaktuat Jew-guruallu, Jew-guŋitchuallu ukpiliŋaruat Jew-guruatun, maliŋagaich Paul-lu Barnabas-lu. Tavra iliŋikta uqautiŋagaich qapiŋaisaaqługich iñuutuiññaquvlugiḷḷu iviġagniaġlugu God.
ACT.13.44	Savaitqiŋmata iluqakavsaŋmiŋ iniqpaum iñuŋi qaiŋarut naalagiaqłutiŋ uqaluanik God-im. 
ACT.13.45	Tavrali Jew-guruat tautukamisigik iñusalaich, killuqsraliŋarut, aasii qapiqtaqługich sut uqautigikkaŋi Paul-gum, suli uqamaqłuutivlugu. 
ACT.13.46	Tavra Paul-lu Barnabas-lu uqaŋaruk iqsiŋaiqł̣utik, uqaqłutik, God-im uqalua uqautigiraksraupiaqtuq ilivsi sivulliġilusi Jews. Aasii ayyakavsiuŋ, sivunniqsusi ilivsiññik iñuusuŋił̣ł̣usi isuitchuamun. Iḷisimatitchi. Aullaġniaqtuguk Jew-guŋitchuanun. 
ACT.13.47	Qanuq Atanġum piraksriŋagaatigut Bible-ni, uqaqłuni,
ACT.13.47	“Inillaŋagivsi qaummatauruatun
ACT.13.47	itquvlusi Jew-guŋitchuanun,
ACT.13.47	alġaqsruutigitquvlugu annaun
ACT.13.47	iñupayauranun.”
ACT.13.48	Tavra Jew-guŋitchuat tusaakamirruŋ taamna quviatchaŋarut, suli nanġaŋagaat Ataniq uqalua pisigivlugu, aasii ukpiliŋarut iñugiaktilaamiktun piksraqtaaguŋaruat iñuggutiqaquvlugich isuitchuamun.
ACT.13.49	Tavra uqalua Atanġum siaminŋaruq iluqaiññun nunaaqqiñun tamaaniittuanun. 
ACT.13.50	Tavrali Jew-guruat maqulluksaiŋarut Jew-guŋitchuanik aġnanik qaukłiuruaniglu aŋutinik iniqpaŋmi ukpiqtuanik God-mun. Ilaisa nagliksaaqtinniarraqsiŋagaich Paul-lu Barnabas-lu, aasii uŋułługik nunaaqqimiŋniñ. 
ACT.13.51	Tavra piiyaŋagaak nunam avyua isigagmiŋniñ kiliktuutausaqługu ilaiññun ayyaiñiŋatigun, aasii aullaqłutiŋ Iconium-mun.
ACT.13.52	Tavra ukpiqtuat Antioch-mi quviasupiaġataŋarut aŋalatiłłutiglu Ilitqusiġiksuamun.
ACT.14.1	Tainnatun suli piŋammiuq Iconium-mi. Paul-lu Barnabas-lu Jew-guruat aŋaiyyuviannun aŋaiyyuliaŋaruk, aasii uqaurrivḷutik iñuŋnik ukpillasivḷugich iñugiapiaġataqtuat Jew-guruallu Jew-guŋitchuallu. 
ACT.14.2	Aglaan ukpiŋitchuat Jew-guruat piallaktinŋagaich Jew-guŋitchuat, suli isumanŋutchautiqallasivḷugich aniqatiinun. 
ACT.14.3	Tavra iliŋik nayuutiŋaruk sivisuruamik. Alġaqsruutigiŋagaak Ataniq iqsisaił̣ł̣utiŋ, ukpiġnaqsiḷiġiruaq uqaluŋmiŋnik annautikun, iḷumun itilaaŋanik suaŋŋasiqługik aliuġnaqtuanik piyumiñaqsivḷugik. 
ACT.14.4	Tavra iñuŋi iniqpaum malġuigunŋarut, iḷaŋich iḷaalliutivlutiŋ Jew-guruanun, aasiiḷi iḷaŋich tiliraunikun iḷitchitquranun. 
ACT.14.5	Tavra qanuqsaġummanmik aŋalatchisaġmata iluqatiŋ Jew-guŋitchuallu Jew-guruallu, piqatigivlugich umialiŋnatiŋ, sivunniŋarut piaqłuqtaġukługich tiliraunikun iḷitchitqurat uyaġaŋniglu miḷḷuuġlugich. 
ACT.14.6	Tilirauruak iḷitchuġiŋagaak taamna, aasii pigruqłutik Lystra-mun Derbe-mullu, iniqpaaŋnun Lycaonia-miittuaŋnun, avataaŋnullu nunaaqqiñun. 
ACT.14.7	Aasii tamatkunani nunaaqqiñi alġaqsruutigivlugu tusaayugaaġiksuaq.
ACT.14.8	Tavra Lystra-mi iñuqaġniqsuq pisualaitchuamik, pisualaiñŋaniqsuq anikamiqaŋa. 
ACT.14.9	Ilaa naalaġniŋaruq Paul-mun uqaqtuamun. Aasiivsauq Paul-gum qiñipiaġataqługu, iḷitchuġivlugu ukpiġutiqaqtilaaŋa iłuaqsirauyumiñaqłuni, 
ACT.14.10	uqallautiŋagaa nipatusivḷuni, Makittin Ilaa maksriŋaruq aasii pisuarraqsivḷuni. 
ACT.14.11	Tavrali iñusalaich tautukamirruŋ Paul-gum savaaŋa, nipiriŋ aninŋagaat uqaqłutiŋ Lycaonia-ġmiutun, Atqaqigaatigut god-ipta iḷivḷutiŋ iñuktun. 
ACT.14.12	Barnabas atchiŋagaat Zeus-mik, aasiiḷi Paul atchiqł̣ugu Hermes-mik pisigivlugu uqałhamaaġniŋa. 
ACT.14.13	Tavra god Zeus-gum aŋaiyyuliqsiqpaŋa, aŋaiyyuviat sivuġaani iniqpaum iłłuni, qaġġirriŋaruq immuliviich aŋusalluŋiññik nautchianiglu paaqpaŋiñun, aasii ilaa iñuiḷḷu aitchuisuaqsivḷutiŋ ikipkautinik tiliraunikun iḷitchitquraŋnun. 
ACT.14.14	Tavrali Barnabas-lu Paul-lu tusaakamitku taamna aliktuŋagaich annuġaatiŋ, aasii upaktuutivlutiŋ akunġannun iñusalaich nipimikkun, 
ACT.14.15	Aŋutiit, summan tainna pivisi? Uvaguktauq uvva aŋutik iñugruiññaak irrusiqaqtuak ilivsisuttauq. Aasii maaniittugut alġaqsruutigisukługu tusaayugaaġiksuaq, mumiquvlusi tamatkunaŋŋa taŋiġitchuaniñ suniñ, iñuuruamun God-mun savaŋaruamun qiḷaŋmiglu nunamiglu taġiumiglu imaġikkaŋiñiglu. 
ACT.14.16	Qaaŋianiŋaruani kiŋuniġiiñi God-im iḷatchiŋagai iñupayaurat iñuupkaqługich ilaisa sivuniġmikkun. 
ACT.14.17	Aglaattauq inmiñik iḷisimanaqsisuummiuq nakuuruatigun savaamigun, aitchuqłusi sialuŋmik qiḷaŋmiñ niqiksraniglu nauruanik piviksrakun, niqaiḷḷisaaŋiḷḷusi quviasuquvlusi. 
ACT.14.18	Tamatkuniŋa uqaluŋnik Barnabas-lu Paul-lu qapiqtipqauraŋagaich iñuich aitchuiñiksraŋanniñ ikipkautinik inmiŋnun.
ACT.14.19	Tavra Jew-guruat qaiŋarut Antioch-miñ Pysidia-miittuamiñ Iconia-miḷḷu, aasii maliksuktitchivḷutiŋ iñuŋnik, uyaġaŋnik miḷuqtuŋagaat Paul, aasii kaliksraqługu annisivlugu iniqpaŋmiñ, isumavlutiŋ tuqunivḷugu. 
ACT.14.20	Tavra iḷitchitqurat iḷḷuaġutimmanni, Paul makinŋaruq, aasii utiqłutiŋ iniqpaŋmun, aasii uvlaakumman ilaalu Barnabas-lu aullaŋaruk Derbe-mun.
ACT.14.21	Paul-lu Barnabas-lu alġaqsruiŋaruk tusaayugaaġiksuanik Derbe-mi, aasii iñugiaktuat ukpiliŋarut. Tavra utiŋaruk Lystra-mun Iconia-mullu Antioch-mullu Pysidia-miittuamun, 
ACT.14.22	iliŋikta suaŋasiḷaaŋagaich ukpiqtuat ukpiġutiŋich, qapiŋaisaaqługich kiikaa ukpiqsimaaquvlugich God-mun, uqautivlugich inna, Uvagut nalautchiruksraupiaqtugut iñugiaktuanik iłuiḷḷiuġutinik isiġumiñaqsisugluta God-im atanniqsimavianun. 
ACT.14.23	Tavra aŋaiyyuliqiruallaani umialiŋnaksrallaaŋagaich, suli aŋaiyyuuqqaaqłutiŋ niġiḷaił̣ł̣utiŋ, qiññuaġutiŋagaich Ataniġmun ukpiġivigiŋakkaŋannun qaunagitquvlugich.
ACT.14.24	Tavra Paul-lu Barnabas-lu iglauvlutik nunaaqqisigun Pysidia-mi tikiñŋaruk Pamphylia-mun. 
ACT.14.25	Tavra alġaqsruutigianikamitku tusaayugaaġiksuaq Perga-mi, aullaŋaruk Attalia-mun. 
ACT.14.26	Aasii tavraŋŋa tiŋinnaaqłutiŋ utiŋarut Antioch-mun aullaġataġviŋmiŋnun. Tavraŋŋa aullaŋaruak ukpiqtuat aŋaiyyutianiŋmatik God-mun qaunagitquvlugik. Tavrani naatchiŋaruk iglaukkaġmiŋnik. 
ACT.14.27	Aasii tikiññamik Antioch-mun, katinŋagaich aŋaiyyuliqiruat atautchimun, aasii quliaqtuaġutivlugich iluqaiññik God-im ikayuqługik piramikkun, qanuġlu God-mun ukpiġumiñaqsipkaqtilaaŋannik Jew-guŋitchuat. 
ACT.14.28	Tavra iliŋik nayuutiksraaġiŋaruk piqatigivlugich ukpiqtuat.
ACT.15.1	Tavra iñuich iḷaŋich qaiŋarut Judea-miñ Antioch-mun, aasii iḷisautirraqsivḷugich aniqatit uqaqłutiŋ, Nalunaiñŋutchiqsauŋisuaġuvsi timivsigun nalaullugich pitqurat qaisauruat Moses-kun annaurrauyumiñaitchusi.
ACT.15.2	Tavra Paul-lu Barnabas-lu siimmaqatigivlugich qapiqtaiḷiqatigiŋagaich taavrumuuna. Tavraasii sivunniŋarut Paul-lu Barnabas-lu iḷaŋiḷḷu allat Antioch-miittuat aullaqtuksrivḷugich Jerusalem-mun, tiliraunikun iḷitchitquranun umialiŋnanullu taavrumuuna iḷitchuġiyaqtuġlutiŋ. 
ACT.15.3	Tavra tilimmatiŋ aŋaiyyuliqiruaŋisa, iglauŋarut Phoenicia-kun Samaria-kullu, quliaqtuaġutivlugich Jew-guŋitchuat ukpiliqsilaaŋannik God-mun, aasii taavruma tusaakkaŋata quviatchaŋagai iluqaisa aniqatit. 
ACT.15.4	Tikiñmata Jerusalem-mun, paġlaŋagaich aŋaiyyuliqiruat tiliraunikullu iḷitchitqurat umialiŋnallu, aasii quliaqtuaŋaruk iluqaiññik God-im ikayuqługik piramiŋnik. 
ACT.15.5	Aglaattauq iḷaŋich ukpiqtuat iḷauruat Pharisee-ñun makinŋarut, aasii uqallakłutiŋ, Jew-guŋitchuat ukpiliqsuat nalunaiñŋutchiqsitaksraupiaqtut timimikkun, suli kamagitqulugich pitqurat qaisauruat Moses-kun. 
ACT.15.6	Tiliraunikun iḷitchitqurat umialiŋnallu katinŋarut atautchimun isummatigisukługu taamna. 
ACT.15.7	Tavra uqavaaganisugruŋmata, Peter makinŋaruq, aasii uqallautivlugich, Aniqatiit, iḷisimarusi iŋiḷġaan God-im piksraqtaaġiŋagaaŋa akunnavsiññiñ, alġaqsruitquvluŋa tusaayugaaġiksuanik Jew-guŋitchuanun, tusaalutiŋ ukpiliquvlugich.
ACT.15.8	Aasii God iḷisimaruaq iñuich isumaŋiññik, iḷisimanaqsiŋagaa iviġaumatilaani aitchuutigivlugu Ilitqusiġiksuaq Jew-guŋitchuanun, uvaptiŋnuttauq piḷġusiġmisun.
ACT.15.9	Suli ilaa allakaaġiiksualiŋaitchuq uvaptiŋniglu iliŋiññiglu, ilaan suliqutigiŋaiqł̣ugich itqaumayumiñaiqł̣ugich piḷuutiŋich ukpiliġmata. 
ACT.15.10	Paŋmapak aasii summan uuktuġniaqpisiuŋ God, Jew-guŋitchuat kamaksripkaġniaġlugich pitquranik nallivsaunnii maŋŋuuptali uvagullu kamagilluatapialaisaptiŋnik? 
ACT.15.11	Aglaan ukpiqtugut uvagut annaurrauniaqtilaaptiŋnik nagliktuutiqpaŋagun Atanġum Jesus, tainnatuttauq iliŋich annaurraummiut.
ACT.15.12	Tavra iluqaġmiŋ kasimaruat nipaiñŋarut, naalaktuaqługik Barnabas-lu Paul-lu quliaqtuaqtillugik qanutchisigun aliuġnaqtuatigun ukpiġnaqsiḷiġutitigun God-im savaaŋigun ilimikkun akunġanni Jew-guŋitchuat. 
ACT.15.13	Tavra uqaaniŋmata, James uqallaŋaruq, Aniqatiit, naalaġnisiŋa. 
ACT.15.14	Simon quliaqtuaŋaruq qanuq God-mun ukpiqtitqaaġnivḷugich Jew-guŋitchuat, ilaaguaqsisaqłuni akunġanniñ iñuksramiñik. 
ACT.15.15	Aasii taamna uqaluŋisa uqaqtiŋisa God-im atiqatigiŋagaat, aglausimarut Bible-ni uqaluŋi inna,
ACT.15.16	“Aquatigun taipkua taimani piŋaruat,
ACT.15.16	uvaŋa God-auruaŋaa utiġniaqtuŋa
ACT.15.16	ikayuġiaġlugich David kiŋuniŋi.
ACT.15.16	David umialguniŋa akiiḷiŋagaluaqtillugu,
ACT.15.16	kiŋuniŋa umialliutiniaġiga,
ACT.15.17	Iñuich iluqaġmiŋ ivaqłiayumiñaqsiḷugich Ataniġmik,
ACT.15.17	iluqaġmiŋ tamatkua ququaŋakkatka nunauruaniñ uvaŋa iñugisukługich.
ACT.15.18	Tainna Ataniq uqaqtuq, iḷitchuġipkairuaq tamatkuniŋa iŋiḷġaan.”
ACT.15.19	Aasiuvva sivunniutiga, uvagut iḷaksiaŋaiḷḷavut tamatkua Jew-guŋitchuat mumiksuat God-mun. 
ACT.15.20	Aglaan tuyugaksraġigivut uqautilugich niġitquŋiḷḷugich niqinik ilaaguaqtauruanik iñuuraqpaŋnun, allatuquŋiḷḷugiḷḷu, niġitquŋiḷḷugiḷḷu niġrutinik auŋich maqiŋaitchuanik, auktuquŋiḷḷugiḷḷu.
ACT.15.21	Qanuq pitqurat qaisauruat Moses-kun taiguaġuugaich qaŋapak Jew-guruat aŋaiyyuvianni Savaisuaġmata, uqaluŋiḷu alġaqsruutauvlutiŋ nunaaqqipayaani.
ACT.15.22	Tavra tiliraunikun iḷitchitqurat umialiŋnallu iluqaġmiglu aŋaiyyuliqiruat sivunniŋarut piksraġukłutiŋ iñuŋnik iḷamiŋnik, aasii tiliḷugich Antioch-mun piqatigilugik Paul-lu Barnabas-lu. Tavra piksraqtaaġiŋagaich Judas-lu taggisiqaqtuaq Barsabbas-mik, Silas-lu, iññuk isumakkusiaqaġluataqtuak aniqatiniñ. 
ACT.15.23	Ukuniŋa tuyuutinik tuyuŋarut. Aniqatisi, iluqatiŋ tiliraunikun iḷitchitqurat, umialiŋnallu, tuyuqtut paġlanmiŋnik iluqaiññun aniqatinun Jew-guŋitchuanun, iñuuruanun Antioch-mi Syria-miḷu Cylicia-miḷu. 
ACT.15.24	Tusaaŋarugut iñuich iḷaŋiññun, uvaptiŋniñ aullaqtuanun, nalupqitchaktinnivḷusi uqaluanun, uvaptiŋnun qaitchiŋaitkaluaqtillutiŋ tainna pitqutinik. 
ACT.15.25	Aasiuvva kasimaŋarugut atautchimi, aasii iluqata atisivḷuta piksraŋarugut aŋutinik, aasii aullaqtillugich ilivsiññun, piqatigilugik piviuttaġikkavut Barnabas-lu Paul-lu, 
ACT.15.26	iññuk anayanniuqtitchiŋaruak iñuggunmiŋnik savautivlugu Ataniqput Jesus Christ. 
ACT.15.27	Tavraasii tiliŋagivut Judas-lu Silas-lu, inmiŋnik uqautiniaġmigaasi tainnatuttauq tuyuutiptiktun. 
ACT.15.28	Qanuq Ilitqusiġiksuam uqallautiŋagaatigut, uvaguttauq aasii iviġaumagivlugu aitchuġuŋił̣ł̣usi pitquravsaanik siġḷiġnaqtuanik kamaginiaqtuni, ukuniŋałhiñaq piraksriġivsi, 
ACT.15.29	ilivsi niġiñasi niqinik ilaaguaqtauruanik iñuuraqpaŋnun, auktuġnasiḷu, suli niġiñasi niġrutinik auŋich makinŋaitchuanik, allatuġnasiḷu. Ilivsiññik qaunagiguvsi taapkunaŋŋa piḷḷuataġniaqtusi. Kutpaiġivsi.
ACT.15.30	Tavra aullaqtitaukamiŋ Antioch-muŋarut, aasii katitanikamisigik ukpiqtuat atautchimun, qaiñŋagaich tuyuutit. 
ACT.15.31	Aasii taiguaganiŋmatigik, quviasuŋarut qapiŋaisaaġusiamikkun. 
ACT.15.32	Tavra Judas-lu Silas-lu, iliŋiktauq uqaqtauvlutiŋ God-mun, uqautiŋagaich aniqatit sivisuruamik qapiŋaisaaqługich, suaŋasiḷaaqługiḷḷu ukpiġutaatigun. 
ACT.15.33	Tavra tavraniisugruaniŋmaŋnik, aullaqtinŋagaich tutqiunmi aniqatit taamapkunuŋa tiliriŋiññun. 
ACT.15.34	Aglaan Silas sivunniŋaruq tavraniitchukłuni. 
ACT.15.35	Tavra Paul-lu Barnabas-lu Antioch-miinŋaruk, iḷisaurrivḷutik piqatigivlugich allat iñugiaktuat alġaqsruutigiŋagaat Atanġum uqalua.
ACT.15.36	Uvliuganikamiŋ, Paul uqallaŋaruq Barnabas-mun, Utaqqiḷavuk takulugich aniqatiit iniqpapayaani alġaqsruivigiŋakkaptiŋni uqaluanik Atanġum, aasii iḷitchuġilugich qanuqtilaaŋannik. 
ACT.15.37	Tavra Barnabas piqatigisuaqsiŋagaa John Mark maliquvlutik. 
ACT.15.38	Paul isumaniqsuġli iłuałhaaġasugalugu maliŋitpatik, utiqsaŋamman inmiŋniñ Pamphylia-mi naatkaluaqtinnagu alġaqsruiñiqtiŋ.
ACT.15.39	Tavra qapiqtaiḷirrapiaŋaruk avanmun isummatillaamiŋnik piqatigiiŋaiqsaallaġmiŋ, Barnabas-li piqasiutiŋagaa Mark, aasii tiŋinnaaqłutiŋ Cyprus-mun. 
ACT.15.40	Paul-li piksraqtaaġiŋagaa Silas aasii aullaqłutiŋ, aŋaiyyutiqqaaqtillutiŋ aniqatinun, God-mun qaunagitquvlugik. 
ACT.15.41	Aasii iliŋik iglauŋaruk Syria-kun Cilicia-kullu, aasii Paul suaŋasiḷiŋagai aŋaiyyuliqiruat ukpiġutiŋich.
ACT.16.1	Tavra Paul-kut tikiñŋarut Derbe-mun Lystra-mullu. Ukpiqtuaq tavraniinŋaruq atiqaqtuaq Timothy-mik, iġñiŋa Jew-guruam aġnam ukpiqtuaguruam, aglaan aapaŋa Greek-guvluni. 
ACT.16.2	Ilaa uqautigilluataŋagaat iluqatiŋ aniqatit Lystra-mi Aichonia-miittuallu. 
ACT.16.3	Paul-gum Timothy maliquŋagaa inmigun. Tavra Paul-gum nalunaiñŋutchiŋagaa timaagun Timothy Jew-guqtirrunmik. Taamna piŋagaa pisigivlugich iluqaisa Jew-guruat iñuuruat tamaani iḷisimaruat Timothy-m aapaŋa Jew-guŋisilaaŋanik. 
ACT.16.4	Tavra iglaullaġmiŋ iniqpaktigun, aitchuutigiraġaŋagaich sivunniutit ukpiqtuanun inillakkaŋich tiliraunikun iḷitchitqurat umialiŋnallu Jerusalem-miittuat, uqautivlugich kamagitquvlugich tamatkua piraksriutit. 
ACT.16.5	Tavra aŋaiyyuliqiruat suaŋasiḷaaqtauŋarut ukpiġunmiŋni, suli iñugiaksisaiññaŋarut uvlutuaġman.
ACT.16.6	Tavra kukiḷuŋarut nunaŋigun Phrygia-m Galatia-vlu. Ilitqusiġiksuam alġaqsruitquŋaitkai tusaayugaaġiksuamik nunaaqqiŋiñi Asia-m. 
ACT.16.7	Tavra akiŋiqamirruŋ nuna Mysia, iglausaġaluaŋarut nunaaqqiŋiñun Bithynia-m, aasii Jesus Ilitqusiġiksuaŋata pipkaŋaitkai. 
ACT.16.8	Tavraasii qaaŋiqł̣ugu Mysia, Troas-muŋarut. 
ACT.16.9	Tavra Paul qiñiqtuuraaŋaruq unnuami, tautukługu Macedonia-ġmiu makitavluni qaitquuqłiqsuaq inmiñik, uqaqłuni, Qaiḷutin Macedonia-mun ikayuġiaqtigut. 
ACT.16.10	Tavra Paul qiñiqtuuraaganipqaġman, tavrauvvaa itqanaiyaŋarugut aullaġukłuta Macedonia-mun, sivunniqł̣ugu God-mun ququaġnivḷuta alġaqsruitquvluta tusaayugaaġiksuamik iñuŋnun taamani.
ACT.16.11	Umiaqpagaqłuta aullaŋarugut Troas-miñ, aasii tiŋinnaaqłuta nalimun ikaaqłuta Samothrace-mun, aasii uvlutqiŋman Neapolis-mun. 
ACT.16.12	Aasii tavraŋŋa aullaqłuta nunanmun Philippi-mun, naumaniqsrauruamun iniqpaŋiñi Macedonia-m, Rome-miunik iñuqaqtuaq. Taavrumani iniqpaŋmi uvliuŋarugut. 
ACT.16.13	Tavra Jew-guruat Savaiññiŋanni, siḷataanuŋarugut iniqpaum kuugum siñaanun, isumavluta Jew-guruat aŋaiyyuliaġuunasugalugich tavruŋa. Aasii aquptaaqłuta uqaqatigiŋagivut aġnat katittuat tavruŋa. 
ACT.16.14	Iñuich iḷaŋat tusaarikput aġnaq atiqaŋaruq Lydia-mik, iniqpaŋaniñ Thyatira-m, tuniuqqairi suŋauraammaġiksuanik ukił̣haanik, aŋaiyyurauruaq God-mun. Atanġum puttuqsripkaŋagaa akuqtuġumiñaqsivḷugich uqaluŋi Paul. 
ACT.16.15	Tavra ilaalu igluqatiniḷu paptaiqsauŋarut. Tavrani ilaan aiyugaaŋagaatigut uqaqłuni, Isummatigiguvsiŋa iḷumun ukpiqtuaġuġniḷuŋa Ataniġmun, qaisitchi iglumnun aasii tukkulusi. Tavra kamagiŋagikput.
ACT.16.16	Iḷaanni aullalgiññapta aŋaiyyuliaġvikaamun paaŋagaatigut kivgam niviaqsiam ilitqusiqł̣uqaġniqsuam nalautchaġuuvluni sunik piyumaaqtuanik. Ilaan pigirini maniññakpautisuunikkaŋi nalautchuġaqłuni. 
ACT.16.17	Ilaan maliġuaŋagaa Paul uvagullu nipałłuni, Uvvaukua aŋutit kivgaŋi kamanaġniqsrauruam God-im uqautigaasi qanuġlusi annallasiñiaqtilaavsiññik. 
ACT.16.18	Tainna nipanŋaruq uvluni iñugiaktuani. Tavra Paul-gum aġiuvlugu kiŋiaqługu uqallautiŋagaa ilitqusiqł̣uk, Ataniġnaqutaagun Jesus Christ piraksriġikpiñ anitquvlutin ilaaniñ. Tavrauvvaa ilitqusiqł̣uk aniŋaruq ilaaniñ. 
ACT.16.19	Tavra pigiriŋisa iḷitchuġikamiŋ maniññagniutigikkaqtiŋ piiġñiġman, tigguġluŋagaich Paul-lu Silas-lu, aasii kaliksraqługik kasimmaviŋmuutiŋagaich sivuġaannun atanaurat. 
ACT.16.20	Tavra qaġġisiŋagaich sivuġaannun Rome-miut atanauraŋisa, aasii uqallakłutiŋ, Ukua uvva aŋutit Jew-guruat aŋalayyakkaich iñuich iniqpaptiŋni. 
ACT.16.21	Iliŋich iḷisaurrirut paaqsaaŋaruanik pitquraptiŋnun. Uvagut Rome-miuguruaguut kamagiyumiñaitkivut tamatkua piḷġutchich iḷisaurrutiŋich. 
ACT.16.22	Iñusalaich tapiġiiksinŋarut piyuaqłiqł̣utiŋ iliŋiŋnik, suli atanaurauruat aliktuŋagaich annuġaaŋik Paul-lu Silas-lu, aasii piraksriivḷutiŋ anaumiquvlugik. 
ACT.16.23	Tavra anaumianisugruanikamisigik, tigutaaġviŋmuŋagaich piraksriqł̣ugu tigutaaqtanik munaqsri qaunagipiaġataquvlugik. 
ACT.16.24	Kamagivlugu taamna piraksriusiani, munaqsrim iḷulliġmun tigutaaġviŋmun isiŋagik, aasii payaŋaiyaqługik siŋiġñiŋikkun qiruŋnun tigutaaġutinun.
ACT.16.25	Tavra unnuaq qitiqqaqpalliġman Paul-lu Silas-lu aŋaiyyuŋaruk, suli nanġautinik atuqłutik God-mun, aasii tigutaaqtat naalaktuaŋagaich. 
ACT.16.26	Tavra tavraŋŋatchiaq nuna aulaqpaŋaruq, maŋŋuŋiunnii tigutaaġvium aulayyaktaallaisa. Tavraŋŋatchiaq iluqaġmiŋ upkuat upkuiŋarut, suli iñupayaam tigutaaqsimmatiŋi kalimñat kataŋarut tigutaaqtaniñ. 
ACT.16.27	Tavrali tigutaaqtanik munaqsri itiqami, tautukamigich tigutaaġvium upkuaŋi aŋmaruat, isumaliŋaruq iluqaisa tigutaaqtat pigruġasugalugich, tavraasii amuŋagaa savikpani tuqutchaqsaqłuni inmiñik. 
ACT.16.28	Tavra Paul nivliŋaruq nipatutilaamisun, Anniaġnak iliŋnik, qanuq uvaniittugut iluqata. 
ACT.16.29	Tavra tigutaaqtanik munaqsri qaummatiksramik qiññuaŋaruq, suli isiniqłakłuni uullaġruaqtun iqsim punŋaruq sivuġaaŋnun Paul-lu Silas-lu. 
ACT.16.30	Tavra annisivlugik apiġiŋagik, Aŋutiik, sumik piruksrauvik annaurrausugluŋa? 
ACT.16.31	Iliŋik uqallaŋaruk, Ukpiġiñ Ataniġmun Jesus-mun aasii annaurrauniaqtutin, iliviḷḷu igluqatitillu. 
ACT.16.32	Tavra iliŋikta quliaqtuaġiŋagaak uqalua Atanġum ilaanun, iluqaiññullu igluaniittuanun. 
ACT.16.33	Tavra ilaan piŋagik taavrumani unnuam ikarraŋani, aasii iqaġivlugich kiḷḷiaġniŋik, suli ilaa qitunġaniḷu paptaiqsauŋarut tavrauvvaa. 
ACT.16.34	Tavra ilaan Paul-lu Silas-lu iglumiñuutiŋagik, aasii niqłiqsuqługik. Tavra ilaa igluqatiniḷu quviasupiaġataŋarut pisigivlugu ukpiliġñiqtiŋ God-mun.
ACT.16.35	Tavra uvlaami Rome-miut atanauraŋisa tiliŋagaich piliisimat uqaqłutiŋ, Taamapkuak aŋutik aullaqtitchigik. 
ACT.16.36	Tavra tigutaaqtanik munaqsrim uqallautiŋagaa Paul, Atanaurat tilisiŋarut aullaqtitquvlutik, iliviḷḷu Silas-lu tigutaaqtauŋaiġḷutik. Aullaġumiñaqtutik tuaksruiḷaakun. 
ACT.16.37	Tavra Paul-gum uqallautiŋagai piliisimat atanauraŋich, Anaumiŋasugaaptiguk iñuich takkuanni, isivġiqsauŋaiḷaak patchisiqaqtilaaġlunuk, iññuk Rome-miunun iḷauruaguuk, suli isiqtaġivlunuk tigutaaġviŋmun. Paŋmapak aasiiñ aullaqtinniaqpatiguk nalunautchiḷutiŋ? Naumi, qaiḷutiŋ ilimiŋnik annisiyaqtuġlisiguk. 
ACT.16.38	Piliisimat quliaqtuaġiŋagaich taapkua uqaluich atanauranun, aasii tusaakamasigik Paul-lu Silas-lu Rome-miunun iḷautilaaŋaŋnik iqsiḷiŋarut. 
ACT.16.39	Tavra qaivḷutiŋ nunuuraġvigiŋagaik. Aasii annisivlugik apiġiŋagaich aullaquvlugik iniqpaŋmiñ. 
ACT.16.40	Tavra Paul-lu Silas-lu aniŋaruk tigutaaġviŋmiñ, aasii isiqłutik Lydia-m igluanun. Tavrani kasuŋagaich aniqatit, aasii uqautiqqaaqługich qapiŋaisaaġutinik, aullaŋaruk.
ACT.17.1	Tavra Paul-lu Silas-lu iglauŋaruk nalaułługik Amphipolis-lu Apollonia-lu, aasii tikił̣ł̣utik Thessalonica-mun, aŋaiyyuviqaġniqsuanun Jew-nun. 
ACT.17.2	Tavra Paul isiŋaruq aŋaiyyuviŋmun piḷġusikaamisun. Suli piŋasuni Savaiññiġni ilaan uqaaqatigiŋagai iñuich Bible uqaluŋiññiñ, 
ACT.17.3	sivunniuġutivlugich, iḷumun itilaaġutivlugiḷḷu, Christ nagliksaaqtuksraupiaġnivḷugu suli aŋiluni tuqqunmiñ, uqaqłuniḷu, Taamna Jesus quliaqtuaġikkaġa ilivsiññun Christ-guruq. 
ACT.17.4	Tavra iḷaŋich maliksuktitauŋarut, aasii iḷḷativlutiŋ Paul-mullu Silas-mullu, iñugiaktuallu Greek-gich ukpiliŋaruat God-mun, suli iñugiaktuat naumaruat aġnat iḷḷatiŋammiut.
ACT.17.5	Tavra Jew-guruat killuqsraliŋarut, aasii iñuksraqłutiŋ anniqsuutauŋitchuanik iḷatchiqsiñik iñugiaksiŋagaich. Tavra iniqpaum iñuŋi tuavaallaktinŋagaich aasii piyuksraġiŋagaat iglua Jason, Paul-lu Silas-lu paqinniatakługik iñuŋnuutisukługik. 
ACT.17.6	Tavra paqinŋiññamisigik, kaliksraŋagaat Jason aniqatillu iḷaŋich sivuġaannun iniqpaum atanauraŋisa, pasivḷugik Paul-lu Silas-lu uqaqłutiŋ, Taipkuak iññuk tuavaalatchiññiktuk iñuŋnik sumiḷḷiqaa, aasiuvva iniqpaptiŋnuŋmiuk. 
ACT.17.7	Aasii Jason tukkuliŋagik iglumiñun. Iluqaġmiŋ piḷġusiqaqtut paaqłakługich pitquraŋi Caesar-m, Rome-miut umialgata, uqaqłutiŋ umialiqaġnivḷugu allamik, atiqaqtuamik Jesus-mik. 
ACT.17.8	Tamatkuniŋa uqaqłutiŋ iñusalaiḷḷu atanauraŋiḷḷu iniqpaum tuavaallaktinŋagaich. 
ACT.17.9	Tavra atanaurat akiḷiipkaŋagaich Jason-lu allallu maniŋñik annisiqsiłługich, aasii aullaqtinŋagaich.
ACT.17.10	Unnupqauraġman, aniqatit tavrauvvaa aullaqtinŋagaich Paul-lu Silas-lu Berea-mun, aasii tikiññamik aŋaiyyuliaŋaruk Jew-guruat aŋaiyyuviannun. 
ACT.17.11	Iñuich tavrani uqautisuġnapayaaŋarut iñuŋniñ Thessalonica-miittuaniñ, qanuq ilaisa naalaġniŋagaat uqaluk kipiġniuqłutiŋ. Aasii uvlutuaġman iḷisaŋagaich Bible uqaluŋich iḷitchuġiniaqłutiŋ Paul-gum uqaluŋi iḷumun itilaapiaŋannik. 
ACT.17.12	Iñugiaktuat tavrani ukpiliŋarut, suli iñugiaktuat Greek-guruat aġnat naumaruat, allallu iñugiaktuat Greek-guruat aŋutit, ukpiliŋammiut. 
ACT.17.13	Tavra Jew-guruat Thessalonica-mi tusaakamiŋ Paul alġaqsruiñivḷugu uqaluanik God-im Berea-mi tavruŋaŋarut, aasii tuavaalatchiññikłutiŋ iñuŋnik tavrani. 
ACT.17.14	Tavra aniqatit tavrauvvaa aullaqtinŋagaat Paul iglauyaaksraŋanun taġiukun, aglaan Silas-lu Timothy-lu qimaktinŋaruk Berea-mun. 
ACT.17.15	Taapkua aullaqtitchiruat Paul-mik qaniŋagaat Athens-munaglaan, aasii utiqłutiŋ Berea-mun. Paul-miñ piraksriusiaqaŋaruk Silas-lu Timothy-lu qaiñasuaquvlugik inmiñun.
ACT.17.16	Tavra Paul utaqqiḷḷaagnik Silas-lu Timothy-lu Athens-mi, tautukłuni iñugiaktuanik iñuuraqpaŋnik isumaalutchaŋaruq atqunaqłuni. 
ACT.17.17	Tavra ilaan uqaaqatigiŋagai Jew-guruat aŋaiyyuvianni, Jew-guruallu Jew-guŋitchuallu ukpiliŋaruat God-mun, suli uvlutuaġman kasimmaviŋñi uqaqatigivlugich iñuich nalaurrutiruat. 
ACT.17.18	Iñuitchauq iḷaŋich Epicurean-guruat Stoic-guruallu iḷisaurrit qapiqtaŋagaat Paul. Aasii iḷaŋich uqallaŋarut, Sumik una uqavalari uqaġniḷuksaava? Allalli uqaŋarut, Ilaa qiññaqaqtuq alġaqsruirisun allayuqqanik god-tinik. Tainna uqaŋarut pisigivlugu Paul alġaqsruimman Jesus-mik aŋŋiñmiglu. 
ACT.17.19	Tavra ilaisa Paul tiguŋagaat aasii qaġġisivlugu sivuġaannun kasimaruat Areopagus-mi uqaqłutiŋ, Iḷisimasukkaluaqtugut taavrumuuna nutauruakun iḷisaurrutigikkapkun. 
ACT.17.20	Qanuq uvva tusaakkapta iḷaŋich allayuaġigivut, aasii iḷitchuġisukkaluaqtugut sumik tamatkua sivuniqaqtilaaŋannik. 
ACT.17.21	Tavra iluqaġmiŋ Athens-miut, imaŋŋaqtallu iñuuruat tavrani, atuġaġniġaat piviksraqtiŋ suuŋiḷanun, quliaqtuaqsiññaqłutiŋ naagga tusaaniaqłutiŋ sunik nutauruanik.
ACT.17.22	Tavra Paul, makiłłuni sivuġaannun kasimaruat Areopagus-mi uqallaŋaruq, Iñuich Athen-miut, puttuqsriruŋa ilivsi qanusipayaakun piraġausikun ukpiqtauniqsusi. 
ACT.17.23	Qanuq pisuaqtuallaġma qiñiqtuaqługich init iñuuraqpaŋnun aŋaiyyuvigikkasi, paqinŋammiuŋa ikipkaiviŋmik ukuniŋa aglaqaqtuamik, Nalukkaptiŋnun god-mun. Taamnaasii aŋaiyyuvigikkaqsi nalullaan quliaqtuaġiniaġiga paŋmapak ilivsiññun. 
ACT.17.24	God savaŋaruaq nunamik suli supayaanik imaġikkaŋiñik, Atanġuruq qiḷaŋmullu nunamullu, iñuuviqapiaġniaqtuksrauŋitchuq ininik iñuich savaaŋiññik.
ACT.17.25	Naaggaunnii ilaa piqaqtuksraupiaġniaŋitchuq iñuich piḷiuġumiñakkaŋiññik ilaa savautilugu, qanuq ilaan inmiñik aitchuutigigai iñuggullu aniġniġlu supayaallu iñupayaanun. 
ACT.17.26	Suli ilaan savaŋagai atautchimiñ iñuŋmiñ, iñupayaurat nunami iñuutquvlugich iluqaani nunami. Ilaan sivunniutiŋagai sivuani iñuullaaniksraŋich suli killiksraŋich iñuuniaġviḷḷaaŋisa. 
ACT.17.27	Tainna God piŋaruq iñuŋnun ivaquyumagaluaqłuni, iḷaanni paqinnasugaluni ivaqtuiññaqpanni, God qanitkaluaqtuq iluqaptiŋnun. 
ACT.17.28	Qanuq ilaa kaŋiutauruq iñuusipayauraptiŋnun. Iḷaŋitchauq taigualirivsi uqallaŋammiut,
ACT.17.28	“Uvaguttauq ilaan miqłiqtuġigaatigut.”
ACT.17.29	Tavra God-im miqłiqtuġiniġmatigut, isumaruksrauŋitchugut God-im irrusia innasugalugu iñuuraqpaktun kaviqsuamiñ maniŋmiñ, naagga qatiqtuamiñ maniŋmiñ, naagga uyaġagmiñ, savaaŋisun sanaturuat iñuich. 
ACT.17.30	Qaŋapak taimani God-im iḷatchiŋagai iñuich naluŋŋaisa, aglaan paŋmapak ilaa pitqurriiŋaruq iñupayaat sumipayaaq isumalitqiquvlugich. 
ACT.17.31	Qanuq ilaa nalunaiqsiŋaruq uvlumik, taivrumani ilaan isivġiġñiaqługich nunam iñupayauraŋi nalaunŋaruakun, piriqaġluni iñuŋnik ilaan piksraqtaamiñik. Ilaan nalupqinaiyaŋagaa iñupayaanun piksraqtaani aŋipkaqługu tuqqunmiñ.
ACT.17.32	Tavra tusaakamirruŋ Paul uqaġman aŋŋisikun tuqqunmiñ, iḷaŋisa kipagiŋagaat. Aglaalli allat uqallakłutiŋ, Naalaktuavsaaġukkiptigiñ taavrumiŋa iḷaannigu. 
ACT.17.33	Tavra Paul aniŋaruq kasimaruaniñ. 
ACT.17.34	Aasiivsauq iñuich iḷaŋich iḷḷatiŋarut ilaanun ukpiliqł̣utiŋ, iḷagiŋagaat Dionysius iḷauruaq Ariopagus-nun, aġnaġlu atiqaqtuaq Damaris-mik, allallu iñuich.
ACT.18.1	Taavruma aquagun Paul aullaŋaruq Athens-miñ aasii Corinth-mukłuni. 
ACT.18.2	Tavra ilaan kasuŋagaa Jew-guruaq atiqaqtuaq Aquila-mik, aniŋaruaq Pontus-mi, qaiqqammiqsuaq Italy-miñ piqatigivlugu nuliani Priscilla, qanuq umialik Claudius pitqurriiŋaruq Jew-payaurat aullaquvlugich Rome-miñ. Tavra Paul-gum tautugiaŋagik. 
ACT.18.3	Aasii atiruamik savaaqaġniqamiŋ tuppiuqtauvlutiŋ, ilaan nayuŋagik. 
ACT.18.4	Tavra Paul uqaaġaqtuq Jew-guruat aŋaiyyuvianni Savaiññipayaani, ukpiliqsinniaqługich Jew-guruallu Greek-giḷḷu.
ACT.18.5	Tavra Silas-lu Timothy-lu tikiñŋaruk Macedonia-miñ, Paul aptatiqaŋaruq alġaqsruiñiġmik, uqaluktuaġivlugu Jew-guruanun Jesus Christ-gunivḷugu. 
ACT.18.6	Tavraasii akiḷḷiḷiqsuġmanni uqamaqłuutivluniḷu, ilaan ivsuktuŋagai annuġaani aasii uqallautivlugich, Annaurrauŋitkuvsi ilivsiññik pasiruksraurusi. Uvaŋa patchisauŋitchuŋa. Paŋmapaŋmiñ alġaqsruiñiaqtuŋa Jew-guŋitchuanun. 
ACT.18.7	Tavra Paul qimaŋagai aasii aullaqłuni igluanun Jew-guŋitchuam atiqaqtuam Titus Justus-mik, aŋaiyyusuuruaq God-mun. Ilaan iglua siḷalliuŋaruq Jew-guruat aŋaiyyuviannun. 
ACT.18.8	Crispus umialiŋnauruaq aŋaiyyuviŋmi ukpiliŋaruq Ataniġmun, piqatigivlugich igluqatipayaani. Suli iñugiaktuat allat iñuich Corinth-miittuat tusaavlugu uqaluk, ukpiliŋarut suli paptaiqsauvlutiŋ.
ACT.18.9	Unnuat iḷaŋanni, Paul qiñiqtuuraaŋaruq. Tavrani Atanġum uqallautiŋagaa, Iqsiñak, aglaan alġaqsruivsaaġiñ, nikatchaŋnak, 
ACT.18.10	qanuq itqatigigikpiñ, iñuum kialiqaa anniaqsaayumiñaitkaatin, qanuq ittut iñugiaktuat iñutka uumani iniqpaŋmi. 
ACT.18.11	Tavra Paul tavraniinŋaruq ukiuq iḷavlugu avvaġmik, iḷisautivlugich iñuich God-im uqaluanik.
ACT.18.12	Tavra Gallio kavanaupkaqtillugu Greece-mi, Jew-guruat katinŋarut, aasii tigguġlukługu Paul qaġġisiŋagaat uqaqsitaaġviŋmun, 
ACT.18.13	uqaqłutiŋ, Iñuk una maliksuktitchiñiaqsaaruq iñuŋnik aŋaiyyutquvlugich God-mun, paaqłaglugich pitqurat. 
ACT.18.14	Tavra Paul uqallaksaaqsimmiuġlu, Gallio-m uqallautiŋagai Jew-guruat, Iñuk taamna piŋakpan sumik pigiitchuamik pitqurallu kamagiŋiḷḷugich, uvaŋa manimmiyumiñaġaluaġivsi Jew-guruasii. 
ACT.18.15	Aglaan pasiñiqavsiuŋ uqaluktigullu iñuiḷḷu atiŋisigun ilivsiḷu pitquravsigun, ilivsiññik iłuaqsruġumiñaġiksi. Tamatkunuuna isivġiqsauniaŋitchuŋa. 
ACT.18.16	Tavra ilaan aninŋagai uqaqsitaaġviŋmiñ. 
ACT.18.17	Tavra iluqaġmiŋ tigguġluŋagaat Sosthenes, umialiŋnaŋa Jew-guruat aŋaiyyuviata, aasii anaumiaqsivḷugu sivuġaani uqaqsitaaġvium. Taamna suliqutigiŋiñmigaa Gallio-m suuramikunnii.
ACT.18.18	Taavruma aquagun Paul iñugiaktuanik uvliuqqaaqłuni Corinth-mi, qimaŋagai aniqatit tiŋilġaivḷuni Cyria-mun, piqatigivlugik Priscilla-lu Aquila-lu. Cenchreae-miinŋaġmi, niaquni mitquiŋagaa piḷġusiatitun Jew-guruat unniqsuqłiivḷuni God-mun.
ACT.18.19	Tavra tikiñŋarut Ephesus-mun, aasii Paul-gum qimaŋagik Priscilla-lu Aquila-lu tavruŋa. Ilaa aŋaiyyuliaŋaruq Jew-guruat aŋaiyyuviannun, aasii tavrani uqavaaqatigiŋagai Jew-guruat. 
ACT.18.20	Iliŋisa apiġimmanni nayuqtuallaquvlutiŋ sivisuuraqtuami, ilaa pisuŋiñŋaruq. 
ACT.18.21	Aglaan qimaksaqamigich uqallautiŋagai, Pisuutigikpagu God-im, utaqqiñiaġmigivsi. Tavra tiŋinnaaqsaŋaruq Ephesus-miñ.
ACT.18.22	Tavra tikiññami Caesarea-mun, aullaŋaruq Jerusalem-mun, aasii paġlaŋagai aŋaiyyuliqiruat, aasii aullalgił̣ł̣uni Antioch-mun. 
ACT.18.23	Tavraniittuallaqqaaqłuni aullaŋaruq aasii kukiḷukłuni nunaaqqiñun Galatia-mi Phrygia-miḷu, suaŋasiḷiqługich ukpiġutiŋich ukpiqtuat.
ACT.18.24	Tavra Jew-guruaq atiqaqtuaq Apollos-mik, iñuguŋaruaq Alexandria-mi, tikiñŋaruq Ephesus-mun. Ilaa uqaqtuayuruaq iḷisimmaġikł̣uni Bible uqaluŋiññik. 
ACT.18.25	Iḷisausiaqaŋaniqsuq Atanikun, aasii qapiŋaił̣ł̣uni uqaŋaruq iḷisaurrivḷuniḷu nalaupiaqługich sut sivuniqaqtuat Jesus-mik. Aglaan iḷisimatualuŋniqsuq paptaiġutaanik John. 
ACT.18.26	Ilaa uqarraqsiŋaruq taluqsrautaił̣ł̣uni Jew-guruat aŋaiyyuvianni. Tavra Priscilla-vlu Aquila-vlu naalaktuaqqaaqługu aggisiŋagaak, aasii iḷisautimmaġiksaagaqsivḷugu God-im annaurriḷḷatilaaŋanik iñuŋnik. 
ACT.18.27	Tavra Apollos sivunniġman aullaġukłuni Greece-mun aniqatit Ephesus-mi ikayuŋagaat, tuyuqłutiŋ aniqatimiŋnun Greece-miittuanun paġlatquvlugu tikitpan. Tikiññami, Apollos ikayuŋagai tamatkua ukpiliŋaruat God-im nagliktuutiqpaŋagun. 
ACT.18.28	Qanuq ilaan qapiġnaił̣ł̣uni, suaŋavlutiŋ uqaluŋi, Jew-guruat qapiqtaŋagai kasimaruani qapiqtautikamiŋ nalupqinaiyaqługu Bible uqaluŋiññiñ Jesus Christ-guniŋa.
ACT.19.1	Tavra Apollos Corinth-miitillugu, Paul iglauŋaruq nunatigun aasii tikił̣ł̣uni Ephesus-mun. Tavrani kasuŋagai iḷaŋich ukpiqtuat. 
ACT.19.2	Aasii ilaan apiġiŋagai, Aitchuusiaġiŋavisiuŋ Ilitqusiġiksuaq ukpiliqavsi? Aasii kiuŋagaat, Naagga, qaŋaunnii tusaaŋaitchugut Ilitqusiġiksuaqaqtilaamik. 
ACT.19.3	Tavra Paul apiġivsaaŋagai, Qanuqłusi paptaiqsauŋavisi? Iliŋisa kiuŋagaat, Paptaiqsauŋarugut John piraksriutaagun. 
ACT.19.4	Tavra Paul uqallaŋaruq, John paptaiŋagai iñuich isumalitqiŋmata, uqautivlugich iñuich Israel-guruat ukpiliquvlugich iñuŋmun qaiyumaaqtuamun aqumigun, taavrumuŋa Jesus-mun.
ACT.19.5	Taamna tusaakamirruŋ, paptaiqsauŋarut atqagun Atanġum Jesus. 
ACT.19.6	Taavruma aquagun, Paul iḷimmagich argaŋni ilaiññun, Ilitqusiġiksuam aŋalarraqsiŋagai, aasii iliŋich uqaŋarut allakanik uqautchiñik nalukkamiŋnik, suli uqaqłutiŋ kaŋiqsiñaqsivḷugich God-im uqaluksriutiŋi. 
ACT.19.7	Iñugiaktilaaġivalliŋagaat qulit malġuk aŋutit.
ACT.19.8	Tavra Paul aŋaiyyuliaqtaŋaruq Jew-guruat aŋaiyyuviannun, aasii piŋasuni tatqiñi uqaqłuni taluqsraŋił̣ł̣uni, uqaaqatigivlugich ukpiqtinniaqługich God-im atanniqsimmataagun iñuŋnun. 
ACT.19.9	Aglaan iḷaŋich uqayunaiñŋarut ukpiġuŋiñŋarullu, suli uqautigimaqłukługulu Ataniq takkuanni iñuich kasimaruat. Tavra Paul qimaŋagai, aasii piqasiutivlugich ukpiqtuat, aasii uvlutuaġman uqautivlugich igluqpaŋmi iḷisaurriviani Tyrannus-gum. 
ACT.19.10	Paul tainna piŋaruq ukiuŋni malġuŋni, iñupayaurat iñuuruat nunaaqqiŋiññi Asia-m Jew-gugaluaqtuat Jew-guŋitkaluaqtuallu tusaaŋarut uqaluŋiñik Atanġum.
ACT.19.11	Tavra God-im savaktinŋagaa Paul naumaruanik aliuġnaqtuanik. 
ACT.19.12	Kakkiiyautikkaluat unnii saaġuallu atuŋakkaŋi Paul naŋittuanuutiraġaŋagaich, aasii naŋirrutiŋich piiġaqtut, ilitqusiqł̣uiḷḷu anivḷutiŋ iliŋiññiñ. 
ACT.19.13	Tavra kukiḷuktuat iḷaŋich Jew-guruat ilitqusiqł̣uiyairuat atuqsaaŋagaat atqa Atanġum Jesus tamatkunuŋa ilitqusiqł̣uqaqtuanun. Uqallautiŋagaich ilitqusiqł̣ugich inna, Piraksriġivsi anitquvlusi atqagun Jesus, Paul alġaqsruutigikkaŋata. 
ACT.19.14	Tainna piŋaniqsut tallimat malġuk iġñiŋi Jew-guruam aŋaiyyuliqsiqpaich qaukłiata atiqaqtuam Sceva. 
ACT.19.15	Tavra ilitqusiqł̣uum kiuŋagai, Jesus iḷisimagiga, Paul iḷisimammigiga, aglaan ilivsi kitkuuvisi? 
ACT.19.16	Tavra iñuum ilitqusiqł̣uqaqtuam piyuarraqsiŋagai piaqługivlugich, aasii payarivḷugich. Tavra iluqaġmiŋ pigruŋarut iglumiñ annuġaiḷat kiḷḷiaqtat. 
ACT.19.17	Tavra taamna tusaaŋagaat iluqaġmiŋ Jew-guruat Jew-guŋitchuallu iñuuruat Ephesus-mi aasii iqsitchaŋarut iluqaġmiŋ, aasiiḷi atqa Atanġum Jesus kamanaqtuaġiŋagaat iñuich. 
ACT.19.18	Iñugiaktuat ukpiqtuaġuqtuat qaiŋarut, aasii quliaqługich takkuanni iñuich sut savaaġisuuratiŋ, 
ACT.19.19	iḷaŋisa savaaqaġuuŋaruat aŋatkiqiniġmik qaġġisiŋagaich makpiġaatiŋ atautchimun, aasii ikipkaqługich takkuanni iñupayaat. Aasii akisutilaaġmatigik makpiġaat iḷitchuġiŋagaich katiłługich akisutilaaŋat 50,000 taalatun. 
ACT.19.20	Tavra iñuvsaat ukpiġiliŋagaat uqalua Atanġum. Suli iluqaġmiŋ iñuich iḷitchuġiŋagaat suaŋŋatiqaqtilaaŋanik God-im uqalua.
ACT.19.21	Tavra tamatkua piruat aquatigun, Paul aŋalałługu Ilitqusiġiksuam sivunniqsinŋagaa iglausukłuni nunaaqqiŋisigun Macedonia-m Greece-guvlu, aasii Jerusalem-mugluni. Ilaa uqallaŋaruq, Jerusalem-muqqaaġluŋa, tautugaksraġipiaġmigiga Rome. 
ACT.19.22	Tavra tiliŋagik Timothy-lu Erastus-lu ikayuqtiŋni Macedonia-mun, ilaali ittuallavsaaġukłuni nunaaqqiŋiñi Asia-m.
ACT.19.23	Tasamma tainnaiḷimman iñuich tuavaallapiaġataŋarut Ephesus-mi, akiḷḷiḷiqsuqługu alġaqsruun Atanikun. 
ACT.19.24	Qanuq iñuk atilik Demetrius-mik, maniŋñik qatiqtuanik savviqiri aŋaiyyuviŋŋualiuġuuruaq tuvraqługu aŋaiyyuvikpak savaaguruaq aġnamun god-iŋŋuamun Artemis-mik atiqaqtuamun. Savaaŋata maniññaktiqpagaġniġai savaktit. 
ACT.19.25	Tavra ilaan katitinŋagai atautchimun iluqaisa savaaqaqtuat ilimiktuttauq, aasii uqallautiŋagai, Aŋutiit, iḷisimarusi taavruma savaapta maniññaktilluataġuugaatigut. 
ACT.19.26	Aasii qiñiqtusi tusaarusiḷu taamna Paul suliqitilaaŋanik. Ilaa uqaqtuq god-iŋŋuat iñuich savaaŋich god-tauŋiññivḷugich, aasii maliksuktiłługich iñuich iñugiaktuat uvani Ephesus-mi, iluqakavsaŋiññiḷu nunaaqqiŋisa Asia-m. 
ACT.19.27	Aasiuvva anayanaqtuq savaaqput, una kisimi suksraaqtauniaŋitchuq, aglaallu aŋaiyyuvikpaŋa kamanaqtuam aġnam god-iŋŋuam Artemis-gum suuŋaiġñiaġmiuq, aasii kamanautaa suksraunġiqsauluni iñupayaat aŋaiyyuvigisuukkaŋat Asia-mi iluqaaniḷu nunami.
ACT.19.28	Taamna iñusalaich tusaakamirruŋ qinnaliqpaŋarut, suli nipaalarraqsiŋarut, Kamanaqtuq Artemis god-iŋat Ephesus-miut. 
ACT.19.29	Tavra iñuŋi iniqpaum tuavaallapiaġataŋarut. Suli pialaruat tigguġluŋagaich Gaius-lu Aristarchus-lu Macedonia-ġmiuk, Paul iglauqatiŋik, aasii aullautivlugik kasimaviŋmun. 
ACT.19.30	Paul ullautiyumaŋagaluaqtuq kasimaruanun, ukpiqtuat pitchaiḷiŋagaat. 
ACT.19.31	Iḷaŋisaptauq atanaurauruat ilaan avilaitqatiŋi tilisiŋammiut uqaluŋmik ilaanun ullautisaatquŋił̣ł̣ugu iñuich kasimmaviannun. 
ACT.19.32	Tavrali kasimaruat iluqaġmiŋ tuavaallaŋarut. Iḷaŋich nipaalaŋarut inmikkun, iḷaŋiḷḷi allamik, qanuq kasimaruat alapinŋarut, suli iñugiagniqsrat naluŋarut summan katitilaamiŋnik. 
ACT.19.33	Tavra iñuk atiqaqtuaq Alexander-mik Jew-guruat saavititaŋat sivuġaannun kasimaruat urriqaŋaruq argaŋmiñik nipaiquvlugich, aasii uqaġnirraqsivḷuni iñuŋnun iliŋich patchisauŋiññivḷutiŋ. 
ACT.19.34	Tavra iḷisaġikamirruŋ Jew-gutilaaŋa, atausiŋŋuqługu nipiriŋ nipaalaŋarut malġuŋni ikarraaŋni, Kamanaqtuq Artemis god-iŋat Ephesus-miut.
ACT.19.35	Kiisaimmaa iniqpaŋmi aglaktim nipaiqsinnamigich iñusalaich uqallaŋaruq, Iñuŋi Ephesus, iñupayaat iḷisimarut iniqpaŋat Ephesus-miut qaunaksriruagutilaaŋanik aŋaiyyuvikpaŋanik kamanaqtuam Artemis, taavrumalu iñuuraqpaum kataŋaruam siḷamiñ. 
ACT.19.36	Iḷisimalusiasii tamatkua kialiqaa piiḷaaġiyumiñaiñmagich nipaalaruksrauŋitkaluaqtusi, suli piaqłuktaŋaiġḷusi. 
ACT.19.37	Qaġġisiŋagisi ukuak iññuk uvuŋa tigligaiŋaitkaluaqtillugik aŋaiyyuvikpavsiññik, naagga uqamaqłuktautiqaŋaitkaluaqtillugik god-iptigun. 
ACT.19.38	Tavra Demetrius-lu savaktiniḷu pasikkutiksraqaġumiŋ iññukkun, uqaqsitaaġviich aŋmarut uqaqsitaaġvikaallu uvlut, isivġiqsillu ittut, tavrani uqautikkutiyumiñaqtut avanmun. 
ACT.19.39	Suli allanik iłuaqsrugaksranik piqavsaaġuvsi, iłuaqsruqtauyumiñaqtut pitquratigun kasimakpata. 
ACT.19.40	Qanuq anayasaaqtugut uqautikkusiaksramik tuavaalanikun uvlupak, patchisiksraiñŋapta nalauttualiḷuta uumuuna tuavaalanikun. 
ACT.19.41	Tavraasii taamna uqallausiġianikamiuŋ, aġiupkaŋagai kasimaruat.
ACT.20.1	Tuavaalaŋaiġmata, Paul katitquŋagai ukpiqtuat aasii qapiŋaisaaqqaaqługich, qimaŋagai Macedonia-muksaqłuni. 
ACT.20.2	Iglauganikami tamatkunuuna nunaaqqisigun, qapiŋaisaaqługich ukpiqtuat, tikiñŋaruq Greece-mun. 
ACT.20.3	Tavraniinŋaruq tatqiñi piŋasuni, aasii iḷitchuġikami Jew-guruat sivunniuġniġmata inmigun piyumigivluni, itqanaiyaŋaruq aullaġukłuni Syria-mun. Tavra sivunniŋaruq utiqsaġukłuni Macedonia-kun. 
ACT.20.4	Sopater iġñiŋa Pyrrhus Berea-mium aullaqasiŋagaa, aasiiḷi Thessalonica-ġmiuniñ Aristarchus-guvlu Secundus-lu Gaius-lu Derbe-mium, Timothy-vlu Tychicus-lu Trophimus-lu nunaaqqiŋiñiñ Asia-m tuvaaqasiŋagaat. 
ACT.20.5	Taapkua iñuich ayuŋarut sivuptiŋni, aasii utaqqivḷuta Troas-mi. 
ACT.20.6	Uvagulli tiŋinnaaŋarugut Philippi-miñ Niqinaqianiŋmata Puvlaksiŋaitchuamik Punniġmik, aasii tallimat uvlut pianiŋmata kasuŋagivut Troas-mi. Tavrani tallimat malġuŋni uvliŋarugut.
ACT.20.7	Tavra Savaitchuani katinŋarugut atautchimun nullautchiġviḷiqiniaqłuta. Paul uqautiŋagai iñuich unnuaq qitiqqaġataqtillugu aullaġniaqłuni uvlaakukpan. 
ACT.20.8	Qulliich iñugiaŋarut qiḷaguami kasimavivsiŋñi. 
ACT.20.9	Aasii nukatpiaq atiqaqtuaq Eutychus aquppiŋaruq igalaurami. Paul uqaŋaiḷḷaiqsillugu Eutychus uiñġaliqsaiññaŋaruq, kiisaimmaa siquvuq, aasii katakłuni piŋayuaŋniñ qiḷaguak nunamun. Tigummarruŋ tuquŋaniqsuq. 
ACT.20.10	Tavra Paul atqaŋaruq aasii pułłuni qulaŋiqł̣ugu, iqinnamiuŋ uqallaŋaruq Uŋiariñasi. Iñuuruq suli. 
ACT.20.11	Tavra Paul mayuanikami, niġianikamirruŋ nullautchiġvik, uqautivsaaŋagai uvluġataqtillugu, aasii aullaqłuni. 
ACT.20.12	Aasii iñuich aggisiŋagaat nutaġaaluk iñuuvlugu, suli quviasaaqtauqpaŋarut.
ACT.20.13	Aasii ayuvluta umiaqpaŋmun tiŋilġaqsiqsaŋarugut Assos-mun, sivuniqaqłuta ikisukługu Paul tavrani. Tainna sivunniuŋamman ilaa nunakuaġumavluni. 
ACT.20.14	Tavra kasuġmatigut Assos-mi, ikuŋagikput umiaqpaŋmun aasii Mitylene-mukłuta. 
ACT.20.15	Tavraŋŋa tiŋinnaaŋarugut uvlaakumman akiŋiqł̣ugu Chios. Aasii uvlutqiŋman tikił̣ł̣uta Samos-mun, aasii uvlaakutqiŋman tikił̣ł̣uta Miletus-mun. 
ACT.20.16	Tavra Paul sivunniŋaruq qaaŋiqsaaġukługu Ephesus, iñaviqqutchiġuŋił̣ł̣uni nunaaqqiŋisiguaġumi Asia-m. Ilaa tikiññasuaġuŋaruq Jerusalem-mun piñaġumiñaqpan Pentecost-liqikpata itchukłuni.
ACT.20.17	Paul aullaqtitchiŋaruq uqaluŋmik Miletus-miinŋaġmi Ephesus-mun apiġivlugich umialiŋnaŋich aŋaiyyuliqiruat paaquvluni. 
ACT.20.18	Aasii tikiñmanni uqallautiŋagai, Iḷisimarusi qanuq iñuuŋatilaamnik akunnavsiññi sivulliġmiñqaŋa uvlumiñ tikiññama nunaaqqiŋiñun Asia-m. 
ACT.20.19	Savautiŋagiga Ataniq kamasaaŋaiqł̣uŋa qulviuqłuŋalu siġḷiġniuġutit pisigivlugich tikitqataqtuat uvamnun sivunniuġutiŋich piyumigivluŋa Jew-guruat. 
ACT.20.20	Iḷisimarusi aŋŋikkutiŋaitkivsi supayaamik ikayuutauyumiñaqtuamik ilivsiññun alġaqsruikama iḷisautivlusiḷu kasimakavsi, igluvsiññiḷu. 
ACT.20.21	Jew-guruallu Jew-guŋitchuallu ativlugich kiliktuŋagitka isumalitqiquvlugich piḷuunmiŋniñ God-mun, suli ukpiquvlugich Ataniptiŋnun Jesus-mun. 
ACT.20.22	Aasii paŋmapak Ilitqusiġiksuam piyummiqł̣uŋa aullaaqsiruŋa Jerusalem-mun, nalugaluaŋŋaan suna piruksraq uvamnun taamani. 
ACT.20.23	Aglaan iḷisimatualuktuŋa Ilitqusiġiksuam iḷitchuġipkaŋagaaŋa iniqpapayaani tigutaaqtauniaġnivḷuŋa nagliksaaqtitauniaġnivḷuŋalu. 
ACT.20.24	Aasii tamatkua sivuuġagiŋitkitka. Sugiŋitkigalu tuqutkaluaqpanŋa. Naatchisuktuŋa tiliraunimnik alġaqsruiñimniglu Atanġum Jesus piraksriŋammaŋa quliaqtuaġutitquvlugich iñuich tusaayugaaġiksuanik, God-mun annautiyumiñaġnivḷugich nagliktuutiqpaŋmigun.
ACT.20.25	Aasii kukiḷuŋaruŋa akunnavsiññi alġaqsruutigivlugu God-im atanniqsimmataa iñuŋnun. Paŋmapak uvva iḷisimaruŋa iluqasi taututqigñiaŋitkivsiŋa. 
ACT.20.26	Tavraasii uqallautipiaġivsi uvlupak patchisauyumiñaiññiḷuŋa nalliqsi annaurrauyumiñaiññiqpan. 
ACT.20.27	Qanuq aŋŋikkutiŋaitkivsi sumik uqautigiraksramnik iluqaanik God-im iḷisimatqukkaŋanik ilivsiññun. 
ACT.20.28	Qaunagisitchi ilivsiññun iluqaisalu ukpiqtuat, Ilitqusiġiksuam qaunagitquŋakkaŋi ilivsiññun. Qaunagisigik aŋaiyyuliqiruat God-mun, ilaan pigiliutiŋakkaŋi tuqqutaagun ilaan iġñiġmi. 
ACT.20.29	Iḷisimaruŋa aullaanikkuma, iḷisaurriruat iḷumun inŋitchuanik iqsiñaqtuatun amaqqutun akunnaaġutiniaqtut ilivsiññun, aasii ukpiġutaiqsinniaġniaġaich ukpiqtuat. 
ACT.20.30	Suli ilivsi nanmiñiq akunnavsiññiñ satqummiġñiaqtut iñuich uqaurriruat saglunik ukpiqtuaguruanun maliksuktitchiñiaqłutiŋ inmiŋnun. 
ACT.20.31	Taamna pisigilugu nipuŋaitchitchi, itqaumalusi ukiuni piŋasuni nutqaŋaitchuŋa unnuakkaluami naagga uvlumi kiliktuqługu iñupayaaq tamatkunuuna qulviuġaluaŋŋaġma.
ACT.20.32	Aasii paŋmapak aŋaiyyutigivsi God-mun qaunagitquvlusi, suli aŋaiyyutivlusi nagliktuutikun uqaluŋiñun suaŋasiḷaaquvlugu ukpiġutiksi iḷaŋiutiyumiñaqsiḷusi quviasaaġusianik ilaan aitchuutigisuukkaŋiñik ilaaguaqtamiñun. 
ACT.20.33	Kaviuġiŋaitkiga kialiqaa mania qatiqtuaq naagga kaviqsuaq, naagga annuġaaŋi. 
ACT.20.34	Ilivsi iḷisimarusi ukuniŋa argamnik savautiqaġuuruŋa piqallasivḷuta iḷatkalu pigiraksraġikkaptiŋnik. 
ACT.20.35	Tamatkunani iluqaiññi iḷisautiŋagivsi tainna iñuk savagluni ikayuiruksrautilaaŋanik piḷguitchuanik, itqaumalugich uqaluŋi Atanġum Jesus uqallaŋamman, Quvianałhaaqtuq aitchuiruni aitchuusiaqaġniġmiñ.
ACT.20.36	Tavra Paul tamatkuniŋa uqaanikami, sitquqatigiŋagai iluqaisa umialiŋnat, aasii aŋaiyyuvlutiŋ. 
ACT.20.37	Tavra iluqaġmiŋ qiaqpaŋarut, suli iqimmaaqługu Paul kunikł̣ugulu kutpaiŋagaat, 
ACT.20.38	isumaaġutigiłhaaqługich uqaluich uqallausiġiŋakkaŋi taututqigñiaŋiññivḷuni. Tavra umiaqpaŋmuqatigiŋagaat.
ACT.21.1	Tavra avinnapta iliŋiññiñ tiŋilġaqsiqł̣uta sivunmun ikaaŋarugut Cos-mun, aasii uvlutqiŋman tikił̣ł̣uta Rhodes-mun, aasii taavaŋŋa aullalgiññapta tikił̣ł̣uta Patara-mun. 
ACT.21.2	Taavrumani inimi iḷitchuġiŋarugut umiaqpaŋmik ikaaġniaqtuamik Phoenicia-mun. Tavraasii ikiŋarugut aullaqsaqłuta. 
ACT.21.3	Qiñiġnaqsikaptigu qikiqtaq Cyprus, uŋalaŋata tuŋaagun igliŋarugut Syria-mun. Tulaŋarugut Tyre-mi, umiaqpak niuriñiaqłuni usiamiñik. 
ACT.21.4	Aasii paqiłługich iḷaŋich ukpiqtuat tavraniittuat, nayuŋagivut tallimat malġuŋni uvluni. Ilitqusiġiksuam uqallaguliqsinŋagai ukpiqtuat Paul Jerusalem-muquŋił̣ł̣ugu. 
ACT.21.5	Tavra uvliuġniksravut tavrani naanmata, aullaŋarugut iglausaqłuta. Iluqaġmiŋ ukpiqtuat piqatigivlugich nuliatiglu miqłiqtutiglu, qaniŋagaatigut siḷataanun iniqpaum. Tavrani sitquqłuta taġium siñaanun aŋaiyyuŋarugut suli kutpaiġutisuiqsaaqłuta avanmun. 
ACT.21.6	Tavrali uvagut ikiŋarugut umiaqpaŋmun, aasiiḷi iliŋich aisaqłutiŋ. 
ACT.21.7	Aullaqapta tiŋinnaaqłuta Tyre-miñ, tikiñŋarugut Ptolemais-mun. Tavrani paġlaŋagivut aniqatit nayuqługich uvlivḷuta atautchimik. 
ACT.21.8	Uvlaakumman aullaŋarugut aasii tikił̣ł̣uta Caesarea-mun. Tavrani isiŋarugut igluanun Philip isumalitqiksitchiñiaqtim, aasii tukkuġivlugu. Ilaa iḷagiŋagaat tallimat malġuk aŋutit tiikaksraqtaaguŋaruat Jerusalem-mi.
ACT.21.9	Aasii Philip sisamanik paniqaġniqsuaq uiñiŋaitchuanik, uqaqtauruanik God-mun. 
ACT.21.10	Uvliuqtilluta uqaqtauruaq God-mun atiqaqtuaq Agabus-mik tikiñŋaruq Judea-miñ.
ACT.21.11	Ullakamisigut ilaan tiguŋagaa Paul tavsia aasii qiḷiqsruqługich ilaan isigaŋni argaŋniḷu, uqaqłuni, Inna uqaqtuq Ilitqusiġiksuaq, Tainnatun Jew-guruat Jerusalem-mi qiḷiqsruiñiaġaat iñuk tavsiqaqtuaq mattumiŋa aasii aitchuutigilugu Jew-guŋitchuanun. 
ACT.21.12	Taamna tusaakaptigu, uvagullu iñuiḷḷu araŋagaluaġikput Paul Jerusalem-muquŋił̣ł̣ugu. 
ACT.21.13	Paul kiuŋagaatigut, Suvisiuvva qiavisi isumaalluksaaqpisiŋa? Qanuq uvva itqanaitchuŋa tigutaaqtauyumiñaqłuŋa Jerusalem-mi tuqutaullatuaġumalu pisigilugu Ataniq Jesus. 
ACT.21.14	Tavra payariyumiñaiññiqaptigu Paul, aġiuŋarugut aasii uqallakłuta, Pisuutaa Atanġum nalaulli. 
ACT.21.15	Taapkua uvlut aquatigun itqanaiyarraqsiŋarugut aasii Jerusalem-muksaqłuta. 
ACT.21.16	Tavra iḷaŋisa ukpiqtuat qaiŋaruat Caesarea-miñ maliŋagaatigut, aasii aggisivluta tukkuksraptiŋnun igluanun Mnason Cyprus-mium, ukpiqtuaġuŋaruaq sivulliqsigun ukpiqtuatigun.
ACT.21.17	Tikiññapta Jerusalem-mun, aniqatit paġlapiaġataŋagaatigut. 
ACT.21.18	Uvlaakumman Paul piqasiŋagaatigut tautugiaqługu James, aasii umialiŋnat iluqaġmiŋ tavraniinŋarut. 
ACT.21.19	Paul paġlaqqaaqługich quliaqtuaġutiŋagai iluqapayauraŋiññik savaamigun God-im piŋaraŋiñik akunġanni Jew-guŋitchuat. 
ACT.21.20	Naalaktuaganikamirruŋ Paul, iluqaġmiŋ God nanġaŋagaat. Aasii Paul uqallautiŋagaat, Aniqaan, iḷisimarutin iñugiapiaġataqtut Jew-guruat ukpiliŋaruat, iliŋisa siġmaaġutigigaich pitqurat. 
ACT.21.21	Aasii iliŋich kiliktuusiaqaŋarut ilipkun iḷisaurriñivḷutin iluqaiññik Jew-guruanik akunġanni iñuuruanik Jew-guŋitchuat nunaŋiññi suksraaquvlugich pitqurat qaisauruat Moses-kun, uqautinivḷugich nalunaiñŋutchiquŋił̣ł̣ugich miqłiqtuŋich timiŋisigun, kamagiŋaiġḷugiḷḷu Jew-guruat piḷġusiŋich. 
ACT.21.22	Nalupqinaitchuamik tusaaniaqtut qaisiḷaaġnik. Aasii qanuġniaqpisa? 
ACT.21.23	Piiñ uqaluptigun iliŋnun. Sisamat imma maani aŋutit unniqsuqłiiŋaruat God-mun.
ACT.21.24	Piqasiuttuiñ taipkunuŋa aŋutinun, salummaqsaġlutin Jew-guruat piḷġusiatiktun pitquramikkun aasii akiḷiutilugich, niaqqutiŋ saliyumiñaqsiyumagaich. Tainnaġuvsi, iluqaġmiŋ iñuich iḷitchuġiniaqtut taŋiġisilaaŋanik kiliktuusiaqtiŋ ilipkun, aglaan ilivitchauq iñuuniñiaġaatin kamagivlugich pitqurat qaisauruat Moses-kun. 
ACT.21.25	Aglaan apiġiŋitkivut Jew-guŋitchuat ukpiqtuaġuŋaruat kamagitquvlugich Jew-guruat piḷġusiŋich. Qanuq tuyuaniŋagivut niġitquŋił̣ł̣ugich niqinik ilaaguaqtauruanik iñuuraqpaŋnun, auktuquŋił̣ł̣ugiḷḷu, niġitquŋił̣ł̣ugiḷḷu niġrutinik auŋich maqinŋaitchuanik, allatuquŋił̣ł̣ugiḷḷu.
ACT.21.26	Tavra Paul piŋagai taipkua aŋutit, aasii uvlaakumman salummaksaqłuni pitquratigun piqatigivlugich. Aasii ilaa isiŋaruq aŋaiyyuvikpaŋmun uqallautiyaqtuqługu aŋaiyyuliqsiqpak qakuguaglaan salummaqsaġniqtiŋ naanniaqtilaaŋanik, aasii naatpan, atausiullaalutiŋ iluqatiŋ aitchuisaġlutiŋ ikipkautinik.
ACT.21.27	Tallimat malġuk uvlut naatkaqsimmiullu, iḷaŋich Jews qaiŋaruat nunaaqqiŋiñiñ Asia-m, tautuŋagaat Paul aŋaiyyuvikpaum iḷuani. Tavra ilaisa tuavaallaktinŋagaich iñusalaich, aasii tigguġlukługu Paul, 
ACT.21.28	nipaalavlutiŋ, Israel-guruasii, ikayuġitchi. Uvva una iñuk iḷisaurriruaq iñuŋnik sumiḷiqaa paaqłakługich Israel-guruat, pitqurallu qaisauruat Moses-kun unalu aŋaiyyuvikpak. Aasiuvva paŋmapak qaġġirrimmiuq iḷaŋiññik Jew-guŋitchuat itqutivlugich aŋaiyyuvikpaŋmun, aasii salumaiḷivḷugu una ini ilaaguaqtauŋaruaq God-mun. 
ACT.21.29	Taamna uqallausiġiŋagaat tautuŋavlugu Trophimus Ephesus-miu piqatigimmagu Paul-gum iniqpaŋmi, iḷimasukłutiŋ Paul-mun itqutiŋanasugalugu aŋaiyyuvikpaum iḷuanun.
ACT.21.30	Tavra iluqaġmiŋ iniqpaum iñuŋi tuavaallaŋarut, aasii iñuich aqpałłutiŋ atautchikun tigguġluŋagaat Paul aasii kaliksraqługu annisiŋagaat aŋaiyyuvikpaŋmiñ. Tavrauvvaa aŋaiyyuvikpaum upkuaŋi umiktuŋagaich. 
ACT.21.31	Tavra tuavaalaruat tuqunniaqsaaqsimmigaallu Paul, iḷitchuġipkaŋagaat atanauraŋat Rome-miut aŋuyaktiŋisa, iluqaġmiŋ Jerusalem iñuŋi tuavaallaŋnivḷugich. 
ACT.21.32	Tavrauvvaa ilaan aullautiŋagai aŋuyaktit atanauraŋiḷḷu aasii upaktuqługich tuqługich iñusalaich. Tavra pialaruat iñuich, tautukamirruŋ atanauraŋat aŋuyaktit aŋuyaktiŋiḷu, Paul anaumiŋaiŋagaat. 
ACT.21.33	Tavra aŋuyaktit atanauraŋata ullakługu Paul, tigutaaŋagaa piraksriivḷuni qiḷiqsruitquvlugu malġuiñik kalimñanik. Tavra ilaan apiġiŋagai iñusalaich, Kiñauvvauna iñuk? Suniglu piŋava? 
ACT.21.34	Iñuich iḷaŋich kasimaruaniñ saqłaŋarut qanuġliqaa. Tuavaalavaił̣ł̣utiŋ atanauraŋat aŋuyaktit iḷitchuġillaiġutiŋaruq suna pipiaqtilaaŋanik. Tavraasii piraksriŋagai iñuŋni, tigulugu Paul aŋuyaktit igluannuutitquvlugu. 
ACT.21.35	Tikiññamiŋ igluqpaum tutipqiŋiñun, aŋuyaktit kivikataŋagaat unnii Paul iñuich piaqłuktaliqpaił̣ł̣utiŋ. 
ACT.21.36	Qanuq piaqłuktaliqsuat iñuich maliqataqługu saqłaŋarut, Tuqutauli.
ACT.21.37	Tavra Paul itqutisaġmanni aŋuyaktit igluŋiññun, uqallautiŋagaa aŋuyaktit atanauraŋat, Uqallautillakkumiñaqpigiñ. Ilaan apiġiŋagaa, Uqayuvich Greek-tun? 
ACT.21.38	Egypt-miuguŋitpich taimña qaŋaqqammiuraq piallaktitchiruaq akiḷḷiḷiqsuunmik, aullativlugich nunagluktuamun 4,000 iññuqłuich satkuliraqługich? 
ACT.21.39	Tavra Paul kiuŋagaa, Uvaŋa Jew-guruŋa aniŋaruŋa Tarsus-mi Cilicia-miittuami, iḷauvluŋa nuimaruamun iniqpaŋmun. Uqallakkumiñaqpik iñuŋnun? 
ACT.21.40	Aŋuyaktit atanauraŋata uqallakkumiñaqsiŋagaa. Tavra Paul makinŋaruq tunmiqqanun, aasii urriqavluni argaŋmiñik iñuŋnun. Iñuich nipaiġmata Paul uqallautiŋagai Hebrew-tun.
ACT.22.1	Aniqatiit aapauruallu, naalaġnisiŋa patchisaiññiaġnipkun sivuqqavsiññi. 
ACT.22.2	Tavra tusaakamirruŋ uqallautimmatiŋ Hebrew-tun uqaqłuni, nipaimmaġiksaaŋarut. Aasii Paul uqallaŋaruq. 
ACT.22.3	Uvaŋa Jew-guruŋa, aniŋaruŋa Tarsus-mi Cilicia-miittuami, aglaan iñuguqłuŋa uvani Jerusalem-mi, iḷisaurriqaqłuŋa Gamaliel-mik. Iḷisaurrusiaqaqłuŋa tuvraipiaġatallaŋnikun pitquraŋiññik maŋŋuupta, suli kipiġniupiaġataqłuŋaptauq ilivsisun iviġagukługu God.
ACT.22.4	Sivuani nagliksaaqtitchuuŋagitka iñuich tuqunniallavlugich ukpiqtuat Jesus-mun, tigutaaqługich aŋutillu aġnallu tigutaaġviŋmun.
ACT.22.5	Aŋaiyyuliqsiqpaich qaukłiat iluqaġmiglu uqaqsitaaqtitchirit arguanaiġumiñaġaat iḷumun uqaqtilaaġa. Iliŋiññiñ aitchuusiaqaŋaruŋa tuyuutinik aniqatinun Jew-guruanun Damascus-miittuanun. Aasii iglauŋaruŋa tigutaaġiaqługich Jesus-mun ukpiqtuat, qiḷiqsruiḷugich Jerusalem-muutisukługich tatavsaqtautqulugich.
ACT.22.6	Iglaullaġma qallimmiuŋalu Damascus-mun, uvluq qitiqqaqpalliġmiuġlu qaumaniqpak qiḷaŋmiñ tavraŋŋatchiaq qaummaġiksinŋaruq avatimnun. 
ACT.22.7	Tavra ulġuŋaruŋa nunamun aasii tusaavluŋa nipimik uqallaktuamik uvamnun, Saul, Saul, summan nagliksaaqtitpiŋa? 
ACT.22.8	Aasii kiuŋagiga, Kiuvich ququularuatiin uvamnik? Ilaalli kiuŋagaaŋa, Jesus-guruŋa Nazareth-miu nagliksaaqtitaġma. 
ACT.22.9	Tamatkuali tuvaaqatigikkaġma tautuŋagaluaġaat qaummaq aglaan tusaaŋaitkaat nipaa uqaqtuam uvamnun. 
ACT.22.10	Tavra apiġiŋagiga, Suniaqpik uvaŋa Ataniiq? Tavra Atanġum uqallautiŋagaaŋa, Makillutin, Damascus-mugiñ. Taamani uqallautiniaġaatin supayaanik God-im piraksriutiŋiñik iliŋnun. 
ACT.22.11	Tavra tautuksiḷḷaiġñiqama qaummaġikpaił̣ł̣uni taimña qaumaniq, tasirriutiŋagaanŋa iglauqatiŋma aullativluŋa Damascus-mun.
ACT.22.12	Tavraniinŋaruq iñuk atiqaqtuaq Ananias, god-tiliqiruaq kamagivlugich pitquravut isumakkusiaqaġluataqłuniḷu iluqaiññiñ Jew-guruaniñ iñuuruaniñ Damascus-mi. 
ACT.22.13	Ullautiŋaruq uvamnun, aasii makiłłuni saniqqamnun uqallautiŋagaaŋa, Aniqaan Saul, tautullasiiñ. Tavra tavrauvvaa tautullasiŋaruŋa aasii qiviaqługu. 
ACT.22.14	Tavra ilaan uqallautiŋagaaŋa, God-iŋata maŋŋuupta piksraqtaaġiŋagaatin iḷitchuġitquvlutin pisuunmiñik, tautuquvlugu piḷuutaitchuaq Kivgani, suli tusaatquvlugu ilaan nipaa. 
ACT.22.15	Aasii taamna tautuŋakkan tusaaŋakkallu uqautimmatin, quliaqtuaġiniaġiñ iñupayaanun. 
ACT.22.16	Aasiuvva paŋmapak summan utaqqivich? Makillutin paptaiqsaugiñ, aasii piḷuutitin piiqsillugich, aŋaiyyutikun ikayuqtaiḷiqilutin ilaanun.
ACT.22.17	Utianikama Jerusalem-mun aŋaiyyuniallaġma aŋaiyyuvikpaŋmi, qiñiqtuuraaŋaruŋa, 
ACT.22.18	aasii tautukługu Ataniq uqallaktuaq uvamnun, Qilamiqsruġlutin aullaġasuaġiñ Jerusalem-miñ, qanuq iñuich uvani ukpiġiniaŋitkaat quliaqtuan uvapkun. 
ACT.22.19	Aasii kiuŋagiga, Ataniiq, iliŋich iḷisimalluataqtut aŋaiyyuvipayaani tigutaaqsisuutilaamnik anaumikł̣ugiḷḷu tamatkua ukpiqtuat iliŋnun. 
ACT.22.20	Suli Stephen alġaqsruirin tuqutaumman makitaŋammiuŋa tavrani, iviġaumagivlugu tuqutauniŋa, qaunagivlugiḷḷu annuġaaŋich taapkua iñuaqtuat ilaanik.
ACT.22.21	Tavra Atanġum uqallautiŋagaaŋa, Aullaġiñ, qanuq tiliñiaġikpiñ uŋasiksuamun Jew-guŋitchuanun.
ACT.22.22	Taavrumuŋaaglaan uqallautaanun, iñusalaich Paul naalaġniŋagaat. Tavraasii niparraqsiŋarut nipatutilaamiktun, uqaqłutiŋ, Tuqulliuna innasiq iñuk. Qanuq iñuuruksrauŋitchuq. 
ACT.22.23	Tavra nipaalapkaqługich annuġaamiŋniglu takuyaġaqtillugich miḷḷuutigivlugulu nunam avyua siḷamun, 
ACT.22.24	Rome-miut aŋuyaktiŋisa atanauraŋata piraksriŋagai iñuŋni itqutitquvlugu Paul aŋuyaktit igluŋiññun, suli uqallautivlugich ipiġaqtuġlugu iḷitchuġisaquvlugich sumik Jew-guruat saqłautiqaqtilaaŋannik ilaagun. 
ACT.22.25	Tavra qiḷiqsruiganiŋmanni akłunaanik ipiġaqtuġukługu, Paul-gum uqallautiŋagaa aŋuyaktit atanauraŋat makitaruaq tavrani, Pitqurani nalaunŋava ipiġaqtuġuvsiuŋ iñuk Rome-miunun iḷauruaq, isivġiqsauŋaiñŋaan? 
ACT.22.26	Aŋuyaktit atanauraŋata taamna tusaakamiuŋ, ullautiŋaruq qaukłiannun aŋuyaktit aasii uqallautivlugu, Susaġumaagaqsivich? Taamna iñuk Rome-miunun iḷauruq. 
ACT.22.27	Qaukłiata ullakługu Paul apiġiŋagaa, Uqallautiŋŋa, Rome-miunun iḷauvich? Paul kiuŋagaa, Aaŋ. 
ACT.22.28	Aŋuyaktit qaukłiat uqallaŋaruq, Tauqsiŋagiga taamna iḷaliutinik manisalaŋnik. Paul uqallaŋaruq, Aglaan uvaŋa aniŋaruŋa nutim iḷauvluŋa. 
ACT.22.29	Tavra tamatkua apiqsruqtuiyumaruat Paul-mik niguutiŋarut ilaaniñ tavrauvvaa, taamnalu aŋuyaktit qaukłiat iqsitchaŋammiuq iḷitchuġivluni Paul Rome-miunun iḷautilaaŋanik ilaallu qiḷiqsruiñiqamiuŋ.
ACT.22.30	Tavra uvlaakumman aŋuyaktit qaukłiat kipiġniuqłuni iḷisimasukługu nalupqinaiġḷugu sumik Jew-guruanun pasisilaaŋanik Paul. Qiḷiġutaiŋagaa Paul, aasii piraksriqł̣ugich aŋaiyyuliqsiqpaich iluqaisalu uqaqsitaaqtitchirit katitquvlugich. Tavra ilaan qaġġisiŋagaa Paul ilaiññun aasii inillakługu sivuġaannun.
ACT.23.1	Tavra takunnaqługich uqaqsitaaqtitchirit Paul uqallaŋaruq, Aniqatiit, uvlupaŋmun-aglaan isumamni piitchuŋa naġġutchaunmik iluqaagun iñuuniaġnipkun sivuġaani God-im. 
ACT.23.2	Tavra aŋaiyyuliqsiqpaich qaukłiata Ananias-gum piraksriŋagai tamatkua makitaruat saniġaani patiquvlugu Paul qanġagun. 
ACT.23.3	Tavra Paul-gum uqallautiŋagaa, Isivġiqsauŋŋuaqtuatiin, God-im nalupqinaitchuq tatavsaġniaġaatin. Aquppirutin isivġiġukłuŋa pitquratigun, aasiiñ ilivich kipuqłakługich pitqurat piraksriirutin patiquvluŋa.
ACT.23.4	Tamatkua makitaruat saniġaani uqallaŋarut Paul-mun, Uqamaqłuutigiñ aŋaiyyuliqsiqpaich qaukłiat, God-im kivgaŋa. 
ACT.23.5	Tavra Paul kiuŋagai, Aniqatiit, naluruŋa aŋaiyyuliqsiqpaŋnun qaukłiġitilaaŋanik. Qanuq aglausimaruq Bible-ni inna, “Uqautiginiaŋitkiñ pigiiḷiḷugu atanauraŋat iñukpich.”
ACT.23.6	Tavra Paul iḷitchuġikami kasimaruat alġaiŋich Sadducee-guniġmata, aasii alġaiŋich Pharisee-guvlutiŋ, uqallaŋaruq nipatusivḷuni uqaqsitaaqtitchiriñun, Aniqatiit, uvaŋa Pharisee-guruŋa, iġñiŋa Pharisee-m. Isivġiġaanŋa uvani pisigivlugu niġiugikapkich tuquŋaruat aŋiñiaġnivḷugich.
ACT.23.7	Tavra taamna uqallausiġipqauraġmagu, Pharisee-ḷḷu Sadducee-ḷḷu qanaarraqsiŋarut, aasii kasimaruat atiŋaiŋarut. 
ACT.23.8	Qanuq Sadducees uqaġuurut iñuich aŋiniaŋiññivḷugich tuqqunmiñ, isaġulgiññivḷugulu ilitqusiiññivḷugulu, aglaalli Pharisees iluqaisa ukpiġivlugich innivḷugich.
ACT.23.9	Tavra kasimaruat nipatusisaiññaŋarut, aasii iḷaŋich iḷisaurrit pitquranik iḷauruat Pharisee-ñun makinŋarut, aasii qapiqtaiḷiqpakłutiŋ uqaqłutiŋ, Iḷitchuġiŋitchugut suuramik-unnii piḷuktuamik uumani iñuŋmi. Iḷaanniḷuunnii ilitqutchim naagga isaġulgum uqautipiaŋagaa. 
ACT.23.10	Tavra uqavaaqtuat suammaŋmata, qaukłiat aŋuyaktit anayatchaŋaruq Paul siquvrataġinasugalugu iliŋiññun. Tavraasii piraksriŋagai aŋuyaktini atqaquvlugich kasimaruanun aullautitquvlugu Paul, aasii itqutilugu aŋuyaktit igluŋiññun.
ACT.23.11	Taavrumani unnuami Ataniq makinŋaruq saniġaanun Paul aasii uqallautivlugu, Qapiŋanak. Quliaqtuaġimmatuttauq Jerusalem-mi, quliaqtuaġiraksraġiniaġmigiŋma Rome-mi.
ACT.23.12	Uvlaaġmagu Jew-guruat kasimavlutiŋ sivunniuŋarut unniqsuqłiipiaġataqłutiŋ niġiyumiñaiññivḷutiŋ imiġuraġumiñaiññivḷutiglu tuqutqaaŋaunnagu Paul. 
ACT.23.13	Sippaqaŋaruq malġukipiaq iñuich sivunniuqatigiiksuat taavrumiŋa. 
ACT.23.14	Tavra iliŋich ullautiŋarut aŋaiyyuliqsiqpaŋnun umialiŋnanullu, aasii uqallakłutiŋ, Pisaġisapiaġataqługu unniqsuqłiipiaġataŋarugut uvaptiŋnik niġiyumiñaiqł̣uta suuramik-unnii tuqunŋaunnagu Paul. 
ACT.23.15	Ilivsiasii piqasiġḷusi uqaqsitaaqtitchiriñik, kilikkumagiksi Rome-miut aŋuyaktiŋisa qaukłiat qaġġisitqulugu Paul ilivsiññun, sivunnimmaġiksaaġugniḷugu pimaqłuutaa. Uvagut itqanaiññiaqtugut tuqutchuglugu tavruŋa tikiñŋaiñŋaan.
ACT.23.16	Tavra Paul-gum uyuġua tusaaŋaruq sivunniuġutaannik, aasii isiqłuni aŋuyaktit igluannun kiliŋagaa Paul. 
ACT.23.17	Tavra Paul ququaŋagaa iḷaŋat aŋuyaktit atanauraŋisa aasii uqallautivlugu, Una nukatpiaq aŋuyaktit qaukłiannuuttuuŋ. Samma uqallautiksraqaqtuq ilaanun. 
ACT.23.18	Tavra aŋuyaktit atanauraŋata qaġġisiŋagaa qaukłiannun aŋuyaktit aasii uqallakłuni, Paul-gum tigutaaqtam ququakkaŋanii aasii apiġivluŋa qaġġisitquvlugu una nukatpiaq iliŋnun. Samma uqallautiksraqaqtuq sumik iliŋnun. 
ACT.23.19	Aŋuyaktit qaukłiata tasirriutivlugu asivaqtaaġutiŋagaa, aasii apiġivlugu iñuił̣aami, Sumik uqallautisuktaġma? 
ACT.23.20	Tavra nukatpiam uqallautiŋagaa, Jew-guruat sivunniŋarut apiġisukłutin qaġġisitqulugu Paul uqaqsitaaqtitchiriñun uvlaakun, apiqsruqtuġumaŋŋuaġlugu pasiummaġiksaaġlugu. 
ACT.23.21	Aglaan aŋiġnagich, qanuq malġukipiaq iñuich sippalik iriqsimaniaqtut utaqqiḷugu Paul. Taapkua unniqsuqłiipiaġataŋarut niġiyumiñaiññivḷutiŋ imiġumiñaiññivḷutiglu tuqutqaaŋaunnagu Paul, aasii paŋmapak itqanaitchut taamna pisukługu, utaqqirullu sivunniutiksraġnik. 
ACT.23.22	Tavra aŋuyaktit qaukłiata anipkaŋagaa nukatpiaq piraksriqł̣ugu, Uqallautinagu kiñapayaaq kiliŋniḷuŋa taavrumiŋa.
ACT.23.23	Tavra aŋuyaktit qaukłiata qaitquŋagik malġuk aŋuyaktit atanauraŋik, aasii uqallautivlugik, Itqanaiyaġitchik 200-mik aŋuyaktinik aullaqtuksranik Caesarea-mun, piqasiġḷugich 70 tuttuqpaŋni kakaksiqsuanik, 200-niglu panaliraqtuanik, aasii itqanaitchumausi aullaġumiñaqsiḷusi nainukłaaqpan unnuapak. 
ACT.23.24	Suli kakaksiġviqaqtitchumagiksi Paul, aasii tikiutilugu sugaluaġnagu Felix-mun kavanauruamun. 
ACT.23.25	Tavra aŋuyaktit qaukłiat tuyuksriuŋaruq inna ittuanik. 
ACT.23.26	Claudias Lysias, Kamanaqtuamun kavanamun Felix-mun, paġlan. 
ACT.23.27	Unauvva iñuk Jew-guruat tigguġluŋakkaŋat tuqutchaqługu. Ullaŋagitka aŋuyaktiliraqłuŋa aasii annautivlugu, iḷitchuġivlugu Rome-miunun iḷautilaaŋa. 
ACT.23.28	Aasii kipiġniuġutigivlugu iḷitchuġisukługu pasikkutaat uqautikkusiaŋa, qaġġisiŋagiga uqaqsitaaġviannun. 
ACT.23.29	Iḷitchuġiŋaruŋa sumik piŋaisilaaŋanik tuqqutauyumiñaqtuamik naaggaunnii tigutaaġutauyumiñaqtuamik. Pasiŋagaat apiqqutitigun pitquramiŋniittuatigun. 
ACT.23.30	Tavra kiliŋmanŋa Jew-guruanun sivunniuġutinivḷugu piyumigivlugu, aullaqtitchuliŋagiga iliŋnun tavrauvvaa. Uqallautiŋagitka pasiriŋi uqautigitquvlugu Paul sivuġaġni.
ACT.23.31	Tavra aŋuyaktit kamagiŋagaat piraksriusiaqtiŋ. Aullautiŋagaat Paul unnuakun, aasii tikiutivlugu Antipatris-mun. 
ACT.23.32	Aasii uvlaakumman pisuaqtuat aŋuyaktit utiŋarut iglumiŋnun, qimakługich kakaksiraqtit tuttuqpaŋnik igliqatigitquvlugich Paul-mun. 
ACT.23.33	Taapkua aŋuyaktit Caesarea-muutiŋagaat Paul, aasii qaił̣ł̣ugich tuyuutit Paul-lu kavanamun. 
ACT.23.34	Kavanam taiguaganikamigich tuyuutit, Paul apiġiŋagaa kisumun nunamun maŋŋuqaqtilaaŋanik. Iḷitchuġikamiuŋ Cilicia-miñ pisilaaŋanik, 
ACT.23.35	Paul uqallautiŋagaa, Naalaktuaġniaġikpiñ uqautigiritin tikitpata. Aasii piraksriiŋaruq Paul munaqsriqaquvlugu Herod-gum igluqpaŋani.
ACT.24.1	Tavra tallimat uvlut pianiŋmata aŋaiyyuliqsiqpaich qaukłiat Ananias tikiñŋaruq Caesarea-mun, umialiŋnallu iḷaŋich, pitquraliqirilu atiqaqtuaq Tertullus-mik. Iliŋisa uqautigiŋagaat kavanamun pasikkurriŋ Paul-mun. 
ACT.24.2	Tavra Tertullus qaitquraukami, uqautigirraqsiŋagaa Paul uqaqłuni, Kamanaqtuatiin Felix, isumatuvlutin aullarriñiqpich sivisuruamik aŋuyautairrutiqaqtinŋagaatigut, iñugiaktuatigullu iłuaqsruutitigun savautiŋagiptigut anniqsuutauruanik nunauniptiŋnun. 
ACT.24.3	Taamna quyyatigigikput sumiḷiqaa ataramik, aasii quyanaapiaġataġiptigiñ. 
ACT.24.4	Piviksran atuqpaitchuŋitkiga aasii apiġipiaġikpiñ, qiñuiḷḷutin naalaġniḷḷaquvlutin uqaluksraptiŋnik. 
ACT.24.5	Una iñuk iḷitchuġigikput iññuqłuuvlugu, ilaan aullaqisuugai tuavaallatit Jew-guruani nunami iluqaani, aullarrauvluniḷu Nazarene-guruanun. 
ACT.24.6	Ilaan suli Jew-guŋitchuat itqutiniataŋagai aŋaiyyuvikpaŋmun, salumaiḷḷisauyumiñaqtuat. Aasii tigutaaŋagikput, isivġiġuqługu pitquraptigun. 
ACT.24.7	Aasii qaukłiata aŋuyaktit Lysias-gum upaktuŋagaatigut, aasii piaqłuktaqłuta aullautiŋagaa uvaptiŋniñ. 
ACT.24.8	Aasii Lysias piraksriŋaruq Paul pasiriŋi iliŋnun uqaġiaquvlugich. Qanuqitilaaġlugu iliŋnik iḷitchuġiyumiñaġniaqtutin ilaaniñ supayaatigun pasikkutiptiŋnik ilaanun. 
ACT.24.9	Tavra Jew-guruattauq iḷaŋammigaat pasikkutaat uqaqłutiŋ iḷumun innipiaġataqługich pasikkutiŋich.
ACT.24.10	Tavrali kavanam urriqavigimmani Paul uqaquvluni, Paul uqallaŋaruq, Iḷisimaruŋa atanġuŋarutin ukunuŋa nunauruanun ukiuni iñugiaktuani. Quviasupiaġataqtuŋa uqautigigupku patchisaisilaaġa sivuġaġni. 
ACT.24.11	Iḷitchuġiniaqtutin iliŋnik qulit malġuk uvlut sipinŋaitchut aŋaiyyuyaqtuaqama Jerusalem-mi. 
ACT.24.12	Jew-guruat iḷitchuġiŋaitkaluaġaanŋa qapiqtaiḷiqatiqaqtilluŋa iñuŋmik aŋaiyyuvikpaŋmi, naaggaunnii iḷitchuġiŋaitkaanŋa piallaktitchiñiaġluŋa iñuŋnik aŋaiyyuviŋiññi, naaggaunnii Jerusalem-mi. 
ACT.24.13	Naaggaunnii ukpiġnaqsiḷiġumiñaitkaat iliŋnun paŋmapak pasikkutigikkaqtiŋ uvamnun. 
ACT.24.14	Uvvaaglaan una piiḷaaġiyumiñaitkiga iliŋnun. Ukpiġigiga God-iŋat maŋŋuupta, tuvraqługu nutauruakun ukpiġniq iḷumun ittuaġiŋisaŋat ukua iñuich. Ukpiġimmigitka suli iluqaisa aglausimaruat pitqurani qaisauruani Moses-kun, makpiġaaŋiññiḷu Uqaqtiŋisa God-im. 
ACT.24.15	Niġiugimmigiga ukunatuttauq iñuktun God-mun iñupayaat aŋipkaġniaġnivḷugich tuqqunmiñ, nakuuruallu nakuuŋitchuallu. 
ACT.24.16	Tavraasii iñuuniḷuktuŋa pisuqtilaaptun patchisaiññiaqłuŋa God-mun iñuŋnullu.
ACT.24.17	Piitqaaqłuŋa ukiuni iñugiaktuani Jerusalem-miñ, utiŋaruŋa saagaqługich maniich aitchuutit uvagut iñuptiŋnun, aitchuiyaqtuqłuŋalu ikipkautinik.
ACT.24.18	Taamna savaaġipkaqtillugu, paqinŋagaanŋa aŋaiyyuvikpaŋmi, naatchianikłuŋa salummaqtauganikłuŋa pitqurat uqaluatigun. Iñuŋnik iñugiaktuanik piqatiqaŋaitchuŋa pialaŋaitchugullu. 
ACT.24.19	Aglaan iḷaŋich Jew-guruat qairuat nunaaqqiŋiñiñ Asia-m tavraniinŋarut. Taipkua iliŋich qairuksraugaluaqtut sivuġaġnun aasii sunik pasikkutiksraqaġumiŋ uvapkun uqautilutin. 
ACT.24.20	Naaggaunnii ukua iñuich uqaġlich sunik killukuaġutinik iḷitchuġikkamiŋnik uvapkun makitakama uqaqsitaaġviŋmi. 
ACT.24.21	Aglaan uvvauna atausiq pisigivlugu nivliutigiŋagiga nipatusivḷuŋa makitakama sivuġaanni. Isivġiġivsiŋa uvlupak pisigivlugu ukpiġniġa tuquŋaruat aŋipkaġniaġnivḷugich.
ACT.24.22	Tavra Felix iḷisimmaġikł̣uni ukpiqtuaguruat piḷġusiŋiññik, aġiupkaŋagai kasimaruat uqallakłuni, Lysias qaukłiat aŋuyaktit qaikpan sivunniġñiaġiga uqavaaġutiksi. 
ACT.24.23	Tavra piraksriiŋaruq atanauraŋiññik aŋuyaktit Paul qaunaksriqaquvlugu aglaan tigutaaqsimavaiñŋaiġḷugu, avilaitqatiŋiññullu ullallaayumiñaqsiḷugu ikayuġiaqsaqparruŋ.
ACT.24.24	Uvlut qavsich pianiŋmata Felix qaiŋaruq nulianiḷu Drusilla, Jew-guruaq aġnaq. Ilaan qaitquŋagaa Paul aasii naalaaqsivḷugu uqautiqaġman qanuġlutiŋ iñuich ukpiliġumiñaqtilaaŋannik Christ Jesus-mun. 
ACT.24.25	Tavra Paul uqaaġataviksillugu iñuich nalaunŋaruakun iñuuruksrautilaaŋannik, qaaŋiulaaŋairrutikullu iñuuniaġniġmik, tikitchumaaqtuakullu isivġiġviksrautikun, Felix sivuuġatchaŋaruq aasii uqallakłuni, Piiḷḷagiñ uvaŋŋa. Piviksranikkuma qaitquvsaaġniaġikpiŋ. 
ACT.24.26	Tavranivsauq Felix maniḷitquyumaŋagaluaqtuq Paul-mun. Tavra taamna pisigivlugu qaitquraġigaa akulaitchuamik suli uqaluqatigivlugu. 
ACT.24.27	Tavra ukiuk malġuk naanmaŋnik, Felix kavanauruaq simmausiŋagaa Porcius Festus-gum, aasii Felix-gum iviġallagumavlugich Jew-guruat, qimaŋagaa Paul tigutaaqtauvlugu.
ACT.25.1	Tavra Festus piŋasunik uvlianikami nunamiñi, aullaŋaruq Caesarea-miñ Jerusalem-mun. 
ACT.25.2	Tavrani aŋaiyyuliqsiqpaiḷḷu Jew-guruallu aullarriŋisa uqautigirraqsiŋagaich pasikkutitiŋ Paul-kun. 
ACT.25.3	Apiġiŋagaat Festus iviġallaglutiŋ Paul Jerusalem-muktitquvlugu, sivunniuŋavlutiŋ tuqutchukługu apqunmi. 
ACT.25.4	Festus kiuŋagai, Paul tigutaaqtauniaqtuq suli Caesarea-mi, ilaalu sivuniqaġnivḷuni taamuŋa utiġnasuaġniaġnivḷuni. 
ACT.25.5	Tavraasii uqallautiŋagai, Iñuich aullarrisi Caesarea-muglich maligluŋa, aasii pasiḷugu Paul taamani sumik pigiitchuanik piŋakpan.
ACT.25.6	Tavra Festus uvliuvsaaŋaruq tallimat piŋasuniḷuunnii naagga qulini uvluni piqatigivlugich, aasii utiqłuni Caesarea-mun. Aasii uvlaakumman, isivġiirraqsiŋaruq aasii piraksriivḷuni Paul qaġġisitquvlugu. 
ACT.25.7	Tavra Paul qaimman, Jew-guruat Jerusalem-miŋŋaqtuat makitaŋarut avataani, pasiñiapiaġataqługu iñugiaktuatigun sutigun ukpiġnaqsiyumiñaiḷḷaisa pasikkutitiŋ. 
ACT.25.8	Paul uqallaŋaruq patchisaiññiaġunmiñi, Suuramikunnii pimaqłuŋaitchuŋa kipuqłaglugich Jew-guruat pitquraŋich aŋaiyyuvikpauvlu, naaggaunnii Rome-miut umialgata. 
ACT.25.9	Tavra Festus, iviġallakkumavlugich Jew-guruat, apiġiŋagaa Paul, Utiġukpich Jerusalem-mun, aasii taamani qanuqitilaaqtaulutin sivuqqamni pasikkutiŋisigun iliŋnun? 
ACT.25.10	Tavra Paul-gum kiuŋagaa, Makitaruŋa isivġiqsauruksrauvluŋa sivuġaani Rome umialgata piriŋisa. Pigiitchuamik sumik piŋaitchuŋa Jew-guruanun, ilivitchauq iḷisimalluataġmiutin. 
ACT.25.11	Tavraasii uvaŋa kipuqłaŋagupkich pitqurat sumiglu piŋaguma tuqurrutauyumiñaqtuamik, apiqsriŋitchuŋa naŋaġuglugu. Aglaan taŋiġitpan pasikkutaat uvamnun, kialiqaa aitchuutigiyumiñaitkaaŋa iliŋiññun. Isivġiqsauyyaġuktuŋa Rome-miut umialgannun. 
ACT.25.12	Tavra Festus uqaaqatigiqqaaqługich ikayuqtini isivġiikami, kiuŋagaa, Rome-miut umialganun isivġiqsauyyaġukavich ilaanun aullaġniaqtutin.
ACT.25.13	Tavra qavsiñik uvlianiŋmata, umialik Agrippa Bernice-lu tikiñŋaruk Caesarea-mun tautugiaqługu Festus. 
ACT.25.14	Tavra uvliuġaniŋmaŋnik, Festus quliaqtuaġiŋagaa Paul pasikkusiaŋa umialiŋmun, uqaqłuni, Iñuk amma tigutaaqtauvlugu qimaŋakkaŋa Felix-gum. 
ACT.25.15	Jerusalem-mukama, aŋaiyyuliqsiqpaiḷḷu umialiŋnallu Jew-guruani uqautigiŋagaat pasivḷugu tuqutaullasiñiaqługu apiġivluŋa. 
ACT.25.16	Aglaalli kiuŋagitka piḷġusiġiŋiññivḷugu Rome-miunun iñuk pasirauruaq tatavsaġumiñaġlugu kasuutiŋaiñŋaan tavruŋa pasiriŋiñun, aasii uqaġviksraqaqtitauluni patchisaisilaamiñik taavrumuuna pasikkusiamigun. 
ACT.25.17	Tavra iluqaġmiŋ qaimmata uvuŋa, piñatchiaŋaitchuŋa, uvlaakugiññaġman isivġiirraqsiŋaruŋa, aasii piraksriivḷuŋa Paul itqutitquvlugu. 
ACT.25.18	Ilaan akiḷḷiŋi makinnamiŋ pasikkutiksraitkaqsiŋarut sumik pigiitchuamik ilaagun niġiugusivsun. 
ACT.25.19	Aglaan uqavaaqatigiŋaniġaat Paul ukpiġikkaġmikkun iñukullu tuquŋaruakun atiqaqtuakun Jesus-mik, Paul-gum iñuupiaġataġnikkaŋagun. 
ACT.25.20	Sivunniqsausiiñŋaruŋa qanuġluŋa iḷitchuġimmaġiksiyumiñaqtilaamnik tamatkunuuna pasikkutitigun, aasii apiġiŋagaluaġiga Paul Jerusalem-mugugmagaan taamani isivġiqsautquvlugu tamatkunuuna pasikkusiaŋigun. 
ACT.25.21	Aglaan Paul apiqsrimman Caesar-mun umialganun Rome isivġiquvluni, uvaŋa uqallaŋaruŋa tigutaaqsimatquvlugu aullaqtitchumiñaqsiaġilugu Caesar-mun. 
ACT.25.22	Tavra Agrippa uqallaŋaruq Festus-mun, Tusaasukkaluaġiga iñuk uvamnik. Festus-gum kiuŋagaa, Uvlaakun naalaktuaġisigiñ.
ACT.25.23	Tavra uvlaakumman Agrippa-lu Bernice-lu qaiŋaruk kamanaqsisapiaqłutiŋ qiññamiŋni. Isiqtuk kasimaruanun iñuŋnun piqatiqaqłutiŋ aŋuyaktit qaukłiŋiññik naumaruaniglu iñuŋiñik iniqpaum. Festus piraksriutaagun Paul itqutiŋagaat. 
ACT.25.24	Tavra Festus uqallaŋaruq, Umialiik Agrippa iluqapayauravsiḷu uvaniittuasii piqatigivluta, tautukkiksi uvva iñuk iluqaġmiŋ Jew-guruat maaniḷu Jerusalem-miḷu uqautigiŋakkaŋat uvamnun pasivḷugu. Saqłaŋarut iñuuruksrauŋaiġñivḷugu. 
ACT.25.25	Aasii iḷitchuġiŋaitchuŋa sumik ilaan savaaŋanik tuqqutauyumiñaqtuamik. Aasii isivġiqumman Caesar-mun umialiŋmun, sivunniutiŋagiga taamuŋaqtitchukługu. 
ACT.25.26	Aglaan uvva sumik nalupqinaitchuamik pasikkunmik Paul-kun tuyuutiksraitchuŋa umialimñun. Taamna pisigivlugu qaġġisiŋagiga sivuqqavsiññun, iliŋnułhaaq ami Umialiik Agrippa, qanuqitilaaganikkuptigu tuyuutiksranikkasugaluŋa. 
ACT.25.27	Qanuq qiññaqaqtuq uvamnun iruġnaġmatun aullaqtitchiñiq tigutaaqtamik Rome-mun nalupqinaisuŋaġnagu pasikkutauruaq ilaanun.
ACT.26.1	Agrippa-m uqallautiŋagaa Paul, Uqaġumiñaqsipkaqtaurutin uqautigilutin iliŋnik. Tavra Paul isaaqługich argagni uqarraqsiŋaruq patchisaiññiġmigun inna. 
ACT.26.2	Umialiik Agrippa, Isummatigiruŋa uvamnik piḷḷuataġasugaluŋa sivuġaŋiutiyumiñaġniqama iliŋnun uvlupak, uqautigiyumiñaqługu patchisaisilaaġa iluqaisigun Jew-guruat pasikkutiŋisigun uvamnun. 
ACT.26.3	Qanukkiataŋ iḷisimmaaġiksutin iluqaiññik Jew-guruat piḷġusiŋiññik uqaġlaqutigisuukkaŋiññiglu. Taamna pisigivlugu apiġigikpiñ naalaġnitquvlutin uvamnik qiñuiġḷutin.
ACT.26.4	Iluqaġmiŋ Jew-guruat iḷisimagaat qanuq iñuuniaġusiġa nutaġaunnamniñqaŋa. Iḷisimarut isuaniñqaŋa iñuuŋatilaamnik uvaŋa nanmiñiq nunamni Jerusalem-miḷu. 
ACT.26.5	Uqaġutuaġumiŋ nalaullugu iḷisimakkaqtiŋ, iḷisimaŋammiut isuaniñqaŋa iḷautilaamnik kipuqłayunaitchuanun Pharisee-ñun piḷġusivsiŋñi.
ACT.26.6	Aasiuvva paŋmapak makitaruŋa uvani qanuqitilaaqtauvluŋa pisigivlugu aŋŋiñ niġiuqsruutaa God-im maŋŋuuptiŋnun. 
ACT.26.7	Taavrumiŋa qulit malġuk maŋŋuuvut niġiuktuat kipiġniuqłutiŋ tikiutisukłutiŋ, aŋaiyyuuqłutiŋ God-mun unnuamiḷu uvlumiḷu. Taavrumuunaasiuvva Umialiik, Jew-guruat pasigaanŋa. 
ACT.26.8	Suvlusiasiuvva ilivsi siġḷiġnaġivisiuŋ ukpiġniksraq God-mun aŋipkaġumiñaqtilaaŋat tuquŋaruat? 
ACT.26.9	Uvamniḷiuvva isumapiaġataŋagaluaqtuaŋaa taimani qanusiġairuksraunasugaluŋa ukpiqtuanik Jesus-mun Nazareth-miumun.
ACT.26.10	Tainnaasii piŋaruŋa Jerusalem-mi. Aitchuusiaqaqłuŋa ataniġnaqunmik aŋaiyyuliqsiqpaŋniñ, God-im iñuŋi iñugiaktuat tigutaaŋagitka, suli tuqutauruksraġuġmata iḷaalliqsuutimmiraqtuŋa piyuaqłiqsuanun. 
ACT.26.11	Tatavsaġayuŋagitkalu iñugiaktuani Jew-guruat aŋaiyyuvipayauraŋiññi, piiḷaaġipkaġniaqługu ukpiġutaat, suli suammautivaił̣ł̣ugich aullaġaqtuŋa uŋasiksuanun iniqpaŋnun nagliksaaqtitchukługich.
ACT.26.12	Tainna piyaqtuqłuŋa, Damascus-mun aullaŋaruŋa ataniġnaqusiraqłuŋa piraksriusiaqaqłuŋalu aŋaiyyuliqsiqpaŋniñ. 
ACT.26.13	Umialiik, uvluq qitiqqaġman tautuŋagiga iglaullapta qaumaniq qiḷaŋmiñ, qaummaġił̣haaġniqsuaq siqiñiġmiñ, qaummatittuaq avatimnun taapkunuŋalu iglauqatimnun. 
ACT.26.14	Tavra iluqata ulġuanikapta nunamun, tusaaŋaruŋa nipimik uqaqtuamik uvamnun Jew-guruat uqausiatigun, Saul, Saul, summan nagliksaaqtitpiŋa? Nagliksautiksriuqsiññaqtutin iliŋnun akiḷḷiḷiqsuqamŋa qimuktitun tukkaqtuatun qimuguksaaġunmun. 
ACT.26.15	Tavra uqallaŋaruŋa, Kiuvich ququularuatiin uvamnik? Aasii Ataniq uqallaŋaruq, Jesus-guruŋa nagliksaaqtitan. 
ACT.26.16	Aasii makittin, niptaġvigiŋagikpiñ kivgaksraqtaaġisukłutin; quliaqtuaġutiniaġitin iñuich tautuŋaniḷuŋa uvlupak, suli quliaqtuaġutilugich sunik iḷitchuġipkaġumaakkamnik iliŋnun. 
ACT.26.17	Qaunaginiaġikpiñ pisaġitquŋiḷḷutin Israel-guruanun, Jew-guŋitchuanullu, iliŋiññun tiliñiaġikpiñ. 
ACT.26.18	Tavra iḷisautiniaġitin tusaayugaaġiksuanik mumikkumiñaqsiḷugich taaqtuamiñ qaummaġiksuamun, aŋalatinŋaiġḷutiŋ Satan-mun aglaan God-mun, ukpiliġḷutiŋ piḷuutitiŋ suliqutigiŋaiqsautqulugich, suli iḷaliutiyumiñaqsiḷutiŋ God-im iñuksraqtaaŋiñun.
ACT.26.19	Tavra Umialiik Agrippa, kamagiŋagiga qiḷaŋmiŋŋaqtauruaq qiñiqtuuraaġa. 
ACT.26.20	Aasii isagutiŋaruŋa Damascus-miñ Jerusalem-miḷḷu suli nunaaqqiñiñ iluqaani Judea-miittuani, akunġanniḷu Jew-guŋitchuat alġaqsruiŋaruŋa isumalitqiksuksraunivḷugich iñuich aasii mumigḷutiŋ God-mun, suli iñuuniaqtuksraunivḷugich iḷisimanaqsiḷugu allaŋŋuqtautilaaqtiŋ.
ACT.26.21	Taamna pisigivlugu Jew-guruat tigguġluŋagaanŋa aŋaiyyuvikpaŋmi aasii tuqunnialaaqsivḷuŋa. 
ACT.26.22	Uvlupaŋmun-aglaan God-im ikayuŋagaaŋa, aasiuvva makitaruŋa uvani quliaqtuaġivlugu iḷisimakkaġa iḷumun ittuaq, iñupayaanun kamanaitchuallu kamanaqtuallu ativlugich. Uqautigikkaġa tainnatupiaġataq ittuq uqaqtiŋisa God-im Moses-lu uqautigikkaŋatitun piyumaaġnivḷugu, 
ACT.26.23	taamna Christ-guruaq nagliksaaqtuksraunivḷugu, suli sivulliuluni aŋiruaniñ tuqqunmiñ, iḷitchuġipkaġlugulu annaun iluqaiññun Jew-guruanun Jew-guŋitchuanullu.
ACT.26.24	Tavra Paul uqaġniaqtillugu patchisairrunmigun, Festus-gum nipatusivḷuni uqallautiŋagaa, Paul kinnaġuqtutin uvva, iḷitchivaiñŋavlutin kinnaġuutigiaqsigiñ. 
ACT.26.25	Paul-gum kiuŋagaa, Kinnaġuŋitchuŋa, kamanaqtuatiin Festus, uvvaaglaan uqautiqaqtuŋa isumalaaġutiksraupiaqtuamik iḷumun ittuamiglu. 
ACT.26.26	Umialiik Agrippa, uqautiyumiñaġikpiñ taluqsrautaiḷḷuŋa qanuq iḷisimagitin tamatkua iluqaisa. Nalupqisuŋitchuŋa iḷisimammiutin iluqaiññik, qanuq taamna piŋaitchuq nalunautchiaġilugu. 
ACT.26.27	Umialiik Agrippa, ukpiġivigich God-im uqaqtiŋi? Iḷisimaruŋa ukpiġigitin. 
ACT.26.28	Tavra Agrippa uqallaŋaruq Paul-mun, Akkupauraq Christ-miuġuqtitchukłuŋa isumavich? 
ACT.26.29	Tavrali Paul-gum kiuŋagaa, Sivikitkaluaqpan naagga sivisunaaġaluaqpan, aŋaiyyutigigaluaġiga God-mun iliviḷḷu iluqaġmiglu naalaġniruat uvamnik uvlupak ukpiliqugaluaqługich uvaptun, tigutaaqtauŋisiññaġlusi uvaptun.
ACT.26.30	Tavrani umialik kavanauruaġlu Bernice-lu iluqaġmiglu allat iñuich makinŋarut, 
ACT.26.31	aasii anianikamiŋ uqaurrutiŋarut avanmun, Iñuk iŋña piŋitchuq sumik tuqurrutauyumiñaqtuamik naaggaunnii tigutaaqsimmatiksramik. 
ACT.26.32	Tavra Agrippa uqallaŋaruq Festus-mun, Taamamna iñuk tigutaaqtauŋaiqsiññaġayaqtuq apiqsriŋaitpan Caesar-mugugluni.
ACT.27.1	Tavra sivunniutaumman umiaqpagaqtuksraġuqłuta Italy-mun aitchuutigiŋagaat Paul iḷaŋiḷḷu allat tigutaaqtat Julius-mun, atanauraŋannun Rome-miut aŋuyaktiŋisa atiqaqtuat Augustan-gum aŋuyaktiŋiñik. 
ACT.27.2	Ikuŋarugut umiaqpaŋmun Adramyttium-miŋŋaqtuamiñ aullaqsiññaaġuġman nutqaaġaġviŋiññun nunaaqqiŋiñi Asia-m, aasii tiŋinnaarraqsivḷuta. Aristarchus, Macedonia-ġmium Thessalonica-miñ, piqasiŋagaatigut. 
ACT.27.3	Uvlaakumman tikiñŋarugut Sidon-mun. Julius-gum aŋalalluataŋagaa Paul piaqłuktautaitchuakun, suli aullaqtinŋagaa tautugiaquvlugich avilaitqatiŋi aitchuquvlugu sunik pigiraksraġikkaŋiñik. 
ACT.27.4	Aullaŋarugut tavraŋŋa, aasii anuġi arguġiannaqłuni tiŋilġaiŋarugut qamanġagun qikiqtam Cyprus. 
ACT.27.5	Tavraasii tiŋilġaiganikapta ikaaqługu taġiuq akianiittuaq Cilicia-m Pamphylia-vlu, tikiñŋarugut Myra-mun Lycia-miittuamun. 
ACT.27.6	Tavrani aŋuyaktit atanauraŋat iḷitchuġiŋaruq umiaqpaŋmik qairuamik Alexandria-miñ aullaqsaġumaruamik Italy-mun, aasii ikipkaqłuta taavrumuŋa umiaqpaŋmun.
ACT.27.7	Tiŋilġaqsiŋarugut sukaiḷaamik anuqłiqpaił̣ł̣uni uvluni iñugiaktuani, arguġianniuqłuta tikiḷġiñaŋarugut akianun nunaaqqim Cnidus. Aasii anuġim sivunmuktuqtitchumiñaiñmatigut nalimun, tiŋilġaiŋarugut qamanġagun qikiqtam Crete, uivvaqługu nuvuġaq Salmone. 
ACT.27.8	Siñiqsraqtuaqługu nunam siñaa siġġaġnaġaluaŋŋaan, tikiñŋarugut inimun atiqaqtuamun Qamannirviŋmik, qaniŋani iniqpak inmiruaq Lasea.
ACT.27.9	Taavrumani nunaaqqimi uvliuŋarugut iñugiaktuanik, navianaqsiḷġataqtillugu iglauniksraq ukiaqłuni Jew-guruat uvluq niġiḷairviat qaaŋianiŋavluni. Tavra Paul uqallautiŋagaluaġai inna, 
ACT.27.10	Aŋutiit, iḷitchuġiruŋa aullaġupta uvaŋŋa navianaġniaqtuq iglauniqput, maqutauniaqtut usiavullu umiaqpaglu, iḷaanniḷu suksraunniksraqput. 
ACT.27.11	Tavra aŋuyaktit atanauraŋata kamagiłhaaŋagik umiaqpaum umialgatalu iñuatalu uqaluŋik, kamagigaluaġnagu Paul uqalua. 
ACT.27.12	Tavra qamannisimavik umiaqpaŋmun nayukkaŋat ukiiviksraġiiñŋaruq, iñugiagniqsrat ayaksaaġuŋarut taġiumun tavraŋŋa, tikiḷaiñmagaaqsaġukługu Phoenix piyumiñaġumiŋ. Taamna qamannisimavik Crete-miittuaq sanmiruaq uŋallavlu kanagnavlu tuŋaaŋnun, aasii tavrani ukiiḷutiŋ.
ACT.27.13	Tavra uŋallaaġuġman isumavlutiŋ sivunniurriŋ nalaunniaġasugalugu, kisaq nuqinŋagaat aasii tiŋilġaigaqsivḷutiŋ siñiqsraqługu Crete, siñiqsraurapiaġataqługu nunam siñaa. 
ACT.27.14	Tavra akuniḷitchiaŋitchuq anuġiqpak nigiqłuk, anuqqałłaŋaruq qikiqtam tuŋaaniñ. 
ACT.27.15	Tavra umiaqpak anuġiqpaum nalaunmagu arguġumiñaiñŋarugut sanmiḷugu anuġi, iḷatchiŋarugut tiksiqł̣uta. 
ACT.27.16	Aasii iglauŋarugut qamanġagun qikiqtauram atiqaqtuam Cauda-mik. Tavra siġġaqivluta anayanaiyaŋagikput umiaqpaum umiuraŋa. 
ACT.27.17	Ikuaniŋmarruŋ umiuraq, anniqsuġniḷuksaaqsiŋagaat payaŋaiyaqsaavlugu akłunaanik umiaqpak. Tavraasii anayasuliqł̣utiŋ ikkalġiññasugalutiŋ mauyaqiññamun siñaani Libya-m, tiŋilġautaiyaŋarut aasii tiksiaqsivḷuta. 
ACT.27.18	Tavra anuġi suamaruaq anuqłiqsillugusuli, uvlutqiŋman siqqairraqsiŋarut umiaqpaum usiaŋiñik. 
ACT.27.19	Uvluk piŋayuagniasii siqqarraqsiŋagaich saatqutiŋi umiaqpaum. 
ACT.27.20	Tavra uvluni iñugiaktuani tautulaiñŋagivut siqiñiġlu uvluġiallu, anuġi anuqłipiaġataqłuni. Kiisaimmaa iñuuyumiñaiġasukkiutivugut.
ACT.27.21	Tavra aŋutit sivisuruamik niġiḷaitkaluaġmata, Paul makinŋaruq sivuġaannun, aasii uqallautivlugich, Aŋutiit, kamagiyumiñaŋagaluaġivsiŋa aullaqusaaŋiññavsi Crete-miñ aasii siqqaiŋiḷḷuta iluqaiññik usiaptiŋnik. 
ACT.27.22	Aasii paŋmapak ipiqtusuŋaiqugivsi, qanuq iḷaŋiġñiaŋitchusi atausiuramik-unnii, aglaan umiaqpaiyaġniaqtugut. 
ACT.27.23	Qanuq unnuapak makitaŋaruq saniqqamni isaġulga God-im ukpiġikkaġma, aŋaiyyuvigisuukkaġmalu, 
ACT.27.24	aasii uqallautivluŋa, Iqsiñak Paul, qanuq tikitchuksraurutin Rome-mun, aasii Caesar-m isivġiġḷutin. Aasii pisigivlutin, God-im iñuuliñiaġai iluqaisa umiaqpagaqatitin. 
ACT.27.25	Ipiqtusuŋaiġitchiasii, aŋutiit, qanuq ukpiġutiqaqtuŋa God-mun nalaupiaġataġniaqtilaaŋa kilgusiaġa. 
ACT.27.26	Aglaan tipiniaġaatigut qikiqtamun.
ACT.27.27	Akimiaġuutaiḷaŋŋuġmata unnuat tiksiġñivut anuqłiuqłuta taġiumi Mediterranean-mi, unnuaq qitiqqaqpalliġman sivuqłich iḷimatchaŋarut qalliñasugalutiŋ nunamun. 
ACT.27.28	Tavra kiviuqsraŋarut aasii iḷitchuġivlutiŋ iñuiññaqtun isaŋniqtun ititilaaŋanik, ayuuqtaallaqqaaqłutiŋ kiviuqsravsaaŋarut aasii akimiaq isaŋniqtun ititilaanikłuni. 
ACT.27.29	Tavra anayatchakłutiŋ umiaqpakput apuġasugalugu uyaġagruanun, niŋinŋagaich sisamat kitchat aquagun, aasii uvluqsiigaqsivḷutiŋ. 
ACT.27.30	Tavra sivuqłich pigruġumavlutiŋ umiaqpaŋmiñ, niŋinŋagaat umiuraq immamun, kisaġniaŋŋuaqsaqłutiŋ umiaqpaum sivuagun. 
ACT.27.31	Paul uqallautiŋagai aŋuyaktit atanauraŋat aŋuyaktillu, Ukua aŋutit umiaqpaŋmiinŋisuaqpata iñuulirauyumiñaitchusi. 
ACT.27.32	Tavrani aŋuyaktit kivluŋagaich akłunaaŋi umiuram aasii saġvaqtiłługu.
ACT.27.33	Tavra uvluq qausaaqsivalliġman, Paul niġiḷḷaqupiaŋagai umiaqpagaqtit uqallakłuni, Uvlupak akimiaġuutaiḷaŋŋuqtut uvlut, aasii iluqasi tainnatun sivisutigiruamik niġiuraŋaitchusi. 
ACT.27.34	Tavra niġiḷḷaqupiaġivsi, sayaniktaaġumausi iñuullasisaġlusi. Atausiuraq-unnii nusaqsi niaquvsiññi tammaġniaŋitchuq.
ACT.27.35	Taamna uqallausiġianikamiuŋ, Paul-gum tiguŋagaa punniq, aasii quyyavigiqqaaqługu God takkuanni, avikługu niġirraqsiŋaruq. 
ACT.27.36	Tavrani iluqaġmiŋ qapiŋaisaaqtauŋarut aasii niġivḷutiktauq iliŋich. 
ACT.27.37	Iluqata katiłłuta iñugiaktilaaqput 276 umiaqpaum iñuŋi. 
ACT.27.38	Tavra niġisuiġataqamiŋ, uqigḷiḷiŋagaat umiaqpak igiłługich palauvaksrat taġiumun.
ACT.27.39	Tavra uvluġman, umiaqpagaqtit iḷisaġiŋaitkaat nuna, aglaan nalunaigiŋagaat puviaq naqittuamik siñilik, sivunniutiŋagaat piñaġumiñaqpan umiaqpaŋmik apuġaksaaġvigisaġukługu. 
ACT.27.40	Tavra ilaisa kivluŋagaich kitchat akłunaaŋich qimakługich kitchat immamun. Aasiisuli tavrani aŋivraaqługich akłunaat qiḷiġutigikkaŋi aquutim. Aasii nuqiłługu sivulliq tiŋilġautaq apuġaksaaqsaŋarut nunamun. 
ACT.27.41	Tavra nalaułługu ikkalġuq ikkalġisinŋagaat umiaqpak, sivua kaliviłłuni aulayyallaiŋaruq, aasii aqua siquminŋagaa ulivrigaqtuam taġium.
ACT.27.42	Aŋuyaktit sivunniŋarut tuquġaġukługich tigutaaqtapayaurat, iḷaanni nalliŋich puumillutiŋ annakkasugalugich. 
ACT.27.43	Tavra aŋuyaktit atanauraŋata annautiyumavlugu Paul, taŋŋiqsinŋaitkaa sivunniutaat. Ilaan piraksriŋagai iñupayaat puuvrallaruat nautkiaquvlugich umiaqpaŋmiñ aasii tulaksaquvlugich. 
ACT.27.44	Aasiiḷi iḷakutat ikiaqtatigun naagga umiaqpaviñiqtigun tulaquvlugich. Tavra iluqata annaŋarugut nunamun.
ACT.28.1	Annaanigataqapta, iḷitchuġiŋagikput qikiqtaq atiqaqtilaaŋanik Malta-mik. 
ACT.28.2	Tavra iñuich tavraniittuat tukkuġiksipiaġataŋagaatigut, igniqsuutimmivḷuta paġlavlutalu iluqata, qanuq sialuguqsaanikłuni irriliqł̣uniḷu. 
ACT.28.3	Tavra Paul katitchiŋaruq qiruŋnik aasii qirriutivlugich igniġmun, tavrani nimiġiaq salapqiŋaruq uunaqsimman aasii argaŋiñun nipiłłuni. 
ACT.28.4	Tavrani Malta-miut tautukamirruŋ nimiġiaq niviŋaruaq Paul argaŋiñi, uqaurrutiŋarut avanmun uqaqłutiŋ, Nalupqinaitchuamik una iñuk iñuktaqaġniqsuq. Aasii annakkaluaqłuni taġiumiñ, paŋmapak tuquruksrauniqsuq paaqłiusiaġilugu piramiñun. 
ACT.28.5	Paul aasii, ivsuksaŋagaa argagmiñiñ nimiġiaq igniġmun aasii qanuqpallaŋitchuq suuramik-unnii. 
ACT.28.6	Tavra niġiugaqsigaluaqtut puvitchaqtilaaksraŋanik naaggaunnii tavraŋŋatchiaq puugniaġasugalugu Paul tuquluni. Sivisuruamik utaqqigaluaqamiŋ tautuŋisanikamiŋ sumik allanaqtuamik Paul-mi, isummitqiŋarut aasii uqallausiġivlugu god-aunivḷugu.
ACT.28.7	Tavra uŋasipiaŋitchuami taavrumaŋŋa tulagvianniñ nautchiaqaġviich inŋarut iñuqaqtuat Publius-mik umialganik qikiqtam. Ilaan paġlaŋagaatigut tukkuliqsimavlutalu uvluni piŋasuni. 
ACT.28.8	Tavra Publius Aapaŋa naŋiliŋaruq uunnautinikłuni itiktaliqł̣uniḷu auksiġaqługu. Paul-gum itchaqiŋagaa aasii aŋaiyyutivlugu, aksiukługu iłuaqsiŋagaa. 
ACT.28.9	Tavra taamna pimman, iluqaġmiŋ allattauq iñuich naŋittuat qikiqtami qaiŋammiut aasii iłuaqsirauvlutiŋ. 
ACT.28.10	Taapkua iñuich aitchuŋagaatigut aitchuutinik iñugiaktuanik aasii aullaaqsikapta umiaqpak usiḷḷiŋagaat atugaksraptiŋnik iglaugupta.
ACT.28.11	Tatqich piŋasut pianiŋmata, ikuŋarugut umiaqpaŋmun atiqaqtuamun Malġigñik God-iŋnik. Taamna umiaqpak qaiŋaruaq Alexandria-miñ, aasii ukiivḷuni qikiqtami. 
ACT.28.12	Aullaqapta tikiñŋarugut iniqpaŋmun Syracuse-mun, aasii tavrani uvlivḷuta piŋasunik. 
ACT.28.13	Tavraŋŋaasii supiaġaqłuta tikiñŋarugut iniqpaŋmun Rhegium-mun. Uvlaakumman uŋalaġuŋaruq aasii uvluŋni malġugni iglauvluta, tikiñŋarugut nunaaqqimun Puteoli-mun. 
ACT.28.14	Tavrani paqinŋarugut ukpiqtuanik, aasii aiyugaaŋagaatigut nayuquvlutiŋ tallimat malġuŋni uvluni. Tavraŋŋa aullaqapta tikiñŋarugut Rome-mun. 
ACT.28.15	Tavraniasii ukpiqtuat Rome-miut tusaakamisigut qaisilaaptiŋnik paaŋagaatigut, iḷaŋich ayuuqtigivlutiŋ nunaaqqimun atiqaqtuamun kasimaviŋmik Appius-mik, aasiisuli iḷaŋisa nunaaqqimun atiqaqtuamun Piŋasunik Tukkumaviŋñik. Paul kasuqamigich quyyavigiŋagaa God, aasii qapiŋaivsaaqłuni.
ACT.28.16	Tavra tikiññapta Rome-mun, Paul iniqaqtitauŋaruq ilaagun, munaqsriqaqługu aŋuyaktimik. 
ACT.28.17	Uvlut piŋasut pianiŋmata Paul katitinŋagai atautchimun tavrani sivulliuqtauruat Jew-guruani. Aasii katitaniŋmata uqallautiŋagai, Aniqatiit, sumik piŋaitkaluaqtilluŋa paaqsaaŋaruamik iñuptiŋnun naaggaunnii piḷġusiŋiññun maŋŋuupta aitchuusiaġiŋakkaptiŋnun, tigutaaŋagaanŋa Jerusalem-mi, aasii aitchuutigivluŋa Rome-miunun. 
ACT.28.18	Apiqsruqtuanikamiñŋa tigutaaqtauŋaiqsitchumaŋagaluaġaanŋa, iḷitchuġiŋiññamiŋ tuqurrutauyumiñaqtuamik killukuaġutimnik. 
ACT.28.19	Tavra Jew-guruat tainna pitquriŋitkaqsimmata, naŋaġviiqama ullautisuŋaruŋa Caesar-mun isivġiquvluŋa, pasikkutiksramik uqautiksraitkaluaŋŋaġma iñuptigun.
ACT.28.20	Taamna sivuniġivlugu apiqsriŋaruŋa tautugukłusi uqaqatigisukłusiḷu, atakkiataŋ ukpiġigiga Christ-guruaq qaiŋatilaaŋanik, Israel-guruat niġiugikkaŋat, aasii taamna pisigivlugu tigutaaqtauruŋa. 
ACT.28.21	Tavra ilaisa uqallautiŋagaat, Tuyuusiaqaŋaitchugut Judea-miñ ilipkun, suli nalliataunnii aniqatiit mauŋaqtuat quliaqtuaġiŋaitkaat naagga uqautigiŋaitkaat suna pigiitchuaq ilipkun. 
ACT.28.22	Aglaan uvva tusaasukkaluaqtugut qanuq isumaqaqtilaaġnik, iḷisimavluta sumipayaaq iñuich uqautigisuummatigik pigiitchuanik iḷauvigikkatin.
ACT.28.23	Nalunaiqsiqqaaqłutiŋ uvlumik piqatigivlugu Paul, iñugiaktuat iñuich ullaŋagaat Paul taavrumani uvlumi inaanun. Uvlaaŋaniñqaŋa unnuaġataqtillugu, Paul kaŋiqsipkaġniataŋagai quliaqtuaġutivlugiḷḷu tusaayugaaġiksuaŋanik Atanniqsimmataata God-im iñuŋnun. Ilaan ukpiliqsinniaŋagai Jesus-mun taiguaġutivlugich pitquraniñ qaisauruaniñ Moses-kun, aglaaŋiññiḷḷu uqaqtiŋisa God-im. 
ACT.28.24	Aasii iñuich iḷaŋisa ukpiġiliŋagaich uqaluŋi, allalli arguasuktillugich. 
ACT.28.25	Tavra atinġiqamik inmiŋni aullaŋarut, Paul uqallaaniŋman atautchimik uqaluŋmik, Ilitqusiġiksuaq nalaunŋaruq uqallautikamigich maŋŋuusi Isaiah-kun uqaqtimigun, uqautivlugich God-im uqaluŋiñik inna,
ACT.28.26	“Naalaġnituiññaġniaġaluaqtusi aglaan suuramikunnii kaŋiqsiyumiñaitchusi,
ACT.28.26	suli qiñiqtuiññaġniaġaluaġmiusi iḷisaqsriyumiñaitchusi.
ACT.28.27	Qanuq ilivsi iñuich puqiiḷiŋarusi,
ACT.28.27	suli tusiḷḷaqsiŋarusi siqunġiqł̣usiḷu,
ACT.28.27	iḷaanni iḷisaqsriñasugalusi suli tusaanasugalusi suli kaŋiqsiḷusi,
ACT.28.27	aasii saallusi uvamnun iłuaqsitqulusi.”
ACT.28.28	Tavra Paul uqallavsaaŋaruq, Iḷisimaruksraurusi God-im tusaayugaaġiksuaŋa annaurraunikun qaisauruq Jew-guŋitchuanun. Iliŋich naalaġniñiaqtut. 
ACT.28.29	Tavra Paul uqallaaniŋman taavrumiŋa, Jew-guruat aullaŋarut uqavaapiaġataqłutiŋ avanmun.
ACT.28.30	Tavra Paul iñuuŋaruq iglumiñi tavrani ukiuk malġuk naałługik inmiñik akiḷiutivluni, paġlavlugich iñuich iluqaisa ullautiruat inmiñun, 
ACT.28.31	alġaqsruutigivlugu God-im atanniqsimmataa iñuŋnun, iḷisautivlugiḷḷu Ataniġmik Jesus Christ-mik, uqaqłuni taluqsrautaił̣ł̣uni pitchaiḷiraił̣ł̣uniḷu.
ROM.1.1	Ukua tuyuutit qairut ilivsiññun Paul-miñ, kivgaŋaniñ Jesus Christ, piksraqtaaġiŋaraŋa tiliraġisukługu alġaqsruitquvlugu God-im tusaayugaaġiksuaŋiñik. 
ROM.1.2	Taapkua tusaayugaaġiksuat iŋiḷġaan unniqsuqłiisigiŋakkaŋich God-im uqaqtiŋisa Bible-ni. 
ROM.1.3	Taapkua tusaayugaaġiksuat quliaqtuaqaqtut God-im Iġñiŋanik aniŋaruamik David kiŋuniŋiññiñ, 
ROM.1.4	suli pisigivlugu piḷuutaitchuaq Ilitqusia nalupqinaiqsauŋapiaqtuq God-mun Iġñiġinivḷugu aliuġnaġniŋagun aŋŋisim tuqqunmiñ.
ROM.1.5	Ataniqput Jesus Christ naglikkutiqpaqaŋaruq uvamnun tilivḷuŋa quliaqtuaġutitquvlugich iñupayaat annautiyumiñaġniḷugich ilaanun ukpiġikpanni kamagikpanniḷu. 
ROM.1.6	Ilivsivsauq ququaqtaummiusi pigitquvlusi Jesus Christ-mun. 
ROM.1.7	Paġlagivsi iluqasi Rome-miittuasii, God-im piviuttaġiraŋasi, ququaqtauŋaruasii ilaaguaqtautquvlusi ilaanun. Nagliktuusiaqpaqaġitchisuq tutqiunmiglu God-miñ Aapaptiŋniñ, Ataniptiŋniḷḷu Jesus Christ-miñ.
ROM.1.8	Quyyavigiqqaaġiga God-iga Jesus Christ-kun iluqavsigun, ukpiġurri quliaqtuaġimmarruŋ nunapayaani. 
ROM.1.9	God, savautikkaġa pisuqtilaaptun tusaayugaaġiksuaŋagun Iġñiŋan, iḷisimaruq ataramik itqaumatilaamnik ilivsiññik aŋaiyyutimni. 
ROM.1.10	Suli ataramik apiqsriruŋa qanuġluŋa ullagukłusi God-im pisuutigikpagu. 
ROM.1.11	Tautugumapiaġivsi ikayuġukłusi ukpiġutiksi suaŋasiḷaaġukługu. 
ROM.1.12	Taamna sivuniqaqtuq, uvagut avanmun qapiŋaisaaġutiluta ukpiġutiptigun. 
ROM.1.13	Aniqatiit, iḷisimatqugivsi ataramik qaiyumagaluaġaqtuŋa ilivsiññun alġaqsruisukłuŋa, tautullasiḷuŋa ukpiqtuanik suaŋasiḷaaqtuanik, piḷuusiqirauruaniglu annaurrauruanik, piŋaruatuttauq allani nunani. Aglaan piñaiḷutaksraq itchuuruq tamauŋanun aglaan.
ROM.1.14	Alġaqsruiruksraupiaqtuŋa iñupayaanun aglagnik iḷisimaruanun naluruanullu isumaturuanullu isumalluaġiitchuanullu, 
ROM.1.15	ilivsiññullu Rome-miittuanun alġaqsruiyumapiaqtuŋa tusaayugaaġiksuanik.
ROM.1.16	Kanŋugiŋitkiga tusaayugaaġiksuaq qanuq taavrumuuna God-im annautillagaa kiñaliqaa ukpiqtuaq tusaayugaaġiksuamik, qaiqqaaŋaruaq Jew-guruanun, aasii aquvatigun Jew-guŋitchuanun.
ROM.1.17	Taavrumuuna tusaayugaaġiksuakun God-im nalaunŋatqutaa salapqiŋaruq iñupayaami ukpiqtuami tusaayugaaġiksuamik, aglausimaruatun inna, “Iñuk nalaunŋasirauruaq ukpiġunmigun iñuuniaqtuq isuitchuamun.”
ROM.1.18	Qanuq God-im qinnautaa salapqiqsuq qiḷaŋmiñ iñupayaanun god-aiḷaqtuanun piḷuktuanullu, tamatkunuŋa piñaiḷutchiqsuiruanun iḷumun ittuamik. 
ROM.1.19	Sut iḷitchuqqutiksrat God-iqaqtilaamik nalunaitkaluaqtut iliŋiññun qanuq God-im iḷitchuġipkaŋagai iliŋiññun.
ROM.1.20	Taimaŋŋaqaŋa God-im savaŋmagich supayaat, iñuich qiñiŋagaich sut God-im savaaŋi, suli iḷisimavlugu iñuutilaaŋa suaŋŋatiqaqłuni kamanaqtuamik isuitchuamun. Tavraasii patchisiksraitchut, 
ROM.1.21	qanuq iḷisimagaluaqługu God, ukpiġilipiaġataŋaitkaat God-auniḷugu aasii nanġaġlugu quyyavigilugulu, aglaan isumalluaġiiḷiŋarut kamasuutaiqł̣utiglu.
ROM.1.22	Uqavigaaqłutiŋ isumatunivḷutiŋ isumalluaġiiḷiŋarut, 
ROM.1.23	suli aŋaiyyuniq tuqulaitchuamun God-mun simmausiqł̣ugu aŋaiyyuvigivlugich iñuuraqpaliat tuqullaruatun iñuktun, tiŋmiatullu niġrutitullu nimiġiatullu.
ROM.1.24	Taamna pisigivlugu, God-im ilaisituuqtinŋagai pisuutaatigun. Iliŋich piḷuksiŋarut kamagivlugich pigiitchuat kipiġniuġutitiŋ aasii atuqługich timitiŋ kanŋunaqtuakun avanmun. 
ROM.1.25	Tainnatchich iñuich ukpiġiŋagaat saglun, ukpiġigaluaġnagu iḷumun ittuaq God-ikun. Tavra aŋaiyyuvigiŋagaich sut God-im savaaŋi, aasii kamagisuŋił̣ł̣ugu God savaŋaruaq supayaanik, nanġagaksrauruaq isuitchuamun, Amen. 
ROM.1.26	Taamna pisigivlugu God-im ilaisituuqtinŋagai pigiitchuanun kipiġniuġutiŋiññun. Aġnaŋisa simmausiqł̣ugu nutim piḷġusiuruaq atugaġivlugich timitiŋ aġnauqanmiŋnun. 
ROM.1.27	Tainnatuttauq aŋutit simmausiqł̣ugu nutim piḷġusiq aġnamun kipiġniupiaġatautigivlugich atugaġisukługich aŋutit timitiŋ kanŋunaqtuakun allanun aŋutinun. Aasii nalliummatiruamik paaqłiusiaqaqłutiŋ pigiitchuatigun piḷġusiġikkaġmikkun.
ROM.1.28	Qanuq isummatigimmarruŋ kamagiraksraiññivḷugu God, ilaan ilaisituuqtinŋagai pigiitchuanun kipiġniuġutiŋiññun, piḷuusiqutinullu piḷġutchiñun. 
ROM.1.29	Iḷumiutaġiŋagaich qanusipayaat piḷuutit, allatuutillu kaviuqqutillu uumisuutiqpaiḷḷu. Suli iḷumiutaġivlugich killuqsrautit iñuaġutillu uqavaaġutillu pisaasuġmiaġutillu, pigiitchuamik irrusiqaġniġiḷḷu allanun, uqautikłiġñiġiḷḷu, 
ROM.1.30	saglutiginnigniġiḷḷu, uumikłiqsuallu God-mik, qapiġnautikun uumisaaqłiqsillu, arguaŋŋatillu uqavigaaġutillu. Isummatiqaqtuallu nutauruakun piḷuusiqutiksranik kamasuutairrutiniglu aŋayuqaanun, 
ROM.1.31	isumalluaġiirrutillu, taŋŋiiḷaiññiġiḷḷu unniqsuqłiisinun, aŋayuqaaġiiñi piviuttaqqutairrullu, nagliktairrutillu. 
ROM.1.32	Tamatkua tainnatchiñik piraġausiqaqtuat iḷisimalluataġaluaqtut God-mun uqallautiŋatilaaqtiŋ tuquruksraunivḷugich. Aasii piḷuusiqiugaŋarut tainnatchisigun kiaqsruqługiḷḷu allat tainnali pitquvlugich.
ROM.2.1	Tavrali ilivich, kiugaluaġuvich, tainnatuttauq piḷuksiŋarutin taipkunatun iñuktun, aasii pasiraksraummiutin. Isivġiqapkich taipkua iñuich piḷuusiqirualivḷugich, iliŋnun isivġiġmiutin, qanuq piḷuksimmiutin tainnatun.
ROM.2.2	Iḷisimarugut God isivġiisuuruq nalaunŋaruakun tamatkuniŋa piḷuksiruanik. 
ROM.2.3	Isumanak God-mun isivġiġñiaġasugalugich allat kisiisa, piḷuksiruat tamatkunuuna, aasii isivġiŋiḷḷutin tamatkuniŋaptauq piḷuksisiqaqavich. 
ROM.2.4	Isumaruksrauŋitchutin God suaŋaiññasugalugu qanutun manimmiḷgutigimmatin tatavsalaisaaqłutin. God-im qiñuirrutigaatin piaqłuktaŋitkaatillu isumalitqiquvlutin. 
ROM.2.5	Aglaan sivunmuuguvich suli uqaqsiġiirrutiŋni isumalitqiguŋiḷḷutin God-mun qinnaliqsaiññautipkaqtutin. Ilaan qinnautaa salapqiġumaaqtuq uvlumi ilaan nalaunŋaruakun isivġiqpagich iñupayaat. 
ROM.2.6	Qanuq God-im paaqłiġñiaġaa iñupayaaq qanuq iñuuŋaniŋagun.
ROM.2.7	Tamatkua qiñuiqł̣utiŋ nalautchiruat God-im pisuutaanik, ilaan aitchuġniaġai iñuggunmik isuitchuamik, tamatkua niġiuktuat kamanaqsipkaqtauniksramik God-miñ. 
ROM.2.8	Aglaan God-im qinnautipiaġataġniaġai iñuuruat isummaatuuqłutiŋ piḷuusiqirauvlutiŋ, iñuusuŋaġnatiŋ God-im iñuutqutiŋigun. 
ROM.2.9	Isumaaġutiqpaqaġniaqtut nagliksaaġlutiglu iñupayaat piḷuusiqiugaqtuat, Jew-guruallu Jew-guŋitchuallu atunim. 
ROM.2.10	Aglaalli iñupayaat kamaksriruat God-mik, Jew-gugaluaqpata Jew-guŋitkaluaqpatalu, aitchuġniaġai tutqiunmik kamanaqsipkaunmiglu qiḷaŋmi. 
ROM.2.11	Qanuq God atiruq iñupayaanun.
ROM.2.12	Iñuich iluqaġmiŋ piḷuksiŋarut naluvlugich God-im pitquraŋi Moses-mun qaisaŋi, suksrauniaqtut. Aglaan God-im isivġiġñiaŋitkai taapkua pitqurat uqaluatigun. Aasiiḷi iluqaġmiŋ piḷuksiruat iḷisimallaisa God-im pitquraŋi, isivġiqsauniaqtut pitqurat uqaluatigun. 
ROM.2.13	Tamatkua kamaksriruat God-im pitquraŋiñik nalaunŋanirauniaqtut, aglaan tusaaruat kamagigaluaġnagich pitqurat God-im nalaunŋarualiñiaŋitkai. 
ROM.2.14	Jew-guŋitchuat naluruat God-im pitquraŋiñik nalaunniġmatigik taapkua pitqurat iñuuniaqłutiŋ isumamiŋni nalaunŋanasugikkaġmikkun, inmiŋnun pitquraliuġmatun piut, 
ROM.2.15	aglaan salapqiŋagaat puttuqsrisilaaqtiŋ God-im pitquraŋiñik, iḷitchuġipkairuanik nalautilaaŋanik naagga pigiitchualiqitilaaŋannik, suli isumaalutchaktiłługich, naagga patchisaiññialavlutiŋ. 
ROM.2.16	Iñupayaat isivġiqsauniaqtut taivrumani uvlumi, God-im tilikpagu Christ Jesus isivġiqulugich iluqaisa nalunautchiaŋich iñuich. Tavra taapkua iḷagigaich tusaayugaaġiksuam alġaqsruutigikkaġama.
ROM.2.17	Tavra ilivsi, Jew-guniraġaaqtuasii, naamarualirusi piqaqavsi God-im pitquraŋiñik qaisaŋiñik Moses-mun. Uqavigaaqtusi God God-iginivḷugu. 
ROM.2.18	Iḷisimaniqsusi qanuq God-mun iñuutqutilaavsiññik, God-ivlu nakuułhaaqtuanik iñuutqutiŋiñik iḷisausiaqaŋavlusi ilaan pitquraŋiñik. 
ROM.2.19	Nalupqisuŋipiaqtusi iḷisimanivḷusi God-im pitquraŋiñik, iḷisautiyumiñaqługich kaŋiqsisaitchuat pitquranun, aasii iḷisautilugich kaŋiqsipkaġlugich. 
ROM.2.20	Iḷisautiyumiñaġniġisi naluruat God-im pitquraŋiñik, tamatkualu miqłiqtutun ittuat kaŋiqsisimiŋni pitquraŋiñik God-im. Tavra piginiqavsigik God-im pitquraŋi kaŋiqsiŋapiaġniqsusi qanuq God-mun iñuutqupiaġataqtilaaŋannik iñuich. 
ROM.2.21	Iḷisaurriyumiñaqsiŋaniġuvsi allanik iñuŋnik, summan iḷisautisuŋitpisi ilivsiññun? Uqallaurrisuuruasii iñuŋnik, Tiglignak. Ilivsi tigliguuvisi? 
ROM.2.22	Uqallaurrisuuruasii iñuŋnik, Allatuġnak, allatuġuuvisi? Uqaqtuasii piḷuutaunivḷugu aŋaiyyuruni iñuuraqpaŋnun, aŋaiyyuvianniñ iñuuraqpaich tigliguuvisi? 
ROM.2.23	Uqavigaaqtusi iḷisimanivḷugich God-im pitquraŋi qaisaŋi Moses-mun naaggauvva kanŋunaqsiḷiġaġigiksi God, kamagiŋiññavsigik pitquraŋi. 
ROM.2.24	“Taamna pisigivlugu nunam iñuŋisa uqamaqłuutigigaat God.” Tainna aglausimaruq Bible-ni.
ROM.2.25	Nalunaiñŋutchiqsauŋaguvsi God-im iñuksraqtaaŋiñun iḷaliutilusi Jew-guruasii, aasii kamagivlugich God-im pitquraŋi, anniqsuusiaqaqtusi. Aglaan kamagiŋitkuvsigik God-im pitquraŋi, nalunaiñŋutchiusiaqsi iḷautilaavsiññik God-im iñuksraqtaaŋiñun anniqsuutauŋitchuq, Jew-guŋitchuatun iḷimmiusi.
ROM.2.26	Allaaguttauq, Jew-guŋitchuaġli iñuuniqpan God-im pitquraŋi kamagilugich, ilaa kisiuqatauniaqtuq God-im iñuksraqtaaŋiñun, nalunaiñŋutaitkaluaŋŋaġmi Jew-guruat nalunaiñŋutaŋannik.
ROM.2.27	Aasii taapkua Jew-guŋitchuat, nalunaiñŋutchiqsauŋaitchuat, kamagimmatigik God-im pitquraŋi pasiñiaġaasi piḷuusiqiniḷusi nalunaiñŋutaqaqtuasii, qanuq kamagiŋiññavsigik God-im pitquraŋi aglausimaruat.
ROM.2.28	Pisigigiññaġlugu taiguutiqaġniqsi Jew-mik Jew-gupiaġataŋitchusi. Iḷagiŋitkaasi God-im iñuksraqtaaŋisa pisigigiññaġlugu God-im nalunaiñŋutchiutaa ilivsiññun.
ROM.2.29	Jew-gupiaqpaalluktuq iñuk kamaksriḷḷaturuaq God-mik ataramik. Jew-gupiaqpaalluktuq iñuk God-im iñuksraqtaaġikkaŋa, qanuq iñuuruq nalaunŋaruakun sivuġaani God-im. Ilaa iñuusuktuq kamagilugu God uummanmiñiñ aglałhiñaŋiḷaatigun pitqurani, aasii nanġausiaqaġluni God-miñ iñuŋił̣aaniñ.
ROM.3.1	Tamatkua tainna itpata, sumik anniqsuusiaqaqpa Jew-guniq? Sumik anniqsuusiaqaqpa piqaġniq God-im nalunaiñŋutchiutaanik? 
ROM.3.2	Atqunaq anniqsuusiaqaġnaqtuq Jew-guniq. Sivulliġmi, God-im aitchuŋagai Jew-guruat aglausimaruanik pitquranik Moses-kun.
ROM.3.3	Jew-guruat iḷaŋich ukpiġutaitkaluaqpata kamagilaiḷḷugich God-im pitquraŋi, ukpiġutairrutaata God taŋŋiipkaġumiñaitparruŋ unniqsuqłiisiŋiñik tamatkunuŋa ukpiqtuanun? 
ROM.3.4	Naaggapiaġataq. Iñupayaaq saglusuugaluaġniqpan, God sagluyumiñaitchuq. Bible-ni aglausimaruq God-ikun inna,
ROM.3.4	“Nalaunŋasuurut uqaluktin
ROM.3.4	iñuich unnii uqaġaluaġmata nalaunŋiññivḷutin pisaaŋavlutin.”
ROM.3.5	Iñuich iḷaŋich killukun uqaġuurut inna, Uvagurguuq piḷuksigupta, tautuktinniaġivut iñuich God-im nalaunŋataanik, tavraasii uqallakłutiŋ nakuuniḷugu piḷuksiruni. Tavrasuligguuq God killukuaġniqsuq tatavsaqamisigut. 
ROM.3.6	Tavra tamatkua uqaqtuat tainna killukuaqtut qanuq nalupqinaitchuq iḷisimarugut God-im isivġiġñiaġai nunam iñuŋi piḷuktuat. 
ROM.3.7	Uvaŋaptauq killukuaġmiuŋa uqaqama inna. Sagluniġma iñuich qiñiqtillakpagich God-im iḷumun irrutaanik aasii nanġaġlugu, pasiyumiñaitkaaŋa piḷuusiqirauniḷuŋa. 
ROM.3.8	Taamna iḷumun inniqpan, piḷuusiqiugaqta iñuŋnun nanġavsaaqulugu God. Iḷisaurriŋitchuŋa tainnatchiñik saglunik. Aglaan iñuich iḷaŋisa uqautigiŋagaanŋa tainnatchiñik iḷisaurriñivḷuŋa. Taapkua iñuich God-im isivġiġñiaġai nalaunŋaruakun.
ROM.3.9	Taapkua uqautigianikaptigik uqallakkumiñaqpisa Jew-guruat nalaunŋałhaaġniḷugich allaniñ iñuŋniñ? Naaggapiaġataq. Iḷitchuġipkaaniŋagivsi iñupayaurat Jew-gugaluaġumiŋ Jew-guŋitkaluaġumiŋ, aŋalatiqaqtut piḷuunmik. 
ROM.3.10	Bible-ni aglausimarut uqaluich inna,
ROM.3.10	“Iñuitchuq nalaunŋaruamik,
ROM.3.10	atausiuramikunnii nunam iñupayauraŋi.
ROM.3.11	Iñuŋmik piitchuq atausiuramikunnii kaŋiqsiruamik
ROM.3.11	naagga kaŋiqsisuktuamik God-mun qanuq iñuutqutilaamiñik.
ROM.3.12	Iñupayaat asivaŋarut nalaunŋaruaniñ apqutiniñ,
ROM.3.12	aasii tammaqłutiŋ piḷuunmi.
ROM.3.12	Iñuitchuq nalaunŋarualiqiruamik atausiuramikunnii.
ROM.3.13	Uqaluŋich salumaitchut tivluktigiruġlu tipaatun aŋmaruam iḷuvvivium.
ROM.3.13	Saglutupiaġataqtut.
ROM.3.13	Nimiġiatun tuqunamik qaniġmiutaqaqtuatun,
ROM.3.13	uqaluŋmiŋni tainnatun ittut. 
ROM.3.14	Siḷivinŋarut uqamaqłuutinik qinnaŋaruaniglu uqaluŋnik.
ROM.3.15	Iñuaqsayarut.
ROM.3.16	Sumun aullaqamiŋ, maqutchirut iłuiḷḷiuqtitchirullu.
ROM.3.17	Nalurut aŋuyautaiññiaġniġmik.
ROM.3.18	Aŋalanŋitkai qiksiksrautim God-mun.”
ROM.3.19	Paŋmapak iḷitchuġirugut pitquraŋi God-im qaisaŋi Moses-kun aŋalatchirut iñuŋnik aitchuusiaqaqtuanik pitquranik. Tavraasii, kiñaliqaa patchisiksraqaġumiñaitchuq kamaksriŋiññiġmigun pitquranik, suli nunam iñupayaaŋa pasikkusiaqaġniaqtuq God-miñ. 
ROM.3.20	Kiñaliqaa nalaunŋarualiyumiñaitchuq inmiñik sivuġaani God-im, kamagiugaġniḷugich pitquraŋi God-im ataramik, qanuq pitqurat iḷisautigiññaġaatigut qanutun piḷuktilaaptiŋnik.
ROM.3.21	Aasii paŋmapak God-im salapqiŋagaa qanuq iñuk nalaunŋasiyumiñaqtilaaŋanik sivuqqamiñi, pitqurat piqutigiŋaiġḷugich. Uqaqtiŋisa God-im Bible-ni iŋiḷġaan uqautigiŋagaat taamna nalaunŋasiñiq sivuġaani God-im.
ROM.3.22	Taamna nalaunŋasipkaun qairuq ukpiġutikun. Iñupayaaq ukpiqtuaq Jesus Christ-mun nalaunŋasipkaqtauniaqtuq sivuġaani God-im. Iñuich iluqaġmiŋ atirut, 
ROM.3.23	qanuq iñupayaat piḷuksiŋarut aasii God-im nanġaġumiñaitkaa kiñaliqaa nalaunŋaniḷugu. 
ROM.3.24	Tavraasii, nagliktuutiqpaqaqłuni, God-im nalaunŋasipkaŋagai iñupayaat akiiḷaamik. Ilaan tiliŋagaa Christ Jesus akiḷiquvlugich piḷuutipayaurat tuqulugu aŋarraurami. 
ROM.3.25	God-im tiliŋagaa Jesus tuqutquvlugu aasii maqipkaġlugu auŋa akiḷiqsaġlugich piḷuutiŋich iluqaġmiŋ ukpiqtuat inmiñun. Taamna piŋagaa salapqiġukługu nalaunŋatini suliqutigiŋaiqsiñiġmigun piḷuutinik, piḷuusiqiaŋiññik-unnii iñuich Christ tuquŋaiñŋaan. God-im tatavsaŋaitkai tavrauvvaa manimmiḷgutiqaqłuni. 
ROM.3.26	Tavra paŋmapak God-im salapqiġaa nalaunŋatilaani suli nalaunŋasipkallatilaaŋanik kiñaliqaa ukpiqtuaq Jesus-mun.
ROM.3.27	Tainnainniġman, uqavigaaġutiksraipiaqtugut qanuq nalaunŋasiyumiñaitchugut kamagilugich God-im pitquraŋi. Nalaunŋasipkaqtaurugut ukpiġutiptigun, 
ROM.3.28	qanuq iḷisimarugut iñuk nalaunŋasipkaqtautilaaŋanik ukpiġutaagun Christ Jesus-mun. Iñuk nalaunŋasipkaqtaulaitchuq kamaginiḷugich pitqurat. 
ROM.3.29	God Jew-guruat kisimik God-igiŋitkaat. God-igimmigaat Jew-guŋitchuat. 
ROM.3.30	Atausiuniġman God, ilaan nalaunŋasipkaġniaġai iñupayaat pisigilugu ukpiġutaat, Jew-guruallu Jew-guŋitchuallu.
ROM.3.31	Nalaunŋasipkaqtaullaniqapta ukpiġutiptigun, sivuniqaŋipiaġataqtuq kamagiraksraiġñiḷugich God-im pitquraŋi qaisaŋi Moses-kun. Aglaan paŋmapak ukpiliqapta Jesus-mun, kamagiyumiñaġivut pitqurat.
ROM.4.1	Abraham, maŋŋuuruaq Jew-payauranun, uuktuutigilakput iñuŋmun ukpiġunmigun nalaunŋasipkaqtauruamun sivuġaani God-im. 
ROM.4.2	Abraham piḷġusiḷḷuataŋisa nalaunŋasipkallakparruŋ sivuġaani God-im, uqavigaaġutiksraqaġayaqtuq. Aglaan uqavigaaġutiksraitchuq piḷġusiġiksuanik sivuġaani God-im, 
ROM.4.3	qanuq Bible uqaqtut, “Abraham ukpiġiŋagaa God, aasii taavruma nalaunŋasiŋagaa sivuġaani God-im.”
ROM.4.4	Tavra iñuk nalaunŋasipkaqtaullakpan pisigilugich piḷġusiḷḷuataŋi akiññaktaaġiniġaa nalaunŋasisiñi, iñuktun savakłuni akiññaktuatun. Aitchuusiaġiŋitkaa, aglaan akiḷiusiaġigaa. 
ROM.4.5	Aasiiḷi iñuk nalaunŋasiñiataŋitchuaq piḷġusiḷḷuatamigun aglaan ukpiqtuaq God-mun, nalaunŋarualigaa God-im ukpiġutaa pisigivlugu. God-im nalaunŋasiḷḷagai piḷuusiqirit ukpiliġmata. 
ROM.4.6	Taamna uvva David uqautigiŋagaa Bible-ni uqallakami, iñuk quviasuguuruq God-im nalaunŋasipkaġmani piqutigiŋaiqł̣ugich piḷġusiḷḷuataŋi. David uqallaŋaruq inna,
ROM.4.7	“Quviasuglich iñupayaat piḷuutipayauraŋich
ROM.4.7	suliqutigiŋaiqsauruat itqaumayumiñaiqł̣ugich.
ROM.4.8	Quviasugli iñuk Atanġum akiḷiipkaġniaŋisaŋa piḷuutiŋiñik.”
ROM.4.9	Taapkua David uqaluŋi quviasaaġusiat inŋitchut kisiŋiññun tamatkunuŋa nalunaiñŋutchiqsauŋaruanun God-mun piksraqtaaguniŋatigun, aglaallu Jew-guŋitchuanun. Qanuq Bible uqaqtut Abraham nalaunŋasipkaqtaunivḷugu pisigivlugu ukpiġutaa. 
ROM.4.10	Abraham nalaunŋasiŋagaa God-im nalunaiñŋutchiqsauŋaiñŋaan timimiñi. 
ROM.4.11	Abraham nalunaiñŋutaŋa iḷitchuqqutauŋaruq ilaa God-mun nalaunŋasipkaqtauganiŋatilaaŋanik pisigivlugu ukpiġutaa. God sivunniŋaruq tainna, malġuk sivuniġivlugik. Sivulliġmi, Abraham aapatun ittuq iluqaiññun Jew-guŋitchuanun, tuvrautiruanun tuvraaksriutaanun, ukpiġunmikkun nalaunŋasipkaqtauruanun God-im sivuġaani.
ROM.4.12	Igḷuani, ilaa aapauruq iluqaiññun Jew-guruanun kisian pisigisuŋaġnagu nalunaiñŋutaŋat God-mun iñuginiḷugich, aglaan ukpiqtuanun God-mun, Abraham-tun ukpiġutiqaqtuatun God-mun nalunaiñŋutchiŋaiñŋaġmi.
ROM.4.13	God-im unniqsuqłiiŋagaa Abraham kiŋuniŋiḷu kiŋuvaannagniaġnivḷugich nunamik. Taamna unniqsuqłiiñ unniqsuqłiisauŋaitchuq God-im qaiñmagich aglausimaruat pitqurani Moses-kun, aglaan unniqsuqłiisauŋaruq Abraham-mun God-im nalaunŋasipkaġmagu ukpiġutaa pisigivlugu.
ROM.4.14	Tavra kisimiŋ piqaqtuat God-im pitquraŋiññik kiŋuvaannakkumaaqpata nunamik, ukpiġun anniqsuutauŋitchuq, unniqsuqłiiñ anniqsuutauŋiñmiuq.
ROM.4.15	Qanuq uqallautianiŋagivsi, God-im pitquraŋisa tatavsaqtitchuugaich iñuich qanuq kamagilaitkaich. Iñuich pitquraiññamiŋ kamagiŋisaksraitchut pitquranik.
ROM.4.16	Tavra iḷitchirugut iñuich ukpiġutiqaqtuksraupiaqtut aitchuusiaġiniaġumirruŋ God-im unniqsuqłiisaa. Aasii iñuich ukpiliqamiŋ, Abraham-mun kiŋuniḷiutisuurut, aasiiḷi God nagliktuutiqpaŋmigun nalupqinaiġuugaa unniqsuqłiisini iliŋiññun, tamatkunuŋa pitquramiñik piqaqtuanun, tamatkunuŋalu ukpiġutiqaqtuanun Abraham-tun. Tavraasii Abraham aapagigikput iluqata,
ROM.4.17	aglausimaniŋatun Bible-ni, God uqallaŋaruq, “Uvaŋa aapaliutiŋagikpiñ iñugiaktuanun nunauruanun.” Tavraasii God-im akuqtuŋagaa Abraham aapaliutivlugu iluqaptiŋnun, qanuq ilaan ukpiġiŋagaa God iñuupkaiḷḷaruaq tuquŋaruanik, suli uqautiqallaruaq sivunniuġunmiñik taŋŋiŋaitchuanik taŋŋianiŋaruatun iḷivḷugich.
ROM.4.18	Abraham, niġiunaiġaluaqtillugu timimiñi, niġiuŋaruq suli aapaġuġniaġnivḷuni iñugiaktuanun nunauruanun, uqallausiaqaŋavluni, “Iñugiaktuanik kiŋuniqaġniaqtutin.”
ROM.4.19	Nalupqitchauraŋitchuq ukpiġunmiñi isummatigikami utuqqalivḷuni miqłiqsiñiksramigun tallimakipiatun ukiunikami. Nalupqitchauraŋiñmiuq isummatigikamiuŋ Sarah miqłiqsiḷaitchuaq.
ROM.4.20	Arguagiŋaitkaa God-mun taŋŋiġñiaqtilaaŋa unniqsuqłiisaa, aglaan nanġaqługu God ukpiliqsaiññaŋaruq. 
ROM.4.21	Abraham ukpipiallaŋaruq God-mun taŋŋiġumiñaqtilaaŋanik unniqsuqłiisaa. 
ROM.4.22	Abraham ukpiġutaa pisigivlugu God-im nalaunŋasipkaŋagaa sivuqqamiñi. 
ROM.4.23	Taapkua uqaluich Bible-niittuat quliaqtuaqaqtuat Abraham nalaunŋasipkaqtaunivḷugu ukpiġutaa pisigivlugu, anniqsuġmigaatigut uvagut. 
ROM.4.24	Qanuq ukpiġupta God-mun aŋipkaiŋaruamun Jesus-mik Ataniptiŋnik tuqqunmiñ, God-iptauq nalaunŋasipkaġniaġmigaatigut sivuqqamiñi. 
ROM.4.25	God-im nalaunŋarualiyumiñaġaatigut, qanuq Jesus tuqqutiŋagaatigut aŋivḷuniḷu tuqqunmiñ, akiḷiqł̣ugich piḷuutivut nalaunŋasivḷutalu sivuġaani God-im.
ROM.5.1	Paŋmapak aŋuyautaiqsugut God-mun qanuq ukpiqtugut Atanipta Jesus Christ nalaunŋasipkaŋagaatigut sivuġaani God. 
ROM.5.2	Pisigivlugu Jesus, God nagliktuutiqpaqaqsimaaqtuq uvaptiŋnun, aasii quviasuktugut niġiugivlugu iḷaŋiutiniksraqput God-im kamanautaanun. 
ROM.5.3	Aasiisuli quviasugmiugut nagliksaaqaptaunnii, iḷisimavluta nagliksaaġunmun qiñuiqsaiññaqtitchumiñaqtilaaptiŋnik, 
ROM.5.4	aasii qiñuirrutiqaqtuiññaġupta nagliksaaqapta, iḷumun ititkikput ukpiqtuagutilaaqput. Niġiuktugut suli iḷaŋiutiniaqtilaaptiŋnik God-im kamanautaanik. 
ROM.5.5	Niġiukkurvut asiḷiqqutauŋitchuq. Ilitqusiġiksuam iḷuptiŋniittuam nalupqinaiŋagaa uvaptiŋnun iḷisimapkairuam uvaptiŋnik qanutun God-mun piviuttaġipiaġataqtilaaptiŋnik.
ROM.5.6	Uvaptiŋnik ikayuġumiñaipiaqtilluta, piviksraq nalautinman, Christ tuqqutiŋagai piḷuusiqiripayaurat. 
ROM.5.7	Qanutun iñuk nakuutigigaluaqtillugu nallivsaunnii tuqqutisuŋniaŋitkaa. Iḷaannivsauq iñuum imma tuqqutiyumiñaġugnaġmigaa iñulluataq. 
ROM.5.8	Naaggauvva piḷuusiqiraugaluaqtilluta, Christ tuqqutiŋagaatigut, aasii taavrumuuna God-im salapqiġaa piviuttaqqutini uvaptiŋnun. 
ROM.5.9	Tavra nalaunŋasipkaqtaukapta paŋmapak Christ auŋagun, nalupqisuŋipiaqtugut Christ-mun annautiniaqtilaaptiŋnik God-im qinnautaaniñ. 
ROM.5.10	Christ iḷauraaliuŋagaatigut God-mun tuqqutivluta, uumikłiġaluaqtilluta ilaanik. Tavraasii paŋmapak God-im iḷauraaġiliutimmatigut, Christ nalupqinaitchuamik annautiniaġaatigut, qanuq ilaa iñuuruq. 
ROM.5.11	Taamnatualuuŋiñmiuq, quviakkiutigikput God Ataniptigun Jesus Christ-kun, iḷauraaliuqtuakun uvaptiŋnik God-mun.
ROM.5.12	Una pisigivlugu iñupayaat piḷuksiŋarut aasii tuquvlutiŋ. Adam iñuqqaaq piḷuksiŋaruq aasii aquvatigun tuquŋaruq. Adam kiŋuniġivlugich iñupayaat, iluqaġmiŋ piḷuksiŋarut aasii tuquruksraġuqłutiŋ.
ROM.5.13	Iñupayaat iñuuŋaruat Moses aitchuusiaqaŋaiñŋaan God-miñ pitquranik piḷuusiqirauŋarut, aglaan pasirauŋaitchut piḷuunmikkun qanuq piqaŋił̣ł̣utiŋ God-im pitquraŋiñik. 
ROM.5.14	Tavra iñupayaat Adam-miñqaŋa Moses-munaglaan tuquŋarut Adam tuvraqługu kipuqłaktaŋitkaluaŋŋaisa God-im pitquraŋi. Tuqummiut qanuq piḷuusiqirauvlutiktauq. Adam tuqqunmik pipkaimman, Christ-li aquvatigun qairuaq iñuggutiqaqtitchiruq.
ROM.5.15	God-im nagliktuutigivlugu aitchuutaa akiḷḷiuruq Adam kamaksriŋiññiŋanun. Iñuich tuquŋarut qanuq Adam piḷuksiŋaruq. Taavrumaŋŋa pił̣haaqtuq, iñuich nalaunŋasipkaqtauyumiñaqtut akiiḷaamik Jesus Christ-kun, qanuq God nagliktuutiqpaqaŋaruq iliŋiññun. 
ROM.5.16	Tavra akiiḷaaq aitchuun Christ-kuaqtuaq akiḷḷiuruq Adam piḷuutikun iñiqtaŋanun. Qanuq Adam piḷuutaa pipkaiŋaruq isivġiunmik suksraunġiunmiglu, aglaan akiiḷaaq aitchuun, iñugiaktuat piḷuksianiŋmata, nalaunŋasipkairuq iñuŋnik God-im sivuġaani. 
ROM.5.17	Pisigivlugu Adam piḷuksimman, tuqqun umialiktun atanniqsimanniŋaruq iñupayaanik. Taavrumaŋŋa pił̣haaqtuq, iñuich akuqtuiruat nalaunŋasipkaunmik God-im nagliktuutigivlugu aitchuutaanik, iñuullaniaqtut umialiktun, atanniqsimalugu piḷuun ikayuutaagun Jesus Christ.
ROM.5.18	Tavra iñuum atautchim piḷuksisaata qaġġisimmagu suksraunġiun iñupayaanun, tainnalivsauq iñuum atautchim kamaksriñiŋata God-mik, qaġġisigaik suliqutigiŋaiqsauniġlu piiguġumiñaqsivḷugich piḷuutit iñuggullu iñupayaanun. 
ROM.5.19	Qanuq iñuum atautchim kamasuŋirrutaagun iñuich piḷuusiqiriġuġmata, tainnaptauq iñuum atautchim kamaksriñiŋagun, iñuich nalaunŋasipkaqtauyumiñaqtut. 
ROM.5.20	God-im aitchuutigimmagich pitqurani Moses-kun, iñuich iḷitchuġivsaaŋarut piḷuun kamaksriŋirrutautilaaŋanik God-im pitquraŋiñik. Tavra kamasuŋirrun aglimman, tainnatuttauq God-im nagliktuutiqpaŋa aglił̣haaŋaruq. 
ROM.5.21	Tavra piḷuun atanniqsimanniŋman iñuŋnik tuqqutauvluni, God-ivli nagliktuutiqpaŋa atanniqsimanniktuq iñuŋnik iñuupkallavlugich isuitchuamun qanuq Atanipta Jesus Christ nalaunŋasipkaŋagai.
ROM.6.1	Taamna tainnainman, piḷuusiqiugaqtuksrauŋitchugut uuktuġniaqsiññaġlugu qanutun God nagliktuutiqpaqaqtilaaŋa. 
ROM.6.2	Piḷuusiqiruksrauŋipiaġataqtugut. Ukpiliqapta Christ Jesus-mun, iñuutchivut piḷuksisuguuruat tuqummatun piut. Taamna pisigilugu piḷuusiqiugaqtuksrauŋitchugut. 
ROM.6.3	Iḷisimarusi iluqata paptaiqsaukapta, Atausiŋŋuqatauŋarugut Christ Jesus-mun. Aasii ilaa tuqumman, uvagut piḷuksisuguuruat iñuutchivut tuqummiut. 
ROM.6.4	Tavra paptaiqsaukapta, piḷuktuat iñuutchivut iḷuviqataummatun piŋarut ilaa tuqumman. Aasii Christ-tun aŋipkaqtauruatun tuqqunmiñ suaŋŋataagun Aapam, uvaguttauq aitchuusiaqaŋammiugut nutauruamik iñuggunmik, aasii iñuuruksraurugut taavrumuuna nutauruakun iñuutchikun.
ROM.6.5	Tavra atausiŋŋuqatigiŋaguptigu tuqqutaani, nalupqinaitchuq atausiŋŋuqatiginiaġmigikput aŋŋisaani. 
ROM.6.6	Iḷisimarugut ilaa kikiaktuurraumman uvagut piḷuksisuguuruat iñuutchivut kikiaktuurrauqatauŋarut ilaanun, piḷuunmun aŋalanŋaiquvluta, kivgauŋaiquvluta piḷuunmun.
ROM.6.7	Iñuk tuqukami, aŋalatinŋaiġuuruq piḷuunmun. 
ROM.6.8	Piqatauŋaniqapta Christ tuqqutaani, ukpiqtugut piqatauniaqtilaaptiŋnik iñuusianun Christ. 
ROM.6.9	Qanuq iḷisimarugut Christ aŋipkaqtauganikami tuqqunmiñ, tuqutqikkumiñaipiaqtuq, tuqqutim atanniqsimatqikkumiñaitkaa. 
ROM.6.10	Christ tuqukami, tuquŋaruq atausiaqłuni, akiḷiġukługich piḷuutivut. Paŋmapak iñuuruq, iñuutuiññaqłuni God-mun. 
ROM.6.11	Ilivsiḷiasii isummatigiruksraurusi ilivsiññik tuquŋaruatun iḷiḷusi piḷuunmun, aŋalatinŋaiġḷusi piḷuunmun, aasii iñuulusi God-mun, qanuq atausiŋŋuqatigiŋagiksi Christ Jesus.
ROM.6.12	Piḷuunmun aŋalatinnasi. Kamaginagich pigiitchuat pisuguutisi. 
ROM.6.13	Atuġnagu sulliñipayauraŋa timivsi piḷuusiqutigisuglugu. Aglaan God-im aŋalallisi qanuq tavraŋŋaaglaan aŋalatinŋaiŋarusi piḷuunmun iñuusarraqsikavsi God-mun. Aŋalatitchiuŋ sulliñipayauraŋa timivsi God-mun, nalaunŋarualiqiyumausi. 
ROM.6.14	Piḷuutim aŋalataġiŋaiġñiaġaasi, qanuq iñuuŋaiŋarusi kamaginiataglugich pitqurat, aglaan iñuurusi God-im nagliktuutiqpaŋagun.
ROM.6.15	Taamna tainnainniġman, piḷuksiñata pisigilugu iñuuniqput God-im nagliktuutiqpaŋagun, kamaksriñiatagniġmiñ pitquranik qaisauruanik Moses-kun. Piḷuksiruksrauŋipiaġataqtugut. 
ROM.6.16	Iḷisimarusi nalliqsi kivgaliutiniġumi kimulliqaa, kamagiraksraġigaa kivgatun. Tainnatulli ilivsi piḷuunmun aŋalatitkuvsi kivgaummatun piḷuunmun inniaġmiusi, tasammaasii tatavsaqtaulġiñaġlusi isuitchuamun. Aglaan aŋalatitkuvsi kamagisuglugu God, nalaunŋaruaguniaqtusi ilaan sivuġaani. 
ROM.6.17	Tavra God quyyavigirauli, qanuq paŋmapak kamaksripialiqsusi uummativsiññiñ taavrumiŋa iḷisaurrutaanik God-im iḷisausiavsiññik, kivgausuuŋagaluaqtuasii piḷuunmun. 
ROM.6.18	Annaktitauganikłusi piḷuunmiñ, kivgaġuqtusi iłuatun iñuuniaġniġmun sivuġaani God-im. 
ROM.6.19	Uqautisaaqsigivsi uuktuusiġḷuŋa kivgauniġmik, kaŋiqsimmaġiksitquvlusi. Taimani aitchuutigisuuŋagaluakkasi timivsi sulliñipayauraŋich piḷuusiqiniġmun suli kamasuutaiqsaiññaġniġmun, tavrali paŋmapak aitchuutigisigik timivsi sulliñipayaaŋi nalaunŋaruakun iñuuniaġniġmun ilaaguaqtauyumausi God-mun.
ROM.6.20	Kivgausuuŋŋavsi piḷuunmun, aŋalataġipkaŋaitchusi iñuuniaġniġmun nalaunŋaruamun sivuġaani God-im. 
ROM.6.21	Tainnatchim iñuutchim paŋmapak kanŋugilikkavsi anniqsuŋaitkaasi aglaan tatavsaqtaupkaġumiñaġaasi isuitchuamun.
ROM.6.22	Paŋmapak-aasii atanġiqsitaurusi piḷuunmiñ kivgaliutivlusi God-mun, anniqsuusiaqaġniaqtusi ilaaguaqtauniġmik iñuggunmiglu isuitchuamik iñuutqulusi God-mun. 
ROM.6.23	Kiñaliqaa piḷuusiqirauruaq akiḷiusiaqaġniaqtuq tatavsaqtauluni isuitchuamun, aglaan God-im akiiḷaaq aitchuutigigaa iñuggun isuitchuaq tamatkunuŋa atausiŋŋuqatauruanun Christ Jesus-mun.
ROM.7.1	Aniqatiit, uqautigivsi iḷisimaruasii God-im pitquraŋiñik qaisaŋiñik Moses-kun, iḷisimarusi pitquranun iñuk aŋalatitchuuruq iñuuniġmiñi kisianik. 
ROM.7.2	Uvva urriqatiksraŋa taavruma. Pitqurat uqaluqaqtut aġnamun iñuuqatigitquvlugu uiŋa iñuuniqtutilaaŋatun. Aglaan uiŋa tuqukpan, pitquram tuvaaqatigiiksitaŋakta aŋalataġiŋaiġaa. 
ROM.7.3	Tavra piqatiqaġumi allamik aŋunmik uiñi iñuuŋŋaan, allatuqtauniaqtuq. Aglaan uiŋa tuqukpan, taavruma pitquram tuvaaqatigiiksitaŋakta aŋalataġiŋaiġaa. Uiñikkumi allamik aŋunmik allatuqtauniaŋitchuq. 
ROM.7.4	Tainnatuttauq ilivsiññun inmiuq, aniqatiit. Christ tuqumman, tuquqatigiruatun piŋagiksi, aasii paŋmapak aglausimaruat pitqurat aŋalanŋaiġaasi. Paŋmapak tuvaaqasiutirusi allamun, sunauvva Christ-mun aŋipkaŋakkaŋanun God-im tuqqunmiñ. Tavraasii iñuuruksraurusi iviġaumalugu God. 
ROM.7.5	Iñuusuuŋŋapta kamagivlugu piḷuun, piḷuksisuguuŋarugut, aasii God-im pitquraŋisa iḷitchuġipkaqłuta piḷuusiqitilaaptiŋnik. Taavrumaasii pigiitchuam tatavsaqtaupkaġayaġaatigut isuitchuamun. 
ROM.7.6	Aglaan paŋmapak pitqurat aŋalanŋaiŋagaatigut. Tuqummatun piŋarugut tamatkunuŋa aŋalatigisuukkaptiŋnun, aŋalataġitquvluta Ilitqusiġiksuamun, iñuulutaasii nutauruamik iñuutchimik, aŋalanŋisaŋannik utuqqauruat aglausimaruat pitqurat.
ROM.7.7	Uqallakkumiñaqpisa pitquranun piḷuksipkaġuuniḷuta? Tainna uqallaktuksrauŋipiaqtugut. Pitqurat anniqsuġaatigut iḷitchuġipkaqłuta piḷuutim suutilaaŋanik. Nalunayaqtuŋa kaviuġniq piḷuutautilaaŋanik pitqurat uqallaŋaitpata, “Kaviuġnaq.”
ROM.7.8	Iḷitchuġikama pitqurani kaviuġniġmik, piḷuutim kipiġniuqtitkaqsigaaŋa qanusipayaanun pigiitchuanun. Iñuum nalugumigich God-im pitquraŋi, nalummiuq suutilaaŋanik piḷuun. 
ROM.7.9	Qaŋauvlugu iñuunnamni naluŋagaluaqtuŋa God-im pitquraŋiñik. Taimani piḷuutaiñmatun inŋagaluaqtuq uvamnun. Aasii iḷitchuġikapkich pitqurat iḷitchuġimmiuŋa piḷuksiŋatilaamnik. Tavra tatavsaaksraġuŋaruŋa isuitchuamun. 
ROM.7.10	Taapkua pitqurat iñuuliññiktuksraġaluat uvamnik, iḷitchuġipkaqsiññaŋagaanŋa pasirautilaamnik tatavsaqtauyumiñaqsivḷuŋa isuitchuamun. 
ROM.7.11	Qanuq iḷitchuġiŋaruŋa piḷuksiŋatilaamnik iḷitchuġipqauraqapkich God-im pitquraŋi. Niġiukkaluaqtuaŋaa iñuggutinnagniaġasugaluŋa pitquratigun, sagluqirauŋaruŋa, aasii piḷuutikun tatavsaaksraġuqłuŋa isuitchuamun.
ROM.7.12	Tavra God-im pitquraŋi qaisaŋi Moses-kun piḷuutaitchut nalaunŋarullu nakuurullu. 
ROM.7.13	God-im pitquraŋisa nakuuruat pasiraksraġuŋavanŋa tatavsaqtauruksraġuqłuŋa isuitchuamun? Naaggapiaġataq. Uvaŋa piḷuunma pasiraupkaŋagaanŋa. Iḷitchuġipqauraqama God-im nakuuruanik pitquraŋiñik, iḷitchuġimmiuŋa qanutun piḷuusiqiriqpaurautilaamnik.
ROM.7.14	Pitqurat nakuurut. Pasiraksrauŋitchut pitqurat, aglaan uvaŋa kamagilaiññiġitka piḷukpaił̣ł̣uŋa. 
ROM.7.15	Kaŋiqsiḷguitchuŋaunnii uvamnik, qanuq uvva pisukkaluaġaqtuŋa sumik nalaunŋaruamik, piḷaitchuŋa. Pianigaġigiga pisuŋitkaluakkaġa naġġugikkaġalu.
ROM.7.16	Tavraasii pisuuniqama pitqurat pitquŋisaŋiññik, uvaŋalu piyumaŋitkaluakkamnik, piiḷaaġiŋitkiga pitqurat nakuutilaaŋat. 
ROM.7.17	Nutauruam iñuutchima pipkaqtaŋitkai sut naġġugikkatka. Aglaan piḷuksisuguuruam iñuutchima pipkaqtaġaaŋa naġġugikkamnik. 
ROM.7.18	Iḷisimaruŋa piḷuksisuguuruaq iñuusiġikkaġa nakuuŋipiaqtuq. Nakuurualiqisugluqtuŋaunnii suaŋŋataitchuŋa nakuurualiqiyumiñaġluŋa. 
ROM.7.19	Qanuq piḷaitkiga nakuurualiqiaġiyumakkaġa, aglaan pivḷugu pigiitchuaq pisuŋitkaluakkaġa. 
ROM.7.20	Tavra pisuuniġupku pisuŋitkaluakkaġa, nutauruam iñuutchima pipkaqtaŋitkaa, aglaan piḷuksisuguuruam iñuutchima.
ROM.7.21	Tainnasuŋaiññaq pisuuruq, nakuurualiqisukkaluaqama piḷaitkiga, aglaan pigiitchualiqiruŋa. 
ROM.7.22	Nutauruami iñuutchimñi, nakuaġigaluaġitka God-im pitquraŋi, 
ROM.7.23	aglaan iḷisimaruŋa uvamni ittuq alla suaŋŋan aŋuyaktuaq pitchaiḷiraġnikłuni uvamnik nakuurualiqitchaiḷivḷuŋa, kivgaupkaqłuŋa piḷuutimnun. 
ROM.7.24	Qanutun uvaŋa quviasuŋisigivik? Kia atanġiqsinniaqpaŋa piḷuksisuguuruamiñ iñuutchimñiñ? 
ROM.7.25	Quyyavigigiga God atanġiqsinmaŋa Jesus Christ-kun Ataniptigun. Tavraasii nutauruami iñuutchimñi kamagisukkitka God-im pitquraŋi, aglaan piḷuksisuguuruam iñuutchima piḷuksipkaġuugaaŋa.
ROM.8.1	Tavra paŋmapak suksraunġiqsauyumiñaitchut tamatkua atausiŋŋuqatauruat Christ Jesus-mun. 
ROM.8.2	Qanuq atausiŋŋuqatigikaptigu Christ, Ilitqusiġiksuam aitchuŋagaatigut nutauruamik iñuutchimik, atanġiqsiłłuta piḷuunmiñ tatavsaunmiḷḷu isuitchuamun. 
ROM.8.3	God-im piŋagaa pitqurat qaisauruat Moses-kun piyumiñaisaŋat. Pitqurat iñuk suuramikunnii nalaunŋasiyumiñaiñŋagaat, qanuq piḷuusiqirauvluni kamagilaitkai pitqurat. Aglaan God-im tiliŋagaa Iġñini timiqaġlugu iñuutquvlugu uvaptiktun, piḷuksiŋaitchuq aglaan. God-im Iġñiŋan akiḷiŋagai piḷuutivut, aasii taamna pikamiuŋ, suaŋŋataiŋagaa piḷuun aŋalatchiyumiñaiqł̣ugu uvaptiŋnik. 
ROM.8.4	Tavraasii paŋmapak kamagiyumiñaġivut God-im pitquraŋi, sivisutilaaŋatun Ilitqusiġiksuamun aŋalatinnipta, aŋalatinŋaiġḷuta piḷuksisuguuruanun iñuutchivsiŋnun. 
ROM.8.5	Iñuich aŋalatittuat piḷuksisuguuruanun iñuutchimiŋnun, iñuusuurut iviġagniaqsiññaqłutiŋ inmiŋnun, aglaalli iñuich aŋalatittuat Ilitqusiġiksuamun, iñuusuurut iviġagniaqługu Ilitqusiġiksuaq. 
ROM.8.6	Iñuich iñuusiqaqtuiññaqamiŋ kamagivlugich piḷuktuat kipiġniuġutitiŋ, tuquruksraurut. Aglaan iñuich kamaksriugaqtuat qanuq Ilitqusiġiksuam pitqutiŋiñik, piqaqtut iñuggunmik tutqiunmiglu. 
ROM.8.7	Iñuk kamaksriugaqtuaq qanuq piḷuksisuguuruam iñuutchimi kipiġniuġutiŋiñik, uumikłiqsuq God-mik. Taavruma iñuum kamagiŋitkai God-im pitquraŋi. Kamagiyumiñaipiaġai. 
ROM.8.8	Kialiqaa tainna iñuusiqaqtuam God iviġakkumiñaitkaa.
ROM.8.9	Aglaan ilivsi aŋalatinŋitchusi piḷuksisuguuruanun iñuutchivsiññun. Ilitqusiġiksuaŋa God-im iñuupiaqpan iḷuvsiññi, aŋalataġigaasi Ilitqusiġiksuam. Kiñaliqaa piqaŋitchuaq Ilitqusiġiksuaŋanik Christ, Christ-gum pigiŋitkaa. 
ROM.8.10	Tavra Christ iḷuvsiññiitpan, ilitqutchisi iñuuniaqtut qanuq nalaunŋasipkaqtauŋarusi, timisi tuqugaluaqpataunnii pisigilugu piḷuun. 
ROM.8.11	Tavra Ilitqusiġiksuaŋa God-im iñuukpan iḷuvsiññi, aŋipkaiŋaruaq Jesus-mik tuqqunmiñ, taavruma aŋipkairuam Christ Jesus-mik tuqqunmiñ, iñuggusiġñiaġmigai tuqullaruat timisi, taavrumuuna suli Ilitqusiġiksuamigun iñuuruakun iḷuvsiññi.
ROM.8.12	Tavra aniqatiit, iñuuruksrauŋipiaqtugut kamagilugich piḷuksisuguuruat iñuutchivut. 
ROM.8.13	Iñuuguvsi kamagilugich piḷuksisuguuruat iñuutchisi, tatavsaqtauniaqtusi isuitchuamun. Aglaan Ilitqusiġiksuakun nutqaqtitkuvsigik pigiitchuat piḷġutchisi, iñuuniaqtusi isuitchuamun. 
ROM.8.14	Qanuq iluqaġmiŋ iñuich aŋalatittuat Ilitqusiġiksuamun miqłiqtuurut God-mun. 
ROM.8.15	Ilitqusiġiksuam aitchuusiavsi iḷisimapkaġaasi tiguaqtauvlusi miqłiqtuġitilaavsiññik God-mun, sivuuqqataiqł̣usiḷu tatavsausiaksramun isuitchuamik. Tavraasii tuqłuġumiñaġikput God Aapaaġlugu.
ROM.8.16	Tavra Ilitqusiġiksuam iḷitchuġipkaġaatigut nalupqinaiqł̣ugu miqłiqtuġitilaaptiŋnik God-mun,
ROM.8.17	aasii God-im miqłiqtuġiniġmatigut, kiŋuvaannaktaġiniġaatigut. Kiŋuvaannaktaginiġmatigut, kiŋuvaannaqatauyumiñaqsirugut Christ-mun, aasii iḷaŋiutiniaqtugut kamanaunmun piqatigilugu Christ, nagliksaaqtuagugupta ilaa pisigilugu.
ROM.8.18	Isumalaaġutigikapkich paŋmapak nagliksaaġutivut suuŋitchut nalliġaaġutausaġumiŋ iñuusiḷḷuatamun piginiakkaptiŋnun qiḷaŋmi. 
ROM.8.19	Sut savaaŋi God-im utaqqirut niġiupiaġataqłutiŋ piviksramun God-im salapqiqpagich miqłiqtuni. 
ROM.8.20	Qanuq tamatkua sut God-im savaaŋi igliŋitchut ilaan sivunniutiqqaaŋagun. Aasii iliŋich pasiraksrauŋiñmiut tainnainniŋatigun. God-im tainnaiḷipkaŋagai Adam piḷuksimman.
ROM.8.21	Tavra tamatkua God-im savaaŋi atanġiqsitauniaġmiut aŋalatchisaaniñ tuqqutim aggutivlu, piqatauyumiñaqsiḷugich quvianaqtuamun atanġiqsirrunmun piqatigilugich miqłiqtuŋi God-im. 
ROM.8.22	Iḷisimagivut supayaat God-im savaaŋi nagliksaaqatigiiksut atqunaq aġnatun aulayyautikkaŋatun. 
ROM.8.23	Kisimiŋ sut savaaguruat nagliksaaqpaŋitchut aglaan uvagullu. Piqaġaluaŋŋapta Ilitqusiġiksuamik iḷitchuġipkaiḷḷaruamik quviasugniksraptiŋnik qiḷaŋmi, nagliksaaqpaŋmiugut utaqqivḷugu God-mun miqłiqtuliutiniksraqput qiḷaŋmi, timivut aŋipkaqtaukpata.
ROM.8.24	Taamna niġiugisaŋagikput annaurrauganikapta. Niġiuguurugut sunik taŋŋiŋaitchuanik. Iñuk niġiuyuitchuq sumik taŋŋianiŋaruamik. 
ROM.8.25	Tavra niġiuktugut suli quviasuusiaksrautiptiŋnik taŋŋianiŋaitchuamik, aasii qiñuiqł̣uta taŋŋiqsiaġigikput.
ROM.8.26	Tainnatun Ilitqusiġiksuam ikayuġaatigut suaŋaiḷiraġikapta. Qanuq iḷisimaŋitchugut aŋaiyyuniġmik aŋaiyyusiksraptiktun. Ilitqusiġiksuam qiññuaqtuutigaatigut iiqtuaġutiqaqłuni uqautigianignaitchuanik uqalugilugich. 
ROM.8.27	Suli God, iḷisimaruaq uummatiŋiññik iñuich, iḷisimaruq qanuq Ilitqusiġiksuam uqaqtilaaŋanik qiññuaqtuutimmigaich ilaaguaqtauruat God-mun, tuvraqługu pisuutaa God-im.
ROM.8.28	Iḷisimarugut supayaat piruat uvaptiŋnun savaqatigiiksilaaŋannik anniqsuqsaqługich tamatkua piviuttaqsriruat God-mik, ququaqtauruat tuvraqługu God-im sivunniutaa. 
ROM.8.29	Qanuq ilaan iḷisimaŋagai iñuŋni aullaqisaamiñqaŋa, suli taimani sivunniŋaruq Iġñiġmisun iḷiñiaġnivḷugich, ilaan Iġñini qaukłiḷiutitquvlugu akunġanni iñugiaktuat aniqatigiich.
ROM.8.30	Tavra tamatkua sivunniŋakkani taimani Iġñiġmisun iḷiñiaġnivḷugich, ilaan ququaŋagai, aasii tamatkua ququakkani ilaan nalaunŋasiŋagai, aasii nalaunŋasipkaqtauruat, ilaan suli kamanaqsipkaqługich.
ROM.8.31	Tamatkua tainnainniġmata, uqallautiksraqaqtugut inna. God-im iḷaalliqsimammatigut, akiḷḷiitchugut sivuuġagiraksraptiŋnik. 
ROM.8.32	God-im aitchuutigiyumaŋagaa ilaan nanmiñiq Iġñini tuqqutitquvluta. Tavraasii nalupqinaipiaġataqtuamik aitchuiñiaqtuq uvaptiŋnun, iluqaiññik pigiraksraġikkaptiŋnik, aitchuimmatun suli Iġñiġmiñik uvaptiŋnun. 
ROM.8.33	Aasiisuli iñuitchuq uqallakkumiñaqtuamik God-im iñuksraqtaaġikkaŋatigut pasiraksrauniḷuta, qanuq ilaan nalaunŋasiŋagaatigut. 
ROM.8.34	Kialiqaa suli suksraunġiqsaupkaġumiñaitkaatigut, qanuq Christ Jesus tuqqutiŋagaatigut, aasiisuli aŋipkaqtauŋaruq tuqqunmiñ, aasii ittuq God-im taliqpiata tuŋaani qiññuaqtuutivluta. 
ROM.8.35	Sumik piitchuq piyumiñaqtuamik uvaptiŋnun piiqsitchumiñaġluta Christ piviuttaqqutaaniñ. Iłuiḷḷiuqtitaugaluaġupta piiġumiñaitkaatigut, kiiqsiuġutituġaluaġupta, piaqłuktaqsiġaluaġupta, kaaksiugaluaġupta, naaggaunnii annuġaaqsausiiġaluaġupta, navianniuġaluaġuptaunnii, naagga tuqutaugaluaġupta. 
ROM.8.36	Tamatkua nalautitchuurut iñuutchivsiŋni aglausimaruatun Bible-ni inna,
ROM.8.36	“Ilivich pisigivlutin, ataramik anayanniuqtuaqtugut tuqutauniksraptigun.
ROM.8.36	Isumakkusiaqaqtugut imnaisun utaqqiruatun tuqutauniksramiŋnun.”
ROM.8.37	Tamatkunaŋŋa iluqaiññiñ akimapqauraŋitchugut Christ-kun piviuttaqsriruakun uvaptiŋnik. 
ROM.8.38	Qanuq nalupqisuŋitchuŋa supayaam piiġumiñaitkaatigut God-im piviuttaqqutaaniñ, tuqugaluaġupta, iñuugaluaġupta, isaġulikkaluatunnii, ilitqusiqł̣ukkaluat unnii, naagga sut paŋmapak piruat uvaptiŋnun, sullu piyumaaqtuat uvaptiŋnun, ataniġnaqutikkaluallu. 
ROM.8.39	Sullu qairuat pamaŋŋa, naaggaunnii qairuat samaŋŋa, naagga supayaam God-im savaaŋata piiġumiñaitkaatigut God-im piviuttaqqutaaniñ, qanuq atausiŋŋuqatigiŋagikput Christ Jesus Ataniqput.
ROM.9.1	Atausiŋŋuqatauŋavluŋa Christ-mun sagluŋitchuŋa, aglaan uqaqtuŋa iḷumun ittuamik. Ilitqusiġiksuavlu nalupqisuktinŋitkaaŋa iḷumun uqaqtilaamnik inna. 
ROM.9.2	Isumaaġutiqpaqaqtuŋa suli ataramik ipiqtusuutiqaqłuŋa iḷumni pisigivlugich Jew-guqatitka, nanmiñitka. 
ROM.9.3	Qanuq piñaġumiñaqpan, qanuġlugich annaurrauyumiñaqpata Jew-guqatitka uvaŋa tammaġnipkun piiqsauluŋa Christ-miñ, tainna pitqurriñayaqtuŋa. 
ROM.9.4	Iliŋich kiŋuniġigai Israel-gum, suli God-im ququaŋakkaŋi miqłiqtuġisukługich. Tautuŋarut qaumanġanik nayuqłiataata God-im. Aitchuusiaqaŋammiut God-im sivunniuġutiŋiñik pitquraniglu nalaunŋaruakun iñuuniaġutiksranik, qanuġlu aŋaiyyuniksraŋatigun God-mun, unniqsuqłiisiŋiñiglu God-im.
ROM.9.5	Maŋŋuqaqtut kamanaqtuanik aapanik, maŋŋuqaqatigimmigaat timikun Christ, atanniqsimanniktuaq supayaanik, God-auruaq nanġagaksrauruq isuitchuamun. Amen.
ROM.9.6	God-im uqaluŋi anniqsuutauŋaiŋaitchut pisigigiññaġlugu iḷaŋich Israel-guruat ukpiŋiññiḷugich. Qanuq Israel kiŋuniŋisa iḷaŋich Israel-gupiaġataŋitchut, 
ROM.9.7	tamatkiġḷugich Abraham kiŋuniŋi miqłiqtuliqsuutinaġumiñaitchut ilaanun, qanuq Bible-ni uqallaun ittuq, “Iġñipkun Isaac-kuaqtuat kisimik taiñaġniaqtut miqłiqtuġnik.”
ROM.9.8	Taamna sivuniqaqtuq tamatkiġḷugich Abraham kiŋuniŋi miqłiqtuġiŋitkai God-im, aglaan kisiisa miqłiqtut aniruat Isaac-kun, tuvraqługu God-im unniqsuqłiisaa Abraham-mun. 
ROM.9.9	Qanuq inna God uqallaŋaruq unniqsuqłiiñmiñi, “Ukiutqigu tainnaiḷikpan, qaiñiaqtuŋa aasii Sarah iġñiqaġniaqtuq.”
ROM.9.10	Aasiisuli, Isaac maŋŋuqput aŋutiġuġman tuvaaqatinikłuni Rebecca-mik, Rebecca unniqsuqłiisiaqaŋammiuq malġiagni aniŋaiñŋaaŋnik. 
ROM.9.11	Aniŋaiñŋaġmik nakuurualiqisaŋaitkaluaqtuk naagga pigiitchualiqilutiŋ. Taimani God unniqsuqłiiŋaruq sivunniuġutini iñuksraqtuġnikun igliquvlugu. Aasii iñuksralaitchuq pisigilugu iñuuniaġniġmi piḷġusiat, aglaan iñuksraqtaaġigai sivuniġmigun.
ROM.9.12	Tavra Rebecca uqallausiaqaŋaruq, “Aŋayukłium savautiniaġaa nukaqłiq.” 
ROM.9.13	Aglausimammiuq Bible-ni God uqallaŋnivḷugu inna, “Jacob piviuttaġiŋagiga, aglaan Esau pisuŋiñŋagiga.”
ROM.9.14	Tainna God piŋaniġman, uqallakkumiñaqpisa God nalaunŋiññiḷugu? Naaggapiaġataq. 
ROM.9.15	Qanuq ilaa uqallaŋaruq Moses-mun, “Nagliktuutiqaġniaqtuŋa kimun pisukkuma, tuvraġlugu uvaŋa pisuutiga.”
ROM.9.16	Tavra God iñuksraġuuruq pisigisuŋaġnagu piksraqtaagusugniŋat, naaggaunnii pisigisuŋaġnagu piḷḷuataġniŋat, aglaan pisigivlugu ilaan nagliktuutini. 
ROM.9.17	Urriqativsaaq Bible-ni ittuq God-im uqalua Pharaoh-mun, “Uvaŋa umialliutiŋagikpiñ Egypt-mun salapqiġukługu suaŋŋatiga ilipkun, nunam iñuŋi iḷitchuġitquvlugich iḷumun God-autilaamnik.”
ROM.9.18	Tavraasii God naglikkutiqallaruq kimupayaaq pisukami, suli uqaqsiġiiḷipkallavlugu kiñapayaaq pisukami.
ROM.9.19	Uqallagniaġmiusi uvamnun, God-im pisuutaa akiḷḷiḷiqsulgunaiñman, summan God-im pasivagich iñuich piḷġusiŋisigun? 
ROM.9.20	Aŋutaunasugirutin uvvai, kiumayumiñaġlugu God? Sum uuma suliaguruam uqallautiyumiñaqpauŋ suġuqtitini inna, Summan uvva inna savakpiŋa?
ROM.9.21	Uvva urriqan. Iñuk savaaqaqtuaq qikuyyamik piḷiyumiñaqtuq supayauramik pisukkumi. Akutamiñ atautchimiñ utkutchiyumiñaqtuq qiñiyunaqsiḷugu aasiisuli allamik suaqłukuviksramik.
ROM.9.22	Tavra tainnatun God-im piyumiñaġai iñuich qanuq pisukkumigich. Qiñuiqł̣uni igḷutullagai iñuich nalliummatiliġaluaqtuat suksraunġiqsauruksraġuqłutiŋ, iḷaannigutaaġukkumiuŋ aquvatigun ilaan qinnautini suaŋŋatiniḷu iliŋiññun. 
ROM.9.23	Taamna piyumiñaġaa iḷisimanaqsisukługu uuktuġnaġumiñaitchuaq suaŋŋatini iñuŋnun aitchuusiaqaqtuanun nagliktuunmiñik. Aasii taapkua iñuich piksraqtaaġiŋagai aniŋaiñŋaisaunnii iñuutquvlugich qiḷaŋmi. 
ROM.9.24	Taapkuagurugut iñuich uvva uvagut, God-im ququaŋakkaŋi, Jew-niñ kisian piŋaitchut aglaan Jew-guŋitchuaniḷḷu. 
ROM.9.25	Taamna iḷumun ittuq aglausimaruatun Hosea-mi, God-im uqallautaa inna,
ROM.9.25	“Tamatkua iñugiŋitkaluaŋaratka
ROM.9.25	taiñiaġitka uvaŋa iñumnik,
ROM.9.25	suli tamatkua piqpagiraiñŋaruat
ROM.9.25	taiñiaġitka uvaŋa piqpagiramnik.
ROM.9.26	Suli taavrumani inimi uqallausiaqaġvigiŋakkaŋanni, Iñugiŋitkivsi,
ROM.9.26	iḷisimanaqsiñiaqtut miqłiqtuġitilaaŋat iñuuruamun God-mun.”
ROM.9.27	Suli Isaiah nipatusivḷuni uqaŋammiuq sivuniġivlugich Israel-guruat, “Iġñiŋi Israel iñugiaktilaaqaġluqtutunnii qaviaŋatun siñaata taġium, iñukisuurat annaurrauniaqtut.”
ROM.9.28	Qanuq Atanġum tatavsaġniaġai nunam iñuŋi suamaruamik kayumiktuamiglu suksraunġiunmik. 
ROM.9.29	Isaiah suli uqallavsaaŋaruq, “Atanġata isaġulisalaich iḷakutchiŋisuaqpatigut iñułauranik, kiŋuyumiñaŋagaluaqtugut Sodom-tun Gomorrah-tullu.”
ROM.9.30	Sumik tamatkua iluqaġmiŋ sivuniqaqpat? Sivuniqaqtut Jew-guŋitchuat nalaunŋasiñiataŋitchuat God-im pitquraŋigun, nalaunŋasipkaqtauŋarut pisigivlugu ukpiġutaat. 
ROM.9.31	Sivuniqaġmiuq suli Israel-guruat, nalaunŋasiñiataŋarut tuvraqługich God-im pitquraŋi qaisaŋi Moses-mun, aasii nalaunŋasipkaqtauŋaitchut. 
ROM.9.32	Nalaunŋasipkaqtauŋaitchut qanuq nalaunŋasiñiatakłutiŋ kamagilugich pitqurat, ukpiġigaluaġnagu Christ. Aasii ukpiŋiññamiŋ putukkiñmatun piŋarut putukkisaunmun uyaġaŋmun. 
ROM.9.33	Taamna aglausimaruq Bible-ni inna, “Uvva Zion-mun iḷigiga uyaġak iñuich puukaqtautiksraŋat, uyaġak puukaqtaqtitchiruksraq iliŋiññik. Aasii iñuk ukpiqtuaq Christ-mun, uyaġaktun ittuamun, nunuuraliġumiñaipiaqtuq.”
ROM.10.1	Aniqatiit, uummatimniñ kipiġniupiaġataqtuŋa aŋaiyyuruŋalu God-mun, aŋaiyyutivlugich Jew-guruat aniqatiitka annaurrautquvlugich. 
ROM.10.2	Iḷisimaruŋa kipiġniuqłutiŋ savautigaat God, aglaan tuvraŋitkaat God-im uqautaa inmiŋnun. 
ROM.10.3	Qanuq naluvlutiŋ God-mun iñuich nalaunŋasipkaġuutilaaŋat ukpiġutaatigun, inmiŋnik nalaunŋasiñiataŋarut sivuġaani God-im. Tavraasii nalaunŋasipkaqtinŋaitchut God-mun. 
ROM.10.4	Iñupayaaq ukpiqtuaq Christ-mun nalaunŋasiñiataŋaiŋaruq inmiñik kamaksriñiġmigun God-im pitquraŋiñik aitchuutauŋaruanik Moses-kun. Nalaunŋasipkaqtauŋaruq ukpiqami Christ-mun.
ROM.10.5	Moses aglaŋaruq, iñugguuq nalaunŋasipkaqtauniaġumi pitquratigun, ilaan kamagipiallagaksraġigai ataramik iluqaqpiuraŋisa God-im pitquraŋi.
ROM.10.6	Aglaalli nalaunŋasiñikun uqallaun ukpiġutikuaqtuaq inna ittuq. Isumaruksrauŋitchutin mayuqtuksraunasugalutin qiḷaŋmun atqautiyaqtuġlugu Christ qiḷaŋmiñ,
ROM.10.7	atqaqtuksrauniḷutillu tuquŋaruat inaannun aŋipkaġiaġlugu Christ tuqqunmiñ. 
ROM.10.8	Uqaluk nalaunŋasiñikun ukpiġutikuaqtuaq alġaqsruutigigikput. Taamna uqaluk kaŋiqsiñaqtuq, iḷisimalluataġiksi, uvva inna ittuq, 
ROM.10.9	quliaqtuaġiguvsiuŋ allanun Jesus Atanġuniḷugu, suli ukpiġilugu uummativsiññiñ God-mun aŋipkaŋaniḷugu tuqqunmiñ, annaurrauniaqtusi. 
ROM.10.10	Qanuq iñuk ukpiġuuruq uummanmiñiñ aasii nalaunŋasirauvluni sivuġaani God-im, suli quliaqtuaġutivlugich allat ukpiġilikkaġmiñik aasii annaurrauvluni. 
ROM.10.11	Bible uqaqtut, “Kiñaliqaa ukpiqtuaq Christ-mun, nunuuraliġumiñaipiaqtuq.”
ROM.10.12	Jew-guruaġlu Jew-guŋitchuaġlu allagiiŋitchuk, atausiq Ataniq atanġuruq iluqaiññun, suli aitchuiruq suġaliŋiñik annautim iluqaiññun ququularuanun inmiñun aŋaiyyuvlutiŋ. 
ROM.10.13	Qanuq “Iñupayaaq ququularuaq aŋaiyyuvluni Ataniġmun, annaurrauniaqtuq.”
ROM.10.14	Iñuich aglaan ququulayumiñaitchut Ataniġmun ukpiliŋaitkumiŋ ilaanun. Suli ukpiġumiñaiñmiut tusaayugaaŋaitkumiŋ ilaanik. Tusaayugaaġumiñaiñmiut alġaqsruiraiḷḷutiŋ. 
ROM.10.15	Alġaqsruirit alġaqsruiyumiñaiñmiut tilirauŋisuaġumiŋ. Alġaqsruiritigun uqaluk aglausimaruq Bible-ni inna, “Qanutun aliuġnaqtigiruq alġaqsruirit kukiḷuŋniŋat alġaqsruutigivlugu tusaayugaaġiksuaq.”
ROM.10.16	Aglaan tamatkiġḷutiŋ akuqtuŋaitkaat tusaayugaaġiksuaq. Inna Isaiah uqallaŋaruq, “Ataniiq, ukpiġivigruaŋaitkaat alġaqsruutiga ilimiŋnun.”
ROM.10.17	Tavra iñuich ukpiliġuurut Christ-mun tusaayugaaqamiŋ alġaqsruunmik Christ-kun.
ROM.10.18	Aglaan apiqsriruŋa, tusaaŋaiḷgataqpat? Iḷumun tusaaŋarut, qanuq “Tusaayugaaġiksuat tikiurrauŋarut nunamun iluqaanun, suli iluqaiññun nunam iñuŋiñun.”
ROM.10.19	Apiqsrivsaaqtuŋa, Israel-guruat kaŋiqsiŋaitparruŋ tusaayugaaġiksuaq Christ-kun? Kaŋiqsiŋagaluaqtut. Qanuq Moses uqallaŋaruq Bible-ni God inna uqallaŋnivḷugu, “Annautiniaġitka allat iñuich pigiŋisatka, aasii ilivsi siŋñaliqsillusi. Annautiniaġitka allat kaŋiqsiŋaitchuat, aasii ilivsi qinnaiḷusi.”
ROM.10.20	Isaiah suli taluqsrasuŋaġnani uqallaŋaruq, inna God uqallaŋnivḷugu, “Iñuich iḷisimaniugaŋitchuat iḷitchuġiŋagaanŋa. Apiqsruqtuutiqaŋitchuanun uvamnik, ilaiññun iḷitchuġipkaŋaruŋa.”
ROM.10.21	Israel-guruat God-im uqallausiġiŋagai inna, “Ataramik isaaqsimagaluaġikka tallika qaitquyummiiqł̣ugich kamaksriḷaitchuat qapiġnaqsruqtuallu iñuich.”
ROM.11.1	Apiqsriruŋa inna, God-im pisunġiŋavagich iñuŋni? Naaggapiaġataq. Uvaŋaptauq uvva Paul Israel-gummiuŋa, kiŋunġuvluŋa Abraham-mun, iḷauvluŋa maŋŋuqaqtuanun Benjamin-mik.
ROM.11.2	God-im pisuŋaiŋaitkai iñuŋni iñuksraqtaani aullaqisaamiñqaŋa. Bible-ni uqaluich iḷisimaguvsigik qanuq Elijah-mun uqautiŋatilaaŋa God, iḷisimarusi ilaan uqallautiŋagaa God, pasivḷugich Israel-guruat uqallakłuni,
ROM.11.3	“Ataniiq, tuqunŋagaich uqaqtitin kisiŋŋuqłuŋa, siquminŋagaich iñuich ikipkaivikaaŋich aŋaiyyukamiŋ iliŋnun, aasiuvva uvaŋa kisiŋŋuqtauruaŋa, iñuktaġiniaqsaammigaanŋa.” 
ROM.11.4	Tavra God-im kiuŋagaa, “Kisiŋŋuŋaitchutin. Piqaqtuŋa 7,000-nik iñuŋnik putinŋaisamnik aŋaiyyulutiŋ Baal-mun.”
ROM.11.5	Tavraptauq paŋmapak, iñugiaŋitchuanik Israel-guruanik iñuqaġmiuq God-im piksraqtaaŋiñik ukpiquvlugich, qanuq nagliktuutiqpaqaqłuni. 
ROM.11.6	Tavra annaurrauniġmata God-im nagliktuutiqpaŋagun, annaurrauŋiññiqsut kamaginiḷugich God-im pitquraŋi. Annaurrauniqpata kamaksriñiġmikkun pitquranik piiññayaqtuq annaurrauniksramik nagliktuutiqpakun.
ROM.11.7	Paŋmapak uvva inna sut ittut. Iñugiagniqsrat Israel-guruat paqinŋaitkaat annaun ivakkaqtiŋ pitquratigun. Aglaan God-im iñuksraqtaaŋisa paqinŋagaat annaun. Iḷaŋiḷḷu kaŋiqsipkallaiqsitauŋarut. 
ROM.11.8	Taamna nalaunŋaruq aglausimaruatun Bible-ni, “God-im makautaŋaaqsipkaŋagai, tainnaqłutiŋ taiguaġaluaqamisigik God-im uqaluŋi, kaŋiqsiḷaitkaich. Tusaagaluaġmikamiŋ Christ-kun, ukpiliḷaiñmiut. Tainnasuŋaiññaq aasii ittut paŋmapaŋmun aglaan.”
ROM.11.9	David suli uqallaŋammiuq Bible-ni inna,
ROM.11.9	“Niqilluataŋisa allallu quviasaaġusiaŋisa
ROM.11.9	sagluqilisigik isumallasiḷugich nalaunŋaniḷutiŋ inmiŋni God-mullu.
ROM.11.9	Nalaunŋaruamik tatavsaqtauŋarut
ROM.11.9	killuġmik isumaqaġniġmikkun.
ROM.11.10	Kaŋiqsiḷḷaigutilich ayauŋaruat tautuksiḷaiñmatun.
ROM.11.10	Nagliksaaġutigilisigik piḷuutitiŋ iñuktun nanmaktuatun,
ROM.11.10	uqumaitchuanik puuŋasivḷutiŋ.”
ROM.11.11	Aasiuvva apiqsriruŋa uumiŋa apiqqunmik, Israel-guruat pisuŋiñmarruŋ Christ, taamna sivuniqaqpa God-mun pisunġiġñiḷugich Israel-guruat isuitchuamun? Naaggapiaġataq. Pisunġiqsauŋaitchut isuitchuamik. Aglaan pisuŋiñmarruŋ Christ, Jew-guŋitchuat annaurrauyugaqtut, Israel-guruat siŋñaliġḷutiŋ annaurrauyumaliquvlugich. 
ROM.11.12	Tavra Jew-guruat ukpiŋairrutaat anniqsuiŋamman annaunmik nunam iñuŋiñun, suli inuqsraġniŋat qaġġirriŋamman anniqsuiñiŋanik annautim Jew-guŋitchuanun, qanutułhaaq aŋitiginiaqtut anniqsuusiaksrat taimanigu Jew-guruat ukpiliqpatali Christ-mun.
ROM.11.13	Paŋmapagli Jew-guŋitchuasii uqautiniaġivsi. God-im tiliŋagaaŋa alġaqsruitquvluŋa Jew-guŋitchuanun aasii taamna katchuŋairrutigigiga God-mun tiliŋaniġa alġaqsruitquvluŋa, 
ROM.11.14	tamatkua Jew-guqatitka siŋñaliġḷutiŋ iḷaŋich-unnii annaurrautquvlugich. 
ROM.11.15	Pisuŋirrusiaŋat God-miñ sivuniqaŋaniġman nunam iñuŋiñun iḷauraaliuġunmik God-mun, qanutułhaaq aŋitiginiaqtuq quviasuun akuqtuqtaukpata. Aliuġnaqtiginiaqtuq iñuktun aŋipkaqtauruatun tuqqunmiñ.
ROM.11.16	Uvva urriqan. Jew-guruat nutauruanik palauvaksranik pikamiŋ, punnilivium igaaŋa atausiq aitchuutigisuugaat God-mun, tasammaasii tainna pikamiŋ akutaq iluqaan ilaaguaġmatun pigaat God-mun. Tainnatun Abraham punnilivium igaaŋatun ittuq, aasii iluqaġmiŋ kiŋuniŋi iluqaatun akutatun. Abraham God-im iñuginiġmagu, tainnatun kiŋuniŋi God-im iñuginiaġmigai. Tainnainmiuq napaaqtuq. Maŋŋua napaaqtum nakuukpan, tasamma qisiqsiutiŋi nakuummiut. 
ROM.11.17	Israel-guruat qisiqsiutiŋisun napaaqtum olive-nik naurisuuruam ittut. Iḷaŋich kipirauŋarut ukpiŋił̣ł̣utiŋ. Aasiiḷi Jew-guŋitchuasii, qisiqsiutiŋisun taavaniġruiññaq nauruam napaaqtum, ittusi maŋuktatun qisiqsiutitun inaannun kipirauruat inaŋiquvlugich. Ilivsiasii aitchuusiaqaqtusi quviasaaġusianik God-im unniqsuqłiisiŋiñik Abraham-mun miqłiqtuŋiñullu. 
ROM.11.18	Uqavigaaġutiginagu inaŋiġñiŋniqsi Jew-guruanik. Itqaumasiuŋ napaaqtum maŋŋuatun inŋitchusi, aglaan qisiqsiutiłhiñat. Nappatauŋitchusi napaaqtumun, aglaan napaaqtum nayummigaasi.
ROM.11.19	Uqallagniaġugnaqtusi inna, taipkua qisiqsiutit naviktauŋaniqsut illiqsaqłuŋa, nakuupayaaŋŋuġugnaġniqsuŋa. 
ROM.11.20	Qaunagisitchi. Itqaumasigik taipkua qisiqsiutit, Jew-guruat, naviktauŋarut ukpiġutaił̣ł̣utiŋ, aasii ilivsi ittusi ukpiġutiqaqłusi. Kamasaaġnasi aglaan qiksiksrautiqaġitchi God-mun. 
ROM.11.21	Qanuq God-im kipiŋakpagich nutim qisiqsiutit, sivuniqaqtuat Jew-guruanik, qaunagisitchi iḷaanni kipiviaġmigaasi, Jew-guŋitchuasii. 
ROM.11.22	Tamatkua iḷisimapkaġumiñaġaatigut God-im nagliktautilaaŋanik, nalaunŋaruakullu tatavsaiḷḷatilaaŋanik. Nalaunŋaruakun tatavsaqługich ukpiŋitchuat Christ-mun, aglaan nagliktuqłusi ilivsi, ukpiqsimaaġuraġniatuaġuvsi ilaanun. Tainna piŋisuaġuvsi, kipirauniaġmiusi. 
ROM.11.23	Jew-kkaluat unnii sivunmuuŋaiqpata ukpiŋairrunmiŋni maŋuktautqiḷḷarut napaaqtumun qanuq God suaŋŋatiqaqtuq maŋutqikkumiñaqługich napaaqtumun. 
ROM.11.24	Tavra ilivsi Jew-guŋitchuasii qisiqsiutitun ittusi kivratun taavaniġruiññaq nauruamiñ olive napaaqtumiñ, aasii maŋuktauruatun olive napaaqtumun iñuum qaunagikkaŋanun. Paŋmapak iñuurusi maŋuktauruatun napaaqtuġiksuamun, uniuqługu nutim piḷġusiq, qisiqsiutigipiaġataŋitkaluaqtillusi napaaqtuġiksuamun. Tainna pirauŋaguvsi nutim qisiqsiutauŋitkaluaqtillusi, qanutułhaaq God-im maŋutqikkumiñaqtigivagich nutim qisiqsiutiŋi nakuuruamun olive napaaqtumun, Jew-guruat, Abraham kiŋuniŋi.
ROM.11.25	Aniqatiit, kaŋiqsitqugivsi uumiŋa sivuani kaŋiqsiñaiñŋaruamik, kamasaaquŋił̣ł̣usi isumatuniḷusi. Iñugiałhamaaqtuat Jews paŋmapak akuqtuaġiŋitkaat tusaayugaaġiksuaq, taamna igliġniaqtuq Jew-guŋitchuat ukpiġumaaqtuat Christ-mun naatitchiaġilugich. 
ROM.11.26	Tavraasii iluqaġmiŋ Israel-guruat annaurrauniaqtut aglausimaruatun Bible-ni inna,
ROM.11.26	“Annaurri qaiñiaqtuq Zion-miñ
ROM.11.26	aasii piiġḷugu god-iliqiŋiññiq iluqaiññun Jacob kiŋuniŋiñiñ.
ROM.11.27	Tavra piiġupkich piḷuutiŋich
ROM.11.27	taŋŋiġñiaġiga sivunniuġutiga iŋiḷġaan taipkunuŋa iñuŋnun.”
ROM.11.28	Paŋmapak iñugiagniqsrat Jew-guruat akiḷḷiḷiqsuġaat tusaayugaaġiksuaq Christ-kun, tainnainman akiḷḷiḷiqsuġaat God. Aasii taamna anniqsuutauruq ilivsiññun Jew-guŋitchuanun qanuq God-im aitchuutigiŋagai aitchuutini ilivsiññun Jew-guŋitchuanun. Aglaattauq Jew-guruat God-im piviuttaġigai pisigivlugich unniqsuqłiisini Abraham-mun Isaac-mullu Jacob-mullu. 
ROM.11.29	God-im aitchuikami aitchuutinik suli ququaqamigich iñuich, aŋiuqsiḷaitchuq uqaluŋmiñik aglaan taŋŋiġuugai unniqsuqłiisini. 
ROM.11.30	Qaŋauvlugu akiḷḷiḷiqsuutiŋagaluaqtuasii God-mun, aasii Jew-guruat pisuŋiñmatigik ilaan aitchuutini, God nagliksraliŋaruq ilivsiññik inaŋiutigivlusi Jew-guruanun. 
ROM.11.31	Paŋmapak-aasii Jew-guruat akiḷḷiḷiqsuutirut aglaan imma uvlut iḷaŋanni iḷaŋiutiniaqtut God-im nagliktuutaaniñ ilivsiññun. 
ROM.11.32	Qanuq God-im qiñiġai iñupayaat kamasuutaitchualivḷugich, sunauvva nagliksrautiqaġukłuni iñupayauranun.
ROM.11.33	Qanutun aliuġnaqtigiruamik God-iqaqtugut. Qanutun aliuġnaqtigirut ilaan isumattutaalu iḷisimmataalu nagliktuutiqpaŋalu. Qanuġlugu kialiqaa iñuum kaŋiqsiyumiñaitkaa God qanuq pimman summan tainna pisilaaŋanik, naagga qanuġluni iñuk kaŋiqsiyumiñaitchuq summan God-im sunik pisilaaŋiñik.
ROM.11.34	“Qanuq kiñaliqaa iḷisimasiyumiñaitchuq God-im iḷisimatilaaŋatun,
ROM.11.34	suli kialiqaa iḷayumiñaitkaa God-im kaŋiqsimmataa,
ROM.11.34	qanuq God iḷisimaruq supayaanik.
ROM.11.35	Aasiisuli kiñaliqaa aitchuiyumiñaitchuq God-mun
ROM.11.35	paaqłiiyumiñaqsisaġlugu God inmiñun aquvatigun.”
ROM.11.36	Qanuq God-im kisimi supayaat savaŋagai. Supayaat ittut suaŋŋataagun God-im. God-im savaŋaniġai kamanaqsiḷiqtausukłuni. Nanġaqtauli God isuitchuamun. Amen.
ROM.12.1	Tavra aniqatiit, God nagliktauniġman, qapiŋaisaaġivsi aitchuutigitquvlugich timisi God-mun. Iñuich aitchuimmatun niġrutinik ikipkautiksranik God-mun, aasii tamatkua niġrutit payaappauruksrauŋitchut akuqtuġnaġumiñaġniaġumiŋ, tavraliasii qapiŋaisaaġivsi aitchuutigitquvlugich timisi God-mun, iñuuruanik aitchuimmatun piḷuutaitchuanik akuqtuġnaġumiñaqtuanik ilaanun. Tainnauvva pikavsi, aŋaiyyuvigipiaġiksi God. 
ROM.12.2	Tuvraġnagich nunam iñuŋisa piḷġusiŋich. Aglaan isumasitchi nutauruanik isumanik iluqani iñuusiqsi allaŋŋuġumauq. Tavra iḷitchuġiniaqtusi nalupqinaiġḷugu suna God-mun pisuutigitilaaŋanik, suvlu nakuutilaaŋanik, akuqtuġnaġumiñaqtuamiglu God-mun, suli qanupiaġataq God-mun iñuutqutilaaqsi.
ROM.12.3	Alġaqsruirauvluŋa tiliraŋa God-im uqallautigivsi uumiŋa. Nalliqsiunnii piġuqtiġnani naumasiḷuni, aglaan isummatigisitchi ilivsiññik nalaunŋaruakun, isivġiġḷugu nalaunŋaruakun piḷḷakkaqsi, God-im aitchuutaa ukpiliqavsi Christ-mun. 
ROM.12.4	Tavra atautchim iñuum timaa iñugiaktuanik sulliñiqaġmatun, aasii sulliñillaaŋi timim inmikkullaa atuġnaqłutiŋ.
ROM.12.5	Tainnatuttauq uvagut inmiugut. Iñugiakkaluaqłuta, timitun atautchisun ittugut, qanuq atausiŋŋuqatigiŋagikput Christ. Aasii avanmun anniqsuutigiiksuksraurugut. 
ROM.12.6	God-im nagliktuutiqpaŋagun aitchuusiaqallarugut allakaaġiiñik aitchuusianik, tavraasii atuġlavut. Iñuk aitchuusiaqaġniġumi uqaqtauniġ mik God-mun, uqaqtuaġli tuvrapiaġlugu qanuq God-im puttuqsripkaqpani ukpiġunmigun.
ROM.12.7	Iñugli alla aitchuusiaqaġniġumi savaurriñiġmik allanik, savautiligich piyummatiqaġluni. Iñugli aitchuusiaqaġniġumi iḷisaurriñiġmik, iḷisaurriḷḷuataġli. 
ROM.12.8	Allali iñuk aitchuusiaqaġniġumi siḷġiqsuiñiġmik, siḷġiqsuiḷḷuataġli. Iñuglivsauq aitchuusiaqaġniġumi maniŋñik aitchuiḷḷaluni, aitchuiḷi siŋñataiġḷuni, nanġausiaksraqsiuŋaiġḷuniḷu iñuŋniñ. Allalivsauq aitchuusiaqaġniġumi umialiŋnauniġmik aŋaiyyuliqiruanun, atanniqsimannigli piḷḷuataġluni. Iñuk aitchuusiaqaġniġumi nagliktauniġmik allanun, piḷiuŋ taamna quviasuutigilugu.
ROM.12.9	Piviuttaġisigik iñuich iḷumutun. Uumigisiuŋ pigiitchuaq, nakuurualiqillatusitchi. 
ROM.12.10	Piviuttaqqutisitchi avanmun, aniqatigiich piviuttaqqutimmatun avanmun. Nanġaġumałhaaqsigik allat nanġausiaqałhaaġniġmiñ ilivsi allaniñ. 
ROM.12.11	Suuramikunnii iqiakkiutinagu savaaqsi, aglaan savautisiuŋ Ataniq piyumalaaġlusi. 
ROM.12.12	Quviasugitchi niġiugnivsiññi isuitchuamik iñuggunmik. Qiñuitchitchi iłuiḷḷiuġutiqpaŋmi. Aŋaiyyumaruagusitchi. 
ROM.12.13	Ikayuqsigik iñuich piiḷḷiuqtuat ilaaguaqtauŋaruat God-mun, tukkuliiñiq piḷġusiġisiuŋ.
ROM.12.14	Apiġisiuŋ God nagligitqulugich tamatkua nagliksaaqtitchiruat ilivsiññik, apiqsrisiŋaiġḷugich God-mun tatavsaqulugich.
ROM.12.15	Quviasuqatigisigik quviasuktuat. Isumaaqatigisigik isumaaqtuat. 
ROM.12.16	Iñuuniaqatigiigitchi atilusi avanmun, piġuqtiġnasi, aglaan piqasiqsuutisitchi kamasaaŋitchuanun. Isummatiginasi ilivsiññik iḷisimanasugalugich supayaurat.
ROM.12.17	Iñuum pimaqłukpasi, akisaġnasi pimaqłuunmik iliŋiññun. Iñuulluataġitchi iñuich iluqaġmiŋ iḷisimayumaut nakuutilaavsiññik. 
ROM.12.18	Qanaaqatigitchaiḷiuŋ kiñapayaaq piyumiñaqtilaaqtun. Aguirrutaunak qanaaġutiksramun. 
ROM.12.19	Piviuttaġirauruasii, akisautinasi ilivsiññik, aglaan God-im tatavsaġligich pimaqłuktairuat ilivsiññik, qanuq aglausimaruq Bible-ni, God uqallaŋaruq inna, “Nalaunŋaruamik piñiaqtuŋa. Uvaŋa akisaurriñiaqtuŋa.”
ROM.12.20	Aglaan, “Pimaqłuktaqtin kaakpan, niġipkaġuŋ. Imiġukpan, imiqtirruŋ. Tainna piguvich, kanŋutchaktinniaġiñ pimaqłuktaiñiŋagun iliŋnik.”
ROM.12.21	Pigiitchuamun akiiḷipkaġnasi, aglaan pigiitchuaq akiiḷisiuŋ nakuurualiqilusi.
ROM.13.1	Iñupayaaq kamakkutiqaġli ataniġnaqutiqaqtuanun. Qanuq kiñaliqaa ataniġnaqutiqaġumiñaitchuq God-im aitchuŋisuaqpani. Iluqatiŋ ataniġnaqutit ittuat God-im inillaŋagai. 
ROM.13.2	Taamna pisigivlugu iñuk akiḷḷiḷiqsuiruaq ataniġnaqusiraqtuanik, akiḷḷiḷiqsuġai God-im inillaktaŋi, aasii iñuich akiḷḷiḷiqsuutiruat tatavsaqtauniaqtut. 
ROM.13.3	Qanuq kiñaliqaa iñuuruaq nalaunŋaruakun sivuuqqataitchuq ataniġnaqusiraqtuanik, aglaan kisimiŋ tamatkua iñuumaqłuktuat. Sivuuġagisuŋitkuvsiuŋ ataniġnaqusiraqtuaq, iñuulluataġitchi aasii ilaata iviġaumaginiaġaasi. 
ROM.13.4	Qanuq God-im kivgaġigaa anniqsuqsaqłusi. Killuliqiguvsi, sivuuqqatiqaġitchi, qanuq suaŋŋatiqaqtuq tatavsaiyumiñaqłuni. Ilaa kivgauruq God-mun, tatavsaiyumiñaqłuni pisigilugu God killuliqirauruanun. 
ROM.13.5	Tavraasii iluqasi kamaksriruksraupiaqtusi tatavsaqtauŋitchumausi, taamnatualuuŋiñmiuq, iḷisimarusi ilivsiññi nalaunŋatilaaŋanik kamaksriruni. 
ROM.13.6	Taamna suli pisigilugu, akiḷiiruksraupiaqtusi taxes-nik kavammanun. Akiḷiusiqirit God-im kivgaġigai aasii savaaqtiŋ pigiññaġaat.
ROM.13.7	Akiḷiisitchi iluqaiññun ataniġnaqusiraqtuanun qanutupayaaq piqaqtuksraukpata. Akiḷiisitchi akiḷiutinik kavammanun suli akiḷiġḷugich tax-iutit tauqsiqavsi suġauttanik. Qiksigilugich tamatkua qiksigiraksrauruat, suli isummatigilluataġlugich isummatigilluatagaksrauruat.
ROM.13.8	Akiiḷaġnagu kiñapayaaq supayauramik. Piviuttaqqutisitchi avanmun, qanuq iñuk piviuttaqsriruaq siḷallimiñik, kamaksripiallaktuq pitquranik. 
ROM.13.9	Qanuq pitqurat qaisauruat Moses-kun piraksriġaatigut inna. “Allatuġnak, Iñuaġnak, Tiglignak, Kaviuġnak,” suli allallu pitqurat. Taapkua iluqaisa tapusimagai uuma pitquram, “Piviuttaġiuŋ siḷalliñ iliktun iḷiḷugu.”
ROM.13.10	Piviuttaġikapku siḷalliñ, pigiitchuamik piḷaitkiñ, tavra piviuttaqsriruam kamagipiallakkai pitqurat.
ROM.13.11	Aasiisuli annaurrauniksraq, Christ qiḷaŋmuutikpatigut, qallił̣haaqtuq paŋmapak ukpiqtuaġuqqaaġniptiŋniñ. Tavra iñuuruksraurusi nalaunŋaruakun, pisigilugu Christ qaiyasiñiŋa. Taamna ittuq itiġviksrakun itiqtuatun siñigniġmiñ. 
ROM.13.12	Unnuaq pilluaqsiruatun ittuq, qausaġatauraqtuatun. Taamna pisigilugu, aġiulavut piḷuusiqutauruat piraġautchich, piraġautchisun ittuat taaqsimman, aasii piḷugu nalaunŋaruaq, uvlumi piraġausisun. Irrusiqaġitchi aŋuyaktitun itqanaitchuatun aŋuyautigiyumavlugu nalaunŋaruaq. 
ROM.13.13	Iñuulluataqta iñupayaanun tautukkumiñaqsiḷugu sunapayaaq pikkaqput nakuutilaaŋanik. Imiŋasiŋaiġḷuta piallaŋaiġḷutalu, allatuqtauŋaiġḷuta pitquraiḷaŋaiġḷutalu, qanaaġutiŋaiġḷuta killuqsraŋaiġḷutalu. 
ROM.13.14	Aglaan iñuusitchi tuvrapiaġlugu iñuusiġitqukkaŋa Atanġum Jesus Christ. Sivunniuġnasi pisuiqsitchuglugich pigiitchuat pisuguutisi.
ROM.14.1	Kiñaliqaa suaŋaitkaluaŋŋaan ukpiġutaa, paġlasiuŋ aŋaiyyuliqiruat kasimaniŋannun. Uqavaaqatigisuŋaġnagich sunik ukpiġiraqaġniŋat.
ROM.14.2	Iñuich iḷaŋich ukpiqtut niġiḷḷanivḷutiŋ qanusiḷimaanik niqipianik. Allattauq iñuich suaŋaitchuat ukpiġunmiŋni isumaqaqtut God-mun akuqtuġniaġnivḷutiŋ pisigilugich niqigikkatiŋ ukpiġunmiktuttauq, naurianik aasii kisianik niqiqaqłutiŋ. 
ROM.14.3	Iñuich niġiḷḷaruat qanusiḷimaanik niqinik isummatiginatiŋ nalaułhamaaġasugalutiŋ nauriałhiñanik niqiqaqtuaniñ. Aasiivsauq iñuich nauriałhiñanik niqiqaġumiŋ, uqallausiġinagich qanusipayaanik niġiḷḷaruat killuliqiniḷugich, qanuq God-im akuqtuŋammigai. 
ROM.14.4	Kiñaliqaa nalaunŋaruamik uqallakkumiñaitchuq iñuum allam kivgaŋa killuliqinigumiuŋ. Ilaan nanmiñiq atanġata nalaunŋarualiñiaġaa naagga killuliqirualiñiaġaa. Isivġiqsiqaġniaqtuq Ataniġmik nalaunŋarualiḷugu, qanuq God-im ikayuġniaġaa nalaunŋarualiqiyumiñaqsiḷugu.
ROM.14.5	Iñuich iḷaŋich isumaqaqtut uvlut nalunaiqsaŋich Jew-guruat, aŋaiyyuniksrauvlugich nakuułhaaġnivḷugich allaniñ uvluniñ. Allalli isumaqaqtut uvlupayaurat atinivḷugich aŋaiyyuvigiruni Ataniq. Iñupayaaq piḷi, nalupqisuŋaiġḷuni nalaunŋarualiqitilaamiñik. 
ROM.14.6	Iñuich aŋaiyyuruat Ataniġmun nalunaiqsauruani uvluni, aŋaiyyurut nanġaġukługu Ataniq. Iñuich niġiḷḷaruat qanusipayaanik niqinik, niġirut iviġagniaqługu Ataniq, qanuq quyyavigigaat God niqitiŋ quyyatigivlugich. Aasiivsauq iñuich niqiqaqtuat naurianik kisiŋiññik, niġimmiut iviġagniaqługu Ataniq, qanuq iliŋisa quyyavigimmigaat God niqimikkun. 
ROM.14.7	Iñuuruksrauŋitchugut iviġagniaqsiññaġluta uvaptiŋnun, suli tuquyumiñaiñmiugut isumapianiaptiktun. 
ROM.14.8	Iñuuŋŋapta iñuurugut iviġagukługu Ataniq, suli tuqugaluaġmigupta, tuquniaġmiugut ilaan pisuutaagun. Tavraasii iñuugaluaġupta naagga tuqugaluaġupta, Atanġum pigigaatigut. 
ROM.14.9	Taamna pisigivlugu Christ tuquŋaruq suli aŋivḷuni tuqqunmiñ, ilaa Ataniġitquvluni uvaptiŋnun iñuuŋŋapta tuquguptalu. 
ROM.14.10	Uqalliaruksrauŋitchusi aniqatisi killukuaġniḷugich, aasiiḷivsauq ilivsi uqalliaruksrauŋiñmiusi nalaułhaaġniḷusi aniqatiivsiññiñ. Iluqata makittuksrauniaqtugut God-im isivġiivianun iñuŋnik.
ROM.14.11	Sivuniġivlugu taamna aglausimaruq Bible-ni inna,
ROM.14.11	“Nalupqinaisilaaŋatun iñuutilaaġma,
ROM.14.11	uqallaktuq Ataniq, iñupayaat punniaqtut sivuqqamnun,
ROM.14.11	aasii iñupayaat nanġaġniaġaanŋa God-auniḷuŋa.”
ROM.14.12	Tavra iluqapayaurapta uqaġviginiaġikput God qanuq piŋatilaaptiŋnik iñuuŋŋapta.
ROM.14.13	Tamatkua tainnainniġmata, tavraŋŋaaglaan aniqatiivut uqausiġiŋaiġḷavut killukuaqtaġniḷugich, aglaan qaunagiłhaaqta agvisausuŋiḷḷuta aniqatipta piḷuksiñiksraŋanun. 
ROM.14.14	Iḷisimaruŋa ukpiġunmalu Ataniġmun Jesus-mun nalupqisuktinŋitkaaŋa, sumik piisilaaŋanik killuliqutauyumiñaqtuamik niġiruni niqipiamik. Aglaan iñuk isumagumi killuliqiniaġasugaluni niġiruksrauŋitchuq, qanuq killukuaġutauniaqtuq ilaanun. 
ROM.14.15	Niġiñiġuvich aniqarvich isummatigikkaŋanik niġiraksrauŋiññivḷugu aasii isumanŋutchakługu, piviuttaġiŋaiġñiġiñ aniqatin. Suksraunġiġñagu aniqatin Christ tuqqutiŋakkaŋa niġiḷutin isummatigikkaŋanik pigiitchuaguvlugu. 
ROM.14.16	Suna piññagu iłuigutchautiginiakkaŋa aniqarvich, iḷisimaluġiñ unnii nalaunŋatilaaŋanik ilivich pigupku. 
ROM.14.17	Qanuq naumaniqsraq ukpiqtuat aŋalatittuat God-mun, piraksraŋat niġikkaptiguaŋitchuq imikkaptigullu, aglaan iñuuluni nalaunŋaruakun, pigilugu aŋuyautairrun, quviasuullu Ilitqusiġiksuakun. 
ROM.14.18	Iñuk savaurriruaq Christ-mik iñuuvluni tainna, God-im iviġaumagigaa, iñuiḷḷu iviġaumagimmigaat.
ROM.14.19	Tavraasii pisa supayaamik aŋuyautaiññaqtuamik sivunmuktuutauyumiñaqtuamiglu ukpiġunmun. 
ROM.14.20	Pisigigiññaġlugu niġiḷḷaniq qanusipayaamik niqimik, maqunnagu God-im savaaŋa. Killuliqutauŋiḷḷuqtuq unnii niġiñiq qanusipayaanik niqinik, killuliqutauruq allat piḷuksipkaġuvsigik niġikkavsigun. 
ROM.14.21	Killukuaŋaruq niqipiaqtuqtuni taaŋŋiqiruniḷu suli supayaakkaluamik piuni piḷuksipkautauyumiñaqtuamik aniqatinun. 
ROM.14.22	Qanusipayaamik ukpiġutiqaġuvich niġiñikun niqipianik, nalupqinaigilugu piyumautin iviġaktilaaŋanik God, uqavaaġutigiŋaiġḷugu avanmun. Quviasugli iñuk iłuigutchaŋitchuaq inmiñik sukun pikkaġmigun. 
ROM.14.23	Aglaan iñuk niġiruaq niqipiamik isummatigillaan killukuaġutaunivḷugu, piḷuksiruq, qanuq iñuuŋitchuq tuvraġlugu ukpiġikkani. Qanuq sunapayaaq piguptigu ukpiġikkaqput nalautkaluaġnagu piḷuutauruq.
ROM.15.1	Tavra uvagut suaŋaruaguut ukpiġutiptiŋni, qiñuiġḷuta ikayugaksraġigivut tamatkua suaŋaitchuat ukpiġunmiŋni, iviġagniaqsiññaŋaiġḷuta uvaptiŋnun. 
ROM.15.2	Atausiullaaluta iluqata iviġagniaġlavut siḷallivut anniqsuqsaġlugich, suaŋasiyumaut ukpiġunmiŋni. 
ROM.15.3	Qanuq Christ inmiñun iviġagniaqsiññaŋaitchuq. Aglausimaruq Bible-ni inna, “Iñuich uqamaqłuktaqtuat ilipkun, Aapaaŋ, uqamaqłuktaġvigiŋagaanŋa uvaŋałhaaq.”
ROM.15.4	Iluqaġmiŋ aglausimaruat Bible-ni iŋiḷġaan, aglaagurut iḷisautisaqłuta qiñuirrunmik qapiŋaisaaqłutalu, niġiuquvluta iñuggunmik isuitchuamik. 
ROM.15.5	God-im qiñuisitkaatigut quviasaaqłutalu. Aasii ilaan iñuupkaġlisi aŋuyautaiḷḷusi avanmun, nalaupiaġlugu Christ iñuutqutaa ilivsiññun. 
ROM.15.6	Tainna iñuuguvsi, iluqasi atautchisun iñuktun nanġaġumiñaġniaġiksi God, Aapaŋa Atanipta Jesus Christ.
ROM.15.7	Taamna pisigilugu, paġlatisitchi avanmun, tainnatuttauq Christ paġlaŋagaasi, God nanġausiaqaquvlugu. 
ROM.15.8	Itqaumasiuŋ Christ kivgaliutiŋaruq Jew-guruanun, salapqiġukługu God-im ukpiġnaqtilaaŋa, suli taŋŋiqsaqługich unniqsuqłiisit God-im unniqsuqłiisigiŋakkaŋich maŋŋuŋiññun, 
ROM.15.9	suli Jew-guŋitchuanun nanġaquvlugu God nagliktuutaagun. Taamna aglausimaruq Bible-ni inna,
ROM.15.9	“Nanġaġniaġikpiñ akunġanni Jew-guŋitchuat,
ROM.15.9	atuġluŋalu nanġautinik iliŋnun.”
ROM.15.10	Aglausimammiuq inna Bible-ni,
ROM.15.10	“Ilivsi Jew-guŋitchuasii, quviasuqatigisigik iñuŋi God-im.”
ROM.15.11	Suli aglausimammiuq,
ROM.15.11	“Nanġaqsiuŋ Ataniq, iluqasi Jew-guŋitchuasii.
ROM.15.11	Suli iñupayaurat nanġaġlirruŋ Ataniq.”
ROM.15.12	Aglautiŋammigaa suli Isaiah-m inna,
ROM.15.12	“Maŋŋuqaqtuaq Jesse-mik qaiñiaqtuq.
ROM.15.12	Suaŋŋatinigniaqtuq aasii atanniqsimalugich Jew-guŋitchuat.
ROM.15.12	Ilaa pisigilugu Jew-guŋitchuat niġiuktuaguniaqtut.”
ROM.15.13	Taavrumatuq niġiuksruiruam God-im, quviasuutiqpaqaqtillisi tutqiutiqpaqaqtillusiḷu ukpiqsimaaġnivsiññi. Tavraasii qapiŋasiñiaŋitchusi niġiuktuallavsi, qapiŋaisaaqtiqaqłusi Ilitqusiġiksuamik iḷuvsiññiittuamik.
ROM.15.14	Uvaŋa nalupqigiŋitkiga ilivsi iluqasi iñuuniaġluataqtilaaqsi iḷisimatilaaqsiḷu tamatkuniŋa sunik tuyuutimni uqautigikkamnik, iḷisaurriyumiñaqsivḷusiḷu allanik. 
ROM.15.15	Aglaaġiŋagitka taluqsraiqł̣uŋa tamatkua itqaumayumiñaqsisaqługich ilivsiññun, qanuq God nagliktuutiqpaqaqłuni uvamnun, 
ROM.15.16	alġaqsruiriġuŋagaaŋa quliaqtuaġitquvlugich tusaayugaaġiksuat Christ Jesus-kun Jew-guŋitchuanun. Aŋaiyyuliqsiqpaktun aitchuiruatun aitchuutinik God-mun tupiġmi aŋaiyyuviŋmi, tainnatun God-mun savaktauvluŋa aitchuimmiuŋa God-mun tamatkuniŋa Jew-guŋitchuanik, akuqtuiruanik ilaan tusaayugaaġiksuaŋiñik. Aasii iliŋich akuqtuġnaġumiñaqsiŋarut ilaanun, qanuq ilaaguaŋagai ilaanun Ilitqusiġiksuaŋata. 
ROM.15.17	Savaqatauniqama Christ-mun, uqaqpagaaġutigiyumiñaġiga savaurriñiġa God-mik. 
ROM.15.18	Qanuq uqavigaaġutigisuŋitkiga sunapayaaq uvaŋa savaaġiraġa, aglaan suna Christ-gum savaaġiŋaraŋa uvapkuaqługu, Jew-guŋitchuat ukpiqtillasivḷugich. Taamna piŋagaa alġaqsruiñipkun iñuulluataġnipkullu 
ROM.15.19	aliuġnaqtuatigullu ukpiġnaqsiḷiqługu tusaayugaaġiksuaq, suaŋŋataagullu Ilitqusiġiksuam. Alġaqsruiŋaruŋa tusaayugaaġiksuamik Christ-kun sumiḷiqaa Jerusalem-miñ Illyricum-munaglaan. 
ROM.15.20	Alġaqsruiñiapiaġataqtuŋa tusaayugaaġiksuamik iñuŋnun quliaqtuaġurriqaŋaitchuanun Christ-mik. Alġaqsruisuŋitchuŋa allat iñuich alġaqsruivigiŋakkaŋannun qaŋapak. 
ROM.15.21	Ikayuutausuktuŋa taŋŋiġñiksraŋannun aglausimaruat Bible-ni inna,
ROM.15.21	“Tamatkua iñuich qaŋaunnii quliaqtuaġurriqaŋaitchuat,
ROM.15.21	quliaqtuaġurrauniaqtut, suli iñuich qaŋaunnii tusaaŋaitchuat ilaanik,
ROM.15.21	iḷitchuġiniaqtut ilaanik.”
ROM.15.22	Tavra taamna pisigivlugu qaiñaiḷutaġa ilivsiññun.
ROM.15.23	Aasii paŋmapak alġaqsruiviksraiġutikama makkunani nunaaqqiñi, suli iñugiaktuani ukiuni ullakkumaalġataŋagaluaqavsi, 
ROM.15.24	tautugumalaaġivsi nalaullusi Spain-muksaġuma. Ikayuquyumaruŋa ilivsiññun iglauniksramni takuruutillaqqaaġluta sivikitchuami. 
ROM.15.25	Paŋmapak-aglaan uvva, Jerusalem-muŋniaqtuŋa manniraġluŋa ikayuutiksranik ukpiqtuanun.
ROM.15.26	Qanuq ukpiqtuat Macedonia-mi Greece-miḷu nagliktuutiqaŋarut iḷiappauruanun ukpiqtuanun Jerusalem-miittuanun, aitchuivḷutiŋ ikayuġukługich. 
ROM.15.27	Iviġaumagiŋagaat tainna pigumiŋ. Suli piyummatigiłhaaŋagaat akiiḷaqtuqtuaguvlutiŋ iliŋiññun, qanuq Jew-guŋitchuat aitchuusiaqaŋavlutiŋ annaunmik Jew-guruatigun, Jew-guŋitchuat ikayugaksraġigaich Jew-guruat tuyuġlugich maniŋñik.
ROM.15.28	Tavraasii taamna pianikkupku, qaisanikkupkich maniich iliŋiññun, Spain-mun iglausaġniaqtuŋa nalaullusi. 
ROM.15.29	Iḷisimaruŋa ullakkuvsi anniqsuusiaqaġniaqtusi, qanuq ukpiġurri Christ-mun suaŋasiḷaaqtauniaqtuq.
ROM.15.30	Aniqatiit, atausiŋŋuqatauŋarusi Christ-mun, suli Ilitqusiġiksuam piviuttaqqutipkaġaasi avanmun. Taamna tainnainman, apiġipiaġataġivsi aŋaiyyutipiaġataquvluŋa God-mun, 
ROM.15.31	annaurrautquluŋa ukpiŋaitchuaniñ Judea-mittuaniñ, taapkualu aitchuutit ukpiqtuanun Jerusalem-mi akuqtuqulugich. 
ROM.15.32	Tavraasii ullagniaġivsi quviasugluŋa, Atanġum pisuutigikpagu, aasii qapiŋaisaaġusiaqaġluŋa ilivsiññiñ. 
ROM.15.33	God-im aitchuiruam tutqiunmik itqatigilisi iluqasi ataramik. Amen.
ROM.16.1	Paġlatqugiga ilivsiññun aniqatikput Phoebe, aġnaq tiikauruaq aŋaiyyuliqiruani Cenchrea-mi, 
ROM.16.2	akuqtuġumagiksi akuqtuisikaavsisun kisunik allanik ukpiqtuaguruanik Ataniġmi, ilaaguaqtauŋaruanik God-mun. Ikayuġumagiksi supayaamik piqaqtuksraukpan, qanuq ilaan ikayuŋammigai iñugiaktuat iñuich, uvaŋalu iḷagivluŋa. 
ROM.16.3	Paġlasigik Priscilla-lu Aquila-lu ikayuqtikaaka savaurriñiġmi Christ Jesus-mik,
ROM.16.4	anayasaaġaluaġuugaak iñuggurrik iñuuliñiaqłuŋa. Taamna pisigivlugu, uvaŋalu iluqaġmiglu aŋaiyyuliqiruat Jew-guŋitchuat quyanaaġivut. 
ROM.16.5	Paġlasigiktauq aŋaiyyuliqiruat igluagniittuat. Paġlasiuŋ piviuttaġikkaġa Epaenetus, ukpiqtuaġuqqaaŋaruaq Christ-mun Asia-mi. 
ROM.16.6	Paġlasiuŋ Mary siġġaqiŋaruaq akunnavsiññi. 
ROM.16.7	Paġlasigik Andronicus-lu Junia-lu, nanmiñiq iḷaka, sivuaniḷu tigutaaqtauqatigiŋakkaka. Nuimaruk akunġanni God-im tiliraŋisa, suli ukpiqtuaġuŋaruk uvaŋa sivumni.
ROM.16.8	Paġlasiuŋ Ampliatus, ukpiqtuaguqatiga piviuttaġivlugu. 
ROM.16.9	Paġlasiuŋ Urbanus, savaqatikput Christ-mun, piviuttaġiraġalu Stachys. 
ROM.16.10	Paġlasiuŋ Apelles manimmisiqaŋaruaq ukpiqtuagulluataqłuni Christ pisigivlugu. Paġlasigik igluqatigikkaŋi Aristobulus-gum. 
ROM.16.11	Paġlasiuŋ nanmiñiq iḷaga Herodion. Paġlasigik ukpiqtuaguruat Ataniġmun Narcissus igluqatiŋi. 
ROM.16.12	Paġlasigik Tryphaena-lu Tryphosa-lu savaktauruak Ataniġmun. Paġlasiuŋ piviuttaġirauruaq Persis siġġaqivluni savaurriŋaruaq Ataniġmik. 
ROM.16.13	Paġlasiuŋ Rufus ukpiqtuagulluataqtuaq. Paġlasiuktauq aakaŋa, aakaummatun inmiruaq uvamnun.
ROM.16.14	Paġlasigik Asyncritus-lu Phlegon-lu Hermes-lu Patrobas-lu Hermas-lu aniqativullu tavrani ittuat. 
ROM.16.15	Paġlasigik Philologus-lu Julia-lu Nereus-lu aniqataalu aġnaq, Olympas-lu iluqaisalu ilaaguaqtauruat God-mun tavraniittuat. 
ROM.16.16	Paġlatisitchi avanmun paġlatikaaŋannik ukpiqtuaguruat. Iluqaġmiŋ aŋaiyyuliqiruaŋisa Christ-gum paġlagaasi.
ROM.16.17	Aniqatiit, qaunagipiaġataqugivsi iñuŋnik qanaaġuksautausuuruanik, atiŋirrutiksriuġuuruaniglu, akiḷḷiḷiqsuisuuruanik iḷisausiakaavsiññik. Tainnatchiñiñ niguaqtuġumausi. 
ROM.16.18	Qanuq tainnatchit iñuich savautiŋitkaat Ataniqput Christ, piñiaqsiññaqługu ilaisa pisukkaqtiŋ. Uqayuqsaaġutitigun, uqayutchiñiaġutitigullu sagluqinniguurut iñuŋnik iḷisimavigruaŋitchuanik iḷumun ittuamik. 
ROM.16.19	Iñuich iluqaġmiŋ tusaaganiŋarut qanutun kamaksriŋatilaavsiññik God-im uqaluŋiñik, aasii taamna pisigivlugu quviasuktuŋa. Iḷisimalluataqugivsi sum nakuutilaaŋanik, iḷaksiayumiñaiġḷugu suna pigiitchuaguruaq. 
ROM.16.20	Tainna iñuusiqaġuvsi, God-im aŋuyautairrutiqaqtitchiruam akiisinniaġaa Tuunġaq, ilivsiññun tunmalugimmatun siqumiłługu. Nagliktuutiqpaŋata Atanipta Jesus Christ itqatigilisi. 
ROM.16.21	Timothy-m savaqanma paġlagaasi. Lucius-lu Jason-lu Sosipater-vlu nanmiñiima paġlammigaasi.
ROM.16.22	Uvaŋa Tertius, aglaktuaŋaa ukuniŋa tuyuutinik, paġlagivsi. 
ROM.16.23	Gaius-gum tukkuuruam uvamnun iluqaiññullu aŋaiyyuliqiruanun, paġlagaasi. Erastus-gum iniqpaum manniqiraata, Quartus-lu aniqatipta, paġlagaasi.
ROM.16.24	[Nagliktuutiqpaqaġli Ataniqput Jesus Christ iluqapayauravsiññun. Amen.]
ROM.16.25	Qaitkivsi God-im munaqqutaanun, suaŋasiḷaaġiḷḷaruamun ukpiġutivsiññik nalaułługu tusaayugaaġiksuat uqautaat, uvaŋa uqausivsun ilivsiññun. Taamna tusaayugaaġiksuaq Christ-kun kaŋiqsiñaiñŋaruaq aippaapak. 
ROM.16.26	paŋmapak salapqiŋaruq. Tusaayugaaġiksuat iḷisimanaqsiŋarut iñupayaanun, ukpiliquvlugich Christ-mun. Tavra taamna God-im uqaqtiŋisa aglautiŋakkaŋat, aasii taŋŋiutauruq isuitchuamun God-auruam piraksriutaanun. 
ROM.16.27	God, kisimi isumaturuaq, nanġaqtauli isuitchuamun Jesus Christ-kun Ataniptigun. Amen.
1CO.1.1	Ukua tuyuutit qairut ilivsiññun Paul-miñ, God-im ququaŋaraŋaniñ tilirautquvlugu Christ Jesus-mun, aniqatiptiŋniḷḷu Sosthenesmiñ. 
1CO.1.2	Tuyuutaurut ilivsiññun Corinth-miittuanun, God-mun aŋaiyyuliqiruanun, ilaaguaqtauruanun God-mun ukpiqłutiŋ Christ Jesus-mun, God-im ququaqtaŋiñun iñugisukługich, iḷagivlugich iñupayaurat sumiḷiqaa aŋaiyyusuuruat Ataniptiŋnun Jesus Christ-mun, ilaisaptauq Ataniġikkaŋannun.
1CO.1.3	Nagliktuusiaqpaqaġitchi tutqiunmiglu God-miñ Aapaptiŋniñ, Ataniptiŋniḷḷu Jesus Christ-miñ.
1CO.1.4	Ataramik quyyavigisuugiga God pisigivlugich nagliktuutiqpakun ikayuusiasi ilaan aitchuutigikkaŋi ukpiliqavsiqaŋa Christ Jesus-mun. 
1CO.1.5	God-im savaŋagai iñuutchisi nakuusił̣haaqługich uqaqtuaġumiñaqsivḷusi ataramik inmigun, suli iḷitchuġiyumiñaqsivḷusi iluqaanik iḷumun ittuamiñik. 
1CO.1.6	Nutauruakun iñuuniaġusiḷiutikkavsigun iḷisimanaqsiŋagiksi nalupqinaiqł̣ugu akuqtuiŋatilaaqsi tusaayugaaġiksuamik Christ-kun. 
1CO.1.7	Suli ayuqsraŋił̣ł̣usi qanusipayaamik aitchuusiamik Ilitqusiġiksuam aitchuutaanik, utaqqiḷḷavsi qaiñiksraŋanik Atanipta Jesus Christ. 
1CO.1.8	Ilaan qaunaginiaġaasi tuniqsimalusi ukpiġutiqaġumiñaqsiḷusi isuanun-aglaan, pasirauyumiñaiqsaġlusi Ataniqput Jesus Christ qaikpan. 
1CO.1.9	God ukpiġnapiaqtuq, aasii ququaŋagaasi piqatautquvlusi allanun iḷauraaliutiniġmi Iġñiġmiñun Jesus Christ-mun Ataniptiŋnun.
1CO.1.10	Aniqatiit, iluqata atausiŋŋuqatauŋaruaguut Ataniptiŋnun Jesus Christ-mun, piviuttaġivlusi apiġigivsi atitquvlusi, ilivsiguaqtaŋaiġḷusi aglaan atiruamik isumaqaquvlusi, suli atiruamik isivġiutiqaġlusi. 
1CO.1.11	Qanuq quliaqtuaġutiŋagaanŋa Chloe-m iḷaŋisa qanaaġutisuunivḷusi, aniqatiitkaa. 
1CO.1.12	Uvvauna sivuniġigiga. Atausiullaavlusi uqaġuumavlusi uvaŋa Paul-kuayaaguruŋa naagga Apollos-kuayaaguruŋa naaggaqaa uvaŋa Cephas-kuayaaguruŋa naagga uvaŋa Christ-kuaqtuŋa.
1CO.1.13	Tainna Christ avguqsiyumiñaitchuq. Iḷisimarusi uvaŋauŋitchuq Paul-guruaŋaa kikiaktuurrauŋaruaq aŋarrauramun pisivlusi. Iḷisimammiusi uvaŋa Paul-guruaŋaa atausiŋŋuqatigiŋaitkivsiŋa paptaiqsaukavsi. 
1CO.1.14	Quyammiuŋa paptaiqsiŋaiññama iluqavsiññik aglaan Crispus-mik Gaius-miglu,
1CO.1.15	iḷaanni iḷari uqallakkayaġugnaqtuaq atausiŋŋuqatauniḷuni uvamnun paptaiqsaukami. 
1CO.1.16	Paptaiqsiŋagaluaġmiuŋa igluqatiŋiñik Stephanas. Taavruma allaagun naluruŋa paptaiqsiŋatilaamnik kimik.
1CO.1.17	Qanuq Christ tiliŋaitkaaŋa paptaiqsiyyaquluŋa aglaan alġaqsruitquvluŋa tusaayugaaġiksuamik. Aglaan alġaqsruikama uqayupiaġataġluŋa iñugruiññaich isumattutaatigun piḷaitchuŋa, iḷaanni iñuich uqayupiaġataġniġma maliksuktitpiaġai, iḷumun ittuałhaaŋiḷaam Christ tuqqutaata aŋarraurami.
1CO.1.18	Qanuq alġaqsruiñiq ilaan tuqqutaagun pisigivlugich iñuich piḷuutiŋich, qiññaqaqtuq asiḷiqqutauruatun iñuŋnun suksrauyumaaqtuanun. Aglaan uvaptiŋnun annaurrauruanun, suaŋŋatigigaa God-im.
1CO.1.19	Bible-ni aglausimaruq inna.
1CO.1.19	“Iḷisimanaqsiñiaġiga anniqsuutauŋisilaaŋa
1CO.1.19	isumaturuat iñugruiññaich isumattutaat,
1CO.1.19	suli suunnauŋaiġḷugu
1CO.1.19	iñugruiññaich kaŋiqsisuġniŋat.”
1CO.1.20	Taamna tainnainniġman, qanuġniaġniqpat isumaturuat iñuich? Qanuġniaġmiñiqpat pitquranik iḷisaurrit, tamatkualu qapiqsaiḷiralguruat? God-im qiññaniktinŋagai isumalluaġiitchuatun, iḷisimanaqsivḷugu ilaisa iñugruiññaich isumattutaat asiḷiqqutautilaaŋanik.
1CO.1.21	Qanuq God iḷumun isumaturuaq sivuniqaŋaruq iñuŋnun iḷitchuġiyumiñaisilaamiñik iliŋisa nanmiñiq isumattunmikkun. Aglaan iviġaumagiŋagaa annautisukługich iñuich ukpiġikparruŋ tusaayugaaġiksuaq, qiññaqaqtuaq asiḷiqqutitun nunam iñuŋiñun. 
1CO.1.22	Jew-guruat apiqsrirut aliuġnaqtuanik aasiiḷi Greeks isumatusiñiatavsaaqtut. 
1CO.1.23	Aglaan alġaqsruutigigikput Christ, kikiaktuurrauŋaruaq annaurri, Jew-guruat piavsaktautaat aasiiḷi qiññaqaqłuni asiḷiqqutitun Jew-guŋitchuanun. 
1CO.1.24	Aglaattauq iñuich ququaqtauruat ukpiquvlugich Jew-gugaluaġmata Greek-gugaluaġmatalu Christ God-im suaŋŋatigigaa annaurriñiġmun isumattutigigaalu. 
1CO.1.25	Qanuq iñuich isummatiŋiññi God-mun asiḷiqqutiginasugikkaŋat, isumattutaułhaaqtuq iñuich isumattutiŋiññiñ, suli iñuich isummatiŋiññi God-mun suaŋairrutiginivḷugu Christ tuqqutaa, suaŋałhaaġmiuq iñuich piḷḷakkaŋanniñ.
1CO.1.26	Isummatigisitchi ilivsiññun, aniqatiit, ilivsi ququaqtauŋaruasii ukpiquvlusi. Iñugiaŋitchusi isumaturuaguŋaruasii, iñuich naipiqtuutaatigun. Iñugiaŋiñmiusi atanaurauruat. Iñugiaŋiñmiusi aniŋaruasii suġalliruatigun. 
1CO.1.27	Qanuq God-im piksraqtaaġiŋagai iñuich isumakkusiaqaqtuat nunam iñuŋiñiñ isumalluaġiiññivḷugich, kanŋutchaksaqługich isumatunasugiruat inmiŋnun isummatigikamiŋ. Tainnatuttauq God-im piksraqtaaġiŋagai suaŋaitchualiaŋich iñuich naipiqtuunmikkun, kanŋutchaktitchaqługich suaŋanirauruat. 
1CO.1.28	Aasiisuli God-im piksraqtaaġiŋagai iñuich kamasaaŋitchuat, suuŋiḷaġirauruallu, isumakkusiaqaqtuallu suuŋiḷatun nunam iñuŋiñiñ, ilaan suuŋiḷaġuqtitchaqługich iñuich kamanaqtualirauruat. 
1CO.1.29	Tainna God piŋaruq, atausiuraq-unnii iñuk uqavigaaġumiñaiqsaqługu sivuqqamiñi. 
1CO.1.30	God-im aitchuŋagaasi iñuullasivḷusi isuitchuamun, qanuq atausiŋŋuqatigiŋagiksi Christ. Aasii atausiŋŋuqatigiŋakaptigu Christ, ilaan isumatusipkaŋagaatigut God-im isumattutaanik, suli nalaunŋasivḷuta, ilaaguaqłutalu God-mun, suli tasuqłuta. Tainna God sivunniuŋaniqsuq, 
1CO.1.31	taŋŋiġumiñaqsisaqługu aglausimaruaq Bible-ni inna, “Iñuk uqavigaaġniaġumi uqavigaaġutiqaġli Atanġum iñiqtaŋiñik.”
1CO.2.1	Aniqatiit, tikiññama ilivsiññun, alġaqsruiŋaitchuŋa God-im uqaluanik uqayupiaġataqtuam uqaluŋiñik atuġluŋa iñugruiññauvlu isumattutaagun, 
1CO.2.2	qanuq sivunniŋavluŋa alġaqsruutigisukługu kisian Jesus Christ tuquŋaniŋalu aŋarraurami. 
1CO.2.3	Alġaqsruiŋaruŋa ilivsiññun suaŋaił̣ł̣uŋa iqsipiaqłuŋalu uuliksivḷuŋalu iviġaumasukługu God.
1CO.2.4	Suli alġaqsruikama, maliksuguksaaŋitkivsi iñugruiññaum isumattutaagun, aglaan uvapkuaqługu Ilitqusiġiksuam iḷitchuġipkaŋagaa suaŋŋatini. 
1CO.2.5	Tainna alġaqsruiŋaruŋa God-im suaŋŋataanun ukpiliqsitquvlusi, iñuum isumattutiŋił̣aaŋanun.
1CO.2.6	Aasiivsauq aulayaiġḷuataŋavlutiŋ ukpiġunmiŋni ukpiqtuaguruanun, iḷisaurrisuugaluaġmiugut isumattunmik, aglaan isumattutauŋił̣ł̣uni isummatiqausiatitun ukpiŋaitchuat naagga atanaurauruat nunami, suksraunġiqsauyumaaqtuat. 
1CO.2.7	Aglaan iḷisaurrutigigikput God-im isumattutaa iriqsimaŋaruaq, kaŋiqsiḷaisaŋat iŋiḷġaan taimani. God savaŋaiñŋaġmiunnii nunamik, sivunniŋaniqsuq taavrumuŋa isumattunmun piqataullasiñiaġnivḷuta ilaan kamanaunmiñun. 
1CO.2.8	Nalliataunnii atanauraŋisa mattuma nunam taamna kaŋiqsiŋaitkaat, qanuq kaŋiqsiŋagumirruŋ, kikiaktuutinayaitkaat Atanġa qaumaniqpaum. 
1CO.2.9	Taapkua iñuich kaŋiqsiŋaitkaat aglautiŋaruaq Bible-ni inna,
1CO.2.9	“Iñuum qaŋaunnii tautuŋaitkai
1CO.2.9	naagga tusaayugaaġiŋaitkai,
1CO.2.9	isumagiqqayalaitkai unnii quviasaaġusiaksrautit
1CO.2.9	God-im itqanaiyaŋakkaŋi tamatkunuŋa piviuttaqsriruanun inmiñik.”
1CO.2.10	Aasii tamatkua quviasaaġusiat, God-im satqummiŋagai uvaptiŋnun Ilitqusiġiksuamigun. Sunapayaaq iriqsimaŋitchuq Ilitqusiġiksuamiñ, taamnaunnii God-im kamanapiaġataqtuaq isumattutaa. 
1CO.2.11	Allaptauq iñuk nalummatun iñuum allam isumaŋanik ilitqusiata ilaan kisimi iḷisimakkaŋanik, tainnatun kialiqaa kaŋiqsiḷaiñmigai isumaŋi God-im aglaan Ilitqusiġiksuam kisimi. 
1CO.2.12	Aasii taamna Ilitqusiġiksuaq God-im aitchuutigiŋagaa uvaptiŋnun, iñugruiññaum isumattutigiŋisaŋa, uvagut iḷitchuġitquvluta iluqaiññik anniqsuusianik God-im akiiḷaanik aitchuutiŋiñik uvaptiŋnun.
1CO.2.13	Aasii taamna iḷisaurrutigigikput uqaluktigun iḷisausiaptigun Ilitqusiġiksuamiñ, iñugruiññaich isumattutiŋił̣aaŋatigun, sivuniqsiñaqsiñiaqługich iḷumun ittuat, satqummiŋaraŋi Ilitqusiġiksuam iñuŋnun piqaqtuanun Ilitqusiġiksuamik. 
1CO.2.14	Iñuum piqaŋitchuam Ilitqusiġiksuamik aitchuusiaġiyumiñaitkai sut God-im Ilitqusiġiksuaŋan aitchuutiŋi, qanuq asiḷiqqutaurut ilaanun iñuŋmun. Kaŋiqsiyuminaitkai qanuq qanuqitilaaġumiñatualukkaich kisimiŋ iñuich puttuqsripkairiqaqtuat Ilitqusiġiksuamik. 
1CO.2.15	Iñuum puttuqsripkairiqaqtuam Ilitqusiġiksuamik qanuqitilaaġai supayaat, aasii ilaa qanuqitilaaqtiqaġumiñaitchuq allanik kaŋiqsisiqaŋitchuanik inmisun. 
1CO.2.16	Qanuq,
1CO.2.16	“Iñugruiññaq kaŋiqsiḷḷasiyumiñaitchuq God-im isumaŋanik.
1CO.2.16	Tainnainman kimigliqaa iḷisaurriqaġumiñaitchuq God.”
1CO.2.16	Aglaan uvagut piqaqtuaguut Ilitqusiġiksuamik isummasiqaqtugut Christ isummasiatun.
1CO.3.1	Aglaan taimani nayuqavsi, aniqatiit, iḷisautiyumiñaiñŋagivsi iñuktun iḷiḷusi puttuqsriruatun Ilitqusiġiksuakun, qanuq ukpiqsaqpaallukłusi. Inŋavlusi ukpiŋaitchuatun kaŋiqsiñmi, suli miqłiqtuuratun iłłusi ukpiġutivsiññi. 
1CO.3.2	Iḷisaurrutitka ilivsiññun siġḷiġnaiñŋarut. Miqłiqtuuraq immułhiñamik imiqtuksraummatun niqipiaqtullasiŋaił̣ł̣uni, tainnatun itqanaiñŋaiñmiusi iḷisaurrutiksranun agliraksraiŋaruat ukpiqtuat kaŋiqsiḷḷakkaŋiññun. Paŋmapak-unnii itqanaiñŋitchusi.
1CO.3.3	Qanuq uvva paŋmapak-unnii iñuuruagurusi ukpiŋaitchuatun. Killuqqutivlusi avanmun, qanaaġutivlusiḷu, ukpiŋaitchuatun ittusi, aullasiqaqtusi iñugruiññatun. 
1CO.3.4	Qanuq ilivsiññik aŋalattusi iñugruiññatun iḷasi uqaġmata Paul-muktuqtuŋa, allalli uqaqłutiŋ, uvaŋa Apollos-muktuqtuŋa.
1CO.3.5	Suliqutauva Apollos? Suliqutauva Paul? Kivgałhiñak uvaguk ukpiġikkaptiguk, Atanġum ukpiliqsinmasi Apollos-kullu uvapkullu God-im piraksriutillaaŋatun uvaptiŋnun. 
1CO.3.6	Alġaqsruiñiqpuk akunnavsiññi uuktuutiqaġumiñaqtuq nautchirriqirim savaaŋanik. Uvaŋa urriqatigiluŋa nautchirriiruatun nautchiaksranik, aasiiḷi Apollos imiġmik aiḷaqtiġimmatun nautchirriutauruanik, aasiiḷi God-im naupkaqługich.
1CO.3.7	Tavraasii iñuk nautchirriiruaq iñuglu aiḷaqtiġiruaq suvigruaguŋitchuk, aglaan God kisimi naumaruq qanuq naupkaiḷḷaruq. 
1CO.3.8	Nautchirriiruaġlu aiḷaqtiġiruaġlu atiruk, aasii inmikkullaa akiḷiusiaqaġniaqtuk savaallaamikkun. 
1CO.3.9	Qanuq uvaguk savaqatigiiksuguk God pisivlugu, aasii ilivsiḷi God-im nautchiaqaġvigimmatun. Aasiisuli igluqpaktun inmiusi God-im nappakkaŋatun.
1CO.3.10	Sanatuvluni qaukłiuruatun igluqpiritun, inillaŋagiga maŋŋuksraq, taŋŋiqł̣ugu savaaksrirrutaa God-im uvamnun. Taavruma maŋŋuliutiruam qaaŋanun allali iñuk nappairuq. Iñullaa qaunakłaaġli qanuq nappaisilaamiñik taavrumuŋa maŋŋuliutauŋaruamun. 
1CO.3.11	Allamik maŋŋuksramik iñuk iḷisiyumiñaitchuq taamna anaglugu iḷirauŋaruaq, sivuniqaqtuaq Jesus Christ-mik. 
1CO.3.12	Iñuich aglaan nappaiyumiñaġmiut maŋŋuliutauŋaruamun akisuruanik sunik maqulaitchuanik naaggaqaa akiisuuranik sunik maquyaruanik. 
1CO.3.13	Iñullaam savaaŋa satqummiġñiaqtuq isivġiġvium uvluani. Qanuq taavrumani uvlumi iñullaam savaaŋa qanuġumiñaġniaġaa igniġum, aasii igniġum uuktuġniaġaa qanusiutilaaŋanik iñullaam savaaŋa. 
1CO.3.14	Iñuum kialiqaa savaaŋa nappaŋakkaŋa maŋŋuliutauŋaruamun, igniġum ikiŋitpagu ilaa akiḷiusiaqaġniaqtuq. 
1CO.3.15	Iñuum kialiqaa savaaŋa ikiraukpan, ilaa akiḷiusiaqaġniaŋitchuq, ilaa annaurraupqaatchiaġmiḷuni igniġmiñ annaurraukami.
1CO.3.16	Nalupqinaitchuamik puttuqsrimarusi God-im iñuutilaaŋanik iḷuvsiññi. Ilivsi ittusi ilaan aŋaiyyuviatun, suli God-im Ilitqusiġiksuaŋa iñuuvluni iḷuvsiññi.
1CO.3.17	Kialiqaa maqutpagu taamna God-im aŋaiyyuvia, God-iptauq suksraunġiġñiaġmigaa ilaa. Qanuq God-im aŋaiyyuvia ilaaguaqtauruq ilaanun, aasii ilivsi ilaan aŋaiyyuvigigaasi.
1CO.3.18	Kiñaliqaa sagluqinani inmiñik. Iñuk akunnavsiññi isumagumi isumatunasugaluni, iñugruiññaich isummasiatitun isummatigikamirruŋ isumattun, ilaa isumalluaġiiġḷi isumattutinikkumauq God-im isumattutaanik. 
1CO.3.19	Qanuq isumattutaat ukpiŋaitchuat asiḷiqqutauruq God-mi. Taamna sivuniġivlugu aglausimaruq Bible-ni inna, “God-im isumatusaaruat pisaupkaġaġigai ilaisa pisaasuqsaaniaġutaannun.”
1CO.3.20	Aasiisuli aglausimavsaaqłuni, “Atanġum iḷisimagai isumaŋich isumaturuat asiḷiqqutautilaaŋat.”
1CO.3.21	Tamatkua tainnainniġmata, kiñaliqaa uqavigaaġutiqaŋaiḷḷi iñuich nalliŋiññuktuġniḷuni atautchimunmuktaqtuat, qanuq supayaat pigigisi ikayuqsaqłusi, 
1CO.3.22	Paul-lu Apollos-lu Cephas-lu God-im nunaŋalu iñuggullu tuqqullu paŋmapak iñuuniqsiḷu, iñuggutigiyumaakkaqsiḷu, iluqaisa pigigisi, 
1CO.3.23	aasiisuli Christ pigigaasi, aasiiḷivsauq Christ God-im pigimmigaa.
1CO.4.1	Uvagut iḷisaurrit isummatigiraksraurugut Christ-mun kivgaġiniḷuta, aitchuusiaqaqłuta savaaksrapiaġatamik iḷisaurriruaguluta God-im iḷumun ittuaŋanik kaŋiqsiñaiñŋaruamik sivuani. 
1CO.4.2	Tavraasii kivgat niġiugiraurut ataramik ukpiġnaqtuksraupiaqługich. 
1CO.4.3	Kivgalluatauŋavik uvaŋa? Qanupayaaq ilivsi allallu iñuich isummatigigaluaqpanŋa uŋiarrisaġiŋitkiga. Uvamnun unnii pimaqłuktualiŋitchuŋa. 
1CO.4.4	Isummatigiŋitchuŋa pasiñaġumiñaġluŋa kivgaumaqłuŋniḷuŋa, aglaan taamna sivuniqaŋitchuq pasiñaġumiñaiññiḷuŋa. Ataniq isivġiiruq uvamnik.
1CO.4.5	Uqaġnasi iñuich pasiraksraġuġniḷugich isivġiġvium sivuani, Atanġum qaiviksraŋata sivuani. Atanġum qaigumi, ilaan salapqiġñiaġai iluqaisa iriqsimaruat, suli salapqiġḷugich iñuich nalunaqtuakun sivunniuġutiŋich. Tavraniasii iñupayaaq nalaunŋaruakun God-im akiḷiġñiaġaa. 
1CO.4.6	Aniqatiit, uvamniglu Apollos-miglu urriqasiŋaruŋa anniqsuqsaqłusi, iḷitchitquvlusi qanuq iñuusiksravsiññik uvaptiktun tuvraġlugich Bible, nallipayaaqsi kamasaaquŋił̣ł̣ugu, iviġaumaġiłhaaquŋił̣ł̣ugu iñuk atausiq allamiñ iñuŋmiñ. 
1CO.4.7	Anniqsuusiat pigikkasi iluqaġmiŋ God-miŋŋaqtaurut. Aasii aitchuusiaġiniqavsigik, summan uqavigaaqpisi aitchuusiaġiŋitchuatun iḷivḷugich?
1CO.4.8	Ilivsi Corinthians isummatigisaaniktusi ilivsiññun pigiliutianignivḷugich iluqaisa pigisuktasi. Isummatigisaaniktusi ilivsiññun piiḷḷiuŋiññivḷusi quviasaaġusianik qiḷaŋmiñ. Isummatigirusi ilivsiññik umialiktun iḷivḷusi, kamanałhaaġnivḷusi uvaptiŋniñ, aasii pigiraksraġiŋił̣ł̣ugich uvagut iḷisaurrutivut. Umialliqsimanniquyumagaluaġmigivsi umialiktitun, piqatauyumiñaqsiḷuta atanniqsimannignivsiññi. 
1CO.4.9	Iḷaanni isumasuuruŋa God-mun aqulliqpiaġuutipkaġasugaluta takłauriruani iñuŋni, uvagut tililauruaguut, tigutaaqtatun tuqutauyasiruatun, qiñiqsitaaliutivluta isuannun akimavlutiŋ aŋiḷġaqtuat takłaurivḷutiŋ, takunnaqtitchukłuta iñuŋnullu isaġuliŋnullu atunim. 
1CO.4.10	Isumakkusiaqaqtugut isumalluaġiitchualivḷuta Christ pisigivlugu, aglaalli ilivsiññun isummatigirusi isumaturualivḷusi ukpiqtuasii. Aasiisuli uvagut suaŋaiññiraurugut ilivsiḷi isummatigipkaqtillusi suaŋarualivḷusi. Kamanaqtualiraummiusi aglaalli uvagut suuŋitchualirauvluta. 
1CO.4.11	Paŋmapaŋmun aglaan ikarraġmun kaaksiurugut imiġuksiuvlutalu, annuġaagiḷḷiuġmiugut, pimaqłuktaqtauvluta, aimaaġviiñmiugut. 
1CO.4.12	Siġġaqinialgiñmiugut savautigivlugich argavut. Uqamaqłuurraukapta, quviasaaqłiirugut, nagliksaaqtitaukapta igḷutuutirugut.
1CO.4.13	Saŋutaukapta iḷammiuġniḷuktugut. Irrusiñiŋarugut paŋmapaglu irrusiġigikput suaqłuŋisun nunam natiġluŋisun supayaam.
1CO.4.14	Aglaŋitkitka taapkua kanŋusaaqsaġlusi, aglaan siḷġiqsuqsaqłusi piviuttaġikkaptun miqłiqtuptun. 
1CO.4.15	Kisiññaitchuanik unnii iḷisaurriqaġaluaġuvsi qapiŋaisaaqtiksravsiññik ukpiġutivsiññi, atausisualuŋmik iñuŋmik piqaqtusi aapaummatun ittuamik ilivsiññun, qanuq uvaŋa aapauruatun ilivsiññun alġaqsruutigiŋagiga tusaayugaaġiksuaq, aasii ilivsi anitqiŋarusi ukpiqłusi Christ-mun. 
1CO.4.16	Tuvraqupiaqtuŋaasii ilivsiññun.
1CO.4.17	Aasii ikayuqsaqłusi tainna pitquvlusi, tiligiga ilivsiññun piviuttaġiraġa ukpiġnaqtuaġlu Timothy, miqłiqtuġimmatun itaġa pisigivlugu ukpiqtuaguŋaniŋa uvapkun. Itqaqtinniaġaasi iñuuniaġusimñik atausiŋŋuqatigikapkuqaŋa Christ, uvaŋa iḷisaurrisiptuttauq sumiḷiqaa aŋaiyyuliqiruani.
1CO.4.18	Iñuich iḷasi arguaŋarut, qaiñiaŋiññasugaluŋa ilivsiññun. 
1CO.4.19	Aglaan ullayasigivsi, Atanġum pisuutigikpagu, iḷitchuġiniaqtuŋa arguaŋaruat tamatkua uqaqpagaaqsiññaqtilaaŋannik naagga piqapiaqtilaaŋannik God-im suaŋŋataanik. 
1CO.4.20	Qanuq God-im atanniqsimmataa iñuŋnun uqaqsiññaġniġuŋitchuq, iñuuniġuruq God-im suaŋŋataagun. 
1CO.4.21	Sutquyumavisi? Ullagniaqpisi tatavsaġiaġlusi, naagga piviuttaqqunmi?
1CO.5.1	Quliaqtuaġipiaŋagaat allatuun innivḷugu akunnavsiññi, allatuun piḷġusiġiŋisaŋat akunġanniunnii ukpiŋaitchuat. Qanuq uvva iñuk iñuuqatiqaqsimaruq aapami nuliaŋanik.
1CO.5.2	Naaggauvva arguaŋamarusi. Isumaaqpałhaaqtuksraugaluaqtusi. Iñuk taamna allatuqtuaq anitauli akunnavsiññiñ. 
1CO.5.3	Nayuqtigiŋitkaluaŋŋavsi, isumaaluutigipiaġataġiga taamna, irrusiñiktuŋaunnii nayuġmatun iḷivḷusi aasii isivġiivḷuŋa pisivlugu Ataniq Jesus Christ. 
1CO.5.4	Isivġianikkiga iñuk taamna allatuqtualivḷugu. Kasimakavsi iḷisimaaniŋavlugu isivġiutiga pisivlugu Ataniqput Jesus, 
1CO.5.5	aitchuutigiraksraġigiksi taamna aŋun Satan-mun naŋiliġumauq timimiñi aasii tuquluni, ilitqusia annaurrauyumauq Ataniqput Jesus Christ qaitqikpan.
1CO.5.6	Uqavigaaġniqsi nakuuŋitchuq. Iḷisimagiksi mikiruurakkaluam imaksram puvlaktitchuugaa iluqaan akutaq. Tainnatuttauq piḷuun akunnavsiññi pipkaivsaaġniaġmiuq piḷuutivsaamik.
1CO.5.7	Piḷuusiqinasi qanuq iñuuruksraurusi piḷuutaiḷḷusi, Christ tuquŋaruq piiqsaqługich piḷuutivut.
1CO.5.8	Jew-guruat itqaġmatun qulaurrusiqivik niqinaqivlutiŋ, tuqułługu imnaiyaaq suli niġivḷutiŋ puvlaksautaitchuamik punniġmik, uvaguttauq qulaurrusiqimmatun pimmiugut. Christ God-im imnaiyaaŋatun ittuq tuqutauŋaruaq pisigivluta, aasiiḷi niġiḷakput puvlaksautaitchuaq punniq arriqaqtuaq piŋŋuaġutauŋitchuamik iḷumun ittuamiglu, niqigiŋaiġḷugu utuqqauruaq puvlaksautilik punniq, arriqaqtuaq uumikłiġñiġmik pigiitchuamiglu.
1CO.5.9	Aglaŋaruŋa ilivsiññun tuyuutimni piqatiqaquŋił̣ł̣usi allatuqtinik iñuŋnik. 
1CO.5.10	Sivuniġiŋitkitka suuramikunnii piqatigiŋaiqukapkich avuunnaaqtuqulugich allatuqtauruat mattumani nunami naaggaunnii siŋñaturuat tigligayuktiqpaiḷḷu naaggaunnii ukpiqtauruat God-auŋitchuanun, qanuq tainna piñiaġuvsi aullaqtuksrauniaqtusi nunamiñ. 
1CO.5.11	Aglaan tuyuŋagivsi piqasiqsuquŋił̣ł̣usi kiñapayaaq ukpiqtuaguqatiksi piḷuusiqikpan allatuunmik, naagga siŋñanmik, naaggaunnii ukpiqtauruamik God-auŋitchuanun, uqamaqłuurrisuuruamiglu, taaŋŋaqtauruamiglu, naagga tigligayuktiqpauruamik. Sumikunnii niġiqatigiraksraġiŋitkiksi tainnasiq iñuk. 
1CO.5.12	Suniaġlugich isivġigaksraġivik ukpiŋaitchuat? Ukpiqtuaġuŋaruat kisiisa isivġigaksraġigivut.
1CO.5.13	God-im isivġiġai tamatkua ukpiqtuaguŋitchuat. Anitchiuŋ piḷuusiqirauruaq iñuk akunnavsiññiñ.
1CO.6.1	Iḷari uqaġlaqutiqaġumi ukpiqtuaguqanmiñun, uqaġlaqutini iłuaqsipkaġniagaksraġiŋitkaa isivġiqsimun ukpiqtuaguŋitchuamun, aglaan iłuaqsipkaġumiñaġaa ukpiqtuaġuŋaruamun. Kanŋusuktuksraurusi ukpiŋaitchuamun iłuaqsruqtinnavsiuŋ. 
1CO.6.2	Naluvisi tamatkunuŋa ilaaguaqtauŋaruanun God-mun isivġiġumaaqtilaaŋanik nunam iñuŋi? Isivġiġumaaġniqavsigik iłuaqsruġumiñaġaluaġmigisi aŋiŋitchuat uqaġlaqutit. 
1CO.6.3	Nalummivisi-suli isivġiiyumaaqtilaaptiŋnik isaġuliŋnik? Nalupqinaitchuamik iłuaqsiriyumiñaqtugut uqaġlaqutinik paŋmapak iñuuniptiŋni. 
1CO.6.4	Tavraasii tainna uqaġlaqutinigniġuvsi iłuaqsrugaksranik, isivġiqsiksraqtuksrauŋitchusi iñuŋmik pisuiññiqsrauyumiñaqtuamik aŋaiyyuliqiruani. 
1CO.6.5	Kanŋusaaġniaqsaagaluaġivsi. Iñuitpaimña atausiuramik-unnii akunnavsiññi isumattutiqaqtuamik iłuaqsiriyumiñaġluni uqaġlaqutiŋiññik iḷauruat ukpiqtuanun aniqatinun. 
1CO.6.6	Unauvva piḷġusiġiłhaaġiksi. Aniqatim uuma uqaġlaqutini allamun aniqanmun, iłuaqsipkaġniagaqsiraġigai ukpiqtuaguŋitchuamun isivġiqsimun.
1CO.6.7	Uqaġlaqutiqaġniq avanmun sivuniqaqtuq akiiḷipkaqtuamik piḷuunmun. Uqaġlaqutiqaqsaaniġmiñ, killukuaqtausitchiunnii, saglutaqtausitchiunniiḷu. 
1CO.6.8	Aglaan uvva ilivsi killukuaqtałhamaaġniqsusi saglutaġaqługiḷḷu allat, nanmiñiq unnii aniqatisi ukpiġunmi. 
1CO.6.9	Nalupqinaitchuamik iḷitchuġiŋarusi tamatkua iñuich nalaunŋasiŋaitchuat sivuġaani God-im qiḷaŋmukkumiñaisilaaŋannik, God-im atanniqsimavianun. Sagluqiraunasi, iñuuruat piḷuunmi tamatkualu ukpiqtuat God-auŋitchuamun, allatuqtillu naaggaunnii atunim timiqaġaluaŋŋaġmiŋ atuutiruat pigiitchuakun, 
1CO.6.10	naaggaunnii tigguuraqtit sigñaturuallu taaŋŋaqtillu uqamaqłuurririḷḷu tigligayuktiqpaiḷḷu qiḷaŋmukkumiñaitchut God-im atanniqsimavianun. 
1CO.6.11	Qaŋauvlugu iḷasi tainnasiuŋagaluaġmiruat. Aglaan paŋmapak salummaqtauŋavlusi piḷuutivsiññiñ, ilaaguaqtauvlusi God-mun, aasii ilaan akuqtuqłusi nalaunŋarualivḷusi, qanuq Ataniq Jesus Christ tuquŋaruq pisigivlugich piḷuutisi, aasii God-ipta Ilitqusiġiksuaŋan ukpiliqsinŋagaasi.
1CO.6.12	Supayaat piñaiḷauŋitchut uvamnun, tainna uqaġuurusi. Aakkaluaq, aglaan supayaat anniqsuił̣haiññalaiñmiut. Supayaat piñaiḷauŋitchut uvamnun. Aakkaluaq, aglaan supayaamun atanniqsimaaqtitchumiñaiñmiuŋa.
1CO.6.13	God savaŋaruq niqimik niġiraksrauvlugu aqiaqqumiglu niqim akuqtuqtiksraŋanik, naaggauvva God-im maqulipkaġniaġik iluqaaktun. Aglaan iñuum timaa savaaguŋaitchuq, allatuutigitqulugu. Aglaan savaaguruq savautigitquvlugu Ataniġmun, aasii Atanġum aŋalataksraġigaa. 
1CO.6.14	Tainnatuttauq God-im aŋipkaŋammatun Ataniq tuqqunmiñ, uvaguttauq aŋipkaġniaġmigaatigut ilaan suaŋŋataata.
1CO.6.15	Nalupqinaitchuamik puttuqsriŋarusi Christ-mun pigitilaaŋiññik timisi. Timaan iḷagimmatun itkai. Taamna tainnainman, uvaŋa tiguniaqpigu iḷaŋa Christ aasii iḷaliutipkaġlugu aġnamun allatuqtimun? Naaggapiaġataq. 
1CO.6.16	Nalupqinaitchuamik puttuqsrirusi aŋun iḷaliutiruaq inmiñik aġnamun allatuqtauruamun timiqasiutitilaaŋanik, qanuq Bible-ni aglausimaruq inna, “Malġuuruak atausiŋŋuġniaqtuk.”
1CO.6.17	Aglaalli iñuk iḷaliutiruaq Ataniġmun atausiŋŋuqatauruq ilaanun ilitqutchimi. 
1CO.6.18	Suuramikunnii piḷuusiqinasi allatuutikun. Iñuk piḷuksikami allanik piḷuutinik, piḷuksisiqalaitchuq timimiñik. Aglaan iñuk piḷuksikami allatuutikun, ilaa piḷuksiruq atuqługu timini. 
1CO.6.19	Iḷisimapiaġataqtusi timisi aŋaiyyuvigitilaaŋiññik Ilitqusiġiksuamun God-im aitchuutigiŋakkaŋanun ilivsiññun. Ilivsiññik pigiŋitchusi,
1CO.6.20	qanuq tauqsiagurusi akiḷiqł̣usi tuqqutaanik Jesus. Taamna pisigilugu, aŋalatchigik timisi God nanġausiaqaġumiñaqsiḷugu.
1CO.7.1	Paŋmapak sivuniġilavut qanuqirrutit tuyuutitigun apiqsruqtuutigirasi. Piḷḷuatauruq aŋun nuliagitkumi. 
1CO.7.2	Aglaan pisigilugu ikł̣igutchaktitauniaġniq allatuunmun, iñullaa nanmiñiq nuliaqaġli suli aġnallaa nanmiñiq uiqaġluni. 
1CO.7.3	Aŋun taŋŋiimaaqtuksrauruq uiguruam piraksraŋiñik nuliamiñun, tainnatuttauq aġnaq piruksraummiuq uimiñun. Avanmun anniqsuutigiiksuksrauruk pigiraksraġikkaġmikkun. 
1CO.7.4	Nuliaguruam kisimiñun pimaaqtuġumiñaitkaa timini, uiŋata pigimmigaa. Tainnatuttauq uiguruam kisimiñun pimaaqtuġumiñaiñmigaa timini, nuliaŋan pigimmigaa. 
1CO.7.5	Pisuŋirrutinatik avanmun aglaan sivunniullaŋaguptik qanutun killiksriġḷutik aŋaiyyuuqtuallagniksraptiŋnun. Aglaan atautchimuvsaaġumautik, iḷaanni Satan-gum ikł̣igutchaktinniaqpiaġaatik pisigilugu aŋalalluatalguiññiqtik ilivsiŋñun. 
1CO.7.6	Taamna uqausiġigiga, tuvaaqatinigukpan iñuk piñaġumiñaqsivḷugu, pitqurriutipiaġlugu piŋitkiga. 
1CO.7.7	Piyummatigigaluaġmigiga iñupayaaq iñuuniallatquvlugu tuvaaqataiḷḷuni uvaptuttauq, aglaan ukpiqtuallaat inmikkun aitchuusiaqaqłutiŋ God-miñ, iḷaŋich tuvaaqatinikkumiñaqłutiŋ, aasiivsauq allat tuvaaqataiḷḷutiŋ.
1CO.7.8	Tuvaaqatiniŋaitchuanun uiḷgaŋaruanullu uqallaktuŋa, iłuaqtuagunivḷugu iliŋich itpata tuvaaqataiḷḷutiŋ uvaptun. 
1CO.7.9	Aglaan aŋalattaġilguitparruŋ inmun qaunakkutilluataq tuvaaqatiniktuksraurut. Qanuq iłuałhaaqtuq tuvaaqatiniktuni, ataramik nagriaġipkaġniġmiñ timim pisuutaanun.
1CO.7.10	Tuvaaqatiniŋaruanun piraksriiruŋa, ami uvaŋapiaŋiḷaaq aglaan Ataniq, nuliaguruaq avinnani uimiñiñ. 
1CO.7.11	Aglaan avinniġumi, tuvaaqataiḷaġli naaggaqaa iḷammiutqigḷi uimiñun. Aasiisuli piraksriiruŋa uiguruam avitaksraġiŋitkaa nuliani.
1CO.7.12	Allanulli uqallaktuŋa, Ataniŋiḷaaq, kiñaliqaa aniqan tuvaaqatiqaqtuaq ukpiqtuaguŋitchuamik, aasii aġnaata iviġaumagilugu iñuuqatiginiŋa ilaa, ilaan avitaksraġiŋitkaa aġnaqtiŋ. 
1CO.7.13	Tainnatuttauq kiñaliqaa aġnaq tuvaaqatiqaġumi ukpiŋaitchuamik, uiŋata iviġaumagilugu iñuuqatigikpagu, aġnaata avitaksraġiŋitkaa uiñi. 
1CO.7.14	Qanuq ukpiŋaitchuaq uiŋa atausiŋŋuqatauŋavluni ukpiŋaruamun nuliamiñun katitinnamiŋ, qallił̣haaqtuq God-mun tuvaaqatiniŋaiññiġmiñiñ ukpiqtuamik. Tainnatuttauq ukpiŋaitchuaguluni nuliaguruaq qallił̣haaġmiuq God-mun atausiŋŋuqatigiŋavlugu uiñiktaani ukpiqtuaguruaq. Tamatkua tainnainŋitpata, miqłiqtusi avinŋanayaqtut God-miñ, tainnainniġmata iliŋich ilaaguaqtaurut God-mun. 
1CO.7.15	Aglaan ukpiŋaitchuaq tuvaaqatauruaq avitchuaqsikpan, tainna piḷi. Tainna pianikpan, ukpiqtuaguruaq, aŋun naagga aġnaq, pituummiŋaiqsuq tuvaaqanmiñun. Qanuq God-im ququaŋagaatigut iñuutquvluta aŋuyautairrunmi. 
1CO.7.16	Nuliaguruatiin, avinŋitkupku uigikkan iḷaanni annaurraupkaġniaġiñ. Tainnatuttauq uiguruatiin, avinŋitkupku nuliaġikkan iḷaanni annaurraupkaġniaġmigiñ.
1CO.7.17	Aglaan sivunniiguvsi tamatkuniŋa nalupqigiŋiḷḷugu piyumausi iñuutilaaqsi God-im sivunniutaa tuvraqługu ilivsiññun, illusi irrusiġiŋaravsiññi ukpiqqaaqavsi. Taamna pitqurriutigigiga iluqaiññun aŋaiyyuliqiruanun sumiḷiqaa. 
1CO.7.18	Uvvauna sivuniġigiga. Ukpiqtuaġuŋaruaq nalunaiñŋutaqaaniŋagumi timimiñi Jew-guruatun, ukpiqtitauŋaiñŋaġmi, piiġñiataŋaiḷḷiuŋ nalunaiñŋutani. Aasiivsauq ukpiqtuaġuŋaruaq nalunaiñŋutchiqsauŋaiñŋaġmi Jew-guruatun, nalunaiñŋutchiġñiataktuksrauŋiñmiuq. 
1CO.7.19	Qanuq nalunaiñŋutchiqsauniq naagga nalunaiñŋutchiqsauŋaiññiġḷu suliqutauŋitchuk God-mun. Naumałhaaqtuq kamagiruni God-im pitquraŋi. 
1CO.7.20	Iñupayaaq iñuuruksrauruq irrutchimi irvigikkaġmiñi ukpiqtitauqqaaqami. 
1CO.7.21	Kivgauruaguŋavich ukpiqtitauqqaaqavich? Suliqutiginagu. Aglaan atanġiqsitauyumiñaġuvich, piññaktaaġisaġniaġumagiñ piviksriqsauguvich. 
1CO.7.22	Iñuk kivgaullaġmi ukpiliqsitauŋaruaq Ataniġmun, atanġitchuq Atanġum sivuġaani. Tainnatuttauq iñuk kivgauŋitchuaq ukpiliqsitaukami, Christ-mun kivgaliutiruq. 
1CO.7.23	Christ tauqsiŋagaasi, akiḷiutivlusi tuquvluni pisivlusi. Tavraasii ilaa kamagiłhamaagaksraġigiksi tamatkunaŋŋaunnii atanaurauruaniñ nunami. 
1CO.7.24	Tavra aniqatiit qanusipayaami irviqaŋagumi iñullaa ukpiqtitauqqaaqami, tavrani illi piqatigilugu God.
1CO.7.25	Paŋmapagli sivuniġilugich tuvaaqataitchuat, pitqurriutiksraitchuŋa Ataniġmiñ. Aglaan ukpiġnaqtuaguvluŋa kivgaunimni nagliktuutaagun Atanġum, qaitkiga uvaŋa isummatiga. 
1CO.7.26	Isumaruŋa nalaunŋanasugalugu iñuk iñuukpan irrusiġikkaġmisun, pisigilugu tavraġuqtuaq iłuiḷḷiuġun. 
1CO.7.27	Tuvaaqatiqaqpich? Avinniaqsaanak. Tuvaaqataitpich? Tuvaaqataiḷaaġiñ. 
1CO.7.28	Aglaan tuvaaqatinikkuvich piḷuksiŋitchutin. Suli niviaqsiaq tuvaaqatinikkumi piḷuksiŋitchuq. Aglaattauq tamatkua tuvaaqatiniktuat isumaaluutiqałhaaġniaqtut tuvaaqataitchuaniñ, aasii taavrumaŋŋa isumaaluutivsaaksramiñ piisitchukkivsi. 
1CO.7.29	Uvva una sivuniġigiga aniqatiit. Savaurriviksraq Ataniġmik sivikłipiaġataġman, paŋmapaŋmiñ aglaan tamatkua tuvaaqatiqaqtuat savautilirruŋ Ataniq tuvaaqataitchuatun iḷiḷutiŋ. 
1CO.7.30	Tainnatuttauq ipiqtusuutit, naagga quviasuutit, naagga suġalġich piñaiḷutchiqsuqtaksraġiŋitkaatigut savaurriñiksraptiŋniñ Ataniġmik. 
1CO.7.31	Tamatkualu atugaqaqtuat nunam piŋiñik piññagniaqsiññaġniġmun iñuuŋaiġḷutiŋ, qanuq manna nuna suġauttaqtuummaġmi piiġumaaqtuq.
1CO.7.32	Isumaaluutiqaquŋitkivsi. Tuvaaqataitchuaq isumasuŋaiññaġuuruq qanutchikun savautiyumiñaqtilaaŋanik Ataniq, ataramik iviġagukługu. 
1CO.7.33	Aglaalli tuvaaqatiqaqtuaq isumasuŋaiññaġuuruq nunam suġautaŋiñun, qanuġlugu iviġagumavlugu nuliani. 
1CO.7.34	Tainnainniġman, iviġagniatagligik iluqaaktun Ataniġlu nulianiḷu. Tainnatuttauq tuvaaqataitchuaq aġnaq isumaqasuŋaiññaġuuruq qanuġluni savautilluatapiaġumiñaqtilaaŋanik Ataniq iñuggunmiñik iluqaanik. Aglaalli tuvaaqatiqaqtuaq aġnaq isummatiqasuŋaiññaġuuruq nunam suġauttaŋiñik, iviġagumavlugu uiñi. 
1CO.7.35	Uqautigivsi tamatkuniŋa ikayuqsaqłusi, suli iñuuniaġniq siġḷiġnaiqsaqługu ilivsiññun. Pitqugivsi sunik nalaunŋaruanik savautilluataquvlugu Ataniq pisuqtilaavsisun avigaaŋaŋaiġḷusi.
1CO.7.36	Iññuk piksrautigiiksinŋaruak katititchumaŋaiġumiŋ pisigilugu savaurriñiq Ataniġmik aasii aŋutim piḷḷuatapiaŋaiqpagu tuvaaqatiksrautini katitinŋaiḷġataqłutiŋ utuqqalisaiññaġmipkaġlugu suli ilaan pisuutini ilaanun suaŋavluni, katitillik. Taamna piḷuutaiuŋitchuq. 
1CO.7.37	Aglaattauq aŋun sivunnipiaŋagumi katitinŋisaaġugluni nuliaksraunmiñun, isumaqaġumi katitinŋaisaallagugluni pisigilugu aŋalalluataqługu kipiġniuġutini nuliaksraunmiñun, katitinŋaisaaġumi piḷḷuataġmiuq. 
1CO.7.38	Tavra taamna katitittuaq nuliaksrautigikkaġmiñun piḷḷuataqtuq aasii taamna katitinŋaitchuaq piḷḷuatałhaaġniaqtuq.
1CO.7.39	Nuliaguruaq pituummiruq uimiñun iñuuniqtutilaaŋatun uiñi. Uiguruaq tuqukpan, nuliaguruaq atanġitchuq tuvaaqasiutisukkumi kimik pisukkumi, aglaan uiñigluni ukpiqtuaguruamik. 
1CO.7.40	Aglaalli uvaŋa isummatimni quviasułhaaġniaqtuq kisimġiuqtuaġumi. Piraksriġasugigivsi taavrumiŋa Ilitqusiġiksuaŋaniñ God-im.
1CO.8.1	Paŋmapak tuyuġivsi sivuniġivlugu tuyuutivsiññi apiqsruutiksi, niġiñikun niqinik ilaaguaqtauŋaruanik iñuuraqpaŋnun. Taavrumuuna apiqsruutikun, iñupayaaq isumaqaqtuq iḷisimałhaaġasugaluni allaniñ ukpiqtuaguruaniñ. Tainnatchim iḷisimmatim iñuk kamasaaġutiqaqtitkaa, aglaan piviuttaqqutim suaŋasiḷaaġai ukpiġutiŋich ukpiqtuat. 
1CO.8.2	Kiñaliqaa isumaqaġumi iḷisimasiñasugalugu sunapayaaq, iḷisimanaqtisiññaġaa nalutilaani. 
1CO.8.3	Aglaan iñuum piviuttaġikpauŋ God, ilaa iḷisimammigaa God-im inmiñun pigitilaaŋanik.
1CO.8.4	Aasiuvva niġiñikun niqimik ilaaguaqtauŋaruamik iñuuraqpaŋnun, iḷisimarugut iñuuraqpak uumaŋitchuq, suli allamik God-aitchuq aglaan God atausiuruq. 
1CO.8.5	Iñuich unnii isumagaluaqpata iñugiakkasugalugich god-it qiḷaŋmiḷu nunamiḷu, aasii taiḷugich god-inik ataniġniglu, 
1CO.8.6	uvagulli iḷisimarugut atausisualuŋmik God-mik Aapamik, savaŋaruamik supayaanik, suli ilaa pisivlugu iñuurugut. Iḷisimammiugut atausisualuŋmik Ataniġmik, Jesus Christ-mik, ilaagun supayaat savaaguŋavlutiŋ, suli ilaan aitchuŋagaatigut iñuggunmik isuitchuamik.
1CO.8.7	Taamnaaglaan ukpiqtuat iḷaŋisa nalugaat. Iñuuniqtutilaamiktun isumasuuŋavlutiŋ iñuuraqpaich uumapiaġasugalugich, aasii niqit ilaaguaqtauruat iñuuraqpaŋnun ilaaguaqtaunasugalugich iḷumutun god-auruamun. Aasii paŋmapak niġisaqamiŋ tamatkuniŋa niqinik, tutqiiññiagaqsivḷutiŋ, isumavlutiŋ piḷuksiñasugivlutiŋ. 
1CO.8.8	Niqim nalaunŋasipkaġniaŋitkaatigut sivuġaani God-im. Niġigupta piḷuksiḷaaġniaŋitchugut, suli niġiŋitkaluaġupta nalaunŋasiḷaaġniaŋiñmiugut. 
1CO.8.9	Qaunakłaaġlusiaglaan. Irrusiqaġaluaġuvsi niġiḷḷalusi tainnatchiñik niqinik, niġġiñasi, tutqiisaaġniaġuvsiuŋ aniqan ukpiġutaani suaŋaił̣haaqtuaq ilivsi ukpiġutivsiññiñ. 
1CO.8.10	Qanuq kialiqaa suaŋaił̣ł̣uni ukpiqtuaguruam tautukkumisi niġipkaqtillusi iñuuraqpaum aŋaiyyuviani, ilivsi iḷisimaruasii iñuuraqpaich uumaŋisilaaŋannik, qapiŋaisaaqtauviaqtuq niġiyumiñaqsiḷuni niqimik ilaaguaqtauruamik iñuuraqpaŋnun. Suaŋaiḷḷuni ukpiqtuagugumi aasii tutqiiḷiḷuni, 
1CO.8.11	ilaa piḷuksipkaqtauniaqtuq ilivich niġiñipkun. Tainnaqtitkupku, ilivich kaŋiqsisiqałhaaġniqpich suksraunġiqsinniaġaa suaŋaitchuaq ukpiqtuaq. Christ tuquŋammiruaq taamna aniqan suksraunġiqsautquŋił̣ł̣ugu. 
1CO.8.12	Tainna piḷuksikavich anniġiñ aniqatin, ilaa suaŋaiḷḷuqtuamik ukpiġutiqaqtuaq, piḷuksimmiutin Christ-mun.
1CO.8.13	Taamna tainnainniġman niqi patchisaukpan aniqanma piḷuksiñiksraŋanun, suuramikunnii niqituġniaŋitchuŋa patchisausuŋiḷḷuŋa aniqanma piḷuksiñiksraŋanun.
1CO.9.1	Nalupqinaitchuamik ukpiqtuaguruŋa atanġiqsitauŋaruaq. Atanġum tiliraġigaaŋa allatituttauq tilirauŋaruatun, qanuq tautuŋagiga Jesus Ataniqput, suli ilivsi ukpiqtuaġuŋarusi Ataniġmun uvaŋa alġaqsruiñipkun.
1CO.9.2	Allat iñuich uqaġaluaqpata tilirauŋiññiḷuŋa, tiliraupiaŋaniraksraġigivsiŋa, qanuq ukpiġutiksi ukpiġnaqsiḷġutauruq Ataniġmun tiliŋatilaamnik alġaqsruitquvluŋa tusaayugaaġiksuamik.
1CO.9.3	Taavrumiŋa kiggutiqaġuuruŋa iñuŋnun arguasuguuruanun Ataniġmun tiliŋatilaamnik. 
1CO.9.4	Nalaunŋaruq allatuttauq iñuktitun pamataugupta. 
1CO.9.5	Nalaunŋammiuq uvaptiŋnun tuvaaqasiqpatigut nuliaguruam iglauraġikapta, tainnatuttauq allatitun tilirauruatun, Ataniptalu aniqatiŋisun, Cephas-tullu. 
1CO.9.6	Kisimñuk Barnabas-lu uvaŋalu savaktuiññaġlunuk iñuggutiqaqtuksrauviñuk, pamatchiugaqtillusi allanik iñuŋnik? Tainna piraksraġiŋitkiptiguk. 
1CO.9.7	Iñupayaaq akiḷiiḷaitchuq aŋuyaktiġuqsaqami. Suli iñupayaaq nautchirriikami grapes napaaqtuayaaŋiññik niġiḷaunnani siiġñiaŋiññik piḷaitchuq. Suli iñupayaaq pamiqsaaqaqtuaq immuliviginiaġnagich piḷaitchuq. Tainnatulli iñuk tilirauruaq alġaqsruitquvlugu pamataksraġiŋitkaluaġmiuq inmiñik. 
1CO.9.8	Uvaŋa, iñugruiññauruaŋaa, taamna tainna uqallausiġivigu? Naumi. Tainna pitqurat iḷisaurrimmiut. 
1CO.9.9	Pitqurani aitchuutauŋaruani Moses-mun aglausimaruq inna, “Sigguġutituġniaŋitkiñ qimukti tunmaqtuaq palauvaksranun amiġaiyaivḷuni palauvaksranik.” Isumavisi God isumaaluuttaqaġasugalugu qimuktinik kisianik tainna uqallakami?
1CO.9.10	Naumi. Uvagut isumaaluuttaġiłhaaŋagaatigut, qanuq iñuk nunaliqiruaq savaktuksrauruatun niġiugluni iḷaŋiutiniaqtilaamiñik palauvaksranik, tainnatulli iñuktauq salummairuaq palauvaksranik savaktuksraummiuq niġiugilugu iḷaŋiutiniaqtilaani. 
1CO.9.11	Uvagut alġaqsruiŋakapta tusaayugaaġiksuanik ilivsiññun aasii ilivsi ukpiqtuaġuqłusi, pamataksrauŋitpisa?
1CO.9.12	Allat iñuich qasiḷiaġillakparruŋ pamarrusiaqaġnik ilivsiññiñ, nalaunŋałhaaġaluaqtuq uvagut qasiḷiaġiguptigu pamarrusiaksraq ilivsiññiñ. Aglaan qasiḷiaġiŋaitkikput taamna ilivsiññiñ, qanuq piñaiḷutchiqsuġuŋił̣ł̣ugu tusaayugaaġiksuaq Christ-kun. 
1CO.9.13	Iḷisimagisi iñuich savaaqaqtuat God-im aŋaiyyuvikpaŋani niqiksraġuurut aŋaiyyuvikpaŋmiñ, suli aŋaiyyuliqsiqpaich savaktuat ikipkaiviŋmi iḷaŋiutisuummiut niġrutiniñ aitchuutauruaniñ tavrani.
1CO.9.14	Tainnatuttauq Ataniq pitqurriiŋaruq tamatkua alġaqsruiruat tusaayugaaġiksuanik akiññaktuksrauvlugich tamatkunaŋŋa akuqtuiruaniñ tusaayugaaġiksuamik.
1CO.9.15	Aglaan uvaŋa atuŋaitkiga nalliat-unnii tamatkua nalaunŋaruakun pamarrusiaqautiksrat, naaggaunnii ukuniŋa tuyuŋitchuŋa piññaksaġluŋa tainnatchimik pamarrusiaksramik. Sugiŋił̣haaġiga tuquguma alġaqsruiḷuŋa akiiḷaaġluŋa tammaiñiġmiñ ilivsiññun alġaqsruiñiksramik. 
1CO.9.16	Piraksriusiaqaqłuŋa alġaqsruutigitquvlugu tusaayugaaġiksuaq, kamasaaġutigiyumiñaitkiga alġaqsruiñiq. Alġaqsruiŋitkaluaġuma isumaapiaġataġniaqtuŋa.
1CO.9.17	Alġaqsruisuksiññaġluŋa alġaqsruiguma akiḷiusiaqaġniaġaluaqtuŋa. Aglaan uvaŋa alġaqsruiŋitchuŋa pisuksiññaġluŋa, aglaan alġaqsruiruŋa God-im aitchuŋavluŋa savaaksrapiaġatamik. 
1CO.9.18	Sumik aasii akiḷiusiaqaqpik? Quviasuunmik piññaktaamnik alġaqsruiñiġmiñ tusaayugaaġiksuamik pamarrusiaqaġaluaġnaŋa iñuŋniñ, nalaunŋagaluaŋŋaan apiqsriñiksraġa pamarrusiaksramik tamatkunaŋŋa ukpiqtuaniñ.
1CO.9.19	Tavra uvaŋa kivgauŋitkaluaŋŋaġma iñuŋmun, uvamnik iḷiuqtuŋa kivgatun iñupayaanun, uvapkun kiikaa iñuich qanutun ukpiliqugaluaqługich Christ-mun. 
1CO.9.20	Jew-guruanun iḷisuummiuŋa Jew-guruatun, uvapkun Jew-guruat ukpiliqugaluaqługich. Iñuŋnun pitquratigun Moses-kun qaisauruatigun iñuuniaqtuanun, iḷisuummiuŋa iñuuniaġusiatitun tamatkua tainna iñuuniaġusiqaqtuat, uvapkun ukpiliqugaluaqługich. Isummatigiŋitchuŋa uvamnik pituksimarualiḷuŋa iñuuruksrauluŋa tainnaittuatigun piḷġutchisigun. 
1CO.9.21	Jew-guŋitchuanun iñuuniaqtuaguŋitchuanun pitquratigun Moses-kun qaisauruatigun, iḷisuummiuŋa iñuuniaqtuatun pitquraitchuakun, uvapkun iliŋich ukpiliqugaluaqługich. Kipuqłaglugich pitquraŋi God-im piḷaiñmiuŋa tainna pikama, qanuq pitquraŋisa Christ aŋalatkaanŋa. 
1CO.9.22	Iñuŋnun tutqiiḷiyaruanun ukpiġunmiŋni iñuusuuruŋa tutqiiḷitchaiḷivḷugich, uvapkun iliŋich ukpiqtuaguquvlugich. Qanupayaaq iñuk irrusiqaġman, ilaatun piñiḷugaqtuŋa pisigivlugu qanusipayaakun piñaġumiñaqpan iñuich iḷaŋich uvapkun ukpiqtuaguquvlugich.
1CO.9.23	Tainna pisuuruŋa pisigivlugu tusaayugaaġiksuaq, iḷaŋiutisukłuŋa quviasaaġutiŋiñiñ. 
1CO.9.24	Iḷisimarusi aqpaliurraqtuani, iluqaġmiŋ aqpaliurraqtuat akimaniataguurut, aglaan atausiq akiññaguuruq. Iñuunivsiññi Christ-mun, akiññallasivḷuni aqpaliurraqtuatulli pisitchi. 
1CO.9.25	Anaktaqtitun inmiñun qaunagilluataqtuatun supayaatigun, aitchuusiaġisukługu niaquġun maqullaruaq, tainnatulli uvagut ukpiqtuaguruaguut iñuulluataqtuksraurugut, aitchuusiaġiyumiñaqsiḷugu niaquġun akiññaktaaksraq maquyumiñaitchuaq. 
1CO.9.26	Taamna tainnainman, aqpaliurraqtitun ittuŋa akimasaqłuni aqpattuatun, naaggaqaa qakiqtaqtitun akimasaqłuni qakiqtaqtuatun. 
1CO.9.27	Aŋalalluataqtuŋa uvamnik, suli atanniqsimagiga timiga, iḷaanni alġaqsruiŋaqqaaġluŋa allanun, nalliummatiŋaiqsualiñasugaluŋa.
1CO.10.1	Aniqatiit, itqaqsiuŋ suna piŋatilaaŋanik iŋiḷġaan maŋŋuuptiŋnun nunagluktuami. Nuvuyaŋata God-im aullatiŋagai iluqaisa, suli iluqaġmiŋ pisuaŋarut paliumaruakun nunakun ikaaqługu imaq.
1CO.10.2	Tamatkunuuna nalautamikkun nuvuyakullu imikullu piqasiutiŋarut Moses-mun, aasii tamatkunuuna paptaiqsaummatun piŋarut Moses-mun. 
1CO.10.3	Aasiisuli iluqaġmiŋ niqiqaŋarut God-im pamarrutiŋiñik aliuġnaqtuakun,
1CO.10.4	iluqaġmik suli imiqaġmivḷutiŋ imiġmik God-im pamarrutaanik aliuġnaqtuakun. Qanuq imiġiŋagaat imiq maqipkaqtitauruaq aliuġnaqtuakun uyaġagruaġmiñ, aasii taamna uyaġagruaq arrilisauruq Christ-mun.
1CO.10.5	God-im qaunagilluataġaluaŋŋaisa, iñugiagniqsrat iviġaummatigiŋaitkai, aasii ilaan suksraunġiqł̣ugich nunagluktuami.
1CO.10.6	Tavra tamatkua piŋaruat taimani kiliktuutaurut uvaptiŋnun, kilikłuta kipiġniuquŋił̣ł̣uta pigiitchuanun, maŋŋuuruat piḷġusiatitun.
1CO.10.7	Ukpiqtaunasi sunun God-auŋitchuanun taipkua iḷaŋisa piḷġusiatitun. Taavrumuuna aglausimaruq Bible-ni inna, “Iñuich aquvinŋarut niqinaqisaqłutiŋ imiġukłutiglu, aasii makinmivḷutiŋ uamitchukłutiŋ.”
1CO.10.8	Allatuqtauŋitcha taipkua iḷaŋisitun, 23,000 tuqummata uvlumi atautchimi.
1CO.10.9	Uvagut uuktugaksraġiŋitkikput Atanġum qimmaksaliyairrutaa taipkua iḷaŋisa piḷġusiatitun, suksraunġiqsauruat tuqunaliŋnun nimiġianun kiŋmaqtiłługich.
1CO.10.10	Suli uqamayuktuksrauŋitchugut iḷaŋisasuli piḷġusiatitun, suksraunġiqsittuat isaġulganun tuqqutim.
1CO.10.11	Iluqaġmiŋ tamatkua nalautaġikkaŋich piŋarut iliŋiññun, uvaptiŋnun arriḷisautquvlugich, suli aglaaguvlutiŋ uvagut kiliktautquvluta piḷuksitquŋił̣ł̣uta, uvagut iñuuruaguut aqulliġñi uvluni. 
1CO.10.12	Tavraasii kiñaliqaa isumaqaġumi suaŋarualiḷuni ukpiġunmiñi, qaunagili piḷuksisuŋiḷḷuni. 
1CO.10.13	Qanupayaaq ikł̣igutchaktinniaqtauguvich, tainnatchikuttauq iluqaġmiŋ iñuich ikł̣igutchaktinniaqtauŋammiut. Aglaan God ukpiġnapiaqtuq, ikł̣igutchaktinniaqtaupkaġniaŋitkaatin qaaŋiġḷugu manimmiyumiñakkan. Ikł̣igutchaktinniaqtauguvich, ilaan akimmasiġñiaġaatin akimayumiñaqsiḷutin.
1CO.10.14	Taamna tainnainman, uvaŋa piviuttaġivlusi aniqatiitkaa, ukpiqtuksrauŋipiaqtusi sunun God-auŋitchuanun. 
1CO.10.15	Uqautigivsi isumaturuatun iñuktun iḷivḷusi. Isivġiqsigik ilivsiññik uqaluŋma iḷumun itilaaŋat. 
1CO.10.16	Atanġum nullautchiġvianik pikapta, suli imiqłuta qallugauramiñ quyyatigiŋakkaptiŋniñ ilaanun, iluqata piqatigiiksinmatun pisuurugut, iḷaŋiutiniġmi anniqsuusianun Christ maqipkaqtauŋaruamiñ auŋaniñ. Suli niġikaptigu punniq atautchimiiłłuta, iḷaŋiutimmatun pisuummiugut anniqsuusianiñ piruaniñ Christ timaaniñ tuqutauŋaruamiñ uvagut pisivluta.
1CO.10.17	Aasii pisigivlugu iluqata niġiñiqput atautchimiñ punniġmiñ, uvagut atausiŋŋuqtitaurugut atautchisun timitun. 
1CO.10.18	Uuktuutigilugu una, isummatigisigik Jew-guruat piḷġusiŋich. Tamatkua niġisuuruat niġrutinik aitchuutauŋaruanik ikipkaiviŋmi piqasiutisuurut God-mun.
1CO.10.19	Uvva iḷisautiniḷukkivsi tamatkua niqit aitchuutauruat iñuuraqpaŋnun suuŋitchut, iñuuraqpaitchauq suuŋiñmatun. 
1CO.10.20	Sivuniġigiga ukpiŋaitchuat aitchuikamiŋ ikipkautinik iñuuraqpaŋnun, aitchuirut ilitqusiqł̣uŋnun God-mun pigaluaġnatiŋ. Piqasiqsuutitquŋitkivsi ilitqusiqł̣uŋnun.
1CO.10.21	Imiġniaŋitkisi tapillugik qallugauraŋalu Atanġum qallugauraŋallu ilitqusiqł̣uich. Iḷaŋiutiyumiñaiñmiusi Atanġum niġġiviŋiññiñ iḷaŋiutilusiḷu niġġiviŋiññiñ ilitqusiqł̣uich.
1CO.10.22	Ataniġmun qinnautipkaġniaŋaiqsa, qanuq iḷisimarusi suaŋałhaaŋitchugut ilaaniñ.
1CO.10.23	Supayaat piñaiḷauŋitchut, tainna uqaġuurusi. Aakkaluaq, aglaan iḷaŋich ikayuutaulaitchut iñuum ukpiġutaanun. Supayaat piñaiḷauŋiññigisi, aglaan iḷaŋich suli qapiŋaisaaġutauŋitchut iñuum ukpiġutaanun.
1CO.10.24	Piḷġutchiñi nalaunŋanasugalugich pisuukkavsiññi, anniqsuqsałhaaġlugich siḷallisi piraġutitchi, ilivsiññułhiñaq piŋaiġḷusi. 
1CO.10.25	Niġġisiuŋ sunapayaaq tunirauruaq niqipianik tuniuqqaiviŋmi salapqiiñiaŋaiġḷusi qanusipayaamik nalupqitchautiksramik isumami, 
1CO.10.26	qanuq Bible-ni uqaluk aglausimaruq, “Nuna Atanġum pigigaa, suli sunapayaaq nunamiittuaq.”
1CO.10.27	Iḷaŋata ukpiqtuaguŋitchuat aiyugaaqpasi niġiyaqtuqulusi aiyugaaqtauniġuvsi, niġġisiuŋ sunapayaaq inillaktauruaq sivuqqavsiññun salapqiiñiaŋaiġḷusi qanusipayaamik nalupqitchautiksramik isumami. 
1CO.10.28+1CO.10.29	Aglaan iñuum uqallautikpasi inna, Taamnauvva niqi ilaaguaqtauŋaruaq iñuuraqpaŋnun, tainnaqpasi niġġiñagu, pisigilugu taamna kiliksiruaq ilivsiññik, qanuq nalupqisukłuni isumamiñi nalaunŋatilaaŋanik niġiruni kilikkaasi. Iḷaanni apiqsriñiaġugnaġmiusi, summanmiuvva niġiḷḷaniġa aŋalanniaġmivauŋ iñuum allam?
1CO.10.30	Niġiḷḷaanigniġuma supayaamik quyyatigiŋakkamnik God-mun, summan iñuich pasiñiaqpanŋa niqitigun niġikkapkun?
1CO.10.31	Innauvva ittuq. Niġiñiqsiḷu imiġniqsiḷu naagga sunapayaaq pikkaqsi, God-im nanġausiaqautigillaliuŋ. 
1CO.10.32	Sumik piññasi piñaiḷutchiutauyumiñaqtuamik iñuich ukpiqtuaġuġniksraŋannun, Jew-gugaluaqpata, Greek-gugaluaqpata, naaggaunnii God-mun aŋaiyyuliqiruanun. 
1CO.10.33	Piraġutitchiḷi uvaptun. Iviġagniḷułhaaġaġigitka iñupayaat supayaatigun pikkapkun. Uvamnun anniqsuġniałhaalaitchuŋa, aglaan allat annaurrautqugaluaqługich.
1CO.11.1	Piḷġusiqaġitchi uvaptun tuvraiñiaġmatun Christ-mik.
1CO.11.2	Nanġaġivsi pisigivlugu itqaumaniqsi, tuvraiñiqsiḷu iḷisaurrutigiŋakkamnik ilivsiññun.
1CO.11.3	Aglaan kaŋiqsitqugivsi Christ-gum qaukłiutilaaŋanik iñupayaamun, iñuum niaquġimmatun. Tainnatuttauq, uiguruaq niaquummatun inmiuq aġnamun, aasiisuli God niaquummatun Christ-mun. 
1CO.11.4	Kiñaliqaa aŋun aŋaiyyuruaq naagga uqaqtauruaq God-mun nasaqtuqłuni iḷisimanaqtinŋitkaa Christ qaukłiġitilaaŋanik inmiñun. 
1CO.11.5	Suli kiñaliqaa aġnaq aŋaiyyuruaq naagga uqaqtauruaq God-mun niaqquni matuiḷaaqługu iḷisimanaqtinŋitkaa uiñi qaukłiutilaaŋanik inmiñun. Inmiñik nalliummatinialaruq aŋunmiŋnun, nutchani iḷivḷugich kivraŋaruatun aŋutitun. 
1CO.11.6	Aġnam matutuġniaŋitkumiuŋ niaqquni, saliraksraġigai nutchani aŋutitun. Aasii kanŋunaġniqpan aġnaq saliŋamman, matutuġliuŋ niaqquni. 
1CO.11.7	Aŋutim matutugaksraġiŋitkaa niaqquni qanuq ilaa savaaguŋaruq irrusiatun God-im, aasii salapqiqsimavlugu God-im kamanautaa. Aġnavli salapqiagaa aŋutim kamanautaa.
1CO.11.8	Aġnaġliasii savaaguŋaruq aŋunmiñ. Aŋun savaaguŋaitchuq aġnamiñ.
1CO.11.9	Aŋun savaaguŋaiñmiuq anniqsuqsaġlugu aġnaq, aglaan aġnaq savaaguŋaruq anniqsuqsaqługu aŋun. 
1CO.11.10	Tavra aġnam matutuqtuksraġigaa niaqquni nalunaiñŋutaulugu ilaan qaukłiqaqtilaamiñun aŋunmik, isaġulgich iluqaġmiŋ tautuglugu suqpagiŋitchumagaat. 
1CO.11.11	Aasiivsauq Atanġum sivunniuġutaani aŋutillu aġnallu anniqsuutigiiksuksrauniqsut avanmun, 
1CO.11.12	qanuq aġnaq savaaguŋagaluaqtillugu aŋunmiñ, aŋun paŋmapak animmiraqtuq aġnamiñ, tamarra supayaat qairut God-miñ.
1CO.11.13	Nalaunŋatilaaqsiuŋ ilivsiññik. Aġnaq aŋaiyyugumi God-mun niaqquni matuiḷḷugu nalaunŋava? 
1CO.11.14	Ilivsi iḷisimarusi iḷisautiraksraitchusi aŋun nuyaqtusiruaq kanŋunaqtilaaŋanik. 
1CO.11.15	Aglaan aġnam nuyaqtuniŋa qiñiyunaqsiḷġutauruq ilaanun. Qanuq nusaŋi aitchuutaurut ilaanun matugitquvlugich. 
1CO.11.16	Kiñapayaaq uqavaaġumakpan taavrumuuna, uvagut piksraitchugut allamik piḷġutchimik, naaggaunnii aŋaiyyuliqiruaŋi God-im.
1CO.11.17	Aglaan ukunuuna iḷisaurrutitigun nanġaŋitkivsi, qanuq katinnavsi atautchimun anniaġutiłhaaġuurusi nakuurualiqiniġmiñ. 
1CO.11.18	Qanuq uvva aŋaiyyuliaqavsi inmikkuaŋasiñisuugaasi. Tainna kilgusiaqaŋaruŋa, aasii taamna ukpiġikavsakkiga. 
1CO.11.19	Qanuq inmikkuaŋasiraġaġniq ittuksrausugnaġniqsuq akunnavsiññi, tamatkua iḷumun ukpiqtuaguruat satqummiquvlugich. 
1CO.11.20	Katinnavsi atautchimun, Atanġum nullautchiġvianik niġiŋitchusi, 
1CO.11.21	qanuq niġiñiġmi, iñullaa isagutiraqtuq ilaan niqaunmiñik, allali iñuk kaaktillugu allasuli imiŋasivḷuni. 
1CO.11.22	Suvisi? Aimaaġviqaqtusi niġġiviksranik imiġviksraniglu. Suuŋiḷaġigisi aŋaiyyuliqiruaŋi God-im tutqiisaaqługich tamatkua piksraitchuat. Qanuq uqallagniaqpik ilivsiññun? Nanġaġniaqpisi taavrumuuna? Naagga, nanġaġniaŋitkivsi.
1CO.11.23	Qanuq Atanġum salapqiŋagaa uvamnun iḷisaurrutigiŋakkaġa ilivsiññun una. Taivrumani unnuami aitchuutausaġviŋmiñi, Atanġum Jesus tiguŋagaa punniq, 
1CO.11.24	aasii quyyatigiqqaaqługu God-mun, ilaan avguŋagaa aasii uqallakłuni, Tavra taamna ittuq timiptun aitchuutigikkaptun tuqqutivlusi. Tainna pisiuŋ itqautigilugu uvamnun. 
1CO.11.25	Tainnatun suli ilaan tiguŋagaa qallugauraq wine-mik imalik nullautchianikamiŋ, uqallakłuni, Una wine qallugauramiittuaq ittuq uvaŋa auptun maqipkaqtauyumaaqtuatun, God nutauruakun sivunniuġurriyumiñaqsiḷugu iñuŋnik tuqqutipkun. Imiġuvsiuŋ piyumagiksi itqautigilugu uvamnun qanutun akulaisigilugu imiġaluaġuvsiuŋ.
1CO.11.26	Tavra qanutun akulaisigilugu niġiguvsiuŋ punniq imiġlusiḷu qallugauramiñ, taavrumuuna maniuġiksi Atanġum tuqqutaa qaitqigñiŋanun aglaan.
1CO.11.27	Tainnainman taamna, kiñaliqaa niġiruaq punniġmik imiqtuaġlu Atanġum qallugauraŋaniñ nalliummatiŋitchuakun piḷġutchikun, pasirauyumiñaqtuq qutchiksuakun isumakkutigiŋiññiḷugu Atanġum tuqqutaa. 
1CO.11.28	Taamna pisigilugu iñuk qanuqitilaaqqaaqtuksraupiaqtuq inmiñun, aasii niġiḷuni punniġmik imiġluniḷu qallugauramiñ. 
1CO.11.29	Qanuq kiñaliqaa niġiruaq imiqtuaġlu itqaumagiŋiḷḷaan sivuniŋa Atanġum tuqqutaata tatavsausiaksriuqtuq inmiñun. 
1CO.11.30	Tainnauvva piŋavlutiŋ iñugiaktuat iḷasi sayaitchut, naŋittuagurullu, suli iḷasi tuquvlutiŋ. 
1CO.11.31	Qanuqitilaaġuugupta uvaptiŋnun nalaunŋaruakun, Atanġum ilaan qanuqitilaaġayaitkaatigut.
1CO.11.32	Tavra Atanġum ilaan qanuqitilaaġmatigut aasii paqitaġivluta pasiraksrauvluta, ilaan tatavsaġayukkaatigut, uvagut suksraunġiqsauqatautquŋił̣ł̣uta isuitchuamun piqatigilugich nunam iñuŋi.
1CO.11.33	Aniqatiitkaa, taamna tainnainman, utaqqisillaayumausi qakuguliqaa katitkuvsi atautchimun niġisuglusi Atanġum nullautchiġvianik. 
1CO.11.34	Kiñaliqaa kaakkumi niġisuiqsaaġli aimmiḷuni. Qanuq niġiqatigiikavsi atautchimi, aullasivsi iḷaanni tatavsausiaqaqtitpiaġaasi. Allatigun sutigun piraksriġñiaġivsi qaiguma.
1CO.12.1	Aniqatiit, tuyuġivsi paŋmapak apiqsruutisi sivuniġivlugich Ilitqusiġiksuam aitchuutiŋigun. Kaŋiqsimaqłuquŋitkivsi tamatkunuuna. 
1CO.12.2	Iḷisimarusi ukpiqtuaġuŋaiñŋavsi asiñuurrauŋarusi aŋaiyyusukłusi iñuuraqpaŋnun uqalaiḷanun, aasii tainna pikavsi aŋalatiłłusi tamatkunuŋa iñuuraqpaŋnun. 
1CO.12.3	Paŋmapak-aasii kaŋiqsitqugivsi taamna kiñaliqaa aŋalatittuaq Ilitqusiġiksuamun uqallakkumiñaipiaqtuq inna, Jesus suksraunġiqsauli. Suli kiñaliqaa uqallakkumiñaiñmiuq iḷumutun inna, Jesus Atanġuruq, Ilitqusiġiksuam pipkaŋisuaqpani.
1CO.12.4	God-im aitchuġaatigut iñugiaktuanik allakaaġiiñik ikayuqtiksraptiŋnik savautiguptiŋni, aglaan atautchim atiruam Ilitqusiġiksuam pigipkaġai iluqaisa uvaptiŋnun.
1CO.12.5	Allakaaġiiksuat savaaksrat God-mun ittut, aglaan iluqata savautigikput atausiq Ataniq. 
1CO.12.6	Suli allakaaġiiksuat savaurriñġich inmiut savaaqaqtuni God-im savaaŋiñik, aglaan atausiuruam God-im iluqata savaktitkaatigut savaamiñik. 
1CO.12.7	Ilitqusiġiksuam iḷitchuġipkaġuugaa God-im suaŋŋataa atausiullaavluta uvaptigun, anniqsuqsaqługich aŋaiyyuliqiruat iluqaisa. 
1CO.12.8	Ilitqusiġiksuam uqaqtillagaa iñuk isumattutikun, allasuli iñuk uqaqtillavlugu iḷisimmatiqaqtiłługu atausiuruam Ilitqusiġiksuam. 
1CO.12.9	Atausiuruam Ilitqusiġiksuam allaptauq iñuk suaŋalluktuamik ukpiġutiqaqtillagaa, suli alla aitchuusiaqaqtillavlugu iłuaqsiriñiġmik atausiuruam Ilitqusiġiksuam. 
1CO.12.10	Suli Ilitqusiġiksuam allaptauq savaktillavlugu aliuġnaqtuanik, aasiisuli alla iñuk uqaqtaullavlugu God-mun, allasuli iñuk puttuqsrisiqaqtillavlugu nalliaŋnun Ilitqusiġiksuamullu naagga iḷumun ilitqusiuŋitchuamullu iñuk aŋalatilaaŋanik, allasuli uqaqtillavlugu iñugiaktuanik uqautchiñik naluraŋiñik, aasiisuli sut uqautigikkaŋi, allamun iñuŋmun mumiksillavlugich nalugaluaġmiruamun taavrumiŋa uqautchimik. 
1CO.12.11	Iluqaġmiŋ tamatkua ikayuusiat aitchuutaurut uvaptiŋnun atiruamiñ Ilitqusiġiksuamiñ atausisualuuruamiñ, aasii autaaqługich atausiullaavluta uvaptiŋnun, aitchuutit isummatigikkani pigiraksraġivlugich uvaptiŋnun.
1CO.12.12	Qanuq timitun atausiuruatun aasii iñugiaktuanik sulliñiqaqłuni, suli iluqaġmiŋ iḷaŋi timim iñugiakkaluaqtillugich atausiuvluni timi, tainnatuttauq atausiŋŋuqatigiŋagikput Christ,
1CO.12.13	qanuq atausiullaavluta iḷaummatun ittugut Christ timaanun. Ilitqusiġiksuam atausiuruam iluqata atausiŋŋuŋagaatigut, atautchisun timitun, paptaiġutikun Jew-gugaluaġupta naagga Jew-guŋitkaluaġupta, kivgaugaluaġupta naagga kivgauŋitkaluaġupta. Aasii atausiuruaq Ilitqusiġiksuaq aitchuutauruq atausiullaavluta uvaptiŋnun.
1CO.12.14	Timi sulliñiqaqtuq iñugiaktuanik. Atausił̣hiñauluni sulliñiġuŋitchuq. 
1CO.12.15	Isigaich uqallakkumiñaqpata inna, Uvaŋa argauŋił̣ł̣uŋa timim sulliñiġiŋitkaaŋa. Taavruma uqallautim iḷauŋaipayaaġumiñaitkaa timimun. 
1CO.12.16	Suli siun uqallallakpan, Qanuq irauŋił̣ł̣uŋa sulliñiġiŋitkaaŋa timim. Taavruma uqallautim iḷauŋaipayaaġumiñaiñmigaa timimun. 
1CO.12.17	Timi iluqani iraukpan, iñuk tusaallayumiñaitchuq. Timi-suli iluqani siutaukpan, iñuk naiḷaiññayaġmiuq. 
1CO.12.18	Aglaan God-im tainna savaŋaitkaatigut. God-im savaŋagai timivut iñugiaktuanik sulliñiqaqługich, aasii ilaisigullaa inillakługich timim sulliñillaaŋa sumun pisukamiuŋ. 
1CO.12.19	Timi iluqani atausił̣hiñauluni sulliñiġugaluaqpan timaunayaitchuq. 
1CO.12.20	Aglaan God-im savausiatun timimik, iñuk timiqaqtuq atautchimik sulliñiqaqtuamik iñugiaktuanik.
1CO.12.21	Iri uqallakkumiñaitchuq argaŋnun, Anniqsuutigiŋitkikpiñ, naaggaunnii niaquq isigaŋnun, Anniqsuutigiŋitkikpiñ. 
1CO.12.22	Aglaan uvva, iḷaŋi timim qiññaqaqtuat anniqsuutauvigruaŋitchuatun piitchuipiaqtut. 
1CO.12.23	Aasiisuli tamatkua timim sulliñiŋi qiñiyunapiaŋitchuat isummatigilluataġuummigivut qanuq piitchuiñmiut. Suli sulliñiŋi timim kanŋugiravut taalutaqaġivut. 
1CO.12.24	Qaunagilluatałhaaġivut tamatkunaŋŋa timim sulliñiŋiñiñ kanŋugiŋisaptiŋniñ. God-im savaŋagai timivut, uvaptiŋnun qaunagilluatałhaaquvlugich timim iḷaŋi isummatigikkavut anniqsuutaupiaŋiññasugalugich. 
1CO.12.25	Tainna God-im sivuniqaŋagaa timi itquvlugu, sulliñipayauraŋi timipta atautchisun itquvlugich, qaunagilluataquvlugich iluqaisa atunim. Tainnatun God sivuniqaŋaruq iluqaisa ukpiqtuat iñuuniaqatigiiquvlugich atilutiŋ. 
1CO.12.26	Atausiq iḷauruaq isumaaluusiqpan, iluqaġmiŋ iḷauruat isumaaluutigigaat, naagga atausiq iḷauruaq isumakkusiaqaġluataqpan, iluqaġmiŋ quviatchaktaurut.
1CO.12.27	Iluqavsi atausiurusi, iñullaaguvlusi sulliñiġimmatun Christ timaata itkaasi. 
1CO.12.28	Aasii aŋaiyyuliqiruat akunġanni God piksraŋaruq sivulliġivlugu, iñuich tilirauvlugich alġaqsruitquvlugich, igḷuani uqaqtiksranik God-mun, piŋayuagni iḷisaurriksranik, maanna aliuġnaqtuanik savallaruanik, tamatkuniŋalu iłuaqsiriḷḷaruanik, ikayuiruksraniglu, ataniġnaqutiqaqtuallu, uqallaruallu allakaaġiiñik uqautchiñik naluramiŋnik. 
1CO.12.29	Uvva inna. Tamatkiġḷutiŋ ukpiqtuaguruat tilirauŋitchut alġaqsruiyyaqulugich, suli tamatkiġḷutiŋ God-mun uqaqtauŋiñmiut. Tamatkiġḷutiŋ iḷisaurrauŋiñmiut, naaggaunnii tamatkiġḷutiŋ aliuġnaqtuanik savalaiñmiut. 
1CO.12.30	Iluqaqpiaġmiŋ piqaŋiñmiut iłuaqsiriñiġmik. Suli tamatkiġḷutiŋ uqallasiḷḷaruaguŋiñmiut allanik uqautchiñik naluramiŋnik naagga mumiksiḷḷasiḷutiŋ tamatkuniŋa allanik uqautchiñik. 
1CO.12.31	Tavraasii kipiġniupiaġitchi anniqsuutaułhaaqtuanik aitchuusiaqaġuglusi. Paŋmapak uqallautiniaġivsi nakuułhamaaqtuamik aitchuusianiñ.
1CO.13.1	Aitchuusiaqaġaluaġniġuma uqallaniġmik allagiiñik uqautchiñik nalukkamnik, uqallaluŋa allatun iñuktitun isaġuliktullu, aasii piviuttaqqutaiḷḷuŋa allanun iñuŋnun, uqaġniġa arriqaqtuq qukiġñaqsivḷugu kausugrukkaŋatitun savił̣hatun. 
1CO.13.2	Suli aitchuusiaqaġmiguma uqaqtauniġmik God-mun, kaŋiqsiḷḷalugich iluqaisa sivuani kaŋiqsiḷaisaŋich iñuich iḷisimaluŋa supayaanik, naaggaqaa suaŋapiaġataqtuamik ukpiġutiqaġaluaġuma nuktallalugich iġġich aasii piviuttaqqutaiḷḷuŋa iñuŋnun, anniqsuutauŋitchuŋa.
1CO.13.3	Aitchuutigigaluaġmigupkich supayaurat pigikkatka iḷiappauruanun iñuŋnun, naaggaqaa timiga ikipkaqtitkaluaġupku pisigilugu tusaayugaaġiksuaq, aasii piviuttaqsriŋiḷḷuŋa iñuŋnik, akiḷiusiaksraitchuŋa.
1CO.13.4	Iñuk piviuttaqsriruaq iñuŋnik allanik qanułłayaitchuq taluġnaitchuġlu killuqsrautaitchuġlu uqavigaaġurriḷaitchuġlu. 
1CO.13.5	Iñuk piviuttaqsriruaq iñuŋnik allanik piġuqtilaitchuq inmiñik salliuniatalaitchuġlu. Iñuk piviuttaqsriruaq allanik iñuŋnik siŋñataitchuq, piavsayaiñmiuq, suli tumaqsiġiiḷaitchuq sunŋutchaunmiñ. 
1CO.13.6	Iñuk piviuttaqsriruaq allanik iñuŋnik suuramikunnii quviasulaitchuq iñuich piḷuktualiqimmata, aglaan quviasuguuruq iñuich nalaunŋarualiqimmata. 
1CO.13.7	Iñuum piviuttaqsriruam allanik iñuŋnik manimmiḷḷagai pimaqłuutiŋich allat, ataramik ukpiġivlugu nakuuniqsraq iñuktigun, ataramik ququutivlugich pigigñiqsranik allat iñuich, suli manimmiḷgutiqaqtuiññaqłuni allanun iñuŋnun.
1CO.13.8	Piviuttaqqun inniaqtuq isuitchuamun. Aglaan aitchuusiaqaġniq uqaqtauniġmik God-mun piiġñiaqtuq, suli aitchuusiaqaġniq uqallasivḷugu iñuk nalukkaŋiñik uqautchiñik nutqaġniaġmiuq, suli aitchuusiaqaġniq God-miñ iḷisimallasivḷugu suna sivuani iḷisimaraiñŋaruaq, piiġñiaġmiuq. 
1CO.13.9	Qanuq iḷitchiŋaniqput paŋmapak naamaitchuq, suli uqaqtauniqput God-mun naamaiñmiuq, 
1CO.13.10	aglaan taimanigu naamasiraugupta qiḷaŋmi, pigiraksraġiŋaiġñiaġivut naamaitchuat aitchuusiat. 
1CO.13.11	Taamna uuktuutiqaġumiñaqtuq uumiŋa. Miqłiqtuuŋŋaġma, uqausiqaŋaruŋa miqłiqtum uqausiatun, suli miqłiqtutun isummasiqaqłuŋa, sivunniuġuuvluŋalu miqłiqtutun. Aglaan agliraksraiqama, aġiuŋagitka miqłiqtut piḷġusiŋich. 
1CO.13.12	Uvvasuli alla uuktuun taavrumuŋa. Paŋmapak uvva qiñiġmatun Christ pigikput taġġaktuutigipiaŋitchuakun, tauttuġluammatun pivḷugu. Aglaan taimanigu tautugniaġikput sukuiġḷugu. Paŋmapak iḷisimałauraqsiññaqtuŋa mikiruamik ilaagun, aglaan taimanigu kaŋiqsimmaġiksipiaġniaqtuŋa, God-im iḷisimmasipiaġataŋatun uvamnik paŋmapak.
1CO.13.13	Tavra iñuich ukpiqsimaniaqtut suli, niġiugniaqtutsuli, piviuttaqsriḷutiglu suli, aglaan taapkunaŋŋa piŋasuni piviuttaqqutiqaġniq allanun anniqsuutaułhamaapiaqtuq.
1CO.14.1	Piviuttaqsriñiq allanik iñuŋnik kipiġniuġutigiłhaaqsiuŋ supayaamiñ. Aasiisuli kipiġniuġutigipiaġmiḷugich aitchuutiŋi Ilitqusiġiksuam, kipiġniuġutigiłhaaġlugu aitchuusiaqaġniq uqaqtauniġmik God-mun. 
1CO.14.2	Qanuq iñuk uqaqtuaq uqautchimik nalukkaġmiñik uqaqtuq God-mun, uqautiŋitkai iñuich, qanuq iñuum kialiqaa kaŋiqsiḷaitkaa, uqaqtiłługu Ilitqusiġiksuam kaŋiqsiñaitchuamik uqautchimik. 
1CO.14.3	Aglaalli iñuk uqaqtauruaq God-mun kaŋiqsiñaqtuamik uqaqłuni suaŋasiḷaaġiruq iñuich ukpiġutiŋiññik, qapiŋaisaaqługiḷḷu suli arakługich. 
1CO.14.4	Iñuk uqaqtuaq kaŋiqsiñaitchuamik uqautchimik nalukkaġmiñik, suaŋasiḷaaqtuq inmiñun, aglaalli uqaqtauruam God-mun suaŋasiḷaaġai aŋaiyyuliqiruat.
1CO.14.5	Tavra paŋmapak iluqasi uqaqugivsi allauruanik uqautchiñik. Aglaan kipiġniuttaġiłhaaġiga uqaqtautquyumavlusi God-mun. Iñuk uqaqtauruaq God-mun kaŋiqsiñaqtuakun uqautchikun kamanałhaaqtuq iñuŋmiñ uqaqtuamiñ kaŋiqsiñaitchuamik uqautchimik, iñuŋmik mumiksaqtiqaŋisuaqpan, aŋaiyyuliqiruat ukpiġutaat suaŋasiḷaaġumiñaġlugu. 
1CO.14.6	Aniqatiit, ullakkuvsi iḷaanni aasii uqaaqsiḷuŋa allauruanik uqautchiñik nalukkavsiññik, anniqsuġayaitkivsi. Aglaan uvaŋa puttuqsripkaġupku ilivsiññun iḷaŋaunnii iḷumun ittuam, naaggaqaa iḷitchuġipkaġlusi iḷumun ittuamik, naaggaunnii alġaqsruiḷuŋa naagga iḷisaurriḷuŋa ilivsiññik, anniqsuusiaqaġniaġaluaqtusi. 
1CO.14.7	Uvva uuktuun. Iñuich atuqtuuraġniḷuŋmata atuqtuurayuiḷḷaġmiŋ suvluaqtuġnanik naagga nuqaqtiliŋnik atuqtuuranik, iñuich naalaġniruat iḷisaġiyumiñaitkaat iġiñaŋa atuutim. 
1CO.14.8	Aasiisuli aŋuyaktim atuqtuuraŋa nivliqpan nalupqinaqtuamik nipimik, allat aŋuyaktit upisalakkumiñaitchut aŋuyaksaġlutiŋ. 
1CO.14.9	Tainnainmiuq ilivsiññun uqaġuvsi kaŋiqsiñaitchuanik uqautchiñik iñuum kialiqaa kaŋiqsiyumiñaiñmigaasi. Siḷałhiñamun uqaġmatun piñiaqtusi. 
1CO.14.10	Nalupqinaitchuamik iñugiaktuat allakaaġiich uqautchich nunamiitkaluaqtut, aasii nalliat-unnii sivunġiñŋitchuq. 
1CO.14.11	Aglaan uvaŋa kaŋiqsiḷaitkupku iñuk uqaqtuaq uqayuiḷauniaqtuq uvamnun, suli taamna uvaŋaptauq ilaanun. 
1CO.14.12	Tainnatuttauq ilivsi. Kipiġniuqtuagukavsi piqaġumapiaqłusi Ilitqusiġiksuam aitchuutiŋiñik, apiqsrivigisiuŋ aitchuusiaqaġuglusi nakuuniqsrauruanik, tamatkuniŋa aitchuusianik anniqsuutauyumiñaqtuanik aŋaiyyuliqiruanun.
1CO.14.13	Tavra iñuk uqaqtuaq nalukkaġmigun uqausikun aŋaiyyuruksrauruq mumiḷḷasuglugu uqausiġikkani. 
1CO.14.14	Qanuq aŋaiyyuguma nalukkapkun uqausikun, ilitqusiġa aŋaiyyugaluaqtuq aglaan kaŋiqsiŋitkiga qanuq uqaqtilaaġa. 
1CO.14.15	Tavraasii qanuġniaġniqpik? Aŋaiyyuniaqtuŋa uqautchikun nalukkapkun, suli aŋaiyyuniaġmiuŋa iḷisimakkapkun uqausikun. Atuġniaġmiuŋa iluqaakkun nalukkapkullu, iḷisimakkapkullu uqautchikkun. 
1CO.14.16	Aŋaiyyuguvsi nanġaiguvsiḷu sivuġaanni aŋaiyyuruat kaŋiqsiñaitchuakun uqautchikun, tamatkua kaŋiqsiŋitchuat Amen-chumiñaitkaat aŋaiyyutiksi quyyan, qanuq nalurut sunik uqaqtilaavsiññik. 
1CO.14.17	Ilivsi quyyavigilluataġugnaġaluaġiksi God, aglaan allat anniqsuusiaqaġniaŋitchut. 
1CO.14.18	Quyyavigigiga God uqallakama uqautchiñik naluraiññik iñuich qaaŋiqł̣ugu iluqasi uqallaniqsi. 
1CO.14.19	Aglaan itqataukama aŋaiyyuruani, uqaġummatiqałhaaqtuŋa tallimatualuŋnik uqaluŋnik kaŋiqsiñaqtuakun uqausipkun, 10,000-niñ uqaluŋniñ kaŋiqsiñaitchuakun uqaġniġmiñ.
1CO.14.20	Aniqatiit, miqłiqtutun kaŋiqsisiqaġnasi Ilitqusiġiksuam aitchuutiŋigun, aglaan irrusiqaġitchi iñuguaksraiŋaruatun. Aglaattauq, ittitchi miqłiqtuuratun kaŋiqsisivsiññi pigiitchuamik. 
1CO.14.21	Bible-ni aglausimaruq Ataniq uqallaŋanivḷugu inna,
1CO.14.21	“Uqautiniaġitka iñutka atuġluŋa
1CO.14.21	iñuŋnik uqausiqaqtuanik allakanik uqautchiñik,
1CO.14.21	allaniḷḷu nunaniŋŋaqtanik,
1CO.14.21	naaggasuli kamaginiaŋiñmigaanŋa,
1CO.14.21	uvaŋa Ataniq uqaqtuŋa.”
1CO.14.22	Taavrumuuna iḷitchuġirugut kaŋiqsiñaitchuat uqautchich nalunaiñŋutautilaaŋannik God-im suaŋŋataanun ukpiŋaitchuanun sivuniqaqługu. Taamna nalunaiñŋutauŋitchuq ukpiqtuanun. Aasiiḷi uqaqtauniq God-mun kaŋiqsiñaqtuakun uqausikun anniqsuutauvluni ukpiqtuanun, ukpiŋaitchuanun anniqsuutauŋitchuq. 
1CO.14.23	Tavraasii, iluqaġmiŋ aŋaiyyuliqiruat aŋaiyyuliaqamiŋ uqarraqsikpata kaŋiqsiñaitchuanik uqautchiñik tamatkua ukpiqtuaġummaġiksiŋaitchuat ukpiŋaipiaqtuallu aŋaiyyuliaqataukpata ilivsiññun, isumaniaqtut iluqasi kinnaġuġasugalusi. 
1CO.14.24	Aglaan iluqasi uqaqtauguvsi God-mun kaŋiqsiñaqtuakun uqautchikun, ukpiŋaitchuaq naagga ukpilimmaġiksiŋaitchuaq aŋaiyyuliaġumi, qanuqpisiiḷḷirauniaqtuq piḷuunmigun ukpiliqsuksrauluni, 
1CO.14.25	ilaan nalunaqtuat isummatiŋi satqummiġñiaqtut ilaanun, aasii pulluni aŋaiyyuviginiaġaa God, aasii uqallausiġilugu God iḷumun akunnavsiññiinniḷugu.
1CO.14.26	Qanuq uqallausiġiniaqpisigu naigḷiḷugu taavruma sivuniŋa, Aniqatiit? Aŋaiyyuliaqavsi, iñuk atuġumiñaqtuq aŋaiyyunmik, allali iḷisaurriyumiñaqtuq, allasuli quliaqtuaġumiñaqtuq God-im satqummikkaŋanik inmiñun, allali uqaġumiñaqtuq kaŋiqsiñaitchuamik uqautchimik, naagga mumiksiyumiñaqtuq uqautauruamik. Sunapayaaq piḷi iñupayaat suaŋasiḷaaqtauyumiñaqsiḷugich ukpiġunmiŋni. 
1CO.14.27	Kisulliqaa uqaqpata kaŋiqsiñaitchuamik uqautchimik, malġuulik iñugiagniqsrat pikpata piŋasutunnii apaigurut, suli aqulligiigḷutiŋ, aasii atausiq mumiksirauluni. 
1CO.14.28	Aglaan mumiksiriksraitpan, aŋaiyyuliaqavsi iluqaġmiŋ nipaisaaġlich uqaqsiññaġluni isumamiñi inmiñun God-mullu. 
1CO.14.29	Malġuk iññuk naagga piŋasut God-im uqaqtiŋi uqaġlich, aasii allat nalaunŋatilaaġlugu uqautigikkaŋat. 
1CO.14.30	Allaptauq God-im uqaqtaa aquppiruaq tamaani qanimi aitchuusiaqaqpan puttuqsripkaunmik, sivulliq uqaqqaaqtuaq aġiuli. 
1CO.14.31	Qanuq iluqasi uqaqtauyumiñaqtusi God-mun atausiullaalusi, iñuich iluqaisa iḷitchitqulugich suli iluqaisa qapiŋaisaaqtautqulugich. 
1CO.14.32	Iñuk uqaluksriusiaqaqtuaq God-miñ aŋalataġillaruq inmiñik, aasii utaqqiḷugu piviksrani, 
1CO.14.33	qanuq God pipkairuaguŋitchuq piallagniġmik aglaan atiugaġniġmik. Tamatkunatun ilaaguaqtauruatun God-mun allani inini aŋaiyyuliaqamiŋ piḷġusiatitun, 
1CO.14.34	tainnatuttauq aġnasi nipaisaaqtuksraummiut aŋaiyyuliaqavsi. Qanuq uqaqurauŋitchut, qaukłiuyummataitchuksraurut, pitqurat uqaluatitun. 
1CO.14.35	Sumigliqaa kipiġniuttaqaġumiŋ iḷisimasuglutiŋ, kaŋiqsiuġlisigik tuvaaqatitiŋ aimaaġviŋmi, qanuq kanŋunaqtuq aġnam uqaġniksraŋa aŋaiyyuliaqavsi.
1CO.14.36	Iłuigivisiuŋ taamna? Iłuigiraksraġiŋitkiksi. God-im uqalua aguiñŋaitchuq ilivsiññiñ, suli kisivsisualuk anniqsuusiaġiŋitkiksi. 
1CO.14.37	Kiñaliqaa isummatigigumi God-mun uqaqtiginiḷuni, naagga puttuqsrisiqaqtinniḷuni Ilitqusiġiksuamun, paaqsaaŋaniaŋitkai aglaatka ilivsiññun, God-mun pitquraġiniḷugich. 
1CO.14.38	Aasii kiñaliqaa paaqsaaŋagumi, tainna kiikaa kaŋiqsisaiḷḷi. 
1CO.14.39	Tavra, aniqatiitka, kipiġniupiaġataġitchi uqaqtausugniġmun God-mun, suli pitchaiḷiñagu uqaġniq nalukkavsiññik uqautchiñik. 
1CO.14.40	Aglaan supayaat pisigik suqpanaipiaqtuakun atiugaġnikullu.
1CO.15.1	Aniqatiit, paŋmapak itqaqtitchukkivsi alġaqsruutigiŋakkamnik tusaayugaaġiksuamik ilivsiññun. Taimñauruq tusaayugaaġiksuaq taimani ukpiġiŋakkaqsi, aasiisuli ukpiġiŋaiŋaisaqsi paŋmapak. 
1CO.15.2	Annaurrauyumaaqtusi ukpiġituiññaġuvsigik taapkua tusaayugaaġiksuat, aglaan annaurrauyumiñaiñmiusi iḷumun ukpiŋisuaġuvsi.
1CO.15.3	Alġaqsruiŋaruŋa ilivsiññun naumaniqsrauruanik iḷisaurrutinik aitchuusiaġiŋakkamnik, taamna Christ tuquŋanivḷugu piḷuutivut pisigivlugich, taŋŋiqł̣ugich Bible unniqsuqłiisigiŋakkaŋich taavruma sivusaaġruani.
1CO.15.4	Suli alġaqsruutigiŋammigiga aitchuusiaġiŋakkaġa, Christ iḷuviqtauŋanivḷugu, aasii uvluk piŋayuaŋni aŋipkaqtauŋanivḷugu, taŋŋiqł̣ugich Bible unniqsuqłiisigiŋakkaŋich taavruma sivusaaġruani.
1CO.15.5	Aasii aŋianikami, Christ tautuktinŋaruq Cephas-mun, maanna qulit malġuŋnun iḷitchitquranun.
1CO.15.6	Tavra suli tautuktinŋammiuq iñugiałhaaqtuanun 500-miñ aniqatinun atautchimiitillugich, iñugiagniqsraŋich iñuurut, iḷaŋich siñiksaaniŋagaluaqtut tuqqunmi. 
1CO.15.7	Tautuktinŋammiuq suli James-mun, maanna iluqaiññun tiliraŋiñun God-im. 
1CO.15.8	Aqulliannun tamatkua, tautuktinŋammiuq uvamnun, tilirauruamun alġaqsruitquvluŋa aqusaaġruatigun allat tilirauruat.
1CO.15.9	Kamanaiññiqsrauruŋa tilirauruaniñ, nalliummatiŋitchuŋaunnii tairauniġmun tilirauruamik qanuq nagliksaaqtinŋavlugich aŋaiyyuliqiruat God-mun.
1CO.15.10	Aglaan paŋmapak irrusiġa irrusiġigiga ikayuutaagun God-im nagliktuutiqpaŋan. Ilaan nagliktuutiqpaŋa uvamnun asiḷiqqutauŋaitchuq. Siġġaqutigiłhaaŋagiga alġaqsruiñiq tusaayugaaġiksuamik nallipayaaŋanniñ unnii tilirauŋaruat, uvaŋaġruiññaq piŋiñmigiga aglaan God-im nagliktuutiqpaŋata ikayuqłuŋa. 
1CO.15.11	Nallivut uvaŋalu iliŋiḷḷu alġaqsruigaluaġupta ilivsi ukpiliŋarusi.
1CO.15.12	Paŋmapak Christ alġaqsruutauruq aŋipkaqtauŋanivḷugu tuqqunmiñ, summan iḷasi uqalliavat aŋŋisaiññivḷugich tuquŋaruat? 
1CO.15.13	Aŋŋisaiññiqpata tuquruat, Christ aŋipkaqtauŋaiñmiñiqsuq. 
1CO.15.14	Christ aŋipkaqtauŋaitpan, alġaqsruiñiqput taŋiġitchuq, suli ukpiġurri taŋiġiñmiuq. 
1CO.15.15	Qanuq iḷumun itpan uqausiġikkaqsi tuquŋaruat aŋipkaqtauniaŋiññivḷugich, God-im aŋipkaŋaiñmiñiġaa Christ. Taamna iḷumun itpan, saglutiginiġikput God, qanuq alġaqsruirugut God-mun aŋipkapiaŋanivḷugu Christ tuqqunmiñ. 
1CO.15.16	Tuquŋaruat aŋipkaqtauŋitpata, Christ aŋipkaqtauŋaisimammiuq. 
1CO.15.17	Christ aŋipkaqtauŋaisimakpan, ukpiġurri anniqsuutauŋitchuq, suli suksraunġiqsauyumaaqtusi suli piḷuutisi pisigilugich. 
1CO.15.18	Aasiisuli tamatkua ukpiqtuaguvlutiŋ siñiksaŋaruat tuqqunmi suksrauniqsut. 
1CO.15.19	Ukpiġutipta Christ-mun anniqsuqsimakpatigut paŋmapatualuk iñuuniptiŋni, naglignałhamaaqtugut iñupayauraniñ allaniñ.
1CO.15.20	Aglaan ami Christ aŋipkaqtaupiaŋaruq tuqqunmiñ, Ilaa aŋipkaqtauqqaaŋaruq, aasii aquvatigun iluqaġmiŋ siñiksaŋaruat tainnatun aŋipkaqtauniaġmiut. 
1CO.15.21	Tavra iñuum atautchim iñuich tuqqusiqsinmagich, allavlivsauq iñuum tuquŋaruat aŋipkaqtitaullasigai.
1CO.15.22	Qanuq iluqaġmiŋ Adam kiŋuniŋi tuquruksraurut, aglaan iluqaġmiŋ atausiŋŋuqatauruat Christ-mun iñuggusiqsauniaqtut. 
1CO.15.23	Aglaan nalaunŋaruakun piviksrallaamikkun, Christ aŋiqqaaŋaruq, aasii qaitqikpan, tamatkuali pigikkaŋi Christ. 
1CO.15.24	Taamna pianikpan, Christ qaiññiaġaa God-mun supayaanun atanniqsimmatini, akiiḷianiqqaaġlugu atanniqsimmatipayauraq suaŋŋatipayauraġlu, iñuŋniitkaluaqpan ilitqusiqł̣uŋniitkaluaqpallu. 
1CO.15.25	Christ umialguniaqtuq-suli akiiḷiḷġataġlugich iluqaisa uumigirini.
1CO.15.26	Aqulliq uumigiri akiiḷirauniaqtuaq tuqqun. 
1CO.15.27	“Qanuq God-im aitchuŋagaa suaŋŋanmik atanniqsimatquvlugich suaŋŋatipayaurat.” Tainna aglausimaruq Bible-ni. Taapkua uqaluich uqallautikamisigut, “Ilaan atanniqsimaniaġai suaŋŋatipayaurat,” sivuniqaqtuq Christ-mun atanniqsimayumiñaiññivḷugu God, aitchuiruaq inmiñun atanniqsimmatiksraŋanik suaŋŋanmik.
1CO.15.28	Christ payarianikkumigich suaŋŋatipayaurat, ilaaptauq God-im Iġñiŋa atanniqsimapkaġniaġmiuq God-mun, suaŋŋatiksriññiŋaruamun inmiñun, God kamanaġniqsrautqulugu supayaaniñ.
1CO.15.29	Tuquŋaruat aŋipkaqtaulaipiaqpata, summan iñuich iḷaŋich paptaiqsausuuvat pisivlugich tuquŋaruat? Aŋŋisaitpan, anniqsuusiaksraitchuq kiñaliqaa iñuk paptaiqsaugaluaqtuaq pisivlugu tuquŋaruaq. 
1CO.15.30	Aŋŋisaitpan, ataramik anayanniuqtinnayaitkiga iñuggutiga. 
1CO.15.31	Qanuq uvlutuaq satqumiruŋa tuqqunmun. Taamna nalupqinaipiaqtuq aniqatiit, nalupqinaisigimmatuttauq quviasuutiqaqtilaaġa pisigivlugu ukpiqtuaġuŋaniqsi Ataniptiŋnun Jesus Christ-mun. 
1CO.15.32	Tuquruat aŋipkaqtauniaŋitpata, anniqsuusiaqaġnaġayaitchuq nagliksaaqtitauniq iñuŋniñ piyuaqsiusivsun Ephesus-mi, niġrułłuŋniñ piyuaqsiqsuatun pikama. Tuquruat aŋipkaqtaulaitpata, piḷuusiqirauruat uqalukaaŋatitun pigiññaqta, Niġigiññaqta taaŋŋaġlutalu aliasuŋitcha qanuq uvva uvlaakun tuquniaġmiugut.
1CO.15.33	Sagluqipkaġnasi iñuŋnun uqaqtuanun tainna. Piqasiqsuutiguvsi ilaiññun maliksugniaqtusi. 
1CO.15.34	Isumasatqigñaqsigaasi nalaunŋaruakun, piḷuusiqiŋaiġḷusi. Iḷasi iḷitchuġiŋaitchut suli God-mik. Taamna uqallausiġigiga kanŋutchaqugaluaqłusi.
1CO.15.35	Iḷaanni iñuk apiqsriñiaġmiuq inna, Qanuqłutiŋ tuquŋaruat aŋipkaqtitauvat? Qanutchimik timiqaġlutiŋ qaiñiaqpat? 
1CO.15.36	Isumalluaġiitchuatiin, iḷisimarutin nautchirriikavich nautchiaksranik nunamun, nausalaitchut nauriaġuġlutiŋ tuquqqaaŋaunnatiŋ nautchirriutitin. 
1CO.15.37	Aasii nautchiaksraq nautchirriutikkan qiññaqaŋitchuq nautchiatun nauyumaaqtuatun nautchiaksramiñ. Nautchirriirutin palauvaksraġuġumaaqtuamik naagga allakaaksramik nautchiaksrałhiñauvlugu. 
1CO.15.38	Aglaan God-im nauriaġuqtitchuugaa, ilaan qanusiutqukamiuŋ, aasii nautchiaksraun naurisuuruq ilaan qanusiuyumaaġutchimisun. 
1CO.15.39	Tainnatuttauq, uumaruurapayaurat atiruanik timiqaŋiñmiut. Iñuich inmikkulli timiqaqtut, niġrutilliasii allagiiñik timiqaqtut, tiŋmiat suli allauruanik, iqaluitchauq allauruanik. 
1CO.15.40	Isaġulgich qiḷaŋmi timiqaqtut allauruamik, aasiisuli nunamiittuat iñuich allauruamik. Piññaġnautaat qiḷaŋmiittuat timit allauruq piññaġnautaanniñ nunamiŋŋaqtauruat timit. 
1CO.15.41	Atausiuruq qaumanġa siqiñġum, allauvlunisuli qaumanġa tatqim, suli allauvluni qaumanġat uvluġiat, uvluġiaq-una allakaamik qaumaniqaqłuni allamiñ uvluġiamiñ.
1CO.15.42	Tainnainmiuq aŋipkaqtauniŋat tuquŋaruat. Timigikkavut paŋmapak nautchiaksratun nautchirriutauruatun ittut nunamun, tuqusuurut. Aglaan aŋipkaqtaugupta timiqaġniaqtugut tuquyumiñaitchuanik. 
1CO.15.43	Paŋmapak timigikkavut maqusuurut, aglaan aŋipkaqtaugupta, timiniŋniaqtugut qaummaġiksuanik. Paŋmapak timigikkavut suaŋaitchut, aglaan aŋipkaqtitaugupta, timivut suaŋaniaqtut. 
1CO.15.44	Paŋmapak timivut iñugruiññaurut, aglaan aŋipkaqtaugupta, ilitqutchich timiŋiññik timiniŋniaqtugut. 
1CO.15.45	Taavrumuuna aglautiŋaruq Bible-ni inna, “Iñuqqaaq Adam iñuġuŋaruq.” Aglaan Christ iḷiŋaruq allatun Adam-tun aitchuiruaq iñuggunmik isuitchuamik.
1CO.15.46	Nalunaigisiuŋ, ilitqutchim timaa sivulliuŋaitchuq. Iñugruiññaum timaa sivulliuŋaruq, aquagun aasii ilitqutchim timaa. 
1CO.15.47	Iñuqqaaq nunamiñŋaqtauruq, nunam avyuaniñ. Iñulitqiun qiḷaŋmiŋŋaqtauruq. 
1CO.15.48	Iñupayaaŋi nunam tainnatun ittut taavrumatun savaaguŋaruatun nunamiñ. Iluqaġmiŋ qiḷaŋmuŋniaqtuat tainnatun inmiut ilaatun qaiŋaruatun qiḷaŋmiñ. 
1CO.15.49	Irrusiptiktun paŋmapak iñuktun savaaguŋaruatun nunam avyuaniñ, tainnatun iḷiyumaaġmiut iñuktun qairuatun qiḷaŋmiñ. 
1CO.15.50	Uqallautigivsi aniqatiit. Iñugruiññaich timiqaqtuat uviñiqaqłutiŋ auqaqłutiglu aitchuusiaġiyumiñaitkaich quviasuutiŋi qiḷaum, tainnatuttauq maqusuuruat timit aitchuusiaġiyumiñaiñmigaat maquyumiñaitchuaq.
1CO.15.51	Uvva uqallautigivsi kaŋiqsiñaiñŋaruamik qaŋapak. Tamatkiġḷuta siñigniaŋitchugut tuqqunmi, aglaan uvagut iluqata allaŋŋuqtauniaqtugut,
1CO.15.52	akkupauraq, sukałhaaġluguunnii iñuum siqunġipaŋniŋaniñ, nipauqłuktaun nivliqpan nuna isukłitpan. Qanuq nipauqłuktaun nivliġñiaqtuq, aasii tuquŋaruat aŋipkaqtauniaqtut tuqutqikkumiñaiġḷutiŋ, aasii allaŋŋuqtitauluta. 
1CO.15.53	Qanuq una maqulisuuruaq irrusiq simmausiqsuksrauruq maquliyumiñaitchuamik irrutchimik. Una tuqusuuruaq irrusiq simmausiqsuksrauruq tuqulaitchuamik irrusiñigluni. 
1CO.15.54	Maqusuuruaq irrusiq simmausiqpan maqulaitchuamik irrutchimik, tuqullaruaq simmausiġḷuni tuqullaiqsuamik tavrani taŋŋiġñiaqtuq aglautiŋaruaq Bible-ni inna, “Tuqqun akiiḷiraupiallaktuq.”
1CO.15.55	“Tuqquun, tavraŋŋaaglaan tuqupkaqtuaġumiñaiġitin iñuich.
1CO.15.55	Tuqquun, tavraŋŋaaglaan anniaġumiñaiġitin iñuich.”
1CO.15.56	Tuqqutim anniaġaatigut qanuq uvagut piḷuksiŋavluta, aasii pitqurat iḷisaurriruat uvaptiŋnik piḷuutim suutilaaŋanik, pasiyumiñaiġaatigut suksraunġiqsautquluta. 
1CO.15.57	Qanutupayauraq quyyavigiyumiñaġikput God, qanuq ilaan akimapkaġaatigut Ataniptigun Jesus Christ-kun. 
1CO.15.58	Taamna tainnainman, piviuttaġikkavsi aniqatiit, suaŋasitchi ukpiġutiqaġnivsiññi iḷumun ittuamun, tuniqsimatitchi, ataramik savaurriyumalaaġlusi Ataniġmik, iḷisimaugaġlusi savaurriñiqsi Ataniġmik piuŋiḷauŋisilaaŋanik.
1CO.16.1	Paŋmapak tuyuġivsi kiusaqługu apiqsruutiksi tuyuutivsiññi, aitchuiñikun maniŋñik ilaaguaqtauŋaruanun God-im iñuŋiñun. Uqallautigivsi pitquvlusiḷi piraksriutipiaġataptun Galatia-mi aŋaiyyuliqiruanun.
1CO.16.2	Savaiññipayaani atausiullaalusi ilaaguaqsiḷḷaayumausi maniŋñik, aasii tutquġlugich piḷḷuataġniġumi iñuk, aitchuisaġataŋitchumausi qaiguma. 
1CO.16.3	Qaiguma tuyuutiginiaġitka aitchuutisi piqasiġḷugich tuyuutinik Jerusalem-miittuanun, aatchumagaich taamuŋa ukpiġnaqtuatigun kivgatigun ilivsi piriksraqtaaġiniakkavsigun. 
1CO.16.4	Iłuaqpalliaqsikpan piviksraq aullaġumiñaġluŋa, iliŋisa malikkumiñaġniaġmigaanŋa.
1CO.16.5	Ullagniaġivsi Macedonia-kuaqqaaġluŋa, qanuq sivuniqaqtuŋa Macedonia-kuaġumavluŋa.
1CO.16.6	Aasii iḷaanni nayuqtuallagniaġivsi naaggaunnii ukiiḷuŋa. Tavraasii ikayuġumiñaġniaġivsiŋa iglauniksramni sumun aullaġaluaġuma. 
1CO.16.7	Atanġum pisuutigikpagu, uvliuqtuallaguktuŋa ilivsiññi, qanuq tautugumaŋitkivsi akkupaurałhiñaq nalautchaaqsiññaġlusi. 
1CO.16.8	Aglaan Ephesus-miinniaqtuŋa Pentecost-liqiniġmi,
1CO.16.9	qanuq qanutun alġaqsruiviksraġa ittuq uvani tusaayugaaġiksuamik, aasiivsauq akiḷḷiḷiqsuiruat savaamnik iñugiagmiut. 
1CO.16.10	Timothy qaikpan, qaunagiyumausi tagialatquŋiḷḷugu akunnavsiññi, qanuq savaaqaqtuq savaaŋanik Atanġum, uvaptuttauq.
1CO.16.11	tavraasii kialiqaa suuŋiḷaġiŋaiḷḷiuŋ ilaa. Aullaqsaqpan ilivsiññiñ, upaluŋaiyaġumagiksi quviasugluni iglauyumauq, suli uvamnukkasuaġluni, qanuq niġiugigiga tikiññiksraŋa piqatiqaġluni aniqatinik. 
1CO.16.12	Uqallautiniaġivsi Apollos-kun aniqatiptigun. Kiaqsrupiaġaluakkaġa ullaquvlusi piqasiġḷugu allanik aniqatinik, aglaan God-im nalupqinaitchuq pisuutigiŋiññiġaa paŋmapak aullaqtuksraulugu. Ullaŋniaġaasi piviksranikkumi.
1CO.16.13	Quviqtaiḷisitchi pigiitchuamun, tuniqsimatitchi ukpiġutivsiññi, qapiŋairrutiqaġitchi, saŋŋisitchi Ataniġmun. 
1CO.16.14	Sunapayaaq pikkaqsi, pisiuŋ piviuttaqqutikun. 
1CO.16.15	Aniqatiit, iḷisimarusi igluqatiŋi Stephanas ukpiqqaaqtuaguŋarut nunami Greece-mi, aasii ikayuipiaġataŋarut ukpiqtuanik.
1CO.16.16	Kiaqsruġivsi isummatigilluataquvlugich ikayuġlugiḷḷu tainnatchich iñuich, suli kimupayauraq savaqatauruamun siġġaqiqatauruamullu. 
1CO.16.17	Quviasuutigigiga qaiñiŋat Stephanas Fortunatus-lu Achaicus-lu qanuq ikayuŋagaanŋa ilivsi pisiksraġaluavsisuttauq maaniitkuvsi. 
1CO.16.18	Iliŋisa qapiŋaiqsaaŋagaanŋa ilivsivsauq qapiŋaisaaqłusi. Isummatigilluataqsigik tainnaittuat iñuich. 
1CO.16.19	Aŋaiyyuliqiruat nunaŋani Asia-m tuyuqtut paġlatinik. Aquila-lu Priscilla-lu piqatiqaqłutiŋ aŋaiyyuliqiruanik aŋaiyyuliaġuuruanik iglumiŋnun tuyuqtut ilivsiññun paġlatipiaġatanik ukpiqtuaguqanmiŋnun.
1CO.16.20	Iluqaġmiŋ aniqatit tuyuqtut paġlatinik. Paġlatisitchi avanmun ukpiqtuat paġlatikaaŋannik. 
1CO.16.21	Uvaŋa Paul aglakkitka ukua paġlatit uvamnik. 
1CO.16.22	Kiñaliqaa piviuttaqqutaitchuaq Ataniġmun, suksraunġiqsauli. Ataniqpuut, qaġġiiñ. 
1CO.16.23	Ataniqput Jesus nagliktuutiqpaqaġli ilivsiññun. 
1CO.16.24	Iluqata atausiŋŋuqatigikaptigu Christ Jesus tuyuutigigiga piviuttaqqutiga ilivsiññun. Amen.
2CO.1.1	Ukua tuyuutit qairut ilivsiññun Paul-miñ tiliraŋaniñ Jesus Christ pisuutaagun God-im, Timothy-miḷḷu aniqatiptiŋniñ. Tuyuutaurut aŋaiyyuliqiruaŋiñun God-im Corinth-miittuanun, tamatkunuŋalu iluqaiññun God-im ilaaguaqtaŋiñun iluqaani nunaŋani Greece.
2CO.1.2	Nagliktuusiaqpaqaġitchisuq tutqiunmiglu God-miñ Aapaptiŋniñ, Ataniptiŋniḷḷu Jesus Christ-miñ.
2CO.1.3	Nanġaġlakput God, Aapaŋa Atanipta Jesus Christ, Aapauruaq nagliktauvluni suli qapiŋaisaaqłiiḷḷavluni. 
2CO.1.4	God-im qapiŋaisaaġuugaatigut iluqaiññi iłuiḷḷiuġutiptiŋni, uvaptiŋnulli qapiŋaisaaġumiñaquvlugich iñuich allat iłuiḷḷiuliqpata qanusipayaakun iłuiḷḷiuġutikun, tainnaptauq God-im qapiŋaisaaqłiisiatun uvaptiŋnik. 
2CO.1.5	Qanutupayauraq iḷaŋiutikapta Christ nagliksaaġutigiŋakkaŋiñun, tainnatuttauq qanutupayauraq Christ qapiŋaisaaġuummigaatigut. 
2CO.1.6	Iłuiḷḷiuqtitaukapta tusaayugaaġiksuaq pisigivlugu, taamna qapiŋaisaaġutauruksrauruq ilivsiññun annaurrauniksravsiññullu. Suli God-im qapiŋaisaaġmatigut, qapiŋaisaaqtausuummiusi, qanuq iḷitchirusi uvaptiŋniñ qimmaksaliyairrutikun igḷutuġumiñaqsivḷugich iłuiḷḷiuġutit, iłuiḷḷiuqtitaukavsi uvaguttauq igḷutukkaptiŋnik. 
2CO.1.7	Nalupqisuŋitchugut ilivsi iłuiḷḷiuqtitaksrauniġuvsi uvaptiktuttauq, qapiŋaisaaġniaġmigaasi God-im uvaptiktun. 
2CO.1.8	Nalutquŋitkivsi aniqatiit, qanutun suamatigivlugu iłuiḷḷiuqtitauŋatilaamnik nunaŋani Asia-m, iłuiḷḷiuqtitauvaił̣ł̣uŋa qaaŋiqł̣uguunnii igḷutuiyumiñaġniġa, nalupqitchaŋagaluaqtuŋa iñuuniaqtilaamnik.
2CO.1.9	Tavraami, iḷumutun isumalipiaġaluaqtuŋa tuqquviksraġa tikiññasugalugu. Taavruma nalautaġma iḷisautigaaŋa nayummatigiraksraġiŋipiaqtilaamnik uvamnik, aglaan God-mun aŋipkairuamun tuquruanik. 
2CO.1.10	Ilaan iñuuliŋagaaŋa tuquruksraġuqama tuqquviksramaaġnaitchuamiñ, suli iñuulivsaaġniaġaaŋa. Suliami niġiugigiga iñuuligaluamiiġñiaqtilaaġa ilaanun. 
2CO.1.11	Suli ikayugaksraġigivsiŋa aŋaiyyutiluŋa, iñugiaktuat iñuich quyyatiksraqaġumaut God-mun iñuuliraunipkun, kiuvlugich iñugiaktuat iñuich aŋaiyyutiŋich.
2CO.1.12	Quyaruŋa isumama killuliqirualiŋiñmaŋa itqaġaġikapku iñuuniaġusiġa sivuġaanni iñupayaat, ilivsił̣haaġluami takkuvsiññi, qanuq iñuuŋaruŋa piḷuutaitchuakun piŋŋuaġutaitchuakullu sivuġaani God-im. Iluqaan iññiqiniġa aulanŋitkaa iñugruiññaum pisaasuutaata, aglaan God-im nagliktuutiqpaŋata. 
2CO.1.13+2CO.1.14	Tavra tuyuutitka ilivsiññun taiguallagisi kaŋiqsiḷḷuatallagisiḷu, malġugnik sivuniqaŋitchut. Paŋmapak-unnii kaŋiqsimmaġiksiŋaitkaluaġuvsiŋa, kaŋiqsimmaġiksitquyumagaluaqtuŋa ilivsiññun, kanŋugiyumiñaiġḷuŋa uvluani Atanipta Jesus qaikpan, uvaŋaptauq kanŋugiyumiñaiñmatun ilivsi.
2CO.1.15	Qanuq uvaŋa nalupqisuŋitchuŋa ilivsi arguasuŋisilaavsiññik piŋŋuaŋisilaamnik, ullaqqaaġuŋagivsi aasii ullatqiḷgiḷḷusi, piqaquvlusi malġuiqsuaġlugu quviasaaġusiamik. 
2CO.1.16	Innauvva, ullagukkivsi sivunmukkuma nunaŋiñun Macedonia-m, aasii utilgitkuma Macedonia-miñ nalaulgiḷḷusi, ilivsiññun upaluŋaiyaquluŋa iglauniksramnun Judea-mun.
2CO.1.17	Tainna piyumakama, isummitqigaqsiññaqtuaguvik? Naumi. Sivunniulaitchuŋa uvaŋa nunam iñuŋisun, aŋiqqaaqłutiŋ piḷaitchuatun. 
2CO.1.18	Nalupqinaisilaaŋatun God-im iḷumun itilaaŋa, tainnatun uqaluutivut ilivsiññun aŋŋautaugiññaŋaitchut piyumaaŋiḷḷapta. 
2CO.1.19	Silas-lu Timothy-lu uvaŋalu alġaqsruutigiŋagikput ilivsiññun Iġñiŋa God-im, Jesus Christ. Ilaa inŋitchuq iñuktun aŋiqqaaqłuni taŋŋiiḷaitchuatun. Ilaan ataramik pisuugaa suna piñiaġnivḷugu uqallausiġirani.
2CO.1.20	Qanuq ilaagun iluqaġmiŋ God-im unniqsuqłiisiŋi taŋŋiŋarut. Taamna pisigivlugu uqallausiġisuugikput Amen, ilaagun nanġaqaptigu God. 
2CO.1.21	God-im atausiŋŋuqataupkaŋagaatigut uvagullu ilivsiḷu Christ-mun, suli ilaaguaqłuta ilaan savaamiñun, 
2CO.1.22	nalunaiñŋutchiqł̣uta inmiñuksrivḷuta, Ilitqusiġiksuani iñuupkallasivḷugu uummatiptiŋni iḷisimatquvluta ilaanun pigitilaaptiŋnik.
2CO.1.23	Qaisukkaluaŋŋaġmaunnii Corinth-mun, qaiŋitchuŋa. God iḷisimaruq iḷumun ittuamik uqaqtilaamnik ilivsiññun. Qaiŋirrutigigiga qanusiġaġuŋił̣ł̣usi. 
2CO.1.24	Atanniqsimasuŋił̣ł̣usi ilivsi ukpiġutisiḷu, qanuq ukpiqtuagulluataqavsi, aglaan savaqatigisukkivsi quviasuutivsaaqaquvlusi pisigilugu ukpiġutiksi.
2CO.2.1	Sivunnipiaŋaruŋa isumaaġnaqtuakun ullatqiguŋił̣ł̣usi. 
2CO.2.2	Qanuq uvaŋa quviasuutaiqsitkuvsi, allamik iñuŋmik quviasaaqtiksraitchuŋa ilivsi quviasuutaiqsittaġma quviasaaŋisuaġuvsiŋa. 
2CO.2.3	Suli tuyuŋaruŋa aqulliġñi tuyuutimni tainna tuyuusivsun, isumaat chaktitquŋił̣ł̣uŋa ilivsiññun ullakkuvsi quviatchaktitiksramnun, qanuq nalupqisuŋitchuŋa quviasuunma quviatchaktinniaġmigaasi. 
2CO.2.4	Tuyuqavsi, iłuiḷḷiupiaġataŋaruŋa isumaaqłuŋalu iḷumni, qiaŋaruŋaunnii, mamiatchaquŋitkivsi aglaan iḷisimatqugivsi qanutupayauraq piviuttaġitilaavsiññik.
2CO.2.5	Aglaan taavruma iñuum isumaalluksairuam kisima isumaaqtinŋaitkaaŋa, aglaattauq ilivsi isumaaqtitaŋammigaasi, tunikłisaqługu uqallausiġigiga. 
2CO.2.6	Taamna iñuk naamaruamik tatavsausiaqaaniktuq atisivḷusi naġġuksruqavsiuŋ. 
2CO.2.7	Tavraasii paŋmapak suliqutigiŋaigaksraġigiksi itqaumaŋaiġḷugu killuliqiaŋa, aasii qapiŋaisaaġlugu payaritquŋiḷḷugu mamiatchaunmun igḷutuġumiñaiġḷugu tatavsausiani. 
2CO.2.8	Tavraasii iŋiulagivsi tuniqsiḷaatqiquvlugu piviuttaqqutiksi ilaanun. 
2CO.2.9	Taamnalu pisigivlugu tuyuŋagivsi, uvaŋa uuktuaġukłusi iḷitchuġisaġluŋa kamakkutiqaġniaqtilaavsiññik supayaakun. 
2CO.2.10	Kialiqaa killuliqiaŋa suliqutigiŋaikkaqsi itqaumaŋaiqł̣ugu, uvaŋaptauq suliqutigiŋaiġmigiga itqaumaŋaiqł̣ugu. Suliqutigiŋaiŋagupku killuliqun itqaumayumiñaiġḷugu, suliqutigiŋaiġiga pisigivlusi, suli pisivlugu Christ. 
2CO.2.11	Pitchaiḷisaqługu Tuunġaq atiqaqtuaq Satan-mik akimmatiksraŋaniñ uvaptiŋniñ, qanuq naluŋiñmigivut ilaan piraġausiŋi.
2CO.2.12	Tikiññama Troas-mun alġaqsruutigisukługu tusaayugaaġiksuaq Christ-kun, Atanġum piviksriñŋagaaŋa alġaqsruitquvluŋa, 
2CO.2.13	aglaan isumaga tutqiksiḷḷaiŋaruq paqinŋiññapku aniqatiga Titus tavrani. Tavraasii qimaŋagitka aasii iglauvluŋa Macedonia-mun.
2CO.2.14	Aglaan God quyyavigirauli ataramik akimapkairuaq uvaptiŋnik pisigivlugu atausiŋŋuqatauŋaniqput Christ-lu, suli tilisiruaq uvaptiŋnik sumulliqaa, quliaqtuaġutitquvlugich iñuich Christ-mik. 
2CO.2.15	Qanuq iviġakkikput God alġaqsruutigikaptigu Christ akunġanni iñupayaat, tamatkua annaurrauniaqtuallu suksraunġiqsauniaqtuallu. 
2CO.2.16	Tamatkua suksraunġiqsauniaqtuat qanuqpisiiḷḷivḷugich tuquniksraŋannun piḷuusiqiraulutiŋ, tamatkuali annaurrauniaqtuat attaqsraŋaivsaaqługich iñuggunmik isuitchuamik. Kiña nalliummativa alġaqsruutigiyumiñaqługu tusaayugaaġiksuaq? 
2CO.2.17	Kisimiŋ tamatkua uvaptiktun ittuat, alġaqsruiruat piŋŋuaġutaitchuakun, nalunaiqsaŋi God-im, alġaqsruiruat iḷumun ittuamik Christ-kun, God-im takkuani pimmatun. Uvagut inŋitchugut allatun iñugiaktuatun iñuktitun alġaqsruiruatun God-im uqaluanik iḷumun inŋaiqł̣ugu, maniññagniutigigiññaqługu.
2CO.3.1	Isumanasi uvamnun uqautitqiksaġasugalusi uvagut nalliumatiniḷuta akuqtuusiaksraptiŋnun ilivsiññiñ. Tuyuutinik piqaqtuksrauvisa iñuich allat aglaaŋiññik akuqtuġnaqsiḷiġutiksraptiŋnik ilivsiññun, naagga ilivsi tuyuutivsiññik allanun akuqtuitqutinik uvaptiŋnik? 
2CO.3.2	Naumi. Ilivsi Corinth-mi ukpiqtuaguruasii tuyuutitun ittusi, iḷisimanaqsisiksrat nalupqinaiġḷugu kisuutilaaptiŋnik. Qanuq allaŋŋuqtauŋaruat iñuutchisi iñupayaat qiñillagaich, 
2CO.3.3	aasii allaŋŋuqtauruatigun iñuutchivsigun iḷisimanaqtitkiksi ilivsi itilaaqsi tuyuutitun aglaaŋisun Christ, uvagut alġaqsruiñiptigun ilivsiññun. Tuyuutitun inŋitchusi aglaaguruatun misuktautitaqługich, aglaan Ilitqusiġiksuaŋagun iñuuruam God-im. Kamaginiataŋitkisi pitqurat titiqtuurrat saapaqayaamun uyaġaŋmun, aglaan iñuuvlusi God aglaŋaruatun iḷivḷugu pitquramiñik uummativsiññun.
2CO.3.4	Tavra allaŋŋuqtauŋaruat iñuutchivsi nalupqisuŋisitkaanŋa, alġaqsruiñiġa akuqtuġnaqtilaaŋanik God-mun Christ ikayuqłuŋa. 
2CO.3.5	Isumanaqsiḷiġuŋitkiga uvaptuġruiññaq piḷḷasiñasugalugu iñiqsiñiq tainnatchimik savaamik. God-im suaŋŋasiqsuġaaŋa, 
2CO.3.6	nalliummatillasivḷuŋa alġaqsruutigiyumiñaqługu God-im nutauruaq sivunniuġutaa iñuich annagniksraŋatigun. Taamna nutauruaq sivunniuġun inŋitchuq utuqqaqtun sivunniuġutitun, aglausimaruatitun pitqurani, tuqqunmik tatavsautiqaqtuatun kamaksriŋitchuni. God-im nutauruaq sivunniuġutaa iñuggutauruq isuitchuamun Ilitqusiġiksuakun.
2CO.3.7	Utuqqauruaq sivunniuġun titiqtuurrauŋaruq uyaġaŋmun, aasii iñuich iḷitchuġipkaqługich piḷuutautilaaŋanik kamaksriŋiññiq God-mik aasii tuqqutaullavluni. God-im aitchuutigiŋagaa qaumaniqpaqaqługu Moses unnii kiiñaŋa qiŋŋaġnaqsiŋaruq Israel-guruanun qiñilgunaiqsaallaan. Taamnaasii qaumaniqpak nalunaqsiñasuaŋammiuq.
2CO.3.8	Aasiiḷi igḷuani, qaummaġił̣haasugruktuaq piqatauruq nutauruamun sivunniuġunmun, qanuq Ilitqusiġiksuam itqanaiyaġai iñuich iñuuniksraŋannun qiḷaŋmi. 
2CO.3.9	Iñuich aliuŋarut tautukamirruŋ qaumaniqpak utuqqauruaq sivunniuġun aitchuutaumman, iḷitchuġipkaġmatiŋ suksraunġiqsauniksramik. Qanutułhaaq aliuġnaqtigiruq nutauruaq sivunniuġun iḷitchuġipkairuaq iñuŋnik nalaunŋasipkaqtauyumiñaqtilaaŋannik sivuġaani God-im. 
2CO.3.10	Aasiisuli nutauruaq sivunniuġun qanutupayauraq aliuġnałhamaaqtigiruq utuqqauruamiñ sivunniuġunmiñ, utuqqauruaq sivunniuġun iḷiḷḷavlugu aliuġnautiqaŋaitchuatun qaŋaunnii. 
2CO.3.11	Qanuq utuqqauruaq sivunniuġun isukłiñŋaruaq aliuġnaŋakpan, nutauruaq sivunniuġun isukłitchumiñaitchuaq aliuġnałhamaaqtuksrauruq.
2CO.3.12	Uvagut iḷisimavlugu God-im nutauruaq sivunniuġutaa isukłitchumiñaisilaaŋanik, minitchiḷuta iḷaŋanik alġaqsruiŋitchugut. 
2CO.3.13	Moses-tun piŋitchugut matutuliqsuatun kiiññamiñik Israel-guruat tautuquŋił̣ł̣ugich qaumanini nalunaqsisaiññaqtilaaŋanik.
2CO.3.14	Iliŋich kaŋiqsiḷaiñŋarut, qanuq uvlupak-unnii taiguaqamiŋ God-im utuqqauruamik sivunniuġutaanik, kaŋiqsiḷaitchut simmausiŋatilaaŋanik ilaan nutauruamik sivunniuġutaanik Christ-kun. Taamna ittuq Moses-gum taalutaqtuutaatun piiŋaitchuatun suli. Kisianik ukpiliġmata Christ-mun taamna taalutaq piiqsausuuruq. 
2CO.3.15	Aaŋ, uvlupaŋmun-aglaan isumaŋich taalutaqtuqtuatun suli ittut naalaġnikamisigik Moses aglaaŋi, iñuum taiguaġmagich. 
2CO.3.16	Aglaan iñuk mumikami Ataniġmun kaŋiqsisuuruq, taalutaq piiġmatun isumaŋaniñ. 
2CO.3.17	Atanġum tavrani sivuniġigaa Ilitqusiġiksuaq aitchuiruaq iñuggunmik, aasii Ilitqusiġiksuaq iñuŋmiinman, taamna iñuk atanniqsimaraitchuq. 
2CO.3.18	Tavraasii uvagut ukpiqtuaguruaguut taalutaitchugut iriġumiñaġluta Atanġum qiḷaŋmiŋŋaqtauruamiñ qaumanġaniñ. Uvagut qiñiqtuiññaqaptigu Ataniq ukpiġutikun, allaŋŋuqtuaqtugut ilaatun iḷisaiññaqłuta, suli Atanġum Ilitqusiġiksuaŋata kiikaa iḷisaiññaqtitkaatigut ilaatun.
2CO.4.1	Aitchuusiaqaġniqapta nagliktuutaagun God-im, qanutun aliuġnaqtigiruamik alġaqsruutigiraksramik uqaluksrirrusiamik, nikatchagluta aġiulaitchugut. 
2CO.4.2	Paaqsaaŋagiga kiñaliqaa alġaqsruiruaq suqpanaqsiḷiqłuni naagga iḷumun inŋitchuamik, naagga pisaasuġmiaġutikun, naagga allaŋŋuqtiqługu God-im uqalua. Tainna uvaŋa piḷaitchuŋa. Aglaan alġaqsruisuuruŋa iḷumutun, sivuġaani God-im pimmatun. Iluqaġmiŋ iḷisimaruat uvamnik, taamna aŋiġumiñaġaat iḷumun inniḷugu. 
2CO.4.3	Aasii tusaayugaaġiksuaq alġaqsruutigikkaġa talutuġniqpan kimulliqaa, talutuġniqsuq kisiiññun tamatkunuŋa suksraunġiqsauniaqtuanun. 
2CO.4.4	Tamatkua ukpiliŋaitchuat kaŋiqsitchaiḷiraġai tusaayugaaġiksuamik god-iŋata mattuma nunam, Tuunġaum. Ayaupkaqtitauruatun ittut, tautuquŋił̣ł̣ugu qiḷaŋmiŋŋaqtauruaq qaumanġa Christ, God-itun ittuam. 
2CO.4.5	Alġaqsruutigigikput Jesus Christ Atanġunivḷugu. Alġaqsruutigiŋitchuŋa uvamnik. Uvagut ilivsi kivgaġigiptigut Jesus pisigivlugu. 
2CO.4.6	God-im uqallaŋaruam uumiŋa, “Qaummaum simmausiġḷiuŋ taaqtuaq,” kaŋiqsipkaŋagaatigut aliuġnaqtuamik kamanautaanik Christ. Ilaimña ilaan simmausikkaŋa taaqtuaŋa uummatipta ilaan qaumaniġmiñik, uvaptiŋnun iḷitchuġipkaqługu ilaan qaumanini takunnaqaptigu Jesus kiiñaŋa.
2CO.4.7	Aglaan uvva pigigikput taamna piqpaŋnaqtuaq aitchuusiaq puuqaqsiññaqługu nunamiñ savaanik timiptiŋnik, sunauvva tautuquvlugu iñupayaanun taamna sapiġñaqtuaq suaŋŋan iḷuptiŋniittuaq God-miñ piruagutilaaŋanik, uvaptiŋniñ pisuŋaġnani. 
2CO.4.8	Qanusipayaakun iłuiḷḷiuqtitaugaluaġaqtugut, akiiḷipkalaitchugut. Qanuqsausiiqsitaugaluaġmiraqtugut, uiŋasiḷaitchugut. 
2CO.4.9	Nagliksaaqtitaugaluaqapta suksraalaiñmigaatigut. Ilauvagut akiḷḷivsa ulġutkaluakkaŋatigut, aglaan tuqunŋił̣ł̣uta. 
2CO.4.10	Tavraasii ataramik anayanniuqtuaqtugut tuqutauniksramun, Jesus-tuttauq iḷisimanaqsitquvlugu iñuulipkaġuutilaaqput Jesus-mun iñuuruamun iḷuptiŋni. 
2CO.4.11	Iñuuniqtutilaaptiktun, itqanaitchugut tuquyumiñaqłuta Jesus pisigilugu. Tamauŋanun aglaan tuqutauŋaiñŋuraqpata iḷisimanaqtitkivut Jesus-mun iñuuruamun iḷuptiŋni iñuulimatilaaŋiññik tuquyumaaqtuat timivut. 
2CO.4.12	Anayanniuqtuaqtugut tuqqunmiñ pisigivlugu alġaqsruiñiqput, ilivsi piqaquvlusi isuitchuamik iñuggunmik.
2CO.4.13	Uqautigigikput taluqsraiqł̣uta ukpiġikkaqput, tainnatchimiktauq ukpiġutiqaqłuta iñuktun aglaŋaruatun Bible-ni inna, “Ukpilianikama uqarraqsiŋaruŋa.”
2CO.4.14	Nalupqigiŋitkikput God aŋipkaiŋaruaq Ataniġmik Jesus-mik, aŋipkaiyumiñaqtilaaŋaniktauq uvaptiŋnik atausiŋŋuqatauŋaruanik Jesus-mun, aasii qaġġisiluta piqatigilusi ilaan irviŋmiñun. 
2CO.4.15	Iluqaan igḷutukkaġa anniqsuutauruq ilivsiññun, iñuvsaat kiikaa annaurraummata God-im nagliktuutiqpaŋagun, quyyativsaaksraqaqtusi God-mun, aasii ilaa nanġausiaqavsaalgiḷḷuni.
2CO.4.16	Tavraasii nikatchagluta aġiulaitchugut. Timivut piyyuġuqsaiññaġaluaqtillugich, uvagupiaqput iḷuptiŋniittuaq suaŋasiḷaaqtauviiññaġuuruq nutauruamik iñuggunmik uvlutuaġman. 
2CO.4.17	Tamatkua iłuiḷḷiuġutivut paŋmapak suuvigruaŋitchut sivisuŋitchullu, itqanaiyaqsiññaġaatigut nakuaqsrisigitquvlugich God-im kamanaġniqsrat quviasuutiksrirrutiŋi uvaptiŋnun isuitchuamun. 
2CO.4.18	Qanuq qiñiqtuiññaŋitkikput suna tautugnaqtuaq, aglaan ukpiġutikun qiñiqtuiññaġikput tautugnaitchuaq, qanuq suna tautugnaqtuaq piiġumaaqtuq, aglaan suna tautugnaitchuaq isuksraitchuq.
2CO.5.1	Qanuq iḷisimarugut tupqich iñuuvigikkavut nunami maqutaugaluaqpata, timivut, igluqpaqaqtugut qiḷaŋmi maqutauyumiñaitchuanik, God-im savaaŋiñik, iñuich savaaġiŋisaŋiññik. 
2CO.5.2	Uumani paŋmapak timigikkaptiŋni iiqtualiġuurugut, piḷaiġuuvluta, piyummipiaġataġaqtugut allaŋŋuqtautquyumavlugich timit qiḷaŋmiŋŋaqtauruaġuġlugich, 
2CO.5.3	qanuq ilitqusił̣hiñauyumaaŋitchugut timaiḷḷuta. 
2CO.5.4	Iñuuŋŋapta makkunani tupiġni, iñugruiññauvluta timiptiŋni, iiqtuaġuurugut iłuiḷḷiuġutiqaqłuta. Mattaġumałhaaŋitkaluaġivut makua tuqullaruat timivut, aglaan atiyumałhaaqługich nutauruat timiksravut, tuqqun simmiḷiġumauq iñuggunmik. 
2CO.5.5	Taavrumuŋauvva God-im itqanaiyaġaatigut, suli ilaan aitchuŋagaatigut Ilitqusiġiksuamiñik, uvaptiŋnun nalupqigitquŋił̣ł̣ugu.
2CO.5.6	Tavraasii ataramik qapiŋaisaaġusiaqaġluataġuurugut. Iḷisimarugut iñuuŋŋapta makkunani iñugruiññauruani timini, niguqsimarugut Ataniġmiñ, 
2CO.5.7	iñuuvluta ukpiġutikun, ilaa tautuaġiŋił̣ł̣ugu. 
2CO.5.8	Qapiŋaisaaġusiaqaġluataqtugut, aasii timigikaptiŋniñ piitchumałhaaġaluaqtugut aimaaġukkaluaqłuta piqatigilugu Ataniq. 
2CO.5.9	Tavraasii, aimaaġaluaġupta piqatigilugu Ataniq, naagga piitkaluaġupta ilaaniñ, ataramik iviġaumaniḷupiaġikput. 
2CO.5.10	Qanuq iluqata niptaqtuksraupiaqtugut sivuġaanun Christ aasii isivġiqsauluta, atausiullaaluta, akiḷiusiaqaġumaugut sutigun piŋaraptigun iñuuŋŋapta timigikkaptiŋni nunami, nakuuruatigun naagga pigiitchuatigun.
2CO.5.11	Taamna tainnainman, puttuqsrivḷuta Atanġum qiksigiraksrautilaaŋanik, uvagut ukpiqusaaġivut iñuich. God iḷisimaruq ukpiġnaqtilaaptiŋnik alġaqsruiñiptiŋni, aasiivsauq puttuqsritquyumagiga taamna ilivsiññun. 
2CO.5.12	Uvagut akuqtuġnaqsiñiavsaaŋitchugut uvaptiŋnik ilivsiññun, aglaan kanŋugiyumiñaiqsinniḷuksiññaqtugut, ilivsi kiggutiksraqaquvlusi iñuŋnun kamasaaġutiqaqtuanun iñuich qiññaŋannik, puttuqsrisuŋaġnagu qanupiaq itilaaŋat iḷumiŋni. 
2CO.5.13	Kinnaġuqpisa uvagut? Tainna iñuich iḷaŋisa uqautigigaatigut. Kinnaġuġniġupta, taamna nanġautauruq God-mun. Qaurimmaġiiġñiġupta, anniqsuusiaqautiginiaġiksi. 
2CO.5.14	Iluqaisa savaavut pigivut, pisigivlugu Christ piviuttaqqutiqpaŋa uvaptiŋnun. Nalupqigiŋaiŋagikput Christ tuqqurriŋatilaaŋa iñupayaanik, tavraasii iluqaġmiŋ tuquŋarut. 
2CO.5.15	Iḷiŋavluta tuquqatigiŋaruatun Christ, uvagut tavraŋŋaaglaan uvaptiŋnułhiñaq iñuuŋaiqsuksraurugut aglaan pisilugu Christ tuquŋaruaq aasii aŋipkaqtauvluni pisigivluta.
2CO.5.16	Tavra paŋmapaŋmiñ aglaan, isummatigiŋaiġikput kiñaliqaa qaałhiñamigun qiññaŋaniñ. Qaŋauvlugu isummatigisuuŋagaluaġuptigu Christ iñugruiññatun iḷivḷugu, tainna isummatigillaiŋagikput. 
2CO.5.17	Tavraasii, kiñaliqaa atausiŋŋuqataukami Christ-mun, nutaaġuqtauruq. Taimanisun inŋaiqsuq tavraŋŋaaglaan, qanuq sivulliich piḷġusikaaŋi piiqsut, aasii ilaa nutaaġuqtauvluni suraġaġnipayaamiñi.
2CO.5.18	Iluqaġmi taamna nutaaġuqtauniq qairuq God-miñ, iḷauraaliuqtuamiñ uvaptiŋnik inmiñun Christ-kun, aasii aitchuqłuta savaamik alġaqsruutigitquvlugu ilaan iḷauraaliullatilaani iñuŋnik. 
2CO.5.19	Sivuniġigiga Christ tuqqutaagun, God-im iḷauraaliuŋagai nunam iñuŋi, pasiŋaiqł̣ugich piḷuutiŋisigun. Aasii ilaan piksraqtaaġiŋagaatigut alġaqsruutigitquvlugu uqaluksrirrutini iḷauraaliuġnikun God-mik. 
2CO.5.20	Tavra uvagut Christ kivgaġigaatigut, aasii God-im atuġaatigut uqautitquvlusi. Apiġipiaġivsi, Christ arakłipiaġataġmatun ilivsiññik, iḷauraaliutisitchi God-mun. 
2CO.5.21	God-im Christ piḷuutaiñŋaruaq atausiŋŋuqatigipkaŋagaa piḷuunmun, uvagut atausiŋŋuqatauŋaruaguut Christ-mun, atausiŋŋuqatigiŋagikput God-im nalaunŋataa.
2CO.6.1	Uvagut savaqatigiigñiqapta God-lu, apiġipiaġivsi anniqsuusiaqaquvlusi God-im nagliktuutiqpaŋagun. 
2CO.6.2	Qanuq Bible-ni God uqallaŋaruq,
2CO.6.2	“Piviksraq nalautinman, iviġaumagiŋagiga naalaġniñiksraġa ilivsiññik.
2CO.6.2	Uvaŋa ikayuŋagivsi annaurrauniksraqsi tikiñman.”
2CO.6.2	Uvva paŋmapak God-im akuqtuiviksraŋa uvaptiŋnik nalautittuq. Uvva paŋmapak annaurrauniksraq nalautittuq.
2CO.6.3	Iñuuniḷuktugut atausiq unnii iñuk ukpiqsaiḷisuŋił̣ł̣ugu Ataniġmun, naġġunaqtuaq paqitquyumaŋił̣ł̣ugu alġaqsruiñiptigun. 
2CO.6.4	Uvagut kivgauniḷuktugut God-mun akuqtuġnaġukłuta supayaakun, manimmiḷgutikun, iłuiḷḷiuġutikkaluakullu siġḷiġniuġutitigullu navianniuġutitigullu, 
2CO.6.5	ipiġaqtuqsiġñikullu tigutaaqtaunikullu sanmiraiñikullu qinnakłutiŋ tatiruanik, siġġaqutikullu siñiksraiḷḷiuġnikullu unnuani quviqtaiḷivḷuni kaaksiuniġmiḷu.
2CO.6.6	Uvagut suli iñuuniḷuktugut piḷuksitchaiḷivḷuta, iḷisimalluataġumavlugich God-im iḷumun ittuaŋi, qiñuił̣ł̣uta, piaqłuktaiŋił̣ł̣uta, iñuuvluta Ilitqusiġiksuam suaŋŋataagun, piviuttaġipiaqługich iñuich, 
2CO.6.7	uqaqłuta iḷumutun, iñuuvluta God-im suaŋŋataagun, nalaunŋasipkaqtauŋavluta sivuġaani God-im naamaruanik satkuliqsaurugut aŋuyautigiyumiñaqługu nalaunŋaruaq. 
2CO.6.8	Piḷḷuataqtuagurugut suli Ataniġmun, iñuich isummatigilluataġaluaqpatigut, naagga isummatigigaluaqpatigut suuŋiḷauniḷuta, iñuich nanġaġaluaqpatigut naagga pasigaluaqpatigut. Piŋŋuaqtualigaluaġaatigut aasii uvagut pitqiksiġaŋitchugut. 
2CO.6.9	Iñuich unnii naluruatun uvaptiŋnik iḷiuqłuta, naagga uvva iḷisimanaġluataġaluaġmiugut, tuquaqsiruatun iḷiuqtauvluta, uvvauvagut iñuummiugut, tatavsaqtauruatun naagga tuqutaulaiñmiugut. 
2CO.6.10	Isummatigiraummiugut isumaaqtualivḷuta, naaggauvva ataramik quviasuktugut, iḷiappaurualivḷuta, naagga uvva aitchuiyugaqtugut iñugiaktuanik quviasaaġusianik allanun, suġauttaitkaluaġmiugut, naaggauvva piqaqtugut iluqaiññik qiḷaŋmiŋŋaqtauruanik quviasaaġusianik.
2CO.6.11	Iḷauraatkaa Corinth-mi, nunummisiŋitkivsi uqallautiksraptiŋnik ilivsiññun. Saġiagigivsi piviuttaġivlusiḷu. 
2CO.6.12	Iḷauraaġiigutilluatamik piqaŋiññiġupta avanmun, uvaŋa iḷammiuġutiga ilivsiññun patchisauŋitchuq ilivsi, aglaan iḷammiuġurri patchisauyumiñaqtuq. 
2CO.6.13	Piviuttaġisiŋa uvaŋa piviuttaqsrisiptun ilivsiññik. Uqautigivsi uvaŋa nanmiñiq miqłiqtuġiruatun iḷivḷusi.
2CO.6.14	Piqasiqsuġnagich ukpiŋaitchuat piraġausiŋiññi, qanuq tamatkua nalaunŋaruat iñuich piruksrauŋitchut sunik piḷuusiqirauruat pisuukkaŋiññik, qaummauptauq piqatigiyumiñaiñmagu atautchikun taaqtuaq.
2CO.6.15	Christ-gum atisiqatigiyumiñaqpauŋ Belial tuunġaq? Naumi. Tainnatuttauq ukpiqtuaguruaq sumik piqasiqsuutiviksramiñik piiñmiuq ukpiŋaitchuamun. 
2CO.6.16	Taapkunatuttauq God-im aŋaiyyuvikpaŋa imaqaġumiñaiñmiuq iñuuraqpaŋmik. Uvagut ukpiqtuaguruaguut God-im aŋaiyyuvikpaŋatun ittugut, qanuq ilaa iñuuruq iḷuptiŋni, Bible-ni uqallausiġmisun inna,
2CO.6.16	“Uvaŋa iñuuniaqtuŋa iḷuŋiññi,
2CO.6.16	suli kukiḷugluŋa akunġanni.
2CO.6.16	Uvaŋa God-iginiaġaanŋa
2CO.6.16	aasiiḷi iliŋich uvaŋa iñugilugich.
2CO.6.17	Taamna pisigilugu, piqasiqsuġnagich ukpiŋaitchuat piraġausiŋiññi.
2CO.6.17	Avinŋasitchi iliŋiññiñ.
2CO.6.17	Uvaŋa Ataniq piraksriġivsi.
2CO.6.17	Piqqayaanagich pigiitchuat piraġausiŋich,
2CO.6.17	aasii iviġaumaniaqtuŋa akuqtuġlusi.
2CO.6.18	Suli Aapauluŋa ilivsiññun,
2CO.6.18	ilivsiḷiasii uvaŋa iġñiġilusi panigilusiḷu,
2CO.6.18	uvaŋa uqallaktuŋa Ataniq sapiġñaġniqsrauruaq.”
2CO.7.1	Piginiqaptigik taapkua unniqsuqłiisit, piviuttaġirauruasii, salummaqta uvaptiŋnik piḷuutipayaaniñ timiptiŋnullu ilitqutchiptiŋnullu salumaiḷḷisauruaniñ sivuġaani God-im. Iñuuniḷukta kiikaa piḷuutaiññiaġluta, qanuq qiksigigikput God.
2CO.7.2	Saġiagisigut piviuttaġilutalu. Pimaqłuiŋaitchugut iñuŋmik. Asiñuurriŋaitchugut iñuŋmik. Ivayaġniŋaitchugut iñuŋmik. 
2CO.7.3	Taamna uqallausiġiŋitkiga suaksaġlusi naagga pasiḷusi. Uqallautiŋagivsi sivuani piviuttaġivaił̣ł̣usi atausiŋŋuqatigiŋanivḷusi iñuuqatigiikkaluaġupta naagga tuquqatigiikkaluaġupta. 
2CO.7.4	Ukpiġiqpakkivsi, suuramikunnii kanŋugiŋitkivsi. Qapiŋaisaaġutauqpaktusi uvamnun, quviatchaktitpakłuŋa iłuiḷḷiuġnimni.
2CO.7.5	Tikitkaluaqaptaunnii Macedonia-mun, piḷaiŋiaqsiaġviitchugut, iłuiḷḷiuqtitaukaptaaglaan qanusipayaakun, nagliksaaqtitaunikun ukpinaitchuaniñ, isumaaluutiptalu ukpiqtuanun.
2CO.7.6	Aglaan God-im, qapiŋaisaaqłiisuuruam tamatkuniŋa nikatchaktitauruanik, qapiŋaisaaŋagaatigut Titus qaipkaqługu uvaptiŋnun. 
2CO.7.7	Qapiŋaisaaġusiaqaŋiñmiugut qaiñiŋanik kisianik, aglaallu pisigivlugu ilaan qapiŋaisaaġusiaŋa ilivsiññiñ, ilaan quliaqtuaġutivluta ilivsiññun kipiġniuttaġinivḷuŋa tautugukłuŋa, isumaaluutivsigullu sutigun piruatigun ilivsiññi, suli kipiġniuġutivsiññik iviġagukłuŋa, quviatchavsaapiksuaŋaruŋa tamatkua tusaayugaaġikapkich. 
2CO.7.8	Isumaaġutigiŋaiġiga tuyuŋaniġa ilivsiññun, nunuurallakkaluaŋaruŋa iḷitchuġiqqaaqama qanutun isumaatchautiginiqavsigik tuyuutitka. Aglaan isumaaqtitkaasi sivikitchuamik. 
2CO.7.9	Tavraasii quviasuktuŋa, pisigisuŋaġnagu isumaatchaktitauniqsi, aglaan isumaatchautiginiqavsigik piḷuutisi aasii isumalitqikł̣usi. Tainnatchim isumaaġutim qaġġisillammasi God-mun, anniŋitkivsi. 
2CO.7.10	God-im iñuk isumaaliqsinmagu piḷuutit pisigivlugich, aasii isumalitqikł̣uni iñuum nunuuraġilaitkaa taamna qanuq qaġġirigisuugaa ilaan annaunmun. Aglaalli ukpiŋaitchuam isumaaġutaa tuqqutauruq. 
2CO.7.11	Ilivsiññik iḷitchuġiŋarusi qanutun anniqsuusiaqaġnaqtilaaŋanik isumaaġunmiñ God-im pipkaġmagu. Qanutupayauraq isumalitqiŋarusi. Qanutun piyummatiniŋarusi patchisausuŋił̣ł̣usi. Qanutun uumigiliqsigiŋagiksi piḷuun. Qanutun annaŋasuktigiliqł̣usi iḷaanni pigiitchuaq piimmaġiksipiaŋaiññasugalugu, qanutun kipiġniuttaġivlugu piiġukługu. Qanutun tatavsaŋagiksi piḷuusiqiri. Qanusipayaakun iḷisimanaqsiŋarusi nalautilaavsiññik pasiñaġumiñaiqł̣usi taavrumuuna.
2CO.7.12	Tuyuŋagivsi tainna tuyuusivsun sivuġaani God-im puttuqsritquvlusi qanutupayauraq piviuttaqqutiqaqtilaavsiññik uvaptiŋnun. Taamna sivunniuġutigiŋagiga ikayułhaaqsasuŋaġnaguunnii iñuk piḷuksiruaq, naaggaunnii iñuk killukuaġusiaqaqtuaq. 
2CO.7.13	Tavraasii qapiŋaisaaqtauŋaruŋa. Aasii kisian qapiŋaisaaġusiaġa piqutigiŋitkiga, aglaallu quviasuqatigiłhaaqługu Titus pisigivlugu ilivsi tagialasaaŋiññiqavsiuŋ. 
2CO.7.14	Qanuq uvaŋa nanġaŋagivsi ilaanun aasii ilaan inmiñik iḷitchuġivlugu nanġaiñiġa ilivsiññik iḷumun itilaaŋanik. Tainnatuttauq supayaurat uqautitka ilivsiññun iḷumun inmatun, tainnatun nanġaqavsi Titus-mun, nanġaiñiġa iḷumun inŋammiuq. 
2CO.7.15	Aasii ilaan piviuttaġilivsaaŋagaasi itqaqamiuŋ iluqavsi kamakkutiqaġniqsi inmiñun, piyumapiaqavsigiglu iluqaisa piraksriutiŋi. 
2CO.7.16	Qanutun quviasuktigiruŋa, qanuq nalupqigiŋaiġivsi supayaatigun kamaksriñiaqtilaavsiññik.
2CO.8.1	Aniqatiit, iḷisimatqugivsi aŋaiyyuliqiruanik iluqaani nunaŋani Macedonia-m. Iliŋisa satqummiŋagaat God-im nagliktuutiqpaŋa 
2CO.8.2	iłuiḷḷiuqpauraġaluaŋŋaġmiŋ. Qanutun iḷiappautigigaluaŋŋaġmiŋ aitchuiŋarut siŋñataipiaġataqłutiŋ, qanuq quviasupiaġataŋarut. 
2CO.8.3	Uqallautiyumiñaġivsi nalupqisuŋiḷḷuŋa iliŋisa aitchuiñiŋannik piyumiñaqtilauramiktun, piyumiñaqtilaaqtikunnii qaaŋiqł̣ugu aitchuiyummatiqaqpaił̣ł̣utiŋ uvamnun unnii kiaqsruŋitkaluaqtillutiŋ. 
2CO.8.4	Arapiaġataŋagaatigut akuqtuquvlugich maniich aitchuutitiŋ piqatauyumavlutiŋ quviasuutaani ikayuiñġum ukpiqtuanik Jerusalem-mi.
2CO.8.5	Aasii tamatkua aŋaiyyuliqiruat qaaŋisugruŋagaatunnii niġiugikkaqput, qanuq inmiŋnik ilaaguaqqaaŋarut Ataniġmun. Piyummatiqaŋarut kamagiyumavlugu God-im pisuutigikkaŋa supayaatigun uvagut uqallautiptigun ilimiŋnun. 
2CO.8.6	Aitchuiŋammata piyummatiqpaqaqłutiŋ kiaqsruŋagikput Titus ullaquvlusi, katitquvlugich aitchuutisi maniich, taavrumuuna naatquvlugu savaaq isagutiŋakkaŋa ilivsiññi. 
2CO.8.7	Tainnaptauq piḷḷuataanikavsi supayaatigun, ukpiġutivsiññi, uqaqtaunivsiññi God-mun, iḷisimmativsiññiḷu Ataniġmik, suli piviuttaqqutivsiññi uvaptiŋnun, tainnatuttauq piḷḷuatapiaġitchi aitchuiñikun.
2CO.8.8	Pitquraliŋitkivsi taavrumiŋa pitquuġlusi, aglaan pisuksaaġutigigiññaġiga aitchuiyumalaaġutaa allat, iḷisimanaqsitquvlugu piviuttaqqutiksi iḷumun itilaaŋanik. 
2CO.8.9	Qanuq iḷisimagiksi nagliktuutiqpaŋa Atanipta Jesus Christ. Piqataugaluaŋŋaġmi iluqaani God-im kamanautaani iḷiappaguutigiŋagaasi, sunauvva ilaan iḷiappaguġniġmigun ilivsi iḷaŋiutiyumiñaqsitquvlusi God-im kamanautaanun. 
2CO.8.10	Sivuniġilugu aitchuiñiq, paŋmapak naatquyumagiga ilivsiññun ukiutqik isagutisaŋakkaqsi piyummatigivlugulu. 
2CO.8.11	Taamna piguvsiuŋ, aitchuiḷusi pigikkavsiññiñ, aitchuiyummatiksi taŋŋiġñiaġiksi aitchuiḷusi. 
2CO.8.12	Kipiġniupiaġuvsi aitchuisuglusi, naumaniqsrauŋitchuq qanutun aktilaaŋa aitchuutivsi. God-im aitchuitqugaasi pigikkavsiññiñ, pigiŋisavsiññik apiqsriŋitchuq.
2CO.8.13	Sivuniġiŋitkiga ilivsiññik naŋniġlusi kisivsi aitchuiñiqsi pitqulugu, allat iḷasi naŋniisaaqtillugich aitchuiñiġmun, 
2CO.8.14	aglaan atunim piruksraurusi. Sippaksranikavsi paŋmapak, aitchuiyumiñaqsirusi tamatkunuŋa piiḷḷiuqtuanun. Aquvatigulli piiḷḷiunġiġumiŋ ikayuġniaġmigaasi piqaqtuksraġuġuvsi. Tainna piguvsi atunim piqatigiigñiaqtusi. 
2CO.8.15	Aglausimaruatun Bible-ni inna, “Iñuk katitchiqpaktuaq maana-mik sippakuulaaŋaitchuq, suli iñuk katitchipasaŋitchuaq piiḷḷiuŋaiñmiuq.”
2CO.8.16	Quyyavigigiga God qanuq aitchuŋagaa Titus tainnatuttauq saġiaksrautipiaġatamik ilivsiññun uvaptuttauq. 
2CO.8.17	Ilaan ullagniaġaasi, pisigiłhaasuŋaġnagu uvaŋa takuritqutiga, aglaan pisigilugu ilaan kipiġniuġutini inmiñik ullagumavlusi. 
2CO.8.18	Piqasiqsaġiga tilisivḷuŋa aniqanmik iḷisimmaġikkaŋannik aŋaiyyuliqiruat alġaqsruiñiŋagun tusaayugaaġiksuamik. 
2CO.8.19	Taamnatualuk pisaqutauŋiñmiuq, aglaan ilaa nalunaiqsaġivlugulu aŋaiyyuliqiruat iglauqatigitquvluta ilaanun Jerusalem-mun qaitchaqtuġlugich aitchuutit. Taavrumuuna Ataniq nanġaqtauniaqtuq, suli uvagut kipiġniuġutikput ikayuiyumavluta iñuŋnik iḷisimanaqsiḷuni, 
2CO.8.20	qaunakłaaġuktugut aŋalatchiñiptigun taapkuniŋa aitchuutisalaŋnik maniŋñik, kimulliqaa iḷimagiyumiñaiġḷuta. 
2CO.8.21	Piyumagikput sunapayaaq Ataniġmun pasiyumiñaiġḷuta iñuŋnullu.
2CO.8.22	Aasii piqasiqsaqługik suli taapkuak iññuk, tilisivsaaġmiugut allamik aniqanmik uuktuġaluamiiġuukkaptiŋnik aasii iḷitchuġivlugu ukpiġnaqtuaguvlugu. Qaŋapaŋmiñ unnii paŋmapak kipiġniulivsaaŋaruq ukpiġiliqpaił̣ł̣usi ilaata. 
2CO.8.23	Titus-liasii, ilaa piqatigigiga ikayuqtiga uvaŋa ikayuqavsi. Aasii taapkuak aniqatiivut piqatigikkaka, aŋaiyyuliqiruat kivgaŋich, tuvraaksriiḷḷuataqtuk Christ iñuŋiñik. 
2CO.8.24	Tavra iḷisimanaqsisiuŋ piviuttaqqurri aŋaiyyuliqiruanun aitchuiḷusi, aasii nalautipiaġlugu nanġaiñiqput ilivsiññik taapkunuŋa iñuŋnun.
2CO.9.1	Sivuniġilugu aitchuiñiqsi God-im ilaaguaqtaŋiñun iñuŋnun, tuyuaksraitkaluaġmiusi taavrumuuna, 
2CO.9.2	qanuq iḷisimagivsi aitchuiyummatiqaqtuasii. Taavrumiŋa uqautigilluataŋagivsi Macedonia-mi ukpiqtuaguruanun, quliaqtuaġutivlugich aŋaiyyuliqiruat nunami Greece-mi itqanaiganiŋanivḷugich aitchuisukłutiŋ ukiutqik. Taamna tusaakamirruŋ iñugiaŋniqsrat qapiŋaisaaġusiaġiŋagaat aitchuiñikun. 
2CO.9.3	Tavra tiliñiaġitka aniqatit nalupqinaimmaġiksitquvlugu itqanaipiaqtilaaqsi aitchuutivsigun, uqaġiŋakavsi itqanaiññiaġnivḷusi, uqautigilluataŋavlusi, taamna taŋiġitquŋitkiga. 
2CO.9.4	Qanuq iñuich iḷaŋich iḷaanni qaikpata Macedonia-miñ maligluŋa, iḷitchuġikparruŋ itqanaiñŋisilaaqsi nalupqisuŋipiaqqaaġlutiŋ itqanaitchualiŋavlusi, kamanaiqsauviaqtugut uvaŋalu ilivsiḷu. 
2CO.9.5	Tavra isummiŋaruŋa aniqatit ayutqulugich ilivsiññun sivumni kiaqsrugaksraupiaġasugalusi, aasii iłuaqsruiḷutiŋ sivuani taapkunuuna aitchuutiksratigun unniqsuqłiisigiŋakkavsigun aitchuutisi itqanaitchumaut. Aitchuitquyumagivsi piyummatiqaġlusi, pipkaġniapiaqtauŋaiġḷusi.
2CO.9.6	Nalunaigilugu una. Iñuk nautchirriiruaq iñugiapiaŋitchuanik nautchiaksranik katitchiñiaqtuq iñugiapiaŋitchuaniktauq nauruanik nautchiaksrat nauganikpata. Aasiivsauq iñuk nautchirriiruaq iñugiaktuanik nautchiaksranik katitchiñiaġmiuq iñugiaktuanik nautchianik. 
2CO.9.7	Ilivsigullaa iñuich ilivsi aitchuisitchi sivunniutivsisun, pisuŋitkavsautigillaan piŋaiġḷusi, naagga piruksraupiaġasugalusi. God-im piviuttaġigaa iñuk quviasuutiqaqtuaq aitchuiñiġmik. 
2CO.9.8	Aasii God-im aitchuġumiñaġaasi agliḷugich supayaat pigiraksraġikkasi, ilivsi piqaġumiñaqsiḷusi ataramik naamasiḷugich pigiraksraġikkasi sippiġḷugich unnii, aitchuiqpakkumiñaqsiḷusi supayaanun savaaġiksuanun. 
2CO.9.9	Taavrumuuna aglausimaruq Bible-ni inna. Iñulluataq “aitchuiyumiñaġniaqtuq nagliktuutinik nauttaasuŋaġnagich iḷiappaŋnun. Ataramik inuaŋaiññiaqtuq nagliktuutiksraqaġumiñaġluni ataramik.”
2CO.9.10	God-im aitchuiñiŋatun nautchiaksranik iñuŋmun nautchirriiruamun, aasii taapkunaŋŋa punniġmik niqiksramik, tainnatun suli piqaqtinniaġaasi pigiraksraġiravsiññik, sippakuulaaġluguunii pigiraksraqsi, ilivsi nauttaaŋaiġḷusi aitchuiyumiñaqsiḷusi allanun, taavrumuunaasii agliḷaaġlugu nagliktuiḷḷatutilaaqsi.
2CO.9.11	Piḷḷuataqtitauniaqtusi supayaami, aitchuiyumiñaqsiḷusi nauttaaŋaiġḷusi. Aasii qaitkuptigik aitchuutisi, iñuich quyyatiqaqtinniaġisi God-mun. 
2CO.9.12	Qanuq aitchuiñiqsi piqaqtitchigiññaŋitchuq piiḷḷiuqtuanik ilaaguaqtauŋaruanik God-mun, aglaattauq iñugiaktuat quyyatiksriuġmigisi God-mun. 
2CO.9.13	Aitchuiñivsi nalupqinaiġñiaġaa iḷumun akuqtuŋatilaaŋa tusaayugaaġiksuaq Christ-kun aasii kamagivlugu. God-ttauq nanġausiaqaġniaġmiuq taavrumuuna, ilivsiḷu nauttaaŋił̣ł̣usi aitchuiñivsigun Jerusalem-miittuanun, iluqaiññullu allanun. 
2CO.9.14	Suli iliŋisa kasuġumaniaġaasi, aŋaiyyutilusiḷu pisigilugu aliuġnaqtuaq nagliktuutiqpaŋa God-im iḷuvsiññiittuaq. 
2CO.9.15	Quyyavigisiuŋ ilaan aitchuutiŋi pisigilugich, aliuġnaqpaił̣ł̣utiŋ uqalugianilgunaitchut.
2CO.10.1	Uvaŋa Paul, araktuaġivsi taluġnaiqł̣uŋa suammatiŋaiqł̣usiḷu, Christ piḷġusiatun, uvaŋa uqautikkusiaqaġuuruaŋaa taluqsraliġuunivḷuŋa sivuġaŋiutikama ilivsiññun, aasii taluqsraiqł̣uŋa tuyuutimni ilivsiññun. 
2CO.10.2	Apiġigivsi iñuuniaġusiqaquŋił̣ł̣usi uvaŋa suammatilusi uqaluksraqaġumiñaqsisaġluŋa nayuqsiutiguma ilivsiññun. Sivuniqaqtuŋa suammatiyumaalliqł̣ugich iḷasi iḷimasuktuat uvamnik aullasiqaġnivḷuŋa iñugruiññaŋisun nunam. 
2CO.10.3	Qanuq iñugruiññaugaluaŋŋaġma, atuŋitchuŋa iñugruiññauruam sivunniuġutiŋiñik piḷġusiŋiññiglu akimasaqama aŋuyaŋnimni. 
2CO.10.4	Atuġiga God-im sapiġñaġniqsrauruaq suaŋŋataa akiiḷisaqługich iluqaisa tamatkua suaŋavlutiŋ akiḷḷiḷiqsuutiruat tusaayugaaġiksuamun, atuŋitchuŋa iñugruiññaum suaŋŋataanik. 
2CO.10.5	Sivuniġigiga una, uvaŋa qapiqtilaitchuŋa uqaġlaqutipayaani, iḷumun inŋitchuanullu isummatinun iñuich akiḷḷiḷiqsuutigisaasuukkaŋiññun iḷumun ittuanun God-ikun. Iñuich suksraaġipkallagitka iḷumun inŋitchuanik isummatiŋiññik, aasii kamagirraqsivḷugu Christ. 
2CO.10.6	Nalupqisuŋaiġuma iñugiagniqsrasi kamaksrirraqsisilaaŋannik, taqiŋaniaŋitchuŋa tatavsaġuglugich tamatkua kamasuutaitchuat.
2CO.10.7	Qiñiqsigik tamatkua nalupqisuŋipiaġataqtuat Christ-mun tiliraġinivḷutiŋ. Inmiŋik isummatigipiaġumiŋ Christ-mun tiliraġiniḷutiŋ inmiŋnun itqautilich, uvagut iḷumupiaġataq Christ-mun tiliraġiŋatilaaptiŋnik. 
2CO.10.8	Uqavigaaġutigivaił̣aurallakkaluaġupkuunnii ataniġnaqutiga, aŋiuqsiyumiñaitchuŋa uqalumni. Atanġum aitchuŋagaaŋa taavrumiŋa ataniġnaqunmik sivunmuktuqtitquvlusi ukpiġutivsiññi, qapiŋasipkaġniaŋaiġḷusi. 
2CO.10.9	Taamna uqallausiġigiga isumatquŋił̣ł̣usi iqsisaaqsiññaġasugalusi uvaŋa tuyuutipkun. 
2CO.10.10	Qanuq iñuich uqaqtut, tuyuutiŋiavruma isumayuġaaġnaqtut suamarullu, aasii iñukpalliqami, irrusiqaaqsivḷuni sayaitchuatun alġaqsruiñiŋalu masaqsriñaipiaqtuq. 
2CO.10.11	Tainnatchit iñuich kaŋiqsiḷich tamatkua uqaluutigikkavut tuyuutitigun piiñŋapta, pisuummigivut nayuqsiutikapta.
2CO.10.12	Iḷaliqsuutiyumaŋitchuŋa tamatkunuŋa iñuŋnun uqautiqaqtuanun qanutun nakuutilaamiŋnik. Tainnatchich iñuich iḷaksiatigiyumiñaitkitkaunnii naipiqtuutigisuglugich uvamnun. Qanuq uuktuutigiaqsikamiŋ avanmun, naipiqtuutigiaqsikamiglu, kaŋiqsisaitchut. 
2CO.10.13	Aglaan uqavigaaġniaŋitchuŋa taŋiġiḷamik, aglaan uqavigaaġutiginiaġiga ataniġnaqun God-im aitchuutaa uvamnun, ilivsi taputivlusi ataniġnaqunma. 
2CO.10.14	Taamna uqallausiġikapku qaaŋiulaaŋitchuŋa uqallakkama iḷaginivḷusi ataniġnaqutimni. Tikiutiqqaaŋagiga tusaayugaaġiksuaq Christ-kun ilivsiññun. 
2CO.10.15	Uqautigivsi iḷumun ittuamik uvaŋa savaapkun, pimaaqtuŋitkitka allat iñuich savaaŋich uvaŋa savaaġiniḷugich. Aglaan piyummatigigiga ukpiġutivsi nausaiññaġniŋatun tainnatulli savaaqput akunnavsiññi siamitquvlugu, 
2CO.10.16	uvagut alġaqsruivsaaġumiñaqsiḷuta tusaayugaaġiksuamik nunani taavanitchiavsiññiittuanun. Aasii uqavigaaġutiqaŋiḷḷuŋa pimaaqtuiḷuŋa allat iñuich savaaŋiññik uvamnun iññiqsuġlugich. 
2CO.10.17	Bible-ni uqaluuruatun, “Iñuk uqavigaaġniaġumi uqavigaaġutiqaġli Atanġum iñiqtaŋiñik.”
2CO.10.18	God-im akuqtulaitkaa nalliummatirualiḷugu iñuk uqaġiruaq inmiñik ilaan savaani nakuunivḷugich, aglaan iñuum savaaŋi nakuummata sivuġaani Atanġum.
2CO.11.1	Manimmiurallaquyumaruŋa ilivsiññun uqaġuma isumalluaġiitchuatun iñuktun uqavigaaqłuni. Apiġipiallakkivsi qanuqpallautigitquŋił̣ł̣uŋa. 
2CO.11.2	Uvaŋa siŋñagikavsi nalaunŋaruakun siŋñagigivsi, qanuq maqutauŋaitchuatun nuliaksrautitun ittusi, unniqsuqłiisigiŋakkaptun atautchimun uiksraunmun, Christ-mun. 
2CO.11.3	Siŋñagigivsi, anayasukłuŋa asiñuurraunasugalusi iḷumun ittuamiñ piviuttaqqunmiñ Christ-mun, Eve-tuttauq nimiġiam sagluqikkaŋatun pisaasuġmiaġunmigun.
2CO.11.4	Irrusiqaqtusiuvva akuqtuiyumaiññaqtuatun qanusiḷimaamik iḷisaurrunmik, iñuk-unnii alġaqsruigaluaqpan allauruamik Jesus-mik, taavrumaŋŋa uvagut uqautigikkaptiŋniñ ilivsiññun. Irrusiqaġmiusi itqanaitchuatun akuqtuqsiññaaġivlugu allauruaq ilitqusiq taavrumaŋŋa akuqtuaniŋakkavsiññiñ, naaggaunnii akuqtuġumavlugu allauruaq tusaayugaaġiksuaq taavrumaŋŋa akuqtuqqaakkavsiññiñ. 
2CO.11.5	Isummatigiruŋa uvamnik qamalliuŋiññasugaluŋa supayaami tamatkunaŋŋa kamanaqtualiuqłutiŋ tilirauniruaniñ. 
2CO.11.6	Uqaqtualguitkaluaġuma, iḷisimaruŋaaglaan sumik uqaqtilaamnik, taamna iḷisimanaqsiŋagiga ilivsiññun nalunaiqł̣ugu suraġaġnipayaamni.
2CO.11.7	Piḷuksivik kamanaiyaqama uvamnik ilivsi kamanaqsiḷaaqtautquvlusi? Kamanaiyaŋaruŋa uvamnik alġaqsruivḷuŋa God-im tusaayugaaġiksuaŋiñik ilivsiññun akiiḷḷiqsuġaluaġnasi. 
2CO.11.8	Akuqtuŋitchumiñaił̣ł̣ugich allat aŋaiyyuviich maniich aitchuutiŋich akuqtuŋagitka uvamnun pamarrutit, savautisukłusi ilivsi. 
2CO.11.9	Nayullavsi piiḷḷiuliqama, pamatquluŋa apiġiŋaitkiga kiñaliqaa, qanuq pigiraksraġikkatka pigipkaŋagaich aniqatit qairuat Macedonia-miñ. Tavraasii pamaġitquŋaitchuŋa pamaġitchaiḷiñiaqtuŋa suli naŋniġutausuŋiḷḷuŋa ilivsiññun qanupayaaq.
2CO.11.10	Uqavigaaġutigiyumiñaġiga taamna iḷumun ittuagulugu iluqaiññi nunaŋiñi Greece, uqalugilugu iḷumun ittuakun sivuġaani Christ. 
2CO.11.11	Isumaalukpisi summan akuqtuiŋaisilaamnik pamarrutinik maniŋñik ilivsiññiñ? Piviuttaġiŋiḷḷusi piŋitchuŋa. God iḷisimaruq piviuttaġitilaavsiññik uvamnun.
2CO.11.12	Pisuŋiñŋagitka ikayuutisi, suli pisuŋisaaġniaġitka, iñuich nalaunŋitchualirauyumaut tamatkua piġuqtiqtuat savaaqaġnivḷutiŋ God-im savaaŋanik, tuvrapiaġataqługu uvagut piḷġusiqput. 
2CO.11.13	Qanuq tainnatchit iñuich tilirauŋŋuaqtuagurut alġaqsruiñikun, saglunik savaktit, piŋŋuaqtuat tiliraġinivḷutiŋ Christ-mun. 
2CO.11.14	Aasii aliuġnaitchuq, qanuq Satan unnii isaġulgatun qaummaum iḷiŋŋuaġuuruq. 
2CO.11.15	Tainnatuttauq allayuaġnaitchuq ilaan kivgaŋi tainnatun alġaqsruirauŋŋuaġmata nalaunŋasipkaqtaullasiñiġmun. Isuksraunmi taimanigu aitchuusiaqaġniaqtut nalautillugu akiḷiusiaksraqtiŋ piŋŋuaġniġmikkun.
2CO.11.16	Apiġivsaaġivsi isummatigitquŋił̣ł̣uŋa uqaqtualiḷuŋa isumalluaġiitchuatun. Isummatigiyumiñaġuvsiŋaaglaan isumalluaġiitchualiḷuŋa tainnaunnii naalaġnisiŋa, uqavigaallakkumauŋali mikiruuramikunnii. 
2CO.11.17	Uqavigaaġun tainnasiq Atanġum pitqurriutigiŋaitkaa uvamnun. Uqaqsiññaqtuŋauvva nalupqisuŋił̣ł̣uni isumalluaġiitchuaq uqaqtuatun. 
2CO.11.18	Iñugiaktuat uqavigaaġutiqaġuummata nunami kaŋŋiuġnikun, uvaŋaptauq uqavigaaġumiñaġmiuŋa. 
2CO.11.19	Uvvailivsi isummatigisuummiusi ilivsiññik isumaturualiuqłusi, naaggauvva quviasuuttaġiraġigiksi naalaġniñiq isumalluaġiitchuanik. 
2CO.11.20	Iḷatchiqpalliġaġigiksi iñuk kivgaġuqtitchimmanunnii ilivsiññik, naaggaunnii tigusimman manivsiññik ilivsiññiñ, naaggaunnii tigusimman supayauramik pigisukkamiñik ilivsiññiñ, naaggaunnii arguaktitpaił̣ł̣uni qakiġaluaġmasi kiiññavsigun. 
2CO.11.21	Isumasugnaqtusiḷuunnii suaŋaitchualivḷuŋa tainna uvaŋa aŋalanŋiññavsi. Tainna isumaqaġuvsi, nalaunŋaniġiga taamna tainnainniġaun. Aasiivsauq, supayaamik iñuk uqavigaaġutiksraqaqpan, ilaatuttauq isumalluaġiiqsigiluŋa uqavigaaġutigiyumiñaġmigitka uqavigaaġutigikkaŋi.
2CO.11.22	Uqavigaaġutiqaqpat Hebrews-gunivḷutiŋ? Uvaŋaptauq. Uqavigaaġutiqaqpat Israelites-gunivḷutiŋ? Uvaŋaptauq. Uqavigaaġutiqaqpat Abraham-mun kiŋuniġinivḷutiŋ? Uvaŋaptauq. 
2CO.11.23	Uqavigaaġutigivarruŋ Christ-mun kivgaġinivḷutiŋ? Uqavigaaġumiñaqtuŋa kivgaulluatałhaaġniḷuŋa. Uvva paŋmapak uqavigaaqsaqpaalluaqsiruŋa kinnaġuqtuatun. Siġġaqiłhamaapiaŋaruŋa iliŋiññiñ tigutaaqtaułhamaaqłuŋa akulaitchuami, ipiġaqtuusiaqaġmivḷuŋa kisiññaiqsuanik, suli akulaitchuami tuqutauqqayaqtaqłuŋa.
2CO.11.24	Tallimaiqsuaqłuŋa ipiġaqtuqsiqsuŋa Jew-guruaniñ, malġukipiaq ipiġaqsaġniq inuqtapqaqługu atautchimik ipiġaqsaġniġmik,
2CO.11.25	piŋasuiqsuaqłuŋa anaumiksiŋaruŋa anaumiutinik, atausiaqłuŋa uyaġaŋnik miḷuqtuqtauŋaruŋa. Piŋasuiqsuaqłuŋa umiaqpaiyyauŋaruŋa, unnuaġlu uvluġlu naałługik saġvaqsiŋaruŋa taġiumi,
2CO.11.26	akulaitchuani iglauniġni, navianniuġnani kuugni, iqsiññiuġniġmiḷu tigligayuktiqpaŋniñ, iqsiññiuġniġmiḷu nanmiñiq iñumniñ, iqsiññiuġniġmiḷu Jew-guŋitchuaniñ, iqsiññiuġniġmiḷu iniqpaŋmi, iqsiññiuġniġmiḷu nunagluktuami, navianniuġniġmiḷu taġiumi, iqsiññiuġniġmiḷu aniqatauŋŋuaqtuaniñ.
2CO.11.27	Igḷutuŋammigiga savaalaniq siġġaġniuġniġlu, unnuani iñugiaktuani siñillaiġaġniġlu kaaksiuniġlu imiġuksiuniġlu, akulaitchuami niqiksraiḷḷiuġniġlu qiqisianiġlu siḷamiutauniġlu. 
2CO.11.28	Aasiisuli, tamatkua piqutigiŋaiġaluaġmiuni, taimmasuli uvlutuaġman naŋniġutauvluni uŋiarriñ aŋaiyyuliqiruapayaanun. 
2CO.11.29	Piŋigipiaġitka tamatkua suaŋaitchuat ukpiġunmiŋni. Qinnausimagitkaunnii tamatkua piḷuksipkaisuuruat ukpiqtuanik.
2CO.11.30	Uqavigaaqtuksrauguma, uqavigaaġutiqaġniaqtuŋa tamatkuniŋa salapqiiruanik suaŋairrutimnik. 
2CO.11.31	God-auruaq Aapauruaġlu Ataniġmun Jesus-mun, ilaa kamanautiqaqtuaq isuitchuamun, iḷisimaruq sagluŋisilaamnik. 
2CO.11.32	Damascus-mi, kavana nalunaiqsaŋa umialgum Aretas munaqsriḷiŋagaa iniqpaŋa Damascus tigusukkaluaqłuŋa. 
2CO.11.33	Aasii niŋinŋagaanŋa aguummakun igalaurakun katchisigun, aasii annakłuŋa ilaaniñ.
2CO.12.1	Uqavigaaqsalguniq iluqani anniqsuutauŋitkaluaqtillugu, uqavigaaqtuavsaallaktuksrauruŋa. Quliaqtuaġutilavsi qiñiqtuuraamnik puttuqsripkausiamniglu Ataniġmiñ. 
2CO.12.2	Akimiaġuutaiḷaq ukiuq pianiktuq mayuurrauŋaqqaaqtilluŋa qiḷaum iḷaŋanun. Nalummiuŋa timilgiqsilaamnik naagga timiga qimakługu, God iḷisimaruq. 
2CO.12.3	Aglaan iḷisimatualuktuŋa mayuurrautilaamnik inaannun nalaunŋavlutiŋ ayuruat, timilgiqsilaamnik naagga timiga qimakługu pisilaaġa nalugiga, God iḷisimaruq. 
2CO.12.4	Aasii tusaavluŋa uqaluutinik uvaŋa uqautigiraksraġiŋisamnik, quliaqtuaġiyumiñaisamnik iñupayaanun. 
2CO.12.5	Tainnasiq qiñiqtuuraaq uqavigaaġutauyumiñaġaluaqtuq, aglaan uvaŋa uqavigaaġutiginiaŋitkiga. Uqavigaaġutigiłhaiññaġniaġitka suaŋairrutitka. 
2CO.12.6	Aasiivsauq uqavigaaġukkuma, isumalluaġiiġḷuŋa piñiaŋiñmiuŋa, qanuq uqautiqaġniaqtuŋa iḷumun ittuamik. Aglaan uqavigaaŋitchuŋa, kimulliqaa isummatigitquluŋa qaaŋiulaaġlugu tautuaġikkani uvamni, naaggaunnii tusaakkani uvamniñ.
2CO.12.7	Suli pitchaiḷisaqłuŋa kamasaaqpaił̣ł̣aunmiñ iñugiaktuatigun qiñiqtuuraatigun, aitchuusiaqaŋaruŋa iłuiḷḷiuġunmik, kapuaġutitun ittuamik timimni. Iḷaŋat Satan kivgaŋisa tilirauŋaruq iłuiḷḷiġaqsaatquvluŋa kamasaaqpaitquŋił̣ł̣uŋa. 
2CO.12.8	Piŋasuiqsuaqłuŋa iŋiulaŋagiga Ataniq taavrumuuna, taamna piiquvlugu uvamniñ. 
2CO.12.9	Aasii ilaan uqallautiŋagaaŋa, “Uvaŋa nagliktuutiqpaga naamaruq iliŋnun, qanuq uvaŋa suaŋŋatiga iḷisimanammaġiksisuuruq kivgamni iliŋich suaŋaiḷimmata.” Taamna pisigivlugu, sugiŋitkiga iłuiḷḷiuġun pigigupku piiġñiŋaniñ. Tainnainman quyyatikun uqavigaaġutigiyumiñaġitka suaŋairrutitka, Christ suaŋŋataa itchumauq uvamni. 
2CO.12.10	Pisigivlugu Christ tavra quviasuutigigitka suaŋairrutit, pisaaŋŋasiat, siġḷiġniuġutit, nagliksaaqtirrusiat, iłuiḷḷiuġutiqpaich, qanuq suaŋaiḷikama Christ suaŋŋasiġuugaaŋa.
2CO.12.11	Uqaqtuŋa isumalluaġiitchuatun uqautikavsi tamatkuniŋa, ilivsi uqaqusaaqłuŋa. Uqautiyumiñaiñŋagaluaġivsi tamatkuniŋa, ilivsi isumakkutiqaġluatapayaaġuvsi iłuatun uvapkun. Supayaami qamalliuŋitchuŋa tamatkunaŋŋa tilirauruaniñ, suuŋitkaluaŋŋaġma, isummatigiruaniñ inmiŋnik kamanaqtualiuqłutiŋ. 
2CO.12.12	Iḷisimanautiŋi iḷumun tilirautilaam savaaguŋarut akunnavsiññi. Nayuqavsi, qiñuiqł̣uŋa savaaġiŋagitka aliuġnaqtuat sapiġñaqtuallu savaat nalupqinaiyautauruat tilirauŋatilaamnik. 
2CO.12.13	Isummatiqaqpalliqsusi uvamnun pivigruaġiŋił̣haaġasugalusi allaniñ aŋaiyyuliqiruaniñ pisigivlugu naŋniŋiññavsi pamarrusiaksrapkun ilivsiññiñ. Suliqutigiŋaiqsiŋa itqaumaŋaiġḷugu taavrumuuna killukuaġutaunasugirauruakun.
2CO.12.14	Uvva piŋatchiġitka itqanaiġñitka ullagukłusi. Aasii naŋniġumaŋitkivsi, qanuq ivaqłiaŋitchuŋa sunik piqaġugluŋa pigikkavsiññik aglaan ilivsi pigisukkivsi, qanuq miqłiqtut sunakkiruksrauŋitchut pisilugich aŋayuqaatiŋ, aglaan aŋayuqaaguruat miqłiqtutiŋ sunakkisilugich. 
2CO.12.15	Quyyatigigiga aitchuutigiyumiñaqama uvamnik supayaamniglu ikayuġumiñaqługu ukpiġutivsi sivunmuktaaġniksraŋa, qiññaqaġaluaqtillugu qanutun piviuttaġiliqsaiññaqtillusi, piviuttaġiŋaiqsaiññaqtuatun pikavsiŋa. 
2CO.12.16	Paŋmapak isumasugnaqtusiḷuunnii inna. Ilaan naŋniŋitkaatigut pamarrusiaksramiñik aglaan pisaasuqłuni maniksraqtuġugnaqtuq pitqiksiġautikun. 
2CO.12.17	Uvaŋa apiġiŋavisi pamarrusiaksramik ilivsiññiñ taapkunuuna iñuktigun tilirapkun? 
2CO.12.18	Kiaqsruŋagiga Titus ullaquvlusi, tiliḷugulu aniqan piqatigitquvlugu ilaanun. Aglaan Titus apiġiŋaitkaasi pamaġitquluni ilivsiññun, qanuq atiruamik isumaqaqtuguk, suli atirut piḷġusivuk.
2CO.12.19	Ukua tuyuutit isumapkaġugnaġaasiḷuunnii pasiraksraiññiatakkasugaluŋa aullasipkun. Taamna iḷumun inŋitchuq. Piviuttaġirauruasii, atausiŋŋuqatigiŋavlugu Christ, uqaŋaruŋa nayuqtigipiaqtuatun iḷivḷugu God, uqautivlusi iluqaiññik tamatkuniŋa, ukpiġurri suaŋasiḷaaqtautquvlugu. 
2CO.12.20	Ullatqikkuvsi anayasuktuŋa iñuusiġiniaŋiññasugilgiḷḷugu iñuusiġitquyumakkaġa ilivsiññun, aasii qaiguma aŋalatkaqsiḷgiḷḷusi niġiugiŋisavsigun iññiqiniksrapkun. Anayasuktuŋa iḷaanni qanaaġuunasugalusi, killuqsrautiqaġasugalusi, qinnaurriraġaġasugalusi siŋñatiqaġasugalusi, tiġliraqłiġasugalusi, uqautikkunmiglu siavsiñasugalusi, ilivsiḷu isummatiġruiññavsiññi isumatusaanasugalusi piuqłaanġiqattaġasugalusiḷu. 
2CO.12.21	Ullatqikkuvsi takulusi, anayasuktuŋa God-imnun kamanaiyaġniaġasugaluŋa sivuqqavsiññi, qanuq qirratiginiaġitka iñugiaktuat piḷuksianiŋaruat sivuani, aasii tamauŋanun aglaan isumalitqiŋaił̣ł̣utiŋ pigiitchuakun aullasiġiliutikkaġmikkun, allatuutiniḷḷu, suli atuqtuat timimiŋnik pitquraiḷautigivlugu.
2CO.13.1	Uvva piŋatchiġikka ullautisaġnika ilivsiññun. Kiñaliqaa pasikkutiqaqpan iñuŋmun, malġuk naagga piŋasut iñuich iḷisimmaġiksuat taavrumuuna pasikkusiaŋagun ukpiġnaqsiraksraġigaat nalaunŋatilaaŋa uqaġilugu iḷisimakkaqtiŋ.
2CO.13.2	Kiliŋagitka tamatkua piḷuksiŋaruat sivuani iluqaisalu allat, suli kilivsaaġitka paŋmapak nayuŋitkaluaŋŋaisa, kiliŋammatuttauq nayuqłusi igḷuani ullautiniġma. Qaitqigñiġuma anayaktuaġumiñaitkitka. 
2CO.13.3	Tainna aŋalanniaġivsi iḷisimayumiñaqsisaġlusi nalupqigiŋaiġḷugu Christ iḷumun uqaqtilaaŋanik uvapkuaqłuni. Taamna Christ piqutigikkaqsi suaŋaiñŋitchuq aglaan suaŋŋatiqpaqaqtuq iḷuvsiññi. 
2CO.13.4	Ilaa suaŋŋataiñŋaruq kikiaktuurraukami, aglaan paŋmapak iñuuruq God-im suaŋŋataagun. Tainnatuttauq qiññaqaġaluaġuma suaŋŋataitchuatun, piqatauruŋa Christ iñuggutaanun, aasii aŋalanniaġivsi God-im suaŋŋataagun.
2CO.13.5	Qanuqitilaaġitchi ilivsiññik, iḷitchuġisaġlusi iñuugaluaqtilaavsiññik ukpiġurri tuvraġlugu. Uuktuaġitchi ilivsiññik. Paŋmapak puttuqsriyumiñaqsigaluaqtusi Jesus Christ iḷuvsiññi itilaaŋanik, ukpiŋŋuaŋisuaġuvsi. 
2CO.13.6	Iḷitchuġitquyumaliġaluaġivsi uvaŋa iḷumun tilirauŋatilaamnik. 
2CO.13.7	Aŋaiyyuvigigiga God pitquŋił̣ł̣usi qanusipayaamik pigiitchuamik, atuŋitchumagiga tiliraunimni ataniġnaqutiga tatavsaġuglusi. Aglaan pitqugivsi nalaunŋaruamik, taamnaunnii nalaunŋarualiqiniqsi iḷitchuqsrisauyumiñaiḷḷuqtuq uvaŋa iḷumun tiliraunimnun, aasii qiññanigluŋa suuŋitchuatun. 
2CO.13.8	Uvaŋa ataniġnaqunma ikayuġniḷukkaa iḷumun ittuaq, akiḷḷiḷiqsuŋitkaa. 
2CO.13.9	Quviasuktuŋa suaŋakavsi Ataniġmun, qanuq tatavsagaksraitkivsi. Tavraasii aŋaiyyutigivsi nakuqsisaiññaquvlusi. 
2CO.13.10	Tuyuġivsi taapkuniŋa nayuŋiḷḷavsi, suammatisuŋił̣ł̣usi atuaqsigupku ataniġnaqutiga ullakkuvsi. Qanuq Atanġum aitchuŋagaaŋa ataniġnaqunmik suaŋasiḷaaquvlugu ukpiġurri, qapiŋasaaŋaiġḷusi.
2CO.13.11	Aqulliq, aniqatiit, kutpaiġivsi. Iłuaqsruqsigik piḷġutchisi. Kamagisigik uqalutka. Atisiqatigiigitchi avanmun. Iñuuniaqatigiigitchi aŋuyautaitchuakun avanmun aasiiḷi God-im piviuttaqsripkairuam ilivsiññik avanmun, suli iñuupkairuam aŋuyautaitchuakun avanmun itqatiginiaġaasi. 
2CO.13.12	Paġlatisitchi avanmun paġlatikaaŋannik ukpiqtuaguruat. 
2CO.13.13	Iluqaġmiŋ ukpiqtuaguruat maani paġlagaasi. 
2CO.13.14	Nagliktuutiqpaŋata Atanġum Jesus Christ suli piviuttaqqutaata God-im iḷauraaliqsimmataatalu Ilitqusiġiksuam itqatigilisi iluqasi.
GAL.1.1	Ukua tuyuutit qairut Paul-miñ God-im tiliraŋaniñ. Iñuum kialiqaa piksraqtaaġiŋaitkaaŋa alġaqsruirautquluŋa aglaan Jesus Christ, God-ivlu Aapam aŋipkaiŋaruam ilaanik tuqqunmiñ. 
GAL.1.2	Suli ukua tuyuutit qairut iluqaiññiñ aniqatiniñ nayuqtigikkamniñ, aasii tuyuutauvlutiŋ iluqaiññun aŋaiyyuliqiruanun Galatia-mi. 
GAL.1.3	Nagliktuusiaqpaqaġitchi tutqiunmiglu God-miñ Aapamiñ Ataniptiŋniḷḷu Jesus Christ-miñ. 
GAL.1.4	Christ tuquŋaruq aŋarraurami piiġukługich piḷuutivut, annaurrautquvluta iñuutchimiñ piḷuktuami iñuuniġmiñ nunam iñuŋisun. Christ taamna piŋagaa pisuutigimmagu God-im Aapapta,
GAL.1.5	iñuich nanġagaksraġikkaŋata isuitchuamun. Amen.
GAL.1.6	Niġiiḷḷaġivsiŋa suksraġiŋaiġñiaqsautigillaan piñiqavsiuŋ God. Ilaan ququaŋagaasi piqatautquvlusi iñuggunmi isuitchuami Christ-kun, aasiuvva paŋmapak saarraqsirusi allauruakun tusaayugaaġiksuamun. 
GAL.1.7	Allamik tusaayugaaġiksuamik piitkaluaġmiuq aglaan iñuich iḷaŋisa alapitinniaqsaagaasi, allaŋŋuqtiġniaqsaavlugu tusaayugaaġiksuaq Christ-kun. 
GAL.1.8	Aglaan uvagut-unnii, naagga isaġulik qiḷaŋmiñ alġaqsruisaġniqpan ilivsiññun tusaayugaaġiksuamik paaqsaaŋaruamik alġaqsruutigiŋakkaptiŋniñ ilivsiññun, ilaa qaisauli suksraunġiqsauniksramun. 
GAL.1.9	Uqallautitqikkivsi. Kiñaliqaa alġaqsruikpan ilivsiññun tusaayugaaġiksuamik paaqsaaŋaruamik taavrumaŋŋa akuqtuŋakkavsiññiñ, ilaa qaisauli suksraunġiqsauniksramun. 
GAL.1.10	Alġaqsruutigikapku tusaayugaaġiksuaq, alġaqsruiḷaitchuŋa iviġagniaqsiññaġlugich iñuich. Pisuqtilaaptun iviġagniḷukkiga God. Alġaqsruiñiġuma iviġagniaqsiññaġlugich iñuich, kivgaunayaitchuŋa Christ-mun.
GAL.1.11	Aniqatiit, iḷisimatqugivsi. Tamanna tusaayugaaġiksuaq alġaqsruutigikkaġa iñuŋniñ piŋitchuq, 
GAL.1.12	qanuq aitchuusiaġiŋitkiga iñuŋmiñ, naagga iḷisausiaġiŋitkiga, aglaan Jesus Christ satqummiŋagaa uvamnun. 
GAL.1.13	Tusaaŋagiksi qanusiuŋatilaaġa iñuk iñuuŋŋaġma Jew-guruatun, annagniaqsaaruatun kamagivlugich pitqurat. Tusaaŋammiusi qanutun anayaktuaŋił̣ł̣ugich nagliksaaqtinnapkich aŋaiyyuliqiruat God-mun, iluqaisa suksraunġiġñiaqsaakapkich.
GAL.1.14	Kipiġniupiaġataŋaruŋa iñuusukłuŋa tuvraġlugich iḷisaurrutiŋich maŋŋuupta, aasii qaukłiġuutivluŋa qaaŋiqł̣ugich ukiuqtutilaaqatitka iñuuniġmi Jew-guruatun.
GAL.1.15	Aglaalli God sivuniqaŋaniqsuq aniŋaiñŋaġmaunnii ilaan alġaqsruirigisukłuŋa. Aasii aquvatigun, nagliktuutinikpakami uvamnun, 
GAL.1.16	satqummiŋagaa Iġñini uvamnun, alġaqsruutiqaġumiñaqsivḷuŋa Christ-mik Jew-guŋitchuanun. Taimaniasii uqaqatiqaŋaitchuŋa kimigliqaa iñuŋmik,
GAL.1.17	naaggaunnii Jerusalem-muŋaitchuŋa uqaqatigiyaqtuġlugich God-mun tilirauvlutiŋ alġaqsruiriġuŋaruanun sivumni, aglaan aullaŋaruŋa nunamun Arabia-mun, aasii aquvatigun utiqłuŋa iniqpaŋanun Damascus. 
GAL.1.18	Aasii ukiut piŋasut pianiŋmata, aullaŋaruŋa Jerusalem-mun takuvlugu Cephas, aasii itqatigivlugu akimiani uvluni.
GAL.1.19	Aglaan tautuŋiñmigitka nalliat-unnii allat tiliraunikun alġaqsruirit aglaan James, Atanġum aniqataa.
GAL.1.20	Tuyuutigikkamni ilivsiññun, sivuġaani God-im sagluŋitchuŋa. 
GAL.1.21	Tavraŋŋa aullaŋaruŋa nunaŋiñun Syria-m Cilicia-vlu. 
GAL.1.22	Aasii tamauŋanun aglaan aŋaiyyuliqiruaŋisa Christ Judea-mi tautuŋaitkaanŋa. 
GAL.1.23	Tusaqsraġigiññaŋagaat iñuich uqautaat, Taimña qaŋauvlugu nagliksaaqtitchiruaq uvaptiŋnik suksraunġiġñiaqsaavlugu ukpiġikkaŋat paŋmapak alġaqsruiruq iñuich ukpiquvlugich Christ-mun. 
GAL.1.24	Aasii pisigivluŋa ilaisa God nanġaŋagaat.
GAL.2.1	Tavra akimiaġuutaiḷat ukiut pianiŋmata, aullatqiŋaruŋa Jerusalem-mun piqatigivlugu Barnabas, Titus piqatigivluguptauq.
GAL.2.2	Aullaŋaruŋa qanuq God-im aullaquŋagaaŋa, aasii sivuniqsipkaġniaŋagiga taapkunuŋa aŋaiyyuliqiruani sivulliuqtauruanun, tusaayugaaġiksuaq alġaqsruutigikkaġa Jew-guŋitchuanun. Uqaqatigiŋagitka iñuił̣aami sivulliuqtauruat, iḷaanni savaurriñiġa God-mik anniqsuutauniaŋiññasugalugu. 
GAL.2.3	Titus unnii, Jew-guŋitchuaq piqatigikkaġa Jerusalem-mi, nalunaiñŋutchigaksraiñŋaruq Jew-guruatun, piḷaktauluni timimigun. 
GAL.2.4	Piḷaktugaksrauniḷuguunnii, isumman nivliusiġinaġayaitchuq unnii tamatkua iḷumutun ukpiqtuaguŋitchuat nalunaqtuakun qaġġirauŋaitpata aŋaiyyuliqiruanun, suiḷaurivḷutiŋ piqasiutiruat kasimaniptiŋnun nalunautchiḷutiŋ iḷitchuġisuktuat atanġirrutiptiŋnik Jew-guruat pitquraŋiññiñ, ukpiliqaptaqaŋa Christ-mun. Tamatkua iḷumutun ukpiqtuaguŋitchuat ukpiqtinniaqsaapiaġaluaġaatigut ukpiqtuaguruat iñuuruksraunivḷugich kamagilugich Jew-guruat pitquraŋich. 
GAL.2.5	Aglaan aŋiġuraŋitchugut unnii pipkaġniapiakkaŋannun, iñuuyumiñaquvlusi tuvraġlugu iḷumun tusaayugaaġiksuaq.
GAL.2.6	Aasiivsauq taapkua iḷisimanaqsiŋaruat sivulliuqtautilaaŋat aŋaiyyuliqiruanun, sumik iḷḷatiksraiñŋarut tusaayugaaġiksuamun alġaqsruutigikkamnun. Uvamnun taapkua sivulliuqtit inmiut allatun iñuktitun, God atiruq iñupayaanun.
GAL.2.7	Aglaalli iḷagaluaġnagu tusaayugaaġiksuaq alġaqsruutigikkaġa, sivulliuqtauruat puttuqsriŋarut piksraqtaaguŋatilaamnik alġaqsruutigitquvlugu tusaayugaaġiksuaq Jew-guŋitchuanun, Peter-tun piksraqtaaġuŋaruatun alġaqsruitquvlugu tusaayugaaġiksuamik Jew-guruanun, 
GAL.2.8	qanuq God-im annaurriŋaruam iñugiaktuanik Jew-guruanik Peter alġaqsruimman, annautiŋammigaivsauq iñugiaktuat Jew-guŋitchuat uvaŋa alġaqsruiñipkun. 
GAL.2.9	Tavra James-lu Cephas-lu John-lu suaŋavlutiŋ sivulliuqtauniqsuat, puttuqsrikamiŋ God-im nagliktuutiqpaŋanik uvamnun, aitchuqłuŋa taavrumiŋa savaamik, iḷisimanaqsiŋagaat ikayuqtigiiksilaaptiŋnik iḷalivḷunuk, uvaŋalu Barnabas-lu, atisivḷutiŋ alġaqsruitquvlunuk kiikaa Jew-guŋitchuanun, iliŋiḷḷi alġaqsruiñiaġnivḷutik-suli Jew-guruanun. 
GAL.2.10	Aglaatualuk itqaumatqugaatiguk iḷiappauruanik, taamnapiaġataq piyumalaaġmiraġa.
GAL.2.11	Qakugumman, Cephas Antioch-muŋman, paaqłakkiga takkuanun, qanuq killukuaŋaruq. 
GAL.2.12	Aasiuvva inna Peter killukuaŋaruq. Iḷaŋich avilaitqatiŋi James tikiñ ŋaiñŋaisa, Peter niġiqatausuuŋaruq Jew-guŋitchuanun, kipuqłakługich Jew-guruat pitquraŋich. Aasii tikiñmata, iñuurraqsivḷuni pitquraŋisigun Jew-guruat, niġiqatigillaiqł̣ugich ukpiqtuat Jew-guŋitchuat, sivuuġagivlugu qanuq uqausiksraŋat Jew-guruat.
GAL.2.13	Allattauq Jew-guruat maliksuŋagaat Peter, iḷisimanaqsivḷugu tuniqsimapiaŋisilaaqtiŋ iḷumun ittuamun iḷitchuġikkaġmiŋnun. Barnabasunnii niġiqataullaiŋaruq Jew-guŋitchuanun. 
GAL.2.14	Iḷitchuġikapkich iñuuvigiŋiññiġmarruŋ iḷumun ittuaŋa tusaayugaaġiksuam, uqallautiŋagiga Peter iluqaġmiŋ takkuanni inna. Ilivich, Jew-guruatiin, iñuullaniġuvich Jew-guŋitchuatun, summan Jew-guŋitchuat iñuupkaġniaqsaapiaqpigich Jew-guruatun?
GAL.2.15	Uvagut, aniŋaruaguut Jew-guvluta, Jew-guŋitchuat taisuukkavut piḷuusiqirinik, 
GAL.2.16	uvagut Jew-guruaguut, iḷisimarugut God-im akuqtulaitkaa iñuk nalaunŋarualiḷugu sivuqqamiñi pisigilugu kamaksriñiataŋniŋa ilaan pitquramiñik qaisauruanik Moses-kun. God-im akuqtuġuugaa iñuk nalaunŋarualivḷugu ukpiliġman Jesus Christ-mun. Taamna iḷitchuġikaptigu, ukpiliŋarugut Christ Jesus-mun, God-mun akuqtullasitquvluta pisigilugu ukpiliġñiqput Christ-mun, kamaksriñiatagniŋiḷaakun pitquranik, qanuq kiñaliqaa nalaunŋasirauyumiñaitchuq sivuġaani God-im kamagigiññaġlugich ilaan pitquraŋi.
GAL.2.17	Isummatigilakput una. Uvagut nalaunŋasiñiallapta ukpiġutikun Christ-mun, iḷitchuġiraugupta piḷuusiqirauluta, taamna sivuniqaġniaqpa Christ-mun piḷuksipkaġniḷuta? Naaggapiaġataq. 
GAL.2.18	Qanuq uvaŋa, iñuuniarraqsitqikkuma kamaksriñikun pitquranik nalaunŋasiñiatagluŋa, ukpilianiŋaqqaaġluŋa Christ-mun, iḷisimanaqsiruŋa piḷuusiqirautilaamnik, 
GAL.2.19	qanuq kamagiłhaiññalgunaitchut pitqurapayaurat. Pitqurat pasiññiksiññaqtut. Tavraasii pitqurat tuqunmatun pigaanŋa kamaginiḷukkaluaqtillutiŋ uvamnun. Paŋmapak iñuuruŋa God-im iñuutqutaagun uvamnun. 
GAL.2.20	Tuquruatun pitquranun piuŋa, qanuq Christ kikiaktuurraumman kikiaktuurrauqatauruatun piŋaruŋa. Nalaunŋaruakun iñuuniaġusiġa pitquratiguaqtuaq tuqummatun piŋaruq. Paŋmapak iñuuniataŋaiq suŋa uvaŋaġruiññaq nalaunŋasiñiatagluŋa savaapkun, aglaan Christ iñuuruam uvamni iñuupkaġaaŋa nalaunŋaruakun sivuġaani God-im. Aasii paŋmapak iñuuruŋa-suli nunami ukpiġivlugu Iġñiŋa God-im, piviuttaqaqtuaq uvamnik, suli tuquŋaruaq uvaŋa pisivluŋa.
GAL.2.21	Ukpiġivlugu taamna, God nagliktuutiqpaŋa anniqsuutauŋaiŋitkiga, qanuq iñuk nalaunŋasiḷḷakpan sivuġaani God-im kamagigiññaġlugich pitqurat, Christ asiñun tuquŋaniqsuq.
GAL.3.1	Ilivsi isumalaaŋitchuasii Galatians, kia alapititpasi? Uqaluuruat kikiaktuurrauniŋagun Jesus Christ nalunaipiaqługich alġaqsruutauŋagaluaqtut ilivsiññun. 
GAL.3.2	Apiġilavsi uumiŋa. Aitchuusiaġiŋavisiuŋ Ilitqusiġiksuaq pitquranik kamaksriñiqsi pisigivlugu, naagga ukpiliġñiqsi tusaayugaaġiksuanik alġaqsruutauŋaruanik ilivsiññun? 
GAL.3.3	Nalupqinaitchuamik isumalaaŋisigiyumiñaitchusi, isumallasiḷusi iñuk aitchuusiaqaŋaruq isuitchuamik iñuggunmik Ilitqusiġiksuamiñ, nakuułhaaġluni ukpiqtuaguyumiñaġniḷugu iñuuluni pitquratigun. 
GAL.3.4	Nalupqinaitchuamik, iluqaġmiŋ nagliksaaqtirrusiasi piuŋiḷauŋaitchut. 
GAL.3.5	God-im iñuupkaŋagaa Ilitqusiġiksuaq iḷuvsiññi, aasii aliuġnaqtuat savaaġipkaqługich akunnavsiññi, qanuq ukpiġiŋagiksi alġaqsruutauruaq ilivsiññun, pisigiŋaiqł̣ugu iñuuniatagniqsi nalaunŋaruakun sivuġaani God-im kamaksriñikun pitquranik.
GAL.3.6	Bible-niñ iḷitchumiñaġikput taamna qanuq aglausimaruq inna, “Abraham ukpiġiŋagaa God, aasii taamna pisigivlugu God-im akuqtuŋagaa ilaa nalaunŋarualivḷugu.”
GAL.3.7	Taavrumuuna kaŋiqsiyumiñaqtusi, iñuich ukpiqtuat Abraham ukpiġusiatun, nanmiñiq miqłiqtuġimmatun itkai, kiŋuniġipiaŋitkaluaŋŋaisa.
GAL.3.8	Aasiisuli piŋaisaktaŋŋaan, Bible satqummiŋagaat God-mun akuqtuġumaaġnivḷugich Jew-guŋitchuat nalaunŋarualiḷugich pisigilugu ukpiġutaat, qanuq God-im uqautiŋagaa Abraham tusaayugaaġiksuanik uqallautikamiuŋ, “Quviasuutiqaqtinniaġitka nunapayaani ukpiliqsuat uvamnun iliktuttauq ukpiqpata.”
GAL.3.9	Tavra iñuich ukpiliqsuat Abraham-tun quviasaaġusiaqaġmiut piqatigivlugu Abraham ukpiŋaruaq.
GAL.3.10	Iluqaġmiŋ iñuich akuqtullasipkaġniaqsaaruat nalaunŋarualiḷutiŋ sivuġaani God-im kamagilugich pitquraŋi pasiñaqtut, aasii tuqulutiŋ, qanuq aglausimaruq Bible-ni inna, “Pasirauruq nalliummatiruġlu tuqqunmun kiñaliqaa iñuutuiññaŋitchuaq kamagilugich iluqapayauraŋisa aglausimaruat pitqurat.”
GAL.3.11	Paŋmapak nalupqinaiqsuq iñupayaaq nalaunŋasiyumiñaisilaaŋanik sivuġaani God-im kamaginiḷugich pitqurat, qanuq aglausimaruq Bible-ni inna, “Iñuk ukpiġunmigun nalaunŋasirauruaq iñuuniaqtuq.”
GAL.3.12	Akiḷḷiali taavruma uqaluum, iñuk iñuuruaq pitquratigun ukpiġutituaksraitchuq, qanuq Bible-ni aglausimaruq inna, “Iñuk iñuuniaqtuq kisianik kamagituiññaġlugich iluqaisa pitqurat, suuramikunnii kipuqłasuŋaġnagich.”
GAL.3.13	Uvagut pasiraugaluaqtilluta tuquruksrauvluta kamagilaił̣ł̣ugich God-im pitquraŋi, Christ tasuŋagaatigut pivḷugu ilaan uvagut tatavsausiaksraqput, qanuq Bible-ni aglausimaruq inna, “Pasirauruq tuquruksrauruġlu iñupayaaq kikiaktuurrauruaq napaaqtumun.”
GAL.3.14	Aasii taamna Christ Jesus pimmagu Jew-guŋitchuat annaurrauyumiñaqsirut ukpiġutikun Abraham-tun, aasiisuli ukpiġutikun aitchuusiaqallasivḷuta Ilitqusiġiksuamik unniqsuqłiisauŋaruamik.
GAL.3.15	Aniqatiit, uvva uuktuutauyumiñaqtuaq iñuŋniŋŋaqtaq. Iñuk unniqsuqłiimman aglautivlugu suli nalupqinaiyausiqł̣ugu atchiivigivlugu, kialiqaa asivaġumiñaitkaa naagga allaŋŋuġumiñaitkaalu taamna unniqsuqłiiñ. 
GAL.3.16	Tavra God-im unniqsuqłiisigiŋagaa quviasaaġusiaq Abraham-mun kiŋuniŋanullu. Una nalunaigilugu. Unniqsuqłiiñ quviasaaġusiakun unniqsuqłiisauŋaitchuq iñugiaktuanun kiŋuniġiiñun, aglaan atausisualuŋmun kiŋunġuruamun, aasii taamna kiŋunġuruaq Christ-guruq.
GAL.3.17	Uvva sivuniġikkaġa. God-im pitquraŋi aitchuutauŋarut 430 ukiut pianiŋmata nalupqinaiyausianiqqaaqtillugu ilaan unniqsuqłiisaa Abraham-mun. Taamna tainnainman, God-im unniqsuqłiisaa Abraham-mun nalupqinaiyausiŋaqqaaqtillugu asivaqtauyumiñaiñŋaruq, iñuuptauq unniqsuqłiisaa nalupqinaiyausiŋaruaq asivaġumiñaiñmatun.
GAL.3.18	Qanuq unniqsuqłiisauruaq quviasaaġusiaksraq annaun aitchuusiagullakpan kamaksriñiq pitquranik pisigilugu, aitchuusiaġinaġumiñai ŋaruq unniqsuqłiisikun. Aglaatkii God-im aitchuutigiŋagaa Abraham-mun unniqsuqłiisikun.
GAL.3.19	Tamatkua tainnainniġmata, summan pitqurat aitchuutauŋavat? Pitqurat iḷḷatauŋarut aquagun unniqsuqłiiñ aitchuutauganiŋman iḷitchuġipkaqsaqługich iñuich piḷuun kamaksriŋiññiġutilaaŋanik God-im pitquraŋiñik, aasii God sivunniŋaruq iñuich iñuuruksrauvlugich sutigun satqummikkaġmigun Moses-kun qaiñiŋanun aglaan Christ, miqłiqtum unniqsuqłiisiaqaŋaruam. Pitqurat aitchuutauŋarut isaġuliktigun, iñukullu pirriruakun Moses-kun. 
GAL.3.20	Pisinniŋniq iñuŋnik piraksraġuġman, taamna sivuniqaqtuq iññuk malġuk atilutik uqaqtuksrauvlugik unniqsuqłiisikun. Aglaalli God-im unniqsuqłiikamiuŋ Abraham annaunmik, pirituŋaitchuq, inmiñik kisimi piŋagaa.
GAL.3.21	Taamna tainnainman, pitqurat paaqsaaŋavat God-im unniqsuqłiisiŋiñun? Naaggapiaġataq. Qanuq pitqurat aitchuutauŋakpata taimuŋa iñuullasiḷḷalugich iñuich, nalaunŋasiraunaġayaqtuq sivuġaani God-im pitquratigun. 
GAL.3.22	Aglaan uvva, uqallautiŋagaatigut Bible-ni iñupayaurat piḷuksiŋanivḷugich qanuq kamagilaił̣ł̣ugich God-im pitquraŋi. Paŋmapak-aasii tamatkua ukpiqtuat Jesus Christ-mun aitchuusiaqaqtut unniqsuqłiisauŋaruamik iñuggunmik isuitchuamik.
GAL.3.23	Christ qaiŋaiñŋaan isiqtaġimmatun piŋagaatigut satqummiqsauvlutiŋ pitqurat aitchuutauruat Moses-kun. Taapkua pitqurat qaunaksrimmatun piŋarut uvaptiŋnik Christ satqummiġñiŋanunaglaan, annaurrauyumiñaqsiḷġataqtilluta ilaagun. 
GAL.3.24	Qaunaksri munaqsrimmatun miqłiqtunik ataniġnaqutiqaqłuni kamaksripkallavlugich iñuguġataqtillugich, tainnatulli pitqurat qaunagiŋagaatigut Christ qaiñiŋanunaglaan, nalaunŋasipkaqtaullasiḷġataġluta ukpiġluta Christ-mun. 
GAL.3.25	Aasii paŋmapak ukpiġumiñaqsikapta Christ-mun munaqsrituŋaiqsugut pitquranik.
GAL.3.26	Qanuq atausiŋŋuqatigikavsiuŋ Christ Jesus ukpiġutikun, iluqasi aglianiŋarusi iġñiŋi God-im. 
GAL.3.27	Iluqasi atausiŋŋuqatauŋaruasii Christ-mun, paptaiqsauŋavlusi, ilaatun iḷiŋarusi. 
GAL.3.28	Tavra iluqasi atausiŋŋuqatauŋaruasii Christ Jesus-mun, atirusi iluqasi. Allagiiŋitchut Jew-guruallu Greek-giḷḷu, kivgallu kivgauŋitchuallu, aŋutillu aġnallu, iluqaġmiŋ atirut. 
GAL.3.29	Tavraasii pigimmasi Christ, Abraham kiŋuniġigaasi, suli ilaan kiŋuvaannaktigigaasi, kiŋuvaannaktaaġilugu unniqsuqłiisiaŋa.
GAL.4.1	Sivuniġikkaġa kiŋuvaannaktuagunivḷusi uqallakama innaittuq. Kiŋuvaannaktuksraun miqłiqtuuŋŋaġmi, kivgatuttauq inmiuq iñuqaġaluaŋŋaisaunnii inmiñun iluqaġmiŋ aapami suġaliŋi. 
GAL.4.2	Aasii ilaa qaunaksriqaqłuni munaqsriñik aŋalatchiriñiglu suġaliġmiñik, tikitchiaġivlugu kiŋuvaannagviksrautini, aapami nalunaiŋakkaŋiñik. 
GAL.4.3	Tainnatuttauq uvagut. Christ qaiŋaiñŋaan miqłiqtutun inŋagaluaġmiugut, munaqsriqaqłuta pitquranik iñugruiññaiḷḷu piḷġusiġikkaŋiññik nakuurualiqinikun, kivgaummatun iłłuta tamatkunuŋa.
GAL.4.4	Aglaan God-im nalunaiqsani piviksraq tikiñman, tiliŋagaa Iġñini nunam iñuŋiñun. Christ aniŋaruq aġnakun, Jew-guvluni, kamaksriruksrauvluni pitquranik, 
GAL.4.5	sunauvva tasuġukługich tamatkua aŋalatittuat pitquranun, uvagut agliraksraiŋaluta iġñiġitquvluta God-mun, aitchuusiaqaġumiñaqsiḷuta kiŋuvaannaktaksraptiŋnik God-miñ.
GAL.4.6	Aasii agliraksraiqł̣uta God-im iġñiġiniġmatigut, ilaan tiliŋagaa Ilitqusiġiksuaŋa Iġñiġmi iḷuptiŋnun, iḷitchuġipkairuaq uvaptiŋnik God iḷumun nanmiñiq aapagitilaaŋanik. 
GAL.4.7	Tavraasii, God-im iġñiġiliutiŋagaasi suli kiŋuvaannaktuksraġuqłusi, aasii kivgatun inŋaiŋarusi.
GAL.4.8	Taimani iḷitchuġiŋaiñŋavsi God-mik, kivgauŋagaluaqtusi isummatigikkavsiññun god-aunasugalugich. 
GAL.4.9	Aglaan paŋmapak iḷitchuġiŋagiksi God, naaggałhaaq God-im iḷitchuġiŋagaasi, summan aasii utiġukpisi aŋalatiqavsaaġniġmun pitquranik, iñugruiññaiḷḷu piḷġusiŋiññun nakuurualiqinikun, annaurriyumiñaitchuanun ilivsiññik? 
GAL.4.10	Summan iviġagniatakpisiuŋ God piqutiqaqłusi ilaaguaqtanik niqinaqiviŋñik uvlunik, ilaaguaqtaniglu tatqiñik, suli ilaaguaqtanik niqinaqiviŋñik ukiuniglu. 
GAL.4.11	Anayasuktuŋa siġġaqutiginasugalusi asiñun.
GAL.4.12	Aniqatiit, piviuttaġivlusi apiġigivsi, isummatiqaġitchiḷi uvaptun tamatkunuuna uqautipkun ilivsiññun, qanuq iḷiŋaruŋali ilivsisun, Jew-guŋitchuatun, atanġiqsitauvluŋa Jew-guruat pitquraŋiññiñ. Pimaqłuŋaitkivsiŋa 
GAL.4.13	sivulliġmi alġaqsruiqqaaqama tusaayugaaġiksuanik Christ-kun ilivsiññun. Ullaŋagivsi pisigivlugu timimi qilluusiqsauŋaniġa.
GAL.4.14	Aasii qilluutituġniġa iviġaumanaitkaluaqtillugu ilivsiññun, naġġugiŋaitkivsiŋa, kipagiluŋalu suuŋiḷaġiluŋalu piŋaitkivsiŋa, aglaan paġlaŋagivsiŋa quyavlusi, isaġuliktun-unnii iḷivḷuŋa, naaggaunnii Christ Jesus-tun. 
GAL.4.15	Taimani qanutun quviasuktigiŋarusi. Iḷisimaruŋa quviasukkayaqtusiunnii ilivsiññun iraiġuvsi aasii iriliutilugik uvamnun, tainna piñaġumiñaqpan. 
GAL.4.16	Paŋmapak-aasii uqautikavsi iḷumun ittuamik, isumavisi akiḷḷiḷiutinasugaluŋa ilivsiññun? 
GAL.4.17	Tamatkua iḷumun inŋitchuanik iḷisaurrich iviġaumagiliqsinniataktut ilivsiññun, aglaan sivuniqaŋitchut nakuuruamik, qanuq niguqtinniaqsaagaasi uvamniñ, isummatigilluatallasitquvlutiŋ ilivsiññun. 
GAL.4.18	Nakuugaluaġmiuq isummatigilluataġaiññi piḷḷuatautauruakun ataramik, nayuŋiḷḷuġivsiunnii. 
GAL.4.19	Uvaŋa miqłiqtuuratkaa. Isumaaluutigipiallakkivsi. Ilauvaŋa aakauruaq kiiqsiuliqsuaq aulayyautimmani, qanutupayauraq kipiġniuqłuŋa Christ irrusia naamasitquyumavlugu iḷuvsiññi.
GAL.4.20	Qanutun nayuqtigiyumapiaġaluaġivsi aasii allauruakun aulataġilusi. Qanuqsausiipiallaktuŋa ikayuutauniksrapkun ilivsiññun taavrumani nalautavsiññi.
GAL.4.21	Ilivsi ukpiqtuat isumaruasii annaurrauniaġnivḷusi kamaksriḷusi Jew-guruat pitquraŋiññik, naalaġnisitchi, uqaluusiavsiññik pitquratigun. 
GAL.4.22	Bible-ni aglausimaruq Abraham malġugnik iġñiqaġnivḷugu, igḷua kivgauruakun aġnakun, aasii igḷua nuliaŋagun atanniqsimaraitchuakun.
GAL.4.23	Kivgauruam iġñiŋa aniŋaruq piḷġusikaatun, aglaan nuliaŋata iġñiŋa aniŋaruq kisianik God-im unniqsuqłiisigianigmagu aniñiagnivḷugu. 
GAL.4.24	Taapkuŋniŋa uuktuutiqaqta. Taapkuak aġnak malġuk ittuk God-im malġuktun sivunniuġutiktun iñuŋmiñun. Sivunniuġutaata igḷua iñuŋmiñun piŋaruq iġġimi Sinai-mi, God-im aitchuġmagich qulinik pitquranik. Taamna arriqaqtuq Hagar-mik, kivgauruamik, iñuŋniglu iñuulluataġniugaqtuanik pitquranik pisaqutiqaqłutiŋ, aasii ittut kivgam miqłiqtuŋisun. 
GAL.4.25	Tavra Hagar iġġisun Sinai-tun ittuq, Arabia-mi ittuami, suli arrilisauyumiñaqtuq iniqpaktun Jerusalem-tun, qanuq Jew-guruat tavrani aŋalatiqaqtut pitquranik, aitchuutauŋaruanik Moses-kun Sinai-mi. Kivgatun ittut. 
GAL.4.26	Aglaalli uvagut aimaaġvikput Jerusalem-tun ittuq paŋmaniittuaq, qiḷak. Taamna-suli aakagimmatun itkikput iluqata ukpiqtuaguut Christ-mun, atanġiqsitauŋaruaguut, kivgauŋaiqł̣uta pitquranun. 
GAL.4.27	Taamna aglausimaruq Bible-ni inna.
GAL.4.27	“Quviasugiñ aġnaaq miqłiqsiḷaitchuatiin.
GAL.4.27	Saqłagiñ quviasuunmik miqłiqtuiḷḷuqtutinunnii,
GAL.4.27	qanuq miqłiqtuukkaqsił̣haaġniaqtutin kivgauruamiñ aġnamiñ.”
GAL.4.28	Aniqatiit, Isaac-tun ittugut. Isaac aniŋammatun nalaułługu God-im unniqsuqłiisaa Abraham-mun, uvaguttauq God-im miqłiqtuġimmigaatigut, unniqsuqłiisiaqaqłuta iñuggunmik isuitchuamik. 
GAL.4.29	Aasii uvagut iñuupkaqtitauruaguut Ilitqusiġiksuakun nagliksaaqtitkaatigut tamatkua iñuich iñuutquriruat uvaptiŋnik Jew-guruat pitquraŋisigun, tainnatuttauq Isaac aniŋaruaq God-im unniqsuqłiisaatun, nagliksaaqtinŋammatun aapiyaksraŋata kivgauruam iġñiŋan.
GAL.4.30	Taavrumuuna inna aglausimaruq Bible-ni. God-im uqallautiŋagaa Abraham, “Anirruŋ kivgaq iġñiŋalu, qanuq kivgauruam iġñiŋa iḷaŋiutiniaŋitchuq kiŋuvaannaktaaksraunmun piqatigilugu atanġitchuam aġnam iġñiŋa.”
GAL.4.31	Tavra aniqatiit, taavrumaŋŋa uuktuunmiñ iḷitchiyumiñaqtusi uvagut inŋisilaaptiŋnik kivgauruam miqłiqtuŋisun, aglaan ittugut miqłiqtuŋisun atanġitchuam aġnam.
GAL.5.1	Nalupqinaitchuq, Christ iḷumun atanġiqsinŋagaatigut. Tavraasii iñuusitchisuli atanġiqsitauŋaruatun iñuktun. Utiġnasi iñuuniaġniġmun Jew-guruat pitquraŋisigun annautigisuglugich.
GAL.5.2	Uvaŋa Paul kilikkivsi. Ilivsi nalunaiñŋutchiqsitkuvsi Jew-guruatun, niġiuglusi taavrumuŋa nalunaiñŋutchiqsauniġmun, iñuuniaġniġmullu Jew-guruat pitquraŋisigun, nalaunŋasipkaġniaġasugalusi sivuġaani God-im, Christ annautiyumiñaitkaasi. 
GAL.5.3	Uqallautivsaalgitkivsi. Iñuk nalunaiñŋutchiqsaukami, kamaksriruksraupiaġataqtuq iluqaiññik pitquranik aitchuutauŋaruanik Moses-kun. 
GAL.5.4	Nalaunŋasipkaqtausukkuvsi pitquranik kamaksriñikun, avinŋaniaqtusi Christ-miñ, annaurrauyumiñaiññiaqtusi God-im nagliktuutiqpaŋagun. 
GAL.5.5	Qanuq Ilitqusiġiksuam ikayuutaagun, uvagullu ukpiġutiqaqtuiññaġniptigun Christ-mun, niġiuktugut suli akuqtuġniaġnivḷuta God-mun nalaunŋarualiḷuta. 
GAL.5.6	Niġiugikaptigu nalaunŋasipkaqtauniksraqput Christ-kun, nalunaiñŋutchiqsauniq Jew-guruatun naagga nalunaiñŋutchiqsauŋaiññiq anniqsuutauŋitchuq uvaptiŋnun, aglaan ukpiġun kisimi piviuttaqsripkairuaq allanun uvaptiŋnik.
GAL.5.7	Piḷḷuataqtuaguŋagaluaqtuasii. Kia kamagitchaiḷiraqpauŋ tusaayugaaġiksuaq ilivsiññun? 
GAL.5.8	Nalupqinaitchuamik God-im kamaksritchaiḷiraŋitkaasi qanuq ilaan ukpiliqsinŋagaasi. 
GAL.5.9	Tamattuma iḷumun inŋitchuam iḷisaurrutim taputiniġaasi, imaksraŋuluuram puvlaktinmatun akutaq iluqaan.
GAL.5.10	Nalupqisuŋitchuŋa Ataniġmun isumaliqsinniaqtilaavsiññik uvaŋa isummasivsun tamatkunuuna. Kiña iñuk asiñuurriruaq ilivsiññik God-im tatavsaġniaġaa.
GAL.5.11	Aniqatiit, iñuich imma iḷaŋisa uqautigivalliġñiġaanŋa alġaqsruiñivḷuŋa iñuk annaurraunivḷugu nalunaiñŋutchiqsauŋavluni kamagivlugiḷḷu Jew-guruat pitquraŋich. Taamna iḷumun itpan, summan nagliksaaqtitauvik? Tainnatchimik alġaqsruiguma, iñuich piavsaktautiginayaitkaat alġaqsruutauruaq annaun Christ tuqqutaagun aŋarraurami. 
GAL.5.12	Pitquyummiiġaluaġitka iñuich tamatkua asiñuurriruat ilivsiññik, piḷaktuquriruat timisi nalunaiñŋutchiquvlugich, inmiŋnun piḷaktuquyumałhaaqługich ilaisa timitiŋ. 
GAL.5.13	Aniqatiit, God-im atanġiqsinŋagaasi. Aglaan atanġiqsitauŋaitchusi piḷuusiqillasisaġlusi. Atanġiqsitauŋarusi piviuttaqqutiyumiñaqsivḷusi, qanutupayauraq ikayuutiyumiñaqsiḷusi avanmun.
GAL.5.14	Qanuq kamagigisi iluqaisa God-im pitquraŋi iñuukavsi uumatun, “Piviuttaġiuŋ siḷalliñ iliktun iḷiḷugu.”
GAL.5.15	Aglaan pisaaŋŋatiaqsiguvsi uqavaaġlusiḷu avanmun, qaunagisitchi. Maqurrutiniaqtusi avanmun tainna piguvsi.
GAL.5.16	Uqallautigivsi uumiŋa, Ilitqusiġiksuamun aŋalatisuŋaiññaqsiuŋ iñuusiqsi. Kamaginagu piḷuksisuguuruaq iñuusiq. Suli Ilitqusiġiksuam kipiġniuġutiŋi paaqsaaŋammiut piḷuksisuguuruam iñuusivsi kipiġniuġutiŋiñun. 
GAL.5.17	Qanuq kipiġniuġutiŋi piḷuksisuguuruam iñuusivsi paaqsaaŋarut Ilitqusiġiksuam pitqutiŋiñun ilivsiññun, aasii pipkalaił̣ł̣ugich sut pisukkaluakkasi.
GAL.5.18	Aglaan aŋalatinnavsi Ilitqusiġiksuamun, annaŋniataŋaiqsusi kamaksriñiataŋnikun Jew-guruat pitquraŋiññik.
GAL.5.19	Piḷuksisuguuruat iñuusivsa pipkaġuugaatigut allatuutinik tuvaaqataitchuat tuvaaqatiqaqtuallu, pigiitchuanik kipiġniuġutinik, pitquraiḷaġniġnik atuġniŋagun timim, 
GAL.5.20	ukpiqsraġnik god-auŋitchuanik, aŋatkuliqutinik, uumikkutigiigñiġnik, uqavaaġutinik, killuqsrautinik, qinnautinik, siŋñatinik, atiŋirrutinik, atiŋirrutikun ilaaguaqatigiiksitautinik, 
GAL.5.21	tutchutinik, iñuaġutinik, imiġniġnik, imiŋasivḷuni qaunakłaanġiutinik, tainnatullu ittuanik. Kilikkivsi, kiliŋagaluaġmiḷḷavsi sivuani, tamatkua savaaqaqtuat tainnasiñik qiḷaŋmukkumiñaitchut, God-im atanġuvianun.
GAL.5.22	Aglaalli Ilitqusiġiksuam piviuttaqqutiqaqtitkaatigut quviasuunmiglu tutqiunmiglu qiñuirrunmiglu nagliktaunmiglu nakuunmiglu ukpiġnaġniġmiglu 
GAL.5.23	pikałaktautairrunmiglu ilimun aŋalarrutilluataġniġmiglu. Iñuich iñuuruat tainna pitqurat taluqsralliaġiŋitkaich iñuutqulugich. 
GAL.5.24	Aasii tamatkua atausiŋŋuqatauŋaruat Christ-mun aŋalatinŋaiŋarut piḷuksisuguuruanun iñuusimiŋnun, qanuq pisuguukkaŋich piḷġusiŋiḷḷu pigiitchuat kikiaktuurrauqataummatun piŋarut Christ Jesus-mun.
GAL.5.25	Piqaġniqapta isuitchuamik iñuggunmik Ilitqusiġiksuakun, aŋalatituiññaqta Ilitqusiġiksuamun. 
GAL.5.26	Piġuqtiŋaitcha uvaptiŋnik qapiqtautiŋaiġḷuta killuqqutiŋaiġḷutalu.
GAL.6.1	Aniqatiit, iñuk piḷuksipkaqtaukpan qanusipayaamik piḷuunmik, ilivsi aŋalatittuasii Ilitqusiġiksuamun utiqtitaksraġigiksi pikałak tautaitchuakun. Qaunagilusi ilivsiññun, iḷaannivsauq ikł̣igutchaktinniaqtauviaġmiusi. 
GAL.6.2	Ikayuutisitchi avanmun killuqsaqtinniaqtaukavsi. Tainna piguvsi taŋŋiġñiaġisi Christ pitquraŋi ilivsiññun. 
GAL.6.3	Iñuk kiñaliqaa isumagumi piġuqtiġluni inmiñik, ikayuiyummataiġḷuni piḷuksiruamik, sagluqiruq inmiñik. 
GAL.6.4	Iñullaa naipiqtuġli inmiñun, aasii nakuuniqpan iñuutchiñi isumakkutigilluataġniaqtuq inmiñik, naipiqtuutiqaŋaiġḷuni iñuum allam piŋaraŋanik. 
GAL.6.5	Qanuq iñullaa isivġiqsauniaqtuq ilaan nanmiñiq iñuusiġikkaġmigun.
GAL.6.6	Iñuk iḷisausiaqaqtuaq God-im uqaluŋiñik, aitchuiyummatiqaqtuksraugaluaqtuq pigikkamiñiñ iḷisaurriruamun. 
GAL.6.7	Sagluqipkaġnasi, God kipagirauyumiñaitchuq. Nautchialiqiritun kivriruatun qanusiksrapayaanik nautchiaksranik kanġaqsruunmiñik, tainnatun iñuk paaqłiusiaqaġniaqtuq qanutchikun iñuusiġikkaġmigun.
GAL.6.8	Qanuq iñuk iñuuruaq pisuġuiqsimaaqtinniaqługu piḷuksisuguuruaq iñuutchiñi, suksraunġiqsauniaqtuq taamna pisigilugu. Aglaan iñuk iñuutuiññaqtuaq Ilitqusiġiksuamun aŋalatiłłuni, iñuuniaqtuq isuitchuamun Ilitqusiġiksuakun. 
GAL.6.9	Aasii piḷaiġutiŋaiḷḷakput nakuurualiqiniq, qanuq qapiŋitkupta akiññagniaqtugut God-im akiḷiiviksraŋa tikitpan.
GAL.6.10	Tavraasii, piviksraqaqtilaaptiktun, nakuurualiqita iñupayaanun, ikayułhamaaġlugich tamatkua ukpiqtuaguruat.
GAL.6.11	Tautuksigik qanutun aŋitigiruat aglaich aglaatka uvamnik ilivsiññun. 
GAL.6.12	Iñuich tamatkua maliksuktitchiñiaqsaaruat ilivsiññik nalunaiñŋutchiqsautquvlusi Jew-guruatun, iviġaiñiaqsiññaqtut iñuŋnik, nagliksaaqtitausuŋił̣ł̣utiŋ pisigilugu ukpiġniq kisianun Christ tuqqutaanun aŋarraurami annaurriḷḷaruamun. 
GAL.6.13	Qanuq tamatkua unnii nalunaiñŋutchiqsauŋaruat timimiŋni kamagilaiñmigaich God-im pitquraŋi. Naaggauvva nalunaiñŋutchiqsautqummigaasi, uqavigaaġutigisukłusi ilimiŋnun iḷitchitqurauniḷusi. 
GAL.6.14	Aglaan uvaŋa uqavigaaġutiqaġuŋipiaqtuŋa supayaamik, aglaatualuk Ataniq Jesus Christ tuquŋaniḷugu aŋarraurami pisigivlugich piḷuutitka. Aasii taamna pisigivlugu, ukpiŋaitchuat piḷġusiŋich tuquŋaruatun iḷiŋarut uvamnun, aasiisuli uvaŋa tuqummatun iliŋiññun. Sivuniqaqtuq taamna, piḷuusiqisuŋaiqsuŋa tavraŋŋaaglaan. 
GAL.6.15	Qanuq nalliak-unnii nalunaiñŋutchiqsaunġuvlu nalunaiñŋutchiqsauŋiññiġuvlu anniqsuutauŋitchuq, aglaan anniqsuutitualuuruq nutauruamik iñuggusiqsauniq Ilitqusiġiksuakun.
GAL.6.16	Aasii iluqaġmiŋ iñuutuiññaqtuat taavrumuuna, God-im iḷumun Israel-ŋi, tutqiutiqaġlich nagliktuunmiglu God-miñ.
GAL.6.17	Tavraŋŋaaglaan kialiqaa isumaalluksaaŋaiġḷiŋa, qanuq ikiqaqtuŋa timimni nagliksaaqtitaunipkun pisigivlugu Jesus. 
GAL.6.18	Nagliktuutiqpaŋata Atanipta Jesus Christ itqatigilisi, aniqatiit. Amen.
EPH.1.1	Uvaŋa Paul, tiliraŋa Christ Jesus pisuutaagun God-im, tuyuqtuŋa ilaaguaqtauruanun God-mun, ukpiġnaqtuaguruanun Christ Jesus-mi [Ephesus-miittuanun.]
EPH.1.2	Nagliktuusiaqpaqaġitchisuq tutqiunmiglu God-miñ Aapaptiŋniñ Ataniġmiḷḷu Jesus Christ-miñ.
EPH.1.3	Nanġaġlakput God, Aapaŋa Atanipta Jesus Christ, qanuq atausiŋŋuqatigiŋakaptigu Christ, ilaan aitchuŋagaatigut anniqsuutauyumiñapayauraqtuanik uvaptiŋnun itqanaiqsaqłuta qiḷaŋmuŋniksraptiŋnun. 
EPH.1.4	Savaŋaiñŋaġmi unnii nunamik, God-im piksraqtaaġianiŋagaatigut atausiŋŋuqatautquvluta Christ-mun, iñuuyumiñaquvluta nalaunŋaruakun, suli pasiñaġumiñaiḷḷuta piḷuunmik sivuqqamiñi. 
EPH.1.5	God-im piviuttaġiŋavluta taimaŋŋa, aasii piksraqtaaġikamisigut taimani ilaa sivunniŋammiuq tiguaġukłuta inmiñun, tiliḷugu Jesus Christ nunamun tuqqutitquvluta. Taamna piŋagaa ilaan pisuutigivlugu. 
EPH.1.6	Tavraasii nanġaġlakput God, qanuq atqunapiaġataq nagliktuutiqpaqaŋaruq uvaptiŋnun, atausiŋŋuqataullasikamisigut piviuttaġiramiñun Iġñiġmiñun.
EPH.1.7	Christ tasuŋagaatigut God-mun, maqipkaqługu auni tuqqutivluta, God-mun suliqutigiŋaiquvlugich itqaumayumiñaiġḷugich piḷuutivut.
EPH.1.8	Tainna pikami, ilaa atqunapiaġataqłuni nagliktuutiqpaqaŋaruq uvaptiŋnun. 
EPH.1.9	Qanuq God isumatupiaġataqtuaq suli kaŋiqsiŋavlugich supayaurat, salapqiŋagaa pisuutini uvaptiŋnun. Ilaan sivunniuġutigiŋakkaŋa iḷisimanaŋaitkaluaqtuaq sivuani, Christ-gum paŋmapak taŋŋiŋagaa. 
EPH.1.10	Aasiuvva God-im sivunniuġutigiŋakkaŋa, piviksraq nalautitpan supayaat ilaan savaani atautchimuquvlugich piqatigilugu Christ Atanġuruaq supayaanun, sut qiḷaŋmiitkaluaqpata, naagga nunamiitkaluaqpata.
EPH.1.11	Atausiŋŋuqataukapta Christ-mun, kiŋuvaannaŋarugut iñuggunmik isuitchuamik. Taamna piŋaruq God-im sivuniġiŋavlugu tainna piruksrauvlugu. Ilaan nalautitchuugai ataramik sivunniuġutini. 
EPH.1.12	Taamna pisigilugu, uvagut Jew-guruat ukpiqqaaqtuaguut Christ-mun iñuuruksraurugut iḷisimanaqsisaġlugu qanutun God-im kamanaqtilaaŋa, iñuŋnun nanġaġumiñaqsiḷugu. 
EPH.1.13	Sulivsauq ilivsi, tusaaganikavsiuŋ uqaluk iḷumun ittuaq, tusaayugaaġiksuaq annautikun, suli ukpiġivlugu, Ilitqusiġiksuam unniqsuqłiisauŋaruam nalunaiñŋutchiŋagaasi, God-mun pigiliutivlusi.
EPH.1.14	Tavraasii nalunaiñŋutchiqsauŋavlusi pigiliutivlusi God-mun, nalupqisukkumiñaitchusi annaurrautilaavsiññik paŋmapaŋmiñ qiḷaŋmugataġlusi. Pisigilugu taamna, iluqaġmiŋ iñuich nanġaġlirruŋ God kamanautaagun.
EPH.1.15	Taamna pisigivlugu, tusaaŋavluŋa ukpiġutivsiññik Ataniġmun Jesus-mun suli piviuttaqqutivsiññik iluqaiññun ilaaguaqtauruanun God-mun, 
EPH.1.16	quyaŋaiyuitchuŋa ilivsigun God-mun, itqaumavlusi aŋaiyyutimni. 
EPH.1.17	Apiġigiga God-iŋa Atanipta Jesus Christ, kamanaqtuaq Aapa, puttuqsritquvlusi ilaan isumattutaanik, ilivsiññun God iḷitchuġimmaġiksitquvlugu. 
EPH.1.18	Suli apiġigiga God iḷitchuġipkaquvlusi nalupqigiŋaiġḷugu annagumman taavrumuŋa God-im ququaŋammasi, suli iḷitchuġilugu inuaŋaiññiŋa kamanautim, God-im ilaaguaqtaŋisa kiŋuvaannaktaaġiniakkaŋat. 
EPH.1.19	Apiġivsaaġmigiga God iḷitchuġipkaquvlusi qanutun kamanapiaġataqtilaaŋanik ilaan suaŋŋataa ikayuġumiñaqłuta ukpiqtuaguruaguut. 
EPH.1.20	Taavrumuuna kamanapiaġataqtuakun suaŋŋatikun God-im aŋipkaŋagaa Christ tuqqunmiñ, aasii aquvitiłługu kamanaqsipkaqtauviŋmun ilaan taliqpiata tuŋaanun qiḷaŋmi.
EPH.1.21	Tavra Christ kamanałhaaqsiŋaruq isaġuliŋniñ ilitqusiqł̣uŋniḷḷu, suli suaŋŋatiniñ ataniġnaqutiniḷḷu. Aasii ilaan kamanautaa kamanałhaasugruktuq supayaaniñ mattumani nunami, naagga nunami qaiyumaaqtuami. 
EPH.1.22+EPH.1.23	Aasiisuli God-im aŋalatchiyumiñaqsiŋagaa Christ supayaanik, iñupayaaniglu. Aasii Christ niaquummatun ittuq aŋaiyyuliqiruanun timigimmatun itamiñun. Ilaan atanniqsimagai iluqaisa aŋaiyyuliqiruat, suli nayuqłiataa ittuq iluqaiññi, tainnatuttauq nayuqłiataa inmatun sumiḷiqaa.
EPH.2.1	Tavra ilivsi qaŋapak tuquŋaruatun iñuktun inŋagaluaqtuasii qanuq piḷuksiŋavlusi kamagiŋił̣ł̣ugiḷḷu God-im pitquraŋi, God-im aitchuŋagaasi iñuggunmik isuitchuamik. 
EPH.2.2	Taimani iñuuŋagaluaqtuasii piḷuusiqutini, nunam iñuŋisa iñuusiatitun. Taimani qaukłiata ilitqusiqł̣uich piḷuusiqipkaŋavlusi, paŋmapaksuli iñuŋnik kamaksripkaiŋiñmatun God-im pitquraŋiñik.
EPH.2.3	Tainnauvva iluqata qaŋauvlugu iñuusuuŋagaluaqtuaguut. Pisuuŋaruaguut qanuq piḷuksisuguuruat iñuutchivsa pisukkaŋiññik, iñuuvluta iviġagniugaqsiññaqługich timiptalu isumaptalu pisukkaŋich. Tavra ukpiqtuaguŋiññapta taimani, tatavsaqtauyumiñaŋagaluaġmiugut allatuttauq iluqaisitun ukpiŋaitchuatitun iñuktitun.
EPH.2.4	Aglaan God naglikkutiqpaqaŋaruq uvaptiŋnun suli piviuttaġiqpaŋagaatigut. 
EPH.2.5	Irrusiqaŋagaluaqtilluta tuquŋaruatun iñuktun pisigivlugich piḷuutivut, God-im aitchuŋagaatigut iñuggunmik isuitchuamik aŋipkaqamiuŋ Christ tuqqunmiñ, qanuq atausiŋŋuqatigiŋagikput Christ. God-im nagliktuutiqpaŋagun annaurrauŋarugut.
EPH.2.6	Aasiisuli atausiŋŋuqatigiŋavlugu Christ, aŋipkaqtauganiŋammatun ittugut Christ aŋipkaqtaumman. Suli inmiuq uvagut qiḷaŋmiitaniŋmatun aquppivḷuta inaani kamanaqsipkaqtauvium piqatigivlugu Christ Jesus, qanuq ilaa atausiŋŋuqatigiŋagikput. 
EPH.2.7	Tainna pikami God piaqłuktautaipiaġataŋaruq uvaptiŋnun atausiŋŋuqatigipkaqamisigut Christ-mun, aasii taavruma iḷisimanaqsiñiaġaa isuitchuamun qanutun God naglikkutiqpaqaqtilaaŋa uvaptiŋnun. 
EPH.2.8	Qanuq God-im nagliktuutiqpaŋagun annaurrauŋarusi ukpiliqavsi. Annautiŋaitchusi ilivsiññik sunik piḷusi. Taamna annaun God-im aitchuutaa ilivsiññun. 
EPH.2.9	Annaurrauŋaitchusi pisigilugich piḷġusiḷḷuatasi. Annaurraullaniġuvsi piḷġusiḷḷuatasi pisigilugich, iñuk uqavigaaġutiksraqaġniaġaluaqtuq. 
EPH.2.10	Aglaan God ilaa allaŋŋuqtitchiŋaruq uvaptiŋnik, atausiŋŋuqataullasivḷuta Christ-mun, iñuulluatallasitquvluta. God sivuniqaŋaniqsuq iŋiḷġaan tainna iñuuruksrauvluta.
EPH.2.11	Tavra itqaqsiuŋ qaŋauvlugu ilivsi Jew-guŋitchuasii taiguqtauŋagaluaqtilaaqsi nalunaiñŋutaiḷanik Jew-guruanun timimiŋni nalunaiñŋutaqaqtuanun. 
EPH.2.12	Itqaumasitchi taimani atausiŋŋuqatigiŋaitkiksi Christ, iḷauŋaiñŋarusi God-im iñuksraqtaaŋiñun Israel-guruanun. Piqatauyumiñaiñŋarusi aitchuusiaqaqtuanun unniqsuqłiisinik God-im sivunniuġutigiŋakkaŋiñik iñuksraqtaamiñun, aasii piqaŋił̣ł̣usi annagummanmik, suli naluvlugu God. 
EPH.2.13	Tavra uŋasiguuŋagaluaqtuasii God-miñ, paŋmapak Christ qaġġisiŋagaasi ilaanun, maqipkaqługu auni tuqqutivlusi. 
EPH.2.14	Christ aŋuyautaiqsinŋagaatigut God-mun avanmullu. Jew-guruallu Jew-guŋitchuallu atiŋitkaluaqtuat uumikkutivlutiŋ, paŋmapak atisiŋarut aŋuyautiŋaiqł̣utiŋ.
EPH.2.15	Jew-guruat pigivlugich iluqaisa God-im pitquraŋi, aŋaiyyuvikpaŋmiḷu piraġautchich, isummatigiŋarut inmiŋnik nalaunŋałhaaqłutiŋ Jew-guŋitchuaniñ. Tavra Christ tuqukami, asivaŋagai pitqurapayaurat nalaunŋasiñiaġutauŋaiqł̣ugich iñuŋnun, aglaan iñuich nalaunŋasipkaq tauyumiñaqsivḷugich ukpiġlutiŋ ilaanun. Taamna pisigivlugu Jew-guruallu Jew-guŋitchuallu atausiŋŋuqatigiŋagaat Christ, aasii aŋuyautiŋaiqł̣utiŋ avanmun.
EPH.2.16	Atunim Jew-guruallu Jew-guŋitchuallu avilaitqatigiiksittut God-mun Christ tuqqutaagun aŋarraurami, aasii paŋmapak suuramik-unnii uumikkutaiqsut avanmun.
EPH.2.17	Suli Christ tiliŋagai alġaqsruirini quliaqtuaġutitquvlusi aŋuyaŋaiġunmik God-mun, ilivsi Jew-guŋitchuasii uŋasiŋagaluaqtuasii God-miñ Jew-guruallu qanittuat God-mun.
EPH.2.18	Tavra atausiŋŋuqatigiŋakaptigu Christ iluqata, Jew-guruallu Jew-guŋitchuallu, ikayuqtiqaqtugut atautchimik Ilitqusiġiksuamik ullautitquvluta Aapamun.
EPH.2.19	Tavraasii tavraŋŋaaglaan allayuaguŋaiqsusi iglaaguŋaiqsusiḷu, aglaan atausiŋŋuqataurusi ilaaguaqtauruanun God-mun, iḷaliutivlusiḷu igluqatiŋiñun God-im. 
EPH.2.20	Ilivsi igluqpaum iḷagimmatun itkaasi nappakkaŋata maŋŋuliġmatun pivḷugu tilirauruaniglu uqaqtiŋiñiglu God-im, Christ Jesus ilaa sivulliqsun maŋŋuksratun uyaġaktun maŋŋuliutiqqaaqługu.
EPH.2.21	Qaaŋanun taavruma maŋŋuliutauqqaaqtuam uyaġaum igluqpak iluqani ipiqqiqsauruq aasii nappaqługu aŋaiyyuviguqsaiññaqtuatun ilaaguaqtauvlugu Ataniġmun. 
EPH.2.22	Tavraptauq tainnatun ilivsi iḷagimmigaasi God-im igluata aasii God iñuuvluni iḷuvsiññi Ilitqusiġiksuamigun.
EPH.3.1	Uvaŋa Paul tigutaaqtauruŋa pisigivlugu alġaqsruiñiġa tusaayugaaġiksuamik Christ-kun ilivsiññun Jew-guŋitchuanun. 
EPH.3.2	Iḷisimarusi God-mun aitchuŋatilaamnik taavrumiŋa savaaksrapiaġatamik, alġaqsruiñiġmik ilivsiññun Jew-guŋitchuanun God-im nagliktuutiqpaŋanik.
EPH.3.3	Taamna sivunniuġutaa God-im Jew-guŋitchuanun iḷisimanaiñŋaruaq sivuani, God-im salapqiŋagaa uvamnun. Taamna uqautigillaŋagiga uqautigipiasuŋaġnagu tuyuutimni.
EPH.3.4	Aasii taiguallaisa tuyuutitka, puttuqsriñiaġiksi kaŋiqsisiqaqtilaaġa alġaqsruutiqaġniġmik Christ-mik. 
EPH.3.5	God-im kaŋiqsipkaŋaitkaa taimani iñuuruanun iñuŋnun paŋmapak kaŋiqsipkaisiġmisun ilaaguaqtamiñun uqaqtimiñullu Ilitqusiġiksuakun. 
EPH.3.6	Aasiuvva God-im salapqiŋakkaŋa. Jew-guŋitchuat kiŋuvaannaqataullasivḷugich Jew-guruanun. Iliŋich Jew-guruatuttauq pigillavlugich Christ-gum, aasii piqataullasivḷutiŋ annaunmun unniqsuqłiisauŋaruamun Christ-kun, ukpiġiliqamisigik tusaayugaaġiksuat.
EPH.3.7	God-im piksraqtaaġiŋagaaŋa alġaqsruirautquvluŋa tamattumiŋa tusaayugaaġiksuamik, nagliktuutiqpaqaqłuni uvamnun annautivluŋa suaŋŋanmigun. 
EPH.3.8	Kamanaiññiqsraugaluaqtilluŋa iluqaiññiñ ilaaguaqtauruaniñ God-mun, ilaa naglikkutiqaŋaruq uvamnun, aasii uvamnun alġaqsruutigitquŋagai Jew-guŋitchuanun inuaŋaitchuat anniqsuusiaksraŋich iluqaġmiŋ, atausiŋŋuqatauŋaruat Christ-mun.
EPH.3.9	Suli God-im piraksriŋagaaŋa kaŋiqsiñaqsitquvlugu ilaan sivunniuġutigiŋarani iñupayaanun, annaurrauniksraŋat iñupayaurat Jew-guŋitkaluaqtuat Jew-guruallu. God-im savaŋaruam supayaanik, nalunaqtinŋagaa aippaapak taamna sivunniuġutini. 
EPH.3.10	Paŋmapak God-im iḷitchuġipkaŋagaa sivunniuġutini aŋaiyyuliqiruatigun, tamatkua iluqaisa isaġulgiḷḷu ilitqusiqł̣uiḷḷu tautuquvlugich taŋŋiutaanik kamanaqtuam isumattutaata God-im. 
EPH.3.11	God-im sivunniuġutigiŋagaa taimaŋŋaqaŋa isuaniñ taamna sivunniuġutini taŋŋiqsauniaġnivḷugu Jesus Christ-kun Ataniptigun. 
EPH.3.12	Aasii pisigivlugu ukpiġniqput ilaanun, qikkisaiġḷuta attaqsruutaiġḷutalu ullautiyumiñaqtugut God-mun. 
EPH.3.13	Nagliksaaqtuŋa pisigivlugu quliaqtuaqaġniġa tusaayugaaġiksuanik ilivsiññun, aasii apiġigivsi ipiqtusuutigitquŋił̣ł̣ugu taamna, aglaan qapiŋaisaaġusiaġitquvlugu pisigilugu anniqsuusiaqaŋaniqsi alġaqsruutipkun ilivsiññun.
EPH.3.14	Isummatigikapkich tamatkua iluqaisa God-im sivunniuġutigiŋaraŋi, pułłuŋa aŋaiyyuruŋa Aapamun, 
EPH.3.15	Aapauruamun iluqaiññun ukpiqtuanun, qiḷaŋmiitkaluaqpata naagga nunamiitpata, 
EPH.3.16	aŋaiyyuvluŋa God-mun inuaŋaitchuamik nagliktuutiqpaqaqtuamun, suaŋŋasipiaġataquvlusi Ilitqusiġiksuaŋanun iḷuvsiññiittuamun iñuuyumiñaqsiḷusi nalaunŋaruakun, 
EPH.3.17	iḷisimanaġumauq Christ iñuutilaaŋa uummativsiññi sivisutilaaŋatun ukpiqsimaaġnivsi. Aŋaiyyummiuŋasuli piviuttaqsriqpaktuagukavsi, kaŋiqsiyumiñaquvlugu piqatigilugich iluqaisa ukpiqtuat iḷitchuġilugu uummativsiññiñ, 
EPH.3.18+EPH.3.19	qanutun kamanaqtilaaŋa piviuttaqqutaata Christ-gum uvaptiŋnun. Piviuttaqqutaa kamanaqpaił̣ł̣uni iḷitchuġimmaġiksiyumiñaitkikput iluqaan. Sutun ittuq aktilaaġnaġumiñaipiaqtuatun, ikiqtułhaaqłuni, takiłhaaqłuniḷu qutchił̣haaqłuniḷu itiłhaaqłuniḷu supayaamiñ qiñiqtuuraaġumiñakkaptiŋniñ. Tainnainniġman aŋaiyyutigivsi ataramik iñuutquvlusi nalaupiaġataġlugu God-im iñuutqutaa ilivsiññun.
EPH.3.20	Qanutułhaaq God-im pisiyumiñaġaatigut qaaŋiġḷuguunnii apiqsriaġiyumiñakkaqput naagga qiñiqtuuraaġumiñakkaqput. Taamna ilaan piḷḷagaa Ilitqusiġiksuakun ikayuqtigianikkaptigun ilaan iñuutqutaagun uvaptiŋnun. 
EPH.3.21	Iñupayaat isuiḷaamik nanġaġlirruŋ God paŋmapaŋmiñ isagutilugu isuitchuamullu, pisigilugu ilaan aktilaaganignaġumiñaitchuaq kamanautaa iḷisimanaqsiŋaruaq aŋaiyyuliqiruatigullu Christ-kullu.
EPH.4.1	Tavraasii uvaŋa, tigutaaqtaq savautivlugu Ataniq, qiññuaġivsi iñuutquvlusi nalliummatiruamik God-im iñuutqutaanun ilivsiññun, 
EPH.4.2	kamasaaŋiḷḷusi pikałaktautaiḷḷusiḷu qiñuirrutilusiḷu avanmun, manimmisilusiḷu pimaqłuutivsigun avanmun pisigilugu piviuttaqqutiniqsi.
EPH.4.3	Ilitqusiġiksuam atipkaġlisi, tutqiutiqaġumausi avanmun. 
EPH.4.4	Qanuq iluqasi atausiurusi, timitun atausiuruatun. Atausiummiuq Ilitqusiġiksuaq, aasii God-im ququaŋammigaasi piqatigiiquvlusi atautchimi annagummanmi. 
EPH.4.5	Suli atausiummiuq Ataniq, ukpiġivigikkaŋat iñuich atunim, iḷaŋiutiŋammiut atunim atautchimun paptaiġunmun. 
EPH.4.6	Suli atausiummiuq God, aapaŋat iñuich iluqaġmiŋ, qaukłiġikkaŋat supayaat, savaktuaq supayaatigun, suli iñuuruaq supayaani.
EPH.4.7	Tavra Christ aitchuŋagaatigut atausiullaavluta piraksrallaanik supayaanik pitqukkamiñik uvaptiŋnun. 
EPH.4.8	Taamna sivuniġivlugu, aglausimaruq Bible-ni inna,
EPH.4.8	“Mayuqami qiḷaŋmun, aullarriŋaruq tigutaaqtaġiŋakkaŋiñik Tuunġaum,
EPH.4.8	suli qaitchivḷuni piraksranik iñuŋnun.”
EPH.4.9	Sumik sivuniqaqpa uqallaun, Ilaa mayuŋaruq? Sivuniqaqtuq mayuqsaŋaiñŋaġmi atqaŋaruq atchiŋñiqsrapiaġataŋanun nunam. 
EPH.4.10	Aasii taamna atqaŋaruaq ilaaguruq mayuŋammiruaqtauq qutchiŋñiqsramun qiḷaŋmun, ilaan atanniqsimasukługich supayaurat. 
EPH.4.11	Aasii aitchuutiŋi innasiuŋarut, iñuich iḷaŋich tilirautquvlugich, iḷaŋich uqaqtautquvlugich God-mun, iḷaŋich tusaayugaaġiksuanik alġaqsruitquvlugich, iḷaŋich aŋaiyyuliqsautquvlugich iḷisaurrautquvlugiḷḷu. 
EPH.4.12	Taamna piŋagaa, itqanaiyaqsaqługich iluqaisa God-im iñuŋi savaaqsranun ukpiqtuaguniġmiŋni, sivunmuktuutiksraŋannik aŋaiyyuliqiruat, timigikkaŋi Christ. 
EPH.4.13	Tavra iluqata atunim ukpiliġataqtilluta, suli uvaptiŋnun iḷitchuġipiaġataqtillugu Iġñiŋa God-im, iñuullautaġuminaqsiḷġataġluta iñuusipiaġatamik Christ iñuusiġitqukkaŋanik uvaptiŋnun, ilaan iñuusimisun. 
EPH.4.14	Tavraŋŋaaglaan inŋaiġñiaqtugut miqłiqtutun maliksuyaruatun, asiñuutipkaġumiñaiġḷuta killukun iḷisaurrutiŋiññun sagluqinnigniaqtuat iñuich, pisaasuunmikkun killukun ukpiqtitchisuuruat iñuŋnik. 
EPH.4.15	Aglaan sivunmuktuqtuksraurugut supayaakun Christ-tun iḷisaiññaġluta iḷisaurrutigilugu iḷumun ittuaq piviuttaqqutiluta. Christ niaquuruatun ittuq, 
EPH.4.16	aasiiḷi uvagut sulliñiġimmatun itkaatigut timim. Timi aŋalanmatun niaquata sulliñipayauraŋi savaŋmatun surruił̣ł̣utiŋ navyaapayaurat uniuqtinŋaił̣ł̣utiŋ, tainnatulli ikayuutiruksraummiugut avanmun iḷisaiññaġugluta Christ-tun piviuttaqqutiluta avanmun.
EPH.4.17	Tavraasii Ataniq uqaqsiqł̣ugu uqallautigivsi qapiŋaiqł̣uŋa tavraŋŋaaglaan iñuusiqaŋaipiaquvlusi Jew-guŋitchuatun, isumaqaqtuatun anniqsuutauŋitchuanik,
EPH.4.18	suli kaŋiqsiḷaił̣ł̣utiŋ, qanuq nalupiallaktut uqayunaitchullu. Iliŋich iḷaŋiutiyumiñaitchut iñuutchimun God-im aitchuutaanun. 
EPH.4.19	Suqpagillaiŋagaich unnii iluqaisa kanŋunaqtuat sut, aitchuutigivlutiŋ inmiŋnik qanusipayaamun pigiiḷḷiqunmun, maliġuaqługich isummiutitiŋ qanusipayauramun pigiitchuamun pitchaiḷiraġniaġnatiŋ.
EPH.4.20	Iḷisaŋaitchusi tainnatchimik iñuutchimik iḷisausiavsigun Christ-kun. 
EPH.4.21	Nalupqinaitchuq tusaayugaaġiŋagiksi Christ, aasii ilaan maliġuaqtigimmasi iḷisausiaqaŋarusi iḷumun ittuanik Jesus iḷisaurrutiŋiñik. 
EPH.4.22	Tavraasii aŋalatinŋaiġitchi piḷuksisuguuruanun iñuusiġruavsiññun, pipkaisuuruanun ilivsiññik taimani iñuusiġisuukkavsiññik pigiipiaġataqtuakun inŋaruanik, kipiqsaaqłusi pigiitchuanun sagluqivlusiḷu.
EPH.4.23	Nutaaġuqtuksraupiaqtusi kipiġniuġutigikkavsigun isumanivsiññiḷu. 
EPH.4.24	Aŋalatittuksraupiaqtusi nutauruamun iñuutchivsiññun savaaguruamun God-im irrusiatun, iñuupkaiyumiñaqtuamun ilivsiññik iḷumutun nalaunŋaruakun piḷuutaitchuakullu.
EPH.4.25	Tavraasii sagluuŋaiġitchi. Iñupayaaq uqaqtuksraupiaqtuq iḷumun ittuamik ukpiqtuaguqanmiñun, qanuq iluqata atautchimiittugut timaani Christ.
EPH.4.26	Qinnaliġuvsi piḷuksisiginagu. Qinnaŋanasi uvluqtutilaaŋatun,
EPH.4.27	tuunġaq piviksraqaqtitauŋitchumauq piḷuksipkaġumiñaġlusi. 
EPH.4.28	Tavraŋŋaaglaan tigligaqti tigligaŋaiġḷi, aglaan savagli saglutaġautaitchuakun, aitchuutiksranikkumauq piiḷḷiuqtuanun. 
EPH.4.29	Uqaluqaġnasi anniaġutauruanik iñuŋnun, aglaan uqaluqaġitchi anniqsuutauyumiñaqtuanik sivunmuktuutauyumiñaqtuaniglu, tamatkua tusaaruat uqaluvsiññik anniqsuusiaqaġumaut. 
EPH.4.30	Suli isumaalluksaaġnagu Ilitqusiġiksuaŋa God-im, qanuq Ilitqusiġiksuaq God-im nalunaiñŋutchiutigiŋagaa pigiliutivlusi, nalupqinaiyautigivlugu uvlumi taivrumani God-im annaktinniaġmasi iluqaaniñ piḷuunmiñ. 
EPH.4.31	Uumiḷuġruutiqaġnasi iḷuvsiññi, piavsayyataiḷḷusiḷu qinnautaiḷḷusiḷu qanaaġutaiḷḷusiḷu, suamaruanik uqaŋaiġḷusiḷu naġġuksruutiŋaiġḷusiḷu, 
EPH.4.32	piaqłuktautiŋaiġḷusiḷu avanmun, nagliksrautiqaġlusiḷu suliqutigiŋaiġutilusiḷu avanmun, God-iptauq suliqutigiŋaiŋammagich itqaumayumiñaiqł̣ugich piḷuutisi pisigivlugu Christ.
EPH.5.1	God-im tainna piqpagivlusi miqłiqtuliutimmasi ilivsiḷi tainnatun piñiḷuktuksraurusi avanmun, qanuq ilaan piviuttaġivlusi miqłiqtuġigaasi. 
EPH.5.2	Piviuttaqqutiqpaqaġitchi allanun iñuŋnun, maliġuaġlugu tuvraaksriutaa Christ piviuttaġivluta aitchuutigiŋaruq inmiñik God-mun tuqutauvluni piḷuutaiġukłuta. Tainna pikami, iviġaŋagaa God, taipkunatun ikipkairuatun niġrutinik aitchuikamiŋ ilaanun.
EPH.5.3	God-im iñugimmasi allatuqtuksrauŋitchusi, qanusipayaamiglu pigiitchuamik, kaviuqtuksrauŋitchusiḷu suuramik-unnii. 
EPH.5.4	Uqautiqaqtuksrauŋitchusiḷu kanŋunaqtuanik. Uqaqtuksrauŋiñmiusi asiḷiqqutauruanik, suli pigiitchuanik uqaqtuksrauŋitchusi. Aglaan iłuałhaaqtuq nanġaġuvsiuŋ God. 
EPH.5.5	Una nalupqinaigisiuŋ, kiñaliqaa allatuqtauruaq isiġumiñaitchuq atanniqsimavianun Christ God-ivlu naagga pigiiḷḷiqirauruaq naaggaunnii kaviuqtauruaq, kaviuġiłhaaqługich iñuiḷḷu sullu God-miñ. Taamna iñuuraqpaqaġniġuruq.
EPH.5.6	Kimulliqaa sagluqipkaġnasi iḷumun inŋitchuanik uqaluŋnik, qanuq tamatkua pisigilugich God-im tatavsaġniaġai kamasulaitchuat inmiñik. 
EPH.5.7	Sagluqinniŋniaqtuanun piqasiqsuutinasi. 
EPH.5.8	Ilivsivsauq piḷuusiqiugaġuuŋagaluaqtuasii iñuummatun taaġmi, paŋmapak Atanġum iñugiliutimmasi, piḷuusiqiugaŋaiqsusi, qaummaġmi iñuuruatun. Tavraasii iñuutuiññaqtuksraurusi qaummaġmi. 
EPH.5.9	Iñuukavsi qaummaġmi, iñuupkaqtitaurusi nakuupiaqtuakun nalaunŋapiaqtuakullu iḷumupiaġlu ittuakun. 
EPH.5.10	Iḷitchisaiññaġitchi iñuuniaġniġmik iviġaumasuglugu Ataniq. 
EPH.5.11	Piqasiqsuutinasi iñuŋnun piḷġusiqaqtuanun anniqsuutauŋitchuanik, iñuuvlutiŋ taaqtuami. Aglaan satqummiqsigik piḷġusiġiitchuaŋich qaummaġmun. 
EPH.5.12	Qanuq kanŋunaqtut-unnii uqautigisaqtuni piḷġusiŋich nalunautchivḷutiŋ. 
EPH.5.13	Satqummiġuvsigik qaummaum qaummaġigviginiaġai piḷuutiŋich aasii satqummiġḷugich aasii iḷitchuġigumiŋ qanutun killukuapiaġataqtilaamiŋnik, iḷaŋich iḷaanni iñuurraqsiñiaqtut qaummaġmi. 
EPH.5.14	Taamna pisigivlugu God uqallaŋaruq Bible-ni inna, “Itiġiñ siñiktii, qimakkich tuqqutauyumiñaqtuat piḷuutitin, aasiiḷi Christ iñuullasipkaġniaġaatin qaummaġmi.”
EPH.5.15	Qaunakłaapiaġitchiasiiñ qanuq iñuutilaavsiññik, isumalluaġiitchuatun iñuktun piŋaiġḷusi aglaan isumaturuatun, 
EPH.5.16	atułhamaniaġlugu piviksraq anniqsuunmun, qanuq makkunani uvluni iñugiaktut pigiitchuat piñaiḷutchiqsuutit uvaptiŋnun savautitchaiḷisaavlugu Ataniq.
EPH.5.17	Tavraasii isumalluaġiiññasi, aglaan uvlutuaqpan nalupqinaiġñiḷuksiuŋ tuvraġuglugu suna Atanġum pitqukkaŋa ilivsiññun. 
EPH.5.18	Suli imiŋasisiqaġnasi taaŋŋaġmik, qanuq taamna piaġiitchuamun pialapiaġataġniġmun ittuq, aglaan Ilitqusiġiksuamun aŋalatittitchi, 
EPH.5.19	uqaurrutilusi avanmun psalms-nik nanġautiniglu ilitqutchikullu atuutinik, atuġlusi atuutinik, psalms-niglu Ataniġmun iḷuvsiññiñ,
EPH.5.20	ataramik quyyatigilugich supayaat God-mun Aapamun, atqagun Atanipta Jesus Christ.
EPH.5.21	Qiksiksrautiqaqavsi Christ-mun, kamakkutiugaġitchi avanmun. 
EPH.5.22	Nuliaguruasii, kamagisigik uisi, kamagimmatuttauq Ataniq.
EPH.5.23	Qanuq uiguruaq ataniġnaqutiqaqtuq nuliamiñun Christ-tuttauq ataniġnaqutiqaqtuatun aŋaiyyuliqiruanun, suli Christ ilaa annaurrigigaat aŋaiyyuliqiruat, ilaan timigimmatun itaŋisa. 
EPH.5.24	Aŋaiyyuliqiruatun kamakkutiqaqtuatun Christ-mun, tainnatuttauq nuliaguruat kamakkutiqaġlich uimiŋnun supayaatigun.
EPH.5.25	Uiguruasii, piviuttaġisigik nuliasi, tainnatuttauq Christ piviuttaġimmatun aŋaiyyuliqiruat suli aitchuutigivluni inmiñik pisigivlugich tuqutauvluni.
EPH.5.26	Ilaa tainna piŋaruq aŋaiyyuliqiruat ilaaguaqsaqługich God-mun, akuqtuġnaġumiñaqsisaqługich piraksriŋagai paptaiqsautquvlugich kamagilugiḷḷu uqaluŋni. 
EPH.5.27	Ilaa tuquŋammiuq iñuich aŋaiyyuliqiruaġuġlugich ilaan pigiliutisukługich. Niviaqsiaq aŋunmun tuvaaqasiutiruatun ilaan aŋaiyyuliqiruani piḷuutaitqugai naġġunaqtuagiḷḷugich piññaġnaqtuatun niviaqsiatun tuvaaqatiksrautiqaqtuatun salumavluni qanusiḷimaamiñ suaġiirrunmiñ. 
EPH.5.28	Uiguruat piviuttaġiraksraġigaich nuliatiŋ nanmiñiq timimiktun iḷiḷugich. Iñuk piviuttaqsriruaq nuliamiñik piviuttaġiruq inmiñun. 
EPH.5.29	Qanuq qaŋaunnii iñuum uumigiŋaitkaa timini, aglaan pamatchuugaa qaunagivlugulu, Christ-tauq qaunaksrimmatun aŋaiyyuliqiruanik, 
EPH.5.30	qanuq ilaan uvagut timigimmatun itkaatigut atausiŋŋuqatigivluta. 
EPH.5.31	Bible uqaluŋiññi God uqallaŋaruq inna, “Taamna pisigilugu, aŋutim qimaguuniġik aapaniḷu aakaniḷu aasii nayuqsiutivlugu nuliani. Tavra iliŋik malġuuruak atautchisun iñuktun iḷiñiaqtuk.”
EPH.5.32	Kamanaqtuaq iḷisaurrun salapqiŋaruq taavrumuuna Bible uqaluatigun tuvaaqatigiikkun, aasiivsauq kaŋiqsigiga sivuniqaqtilaaŋanik Christ-mullu aŋaiyyuliqiruanullu. 
EPH.5.33	Suli sivuniqaġmiuq ilivsiññun tuvaaqatigiiksuanun. Aŋutipayaam piviuttaġiraksraġigaa nuliani ilimisun iḷiḷugu, suli nuliaguruam isummatigilluataġlugu uiñi.
EPH.6.1	Miqłiqtuut, kamagisigik aŋayuqaasi Ataniq atausiŋŋuqatigiŋakavsiuŋ. Taamna nalaunŋaruq.
EPH.6.2	Qutchiksuakun isummatigisigik aapasiḷu aakasiḷu, taamna unniqsuqłiisiqaqqaaqtuq pitquraniñ
EPH.6.3	piḷḷuataun itchumauq ilivsiññun suli iñuuyumausi sivisuruamik nunami. 
EPH.6.4	Aŋayuqaaguruasii qinnaguksaaġnagich miqłiqtusi, aglaan iñukkuksaqsigik natqiksruutigilugich siḷġiqsuutigilugiḷḷu Atanġum iviġaumagikkaŋi.
EPH.6.5	Kivgauruasii, kamakkutiqaġitchi tamatkunuŋa nunami ataniġikkavsiññun, qiksigilugich savautilluatapiaġlugich, savaurriyumalaaġlusi savautimmatun Christ.
EPH.6.6	Savaŋaiġḷusi qiñiqtiqaġuvsi kisian iñuŋnik iviġaiñiaqtitun, aglaan piḷusi kivgaŋisun Christ, savaaġilugu pisuutaa God-im piyumalaaġlusi. 
EPH.6.7	Tavraasii savaurrisitchi piyummatigiksuakun savaŋmatun Ataniġmun, iñuŋnik savaurriŋiñmatun, 
EPH.6.8	iḷisimalusi kialiqaa nakuurualiqiani tainnatuttauq aitchuusiaqautiginiaġaa Ataniġmiñ, kivgaugaluaġumi naagga atanġitkaluaġumi. 
EPH.6.9	Atanġuruasii, tainnatuttauq pisitchi kivgavsiññun sivuuġasaaqsaiḷiḷugich, iḷisimalusi Ataniŋat ilivsiḷu Ataniqsi qiḷaŋmiittuaq aŋalatchisilaaŋanik ativlugich iñupayaat.
EPH.6.10	Aasiisuli, suaŋŋatiqaġitchi ikayuutaagun ilaan sapiġñaqtuam suaŋŋataata atausiŋŋuqatigiŋalugu Ataniq, 
EPH.6.11	atuġlugu iluqaan suaŋŋan God-im aitchuutaa ilivsiññun, Tuunġaum payariŋitchumagaasi pisaasuġmiaġunmigun.
EPH.6.12	Qanuq aŋuyaŋitkivut iñuich timiqaqtuat, aglaan aŋalatchiruat ilitqusiqł̣uich siḷami, atanaurallu pigiitchuat aŋalatchiruat iñuŋnik mattumani nunami, suaŋŋatillu aŋalatchiruat pigiitchuanik makkunani uvluni. 
EPH.6.13	Tavraasii ataramik atuqsiuŋ iluqaan suaŋŋan God-im qaisimaakkaŋa, payariyumagisi Tuunġaum piḷuksipkaġniutiŋi uvlut pigiiḷikpata. Itqanaitchitchi aŋuyaktitun iluqaisa atuġlugich aŋuyaunnat annuġaasi igḷutuġumiñaġumagisi akiḷḷivsi piyuaġutiŋi kiŋuppiasuŋaġnasi.
EPH.6.14	Tavra itqanaitchitchi. Aŋuyakti tavsiaġiksaaŋaruatun, tainnatun iḷumun illusi God-mun, suli aŋuyakti satqagutituqtuatun qatikkaaġnaiḷutaġivlugu, tainnatulli iñuuniaġitchi nalaunŋaruakun.
EPH.6.15	Aŋuyaktitun anŋiqpaktuqtuatun puukayasiasuŋił̣ł̣uni, tainnatulli itqanaitchitchi quliaqtuaġisaalukkumiñaġlugu tusaayugaaġiksuaq aŋuyautairrutauruaq.
EPH.6.16	Ataramik suaŋali ukpiġurri Ataniġmun, Tuunġaum anniaŋitchumagaasi, aŋuyaktim akkiġautaata qamitqataġmatun ikualaruat qaġruŋi akiḷḷimi.
EPH.6.17	Aŋuyaktisuli aŋuyaunnamun nasauttamiñun niaqquaqtaiḷimmatun, tainnatulli annaurraunivsi pitchaiḷigaasi pigiitchuamun. Suli God-im uqaluŋi Ilitqusiġiksuam qaisaŋi ilivsiññun savikpagimmatun illugich.
EPH.6.18	Taamna iluqaan pisiuŋ aŋaiyyutigilugu, apiġilugu God ikayuqulusi. Supayaaġuvsi aŋaiyyuuġlusi Ilitqusiġiksuam piyummiqpasi. Taamna pisigilugu nipuŋaitchitchi suli suuramikunnii qapiġnasi, aŋaiyyutilugiḷḷu ataramik God-im iñuŋi.
EPH.6.19	Aŋaiyyutiluŋalu uvaŋa, God-mun aitchuquluŋa uqaluksramnik, uqaqtuksraġuġaġiguma uqaurriyumauŋa sapiqsrautaiḷḷuŋa, iḷitchuġipkallalugulu tusaayugaaġiksuam kaŋiqsiñaitchuaŋa. 
EPH.6.20	Taamna tusaayugaaġiksuaq pisigivlugu uvaŋa Atanġum kivgaksraqtaaŋa tigutaaqtauruŋa. Aasii kiikaa aŋaiyyusitchi tusaayugaaġiksuaq uqautigiyumagiga taluqsraŋaiġḷuŋa uqausiksraptun.
EPH.6.21	Paŋmapak iḷisimatqummigivsi qanuqitilaamnik suliqitilaamniglu, Tychicus piviuttaġirauruam aniqatim suli kivgaulluataqtuam Ataniġmun quliaqtuaġutiniaġaasi supayaanik uvapkun.
EPH.6.22	Tiliñiaġiga ilivsiññun taamnapiaġataq pisigilugu, iḷisimatqulusi qanuqitilaaptiŋnik, suli ilaanun qapiŋaisaaqulusi. 
EPH.6.23	God-iptuq Aapauruam Atanġuvlu Jesus Christ tutqiutiqaqtillisi piviuttaqqutiqaqtillusiḷu iluqaiññun aniqatinun, ukpiġutiqaqtillusiḷu. 
EPH.6.24	Nagliktuutiqpak illi iluqaiññun piviuttaqsriruanun Ataniptiŋnik Jesus Christ-mik nuŋulaitchuamik piviuttaqqunmik.
PHP.1.1	Ukua tuyuutit qairut ilivsiññun Paul-miñ Timothy-miḷḷu, kivgauruaŋniñ Jesus Christ-mun. Tuyuutaurut iluqaiññun Philippi-miittuanun ilaaguaqtauruanun God-mun ukpiqłutiŋ Christ Jesus-mun, taputivlugich umialiŋnallu tiikallu.
PHP.1.2	God-tiptuq Aapapta Atanġuvlu Jesus Christ tutqiutiqaqtillisi nagliktuusiaqpaqaqtillusiḷu.
PHP.1.3	Quyyavigisuugiga God-tiga itqalimaaqavsi, 
PHP.1.4	ataramik aŋaiyyutipayaamni aŋaiyyutisuugivsi quviasuutiqaqłuŋa, 
PHP.1.5	quyyatigivlugu ikayuqavsiŋa savaamni alġaqsruivḷuŋa tusaayugaaġiksuamik uvlumiñqaŋa ukpiliqqaaġataġnivsiññiñ paŋmapaŋmun aglaan. 
PHP.1.6	Aasii nalupqisuŋitchuŋa God-im isagutipkaiŋaruam savaaġiksuamik iḷuvsiññi iglaupkaġniaġaa taamna naatiḷġataġlugu qaiñiŋanun aglaan Jesus Christ.
PHP.1.7	Piviuttaġiqpakkivsi. Nalaunŋaruamik quviasuutiqaġumiñaqtuŋa nalupqigiŋiḷḷusiḷu qanuq piqatigiŋagivsiŋa savaaksrirrutaani God-im paŋmapaglu tigutaaqtaukama tigutaaqtauŋaiñŋaġmalu kukiḷullaŋŋaġma ukpiliqsinniaqługich iñuich tusaayugaaġiksuaq Jesus Christ-kun kisimi annautauyumiñaġnivḷugu, aasii ukpiġiraksraġinivḷugu. 
PHP.1.8	God iḷisimaruq iḷumun uqaqtilaamnik uqallakama kipiġniuttaġipiaġnivḷugu nayuqsiutisukłusi, Christ Jesus tainna irrusiqaqtitkaaŋa iḷumni.
PHP.1.9	Uvva aŋaiyyutigivsi inna. Aŋaiyyutigivsi piviuttaqqutiliqsaiññaquvlusi, iḷumun ittuaġlu iḷitchuġisaiññaquvlugu, suli nalaunŋaniqsrauruamik sivunniutiksravsiññik, 
PHP.1.10	sivuniksraqtaaġiyumiñaqsiḷugu iłuaġniqsrauruaq. Tainna piguvsi, piḷuutiqaġniaŋitchusi pasirauniaŋitchusiḷu Christ qaikpan. 
PHP.1.11	Aasiisuli tainna piguvsi, ataramik iłuatun iñuuniaqtusi supayaakun ikayuqtiqaġlusi Jesus Christ-mik, iñuŋnun nanġaġumiñaqsiḷugu God kamanaqsiḷiġlugulu.
PHP.1.12	Aniqatiitkaa, iḷisimatqugivsi tigutaaqtaunimni piruat uvamnun siamitivsaaqsiññaŋagaat tusaayugaaġiksuaq. 
PHP.1.13	Uvuŋaqamaqaŋa iluqaġmiŋ munaqsrich umialgum igluqpaŋani iluqaġmiglu allat uvaniittuat iḷitchuġiŋarut tigutaaqtautilaamnik pisigivlugu Christ-mun kivgauniġa.
PHP.1.14	Suli tigutaaqtauniġma qapiŋaiqsaaŋagai aniqatit nalupqisuŋaimmaġiksaaqługich ukpiġunmiŋni Ataniġmun, aasii iqsisaiqsiññaqłutiŋ alġaqsruutigivlugu God-im uqalua sivuuġaŋaiqł̣utiŋ.
PHP.1.15	Iñuich iḷaŋisa alġaqsruutigiŋagaat Christ killuqsraqłutiŋ qanaaġuksiññaqłutiŋ, aglaattauq allat alġaqsruutigiŋagaat pisuutigikł̣utiŋ. 
PHP.1.16	Tamatkuali aqulliich alġaqsruirut piviuttaġivluŋa iḷisimavlutiŋ God-mun savaaksriñŋatilaamnik, taluqsraŋaiġḷuŋa uqautigitquvlugu tusaayugaaġiksuaq nalaunŋaruakun. 
PHP.1.17	Allalli iñuich alġaqsruutigiŋitkaat Christ pipiaġataġlutiŋ, aglaan uvaŋa killuġivluŋa. Tainna alġaqsruirut isumavlutiŋ iłuiḷḷiuqtivsaaġukkaluaqłuŋa tigutaaqtaunnamni. 
PHP.1.18	Suŋitchuq. Quviasuutigigiga Christ alġaqsruutigiyumiñaġmarruŋ qanusipayaakun piñaġumiñaqtuakun, sunŋutikkaluakun naagga iḷumi nalaunŋaruakun irrusikun. Quviasuutigivsaaġniaġmigiga, 
PHP.1.19	iḷisimavluŋa pisigilugich aŋaiyyurriñisi uvamnik, ikayuusiaġalu Ilitqusiġiksuaŋaniñ Jesus Christ, tigutaaqtauŋaiqsitauniaqtuŋa. 
PHP.1.20	Kipiġniupiaġataqtuŋa piyummatigipiaġigalu suuramikunnii inuqtitchisuŋił̣ł̣uŋa piraksriusiamnik Christ-miñ, aglaan ataramik paŋmapak-unnii qapiŋairrutiqapiaġuktuŋa supayaatigun pikkapkun Christ nanġausiaqaquvlugu, iñuugaluaġuma naagga tuqugaluaġuma. 
PHP.1.21	Qanuq iñuunimni iñuusiġisutualukkiga savautilugu Christ. Aasii tuqugaluaġuma uvamnun anniqsuutaułhaaġniaqtuq.
PHP.1.22	Aglaan iñuuguma anniqsuutauvsaaġumiñaġmiuŋa savaapkun. Nalliaŋnik tigusisausiitchuŋa. 
PHP.1.23	Qanuqsausiitchuŋa, iñuuluŋa naagga ullaglugu Ataniq. Qimagupiaġaluaġiga maani iñuuniq aasii nayuqsiutilugu Christ, qanuq taamna nakuułhaasaktaqtuq. 
PHP.1.24	Aglaan ilivsi pisigilusi iñuuruksraułhamaaqtuŋa. 
PHP.1.25	Iñuuniaqtilaaġasuli nalupqigiŋitkiga, Iḷisimaruŋa tuqutauniaŋisilaamnik uvani tigutaaġviŋmi. Iñuuniaqtuŋasuli ikayuġuglusi suaŋasiḷaaġuglugu quvianaqsiḷaaġuglugulu ukpiġurri. 
PHP.1.26	Aasii pisigilugu tigutaaqtauŋaiġñiġa utaqqiguvsi atqunaġlugu nanġaġniaġiksi Christ Jesus.
PHP.1.27	Uvva una naumałhaaqtuq. Iñuuruksraupiaqtusi Christ iñuutqutaatun iñuŋmiñun, uvaŋa tautukkaluaġuvsi naagga tautuŋitkaluaġuvsi, tusaayumiñaġumauŋa atipiaġataqłusi iñuutilaavsiññik atausiq sivuniġivlugu una, taluqsraŋaiqł̣usi quliaqtuaġitilaaŋanik tusaayugaaġiksuaq iñuich ukpiqtirrutiksraŋat God-mun. 
PHP.1.28	Iqsitchaktinnasi akiḷḷiḷiqsuqtivsiññun. Qulluaŋairrutivsi qanuqpisiiḷḷiñiaġai suksraunġiqsauniaqtilaaŋannik, suli ilivsi annaurrauyumaaqtilaavsiññik, qanuq God-im akimmasiġaasi. 
PHP.1.29	Qanuq Christ ukpiġumiñaqsigiññaŋaitkaasi inmiñun aglaallu nagliksautigipkaġumiñaqsivḷuni ilivsiññun. 
PHP.1.30	Tavra iḷaalliutiyumiñaqsiŋarusi uvamnun qapiyaiḷḷusi quliaqtuaġiguvsiuŋ tusaayugaaġiksuaq. Aŋuyaŋniqtun taamna ittuq qiñiġaġikavsiŋa qaŋapak qulluaŋaitchuaŋaa suli tusaavlusiḷu paŋmapak-unnii qapiyaisilaamnik.
PHP.2.1	Tavra uvagut atausiŋŋuqatigiŋavlugu Christ qapiŋaisaaġutiyumiñaqtugut avanmun, suli Christ piviuttaqqutaata ikayuutipkaqtaġumiñaġmatigut avanmun, suli piqasiutiŋavluta Ilitqusiġiksuamun nagliktuutiraġaġumiñaqsiŋavlutalu avanmun iḷunŋusuutikullu, 
PHP.2.2	quviatchaksapiaġataqsiŋa isummasiñiglusi uvaptun, piviuttaqqutilusi avanmun atunim, atisiŋalusi ilitqutchivsiññi isumavsiññiḷu. 
PHP.2.3	Siŋñatiqaġnasi piġuqtiġnasiḷu aglaan kamasaaġutaiḷḷusi avanmun, isumaqaŋaiġḷusi nakuułhaaġasugalusi allaniñ iñuŋniñ. 
PHP.2.4	Ilivsiññun kisian kipiġniuġutigiŋaiġḷusi, aglaallu allat iñuich kipiġniuġutilugich. 
PHP.2.5	Isumaqaqtuiññaqtuksraurusi Christ Jesus isumaqausiatun. 
PHP.2.6	Jesus Christ Iġñiq taimaŋŋaqaŋa God-tauruaq Aapamisun, ilaan taamna tainna irrusiñi piġuqtiġutigiŋaitkaa atiqasiutiniaġluni God-mun.
PHP.2.7	Aglaan inmiñik pisuksiññaqłuni ilaan atuŋisaallaŋagaa God-mun nalliummatinini, aasii kamanaiqł̣uni kivgaġuŋaruq. Ilaa aniŋaruq aakamiñ iñuktun, qiññaqanikłuni iñugruiññatun. 
PHP.2.8	Aasii iñuguqami kamasaaŋił̣ł̣uni kamagiŋagaa God supayaakun, tuquvluni unnii kikiaktuurrauvluni aŋarrauramun pitquranik navguiritun.
PHP.2.9	Taamna pisigivlugu God-im atqunaqługu kamanaqsipkaŋagaa suli atchiqł̣ugu atiġmik kamanałhaaqtuamik atipayaaniñ,
PHP.2.10	iluqaġmiŋ qiḷaŋmiittuat nunamiittuallu nunam ataaniittuallu sitququvlugich qiksiksrautikun Jesus-mun. 
PHP.2.11	Suli iluqaġmiŋ iñuich iḷisimanaqsiḷugu uqallausiġiniaġaat Jesus Christ Atanġuniḷugu. Tainna pikparruŋ God-tauq Aapa nanġaqtauniaġmiuq.
PHP.2.12	Tavraasii piviuttaġikkavsii, kamagisuuŋakavsiŋa nayuqavsi, naumałhaaqtuq kamagiugaġuvsiŋa nayuqtigiŋitkaluaqtillusi uvamnun. Iñuusitchi uvluutiraġimmasi qanuq annaurrauŋaruat iñuutqusiaŋatiktun, kamagiugaġlugu God qiksigilugu atqunaq, sivuuġagilugu kamaksriŋiññiksraqsi ilaanik. 
PHP.2.13	Qanuq God savaktuq iḷuvsiññi piyummasiqsuqłusi sunik ilaan pitqukkaġmiñik suli taŋŋiqsillavlugich.
PHP.2.14	Supayaat pisigik uqaalaŋaiġḷusi naagga qapiqtaiḷḷisigiŋaiġḷugich, 
PHP.2.15	pasiñaġumiñaitchumausi iḷumutuuqtuagulusiḷu God-im miqłiqtuŋi, qanuqinniġausiaksraiḷḷusi iñuullavsi akunġanni pigiitchuat uniuŋaruallu iñuich. Akunġanni tainnatchich iñuich taaqtuatun ittuat, ilivsi qaummaġiksuksraurusi qaummatitun,
PHP.2.16	quliaqtuaġutilugich iliŋich God-im uqaluŋiñik iñuupkaiḷḷaruanik. Tainna piguvsi, quviasuutigiyumiñaġniaġivsi Christ qaġġivia uvluq tikitpan, iḷitchuġiluŋa savaaġa ilivsiññi anniqsuutauŋatilaaŋanik. 
PHP.2.17	Tuqutauyumaaġaluaġumaunnii, quyaruŋa quviasuqatigigivsiḷu iluqasi. Qanuq aŋaiyyuliqsiqpaum kuvviqivlugu naimasuġnaqsiḷaaġmatun ikipkaun ikipkaiviŋmi, tainnatulli auga maqigumi iḷḷatauniaġmiuq ukpiġutivsiññun akuqtuġnaġumiñaqsiḷaaġutauluni aitchuun God-mun. 
PHP.2.18	Tainnatulli ilivsi quyaruksraummiusi, suli quviasuutivsiññi piqatigiluŋa.
PHP.2.19	Atanġum Jesus pisuutigikpagu, piyummatigigiga tilisukługu Timothy ilivsiññun qilamipayaaq, quviasaaqtausukłuŋa tusaalluataġuma ilivsigun.
PHP.2.20	Piitchuŋa allamik iñuŋmik Timothy-tun ittuamik, kipiġniupiaġataġluni uŋiarrisaqaġniaqtuamik anniqsuġumavlusi. 
PHP.2.21	Iñuich maani allat iluqaġmiŋ qaunagigaich ilaisa kipiqqutitiŋ, qaunagiŋaiqł̣ugich kipiġniuġutit Jesus Christ-kun. 
PHP.2.22	Aglaan Timothy-m nalliummatiniŋa iḷisimagiksi savaqasiqsuġmaŋa alġaqsriuñiġmi tusaayugaaġiksuamik. Savaqasiqsuŋagaaŋa iġñiqtun savaqatauruatun aapamiñun. 
PHP.2.23	Tavraasii tiliyumaaġiga ilivsiññun iḷitchuġipqauraġuma qanuqtauniaqtilaamnik, 
PHP.2.24	aasii ukpiġigiga Ataniq uvaŋaptauq qaiñiaqtilaamnik qilamipayaaq.
PHP.2.25	Isummatigiŋagiga tiliraksraġipiaqługu ilivsiññun Epaphroditus aniqatikput savaqatiga aŋuyaqatigalu, ilivsivsauq kivgaqsi savaktitaqsi ikayuqtigipkaqługu uvamnun, 
PHP.2.26	ilaan kipiqqutigimmigaasi tautugukłusi iluqasi, suli isumaaluŋammiuq tusaaŋaniqavsi naŋitilaamiñik. 
PHP.2.27	Naŋipiaġataŋaruq tuquqqayaqtaallaġmi. Aglaan God-im nagligiŋagaa, kisianami nagligiŋitkaa aglaan uvaŋalu, iḷaanni isumaaġutiqavsaaġasugaluŋa. 
PHP.2.28	Kipiġniuttaġiłhaaġiga tilisukługu quviatchaquvlusi taututqikkuvsiuŋ, aasiiḷi uvaŋa isumaaluutaiġḷuŋa. 
PHP.2.29	Paġlayumagiksi quviasuutiqpakun paġlammatuttauq allat ukpiqtuaguqatisi. Suli isummatigilluataġaġusigik iñuich ilaatun ittuat, 
PHP.2.30	qanuq ilaan tuqqutigiqqayaŋagaa savaani Ataniġmun, anayasaaqługu iñuggunni naatinniaqługu savaaqsi uvamnun.
PHP.3.1	Tavraasii aniqatiitkaa, quviasuutigisiuŋ Ataniq, Tuyutqigaġniq ilivsiññun pitqigaqługich sivuani tuyuutigiŋaratka ilivsiññun piḷaiġñaitchut uvamnun, anayanaiyautaugiññaqtut ilivsiññun. 
PHP.3.2	Quviqtaiḷisitchi iñuŋniñ pigiiḷḷiqiruaniñ, taigitka qimmiñik, iñuich uqaqtuat nalunaigutchigaksraunivḷusi timivsiññi annaurrauniaġuvsi. 
PHP.3.3	Uvagut iḷumun God-im miqłiqtuġigaatigut pisigisuŋaġnagu timivut nalunaiñŋutchiŋaniḷugich, aglaan savautivlugu God ilaan Ilitqusiġiksuaŋan ikayuqłuta, suli nanġaqługu Jesus Christ iñuggutiqaqtitchiruaq isuitchuamik. Ukpiŋitchugut qaałhiñakun piraġausiñun annautiniaġniḷuta.
PHP.3.4	Tavra kiñaliqaa annaurrauyumiñaġniqpan pisigilugu Jew-gunini, qaałhiñakullu piraġautchich kamagilugich, nalupqisuŋił̣haaġayaqtuŋa annaurrauniaqtilaamnik allaniñ iñuŋniñ. 
PHP.3.5	Nalunaiñŋutchiqsauŋaruŋa anikama tallimat piŋasuni uvlianikama. Israelite-guruŋa aniñipkun, maŋŋuġivlugu Benjamin, auga allamik avuiḷaaq Hebrew-piaġataq. Kamagiŋagitka Jew-guruat pitquraŋich qaunakłaapiaqłuŋa Pharisee-guvluŋa.
PHP.3.6	Suli kipiġniuqpaił̣ł̣uŋa iñupayaanun kamagitquvlugich pitqurat nagliksaaqtinŋagitka aŋaiyyuliqiruat. Iñuk qanutun nalaunŋasiyumiñaqtigiŋakpan kamagilugich pitqurat piraksriutiŋich, pasiñaġumiñaiñŋaruŋa.
PHP.3.7	Aglaan tamatkua isummatigisuuŋaratka anniqsuutaunasugalugich annaurrauniksrapkun paŋmapak isummatigiliġitka piñaiḷutauvlugich annaurrauniksramun, qanuq Christ kisimisualuk annautigaaŋa. 
PHP.3.8	Isummatigiłhiñaŋiñmigitka tainna tamatkua kisiisa, aglaallu supayaat suksraallapiaġitka anniqsuutauŋaiqł̣ugich urriqatausaqpata anniqsuutaułhamaaqtuamun iḷitchuġivlugu Jesus Christ uvaŋa Ataniġa. Ilaa pisigivlugu isummatigiliġitka tamatkua iluqaisa iktaksratun, igiłługich anniqsuutauyumiñaiñmata, pigisukługu Christ, 
PHP.3.9	suli atausiŋŋuqatigisupiallakługu. Tavraŋŋaaglaan isumaqaŋaiqsuŋa uvamnik nalaunŋasiyumiñaġluŋa sivuġaani God-im kamagiugaqsiññaġlugich pitquraŋi. Paŋmapak akuqtuġumiñaqsigaaŋa God-im qanuq ukpiġigiga Jesus Christ. God-im nalaunŋasipkaġaaŋa sivuqqamiñi ukpiġikapku Jesus Christ. 
PHP.3.10	Pigisutualukkiga iḷitchuqsriñiq Christ-mik aunniummaġiksiḷugu, suli iḷisimallasiḷugu iḷumni suaŋŋan aŋipkaiŋaruaq tuqqunmiñ ilaanik, suli iḷaŋiutiluŋa nagliksaaqtirrusiaŋiñiñ, nagliksaaqtitauluŋa ilaa pisigilugu, tuquyumaluŋa ilaatun,
PHP.3.11	qakugukpan aŋipkaqtitauyumiñaġumauŋa tuqqunmiñ iñuggunmun.
PHP.3.12	Uqallautiga sivuniqaŋitkiga naamasipiaġataŋaniḷuŋa ataramik iñuullasiḷuŋa Christ-tupiaġataq, aglaan siġġaqiruŋasuli Christ Jesus-tun iḷisaiññaġukłuŋa qanuq taamna pisigivlugu ilaan annautiŋagaaŋa. 
PHP.3.13	Aniqatiit, iḷisimaruŋa tainnaiḷiŋaisilaamnik-suli. Atausiq sivuniġiliutiŋagiga iñuusimñi, itqaumaŋaiġukługich iluqaisa sivuani piŋaratka, aasii paŋmapaŋmiñaglaan pisuqtilaaġluŋa iñuulluatapiaġniaġluŋa Christ-tun. 
PHP.3.14	Aqpaliurraqtitun siġġaqiruŋa sivunmun tikitqaurraqługu killi, akiññaktaaġisukługu iñuuniksraq paŋmani. Taamna pisigivlugu God-im ququaŋagaaŋa Christ Jesus-kun. 
PHP.3.15	Tainnauvva iluqata isumaqaqtuksraugaluaqtugut, iluqata agliraksraiŋaruaguut ukpiqtuaguniptiŋni. Aglaattauq iḷasi isumaqaqpata allauruamik, God-im sivuniqsipkaġniaġmigaasi uqalutka nalaunŋatilaaŋannik. 
PHP.3.16	Qanupayaaq taamna isummatigigaluaġuvsiuŋ, pisuqtilaavsisun iñuulluataġniḷugitchi paŋmapak kaŋiqsisilaavsisun qanuq God-mun nalaunŋaruakun iñuutqutilaavsiññik.
PHP.3.17	Aniqatiit, iluqasi tuvraqsiŋa nalaunŋaruakun iñuuniaġusimñi. Iñuusiġa naipiqtuutauli iñuŋnun iḷisimanaġumiñaqsiḷugich kisuutilaaŋat iḷumutun ukpiqtuaguruat,
PHP.3.18	qanuq iñugiaktuat iñuich iñuusiqaqtut akiḷḷiḷiqsuġmatun pivḷugu Christ tuqqutaa aŋarraurami. Uqautiŋagivsi tainnaittuanik iñuŋnik sivuani, aasii paŋmapak uqallautivsaaġivsi qulvisigivlugich. 
PHP.3.19	Kaŋŋiññiaqtut nagliksaaġviŋmun god-tiqaqtut timimiŋ pisuguukkaŋiññik, kamasaaġutigigaich kanŋugiraksraġaluatiŋ, isumagiqpaksiññaqługich nunamiŋŋaqtauruat sut. 
PHP.3.20	Aglaan uvagut aimaaġviksrautigigikput qiḷak. Tatpaŋmaŋŋa niġiugipiaġikput utiġumaaqtuaq Ataniq Jesus Christ annaurrikput. 
PHP.3.21	Ilaan allaŋŋuġniaġai tuqusuuruat timivut iḷipkaqsaġlugich ilaan aŋipkaqtauŋaruatun timimisun, suaŋŋatikun atanniqsimapkaiḷḷasiruakun ilaanik supayaanun.
PHP.4.1	Aniqatiitkaa, taamna pisigilugu asiñuutipkaqsaiḷipiaġitchi tamatkunaŋŋa iḷisaurrutiniñ Atanġum iñuusiġitqukkaŋiñiñ ilivsiññun. Piqpagnapiaqtusi uvamnun suli tautugulipiaġataġivsi. Ukpiqtuaġuġniqsi pisigivlugu quviasugniaqtuŋa akiḷiusiaqaġluŋalu qiḷaŋmi. 
PHP.4.2	Apiġigiptik Euodia Syntyche-lu atisitquvlutik aniqatigiisun iḷiḷutik atausiŋŋuqatigiŋakaptitku Ataniq. 
PHP.4.3	Aasii apiġimmigikpiñ iḷumun savaqatiiŋ, ikayuquvlugik taapkuak aġnak, qanuq siġġaqivlutik savaqatigiiŋaruk ikayuqłuŋa tusaayugaaġiksuaq siaminman, piqatigivluguptauq Clement allallu savaqatitka, atiŋich ittuat makpiġaaŋiñi God-im iñuuruatigun.
PHP.4.4	Atanġum quviasuusiġḷisi ataramik. Uqallautigivsaaġiga, quviasugitchi.
PHP.4.5	Iñupayaat piavsaurraŋaiġḷugich. Ataniq qaiyasiruq.
PHP.4.6	Uŋiarrisigiŋaiġḷugich supayaat aglaan supayaat aŋaiyyutigiguvsigik apiġilugu God pigiraksraġikkavsiññik, ataramik quyyavigilugu.
PHP.4.7	Tainna piguvsi piginiaġiksi God-im tutqiksirrutaa kaŋiqsianikkumiñaisaktakkaqsi. Ilaan tutqiutiqaqtinmasi suuramikunnii uŋiarrisiqaġniaŋitchusi, qanuq atausiŋŋuqatigiŋagiksi Christ Jesus.
PHP.4.8	Aqulliq uqallautiksraġa tuyuutimni uvva aniqatiitkaa, isumagituiññaqsigik taŋŋiqsimaaġuglugich sut nakuuruat nanġausiaqaġnaġumiñaqtuallu, ami sut iḷumun ittuat, nakuuniqsrauruat, nalaunŋaruat, piḷuutaitchuat, iviġaumanaqtuat, uqautikkusiaqaġluataġnaqtuallu. 
PHP.4.9	Iñuusiġisigik sut iḷisasi akuqtukkasiḷu uvaŋa uqalumniñ iñuusimñiḷḷu. Aasii God-im tutqiutiqaqtitchiruam uvaptiŋnik nayuġniaġaasi.
PHP.4.10	Qanutun quyatchaktigiruŋa suli qanutun nanġaqtigigiga Ataniq pisigivlugu ikayutqiksalgiññavsiŋa. Iḷisimaruŋa ataramik tuyuġumasuugaluaqtilaavsiññik ikayuutiksravsiññik piyumiñaqsiraġikavsi, aglaan piviksraisiqtuŋavlusi tuyulaiñŋarusi. 
PHP.4.11	Taamna uqallausiġiŋitkiga pisigilugu piiḷḷiuġniġa qanuq iḷitchiŋaruŋa apaigiyumiñaqsiŋavlugu pigikkaġa. 
PHP.4.12	Iḷisimaruŋa qanuqitilaaŋanik piiḷḷiuqtuni, iḷisimammiuŋa-suli qanuqitilaaŋanik iḷaŋaniiqsuni. Uumiŋa iḷitchiŋaruŋa, sumipayaaq qanutchimun tikiutigaluaqama niqaiḷḷisaaŋiññama naagga kaaksiugaluaqama, piiḷḷisaaŋitkaluaqama naagga piiḷḷiuliġaluaqama qanuqpallayuitchuŋa. 
PHP.4.13	Suaŋŋatiqaqtuŋa manimmiyumiñaqługu qanusiḷimaaq nalautaksraq suaŋŋatigivlugu Christ suaŋŋasiutaa uvamnun.
PHP.4.14	Aasiivsauq nagliktauŋammiusi piqataukavsi iłuiḷḷiuġutimni. 
PHP.4.15	Ilivsi Philippi-ġmiut iḷisimarusi, alġaqsruisugaaqama tusaayugaaġiksuanik aullaqłuŋa Macedonia-miñ, nalliataunnii aŋaiyyuliqiruat ikayuŋaitkaanŋa aitchuiḷutiŋ aglaan ilivsi kisivsi. 
PHP.4.16	Thessalonica-miitilluŋa tuyuŋarusi uvamnun ikayuutinik malġuiqsuaqłusi.
PHP.4.17	Aitchuusiaqaqsiññaġuŋitkaluaġmiuŋa, aglaan akiḷiusiaqallasitqummigivsi taimanigu pisigilugu nagliktuiñiqsi uvamnik. 
PHP.4.18	Paŋmapak piqaqtuŋa iluqaiññik pigiraksraġikkamnik, sippaksraqaqtuŋaunnii, aitchuusiaqaqłuŋa iḷaŋaniñ aitchuutivsiññik tuyuutigikkavsiññik Epaphroditus qaimman. Tamatkua tivraġiksuatun ikipkautitun aitchuutauruatun God-mun ittut, akuqtuġnaġumiñaqłutiŋ iviġaumanaqłutiglu ilaanun.
PHP.4.19	Aasiiḷi God-igikkaġma piqaqtinniaġaasi iluqapayauraŋiññik pigiraksraġikkavsiññik inuaŋaitchuanik quviasaaġusianik qiḷaŋmiñ, pisigilugu atausiŋŋuqatauŋaniqsi Christ Jesus-mun. 
PHP.4.20	God-ikput Aapalu nanġaqtauli isuitchuamun. Amen.
PHP.4.21	Paġlagivut iluqaisa Christ Jesus ilaaguaqtaŋi God-mun. Aniqatiit nayuutiruat uvamnun paġlagaasi. 
PHP.4.22	Iluqaġmiŋ ukpiqtuat paġlagaasi, paġlałhamaaġaasi umialgum Caesar-m igluqatiŋisa. 
PHP.4.23	Ataniq Jesus Christ naglikkutiqpaqaġli ilivsiññun.
COL.1.1	Ukua tuyuutit qairut ilivsiññun Paul-miñ tilirauruamiñ alġaqsruitquvlugu tusaayugaaġiksuanik God-im pitqummani, Timothy-miḷḷu aniqatiptiŋniñ. 
COL.1.2	Tuyuutaurut ilivsiññun ilaaguaqtauruanun God-mun, atausiŋŋuqatauŋaruanun Christ-mun, aniqatinun ukpiġnaqsiŋaruanun ilaanun Colossae-miittuanun, God Aapavut nagliktuutiqpaqaġlisuq tutqiutiqaqtillusiḷu.
COL.1.3	Aŋaiyyutikavsi quyyavigisuugikput God ataramik, Aapaŋa Atanipta Jesus Christ. 
COL.1.4	Qanuq tusaaŋagikput ukpiġnaqsiŋaniqsi Christ Jesus-mun piviuttaqsriñiqsiḷu iluqaiññik ilaaguaqtauruanik God-mun. 
COL.1.5	Aasii tainna iñuusiqaqtusi, iñuuqatigiyumavlugu God qiḷaŋmi isuitchuamun. Taamna piyumman pigiliutiqqaaŋagiksi iḷumun ittuaq tusaayugaaġiksuaq alġaqsruutaumman ilivsiññun. 
COL.1.6	Taamna tusaayugaaġiksuaq alġaqsruutauŋaruaq ilivsiññun alġaqsruutaummiuq iñuŋnun nunami iluqaani, aasii iñuvsaat ukpiliqł̣utiŋ Christ-mun, iñuugaqsivḷutiŋaasii Christ iñuutqutaagun, ilivsivsauq iñuusivsisun taimaŋŋaqaŋa tusaakavsiuŋ nagliktuutiqpaŋa God-im, kaŋiqsivḷugu iḷumun ittuaŋa. 
COL.1.7	Iḷisaaġiŋagiksi taamna tusaayugaaġiksuaq Epaphras-miñ piviuttaġikkaptiŋniñ kivgauqatiptiŋniñ Christ-mun. Ilaa ukpiġnaqtuq savakti Christ-mun alġaqsruiruaq ilivsiññun pisivluŋa.
COL.1.8	Ilaan quliaqtuaġutiŋagaatigut Ilitqusiġiksuamun piviuttaqsripkaġnivḷusi allanik iñuŋnik.
COL.1.9	Taimaŋŋaqaŋa uvlumiñ tusaaviptiŋniñ taavrumiŋa, aŋaiyyutigivsi-suli, apiġivlugu God ataramik ikayuquvlusi iḷitchuġipiaquvlugu qanuq God-mun pitqutilaaqsi, Ilitqusiġiksuamun isumatusipkaquvlusi kaŋiqsipkaquvlusiḷu sumik God-im pitquyumakkaŋanik ilivsiññun. 
COL.1.10	Suli aŋaiyyutivlusi iñuusiqaquyumavlusi nalliummatiruamik Ataniġmun, iviġaumalugu Ataniq supayaanik piguvsi, ataramik nakuurualiqilusi suli iḷitchuġisaiññaġlugu God. 
COL.1.11	Aŋaiyyutivlusiḷu God-mun suaŋŋatiqapiaġataqtuamun, suaŋŋasiquvlusi naamaruamik, igḷutuġumiñaqsiḷugich uuktuaġusiapayaat qiñuirrutiqaġlusi, quviasuunmiglu. 
COL.1.12	Suli aŋaiyyutivlusi quyyatiqaquvlusi ataramik Aapamun nallium matipkaliġmatigut piqataullasivḷuta allanun ukpiqtuanun iñuggunmi isuitchuami, iñuummatun qaummaġmi. 
COL.1.13	God-im annautiŋagaatigut atanniqsimmataaniñ Tuunġaum, iñuummatun ittuamiñ taaqtuami, nuurrutivluta atanniqsimmataanun Iġñiġmi piviuttaġirami.
COL.1.14	God-im Iġñiŋata tasuŋagaatigut God-mun suliqutigiŋaiquvlugich itqaumayumiñaiġḷugich piḷuutivut.
COL.1.15	Christ God-itun ittuq tautugnaitchuatun. Ilaa inŋaruq sivuanni supayaat savaaguŋaiñŋaisa.
COL.1.16	Ilaa God-itun ittuq qanuq ilaagun supayaat savaaguŋarut, sut qiḷaŋmiittuat sullu nunamiittuat, sut tautugnaqtuat sullu tautugnaitchuat, tamatkua ilitqutchich atanniqsimanniktuat, ilitqusiḷḷu suaŋŋatiqaqtuat sapiġñaqtuallu. Tamatkua iluqaisa Christ savaŋagai inmiñuksrivḷugich.
COL.1.17	Christ inŋaruq sivuanni supayaat, aasii ilaan suaŋŋataata igliqtitkai atautchikun piqatigiikł̣ugich supayaat savaani. 
COL.1.18	Suli iñuk niaquata aŋalanmatun timaa, tainnatun Christ aŋalatkai ilaan iñuŋni aŋaiyyuliqiruat. Aŋaiyyuliqiruat ilaan iñuggutiqaqtitkai isuitchuamik, aŋiqqaaŋavluni tuqqunmiñ aasii iñuuvluni isuitchuamun. Tavraasii ilaa Atanġuruq supayaanun,
COL.1.19	qanuq God sivunniŋaruq tamatkiġḷuni ilaa iñuusukłuni ataramik Iġñiġmiñi. 
COL.1.20	Suli Christ maqipkaġmagu auni, tuquvluni aŋarraurami, God-im iḷauraaliuŋagai aŋuyautaiqł̣ugich supayaat savaani, nunamiittuat qiḷaŋmiittuallu.
COL.1.21	Suli qaŋauvlugu ilivsi uŋasiŋarusi God-miñ. Uumigiŋagiksi, iñuuvlusi piḷuutini. 
COL.1.22	Paŋmapak-aasii Christ iḷauraaliuŋagaasi God-lu, aitchuutigivlugu timini tuqutautquvlugu aŋarraurami, ilivsi akuqtuġnaqsitquvlusi God-mun, piḷuutaiqsauŋalusi, pasiñaġumiñaiŋalusiḷu ilaan sivuġaani. 
COL.1.23	Aglaan ukpiŋaiqsuksrauŋitchusi, ukpiġutiqaġitchi suaŋapiaqtuamik, tuniqsimaruamik, suli niġiugiŋaiġñagu annaurrauniksraqsi taŋŋiqsauniaqtilaaŋanik tusaaŋakkavsisun tusaayugaaġiksuakun. Taamna tusaayugaaġiksuaq alġaqsruutauŋaruq iñupayaamun nunamiittuamun, aasii uvaŋa Paul alġaqsruutigigiga.
COL.1.24	Paŋmapak quviasuktuŋa pisigivlugu nagliksaaqtitauniġa ilivsi pisigivlusi. Nagliksaaqtitaukama Christ nagliksaaġmatun piuq. Taamna pisigivlugu quviasuktuŋa naarrusiqapkich ilaan nagliksaaġniŋi, pisigivlugich aŋaiyyuliqiruat timigikkani. 
COL.1.25	God-im kivgaksraqtaaġiŋagaaŋa aŋaiyyuliqiruanun ilivsi iḷagivlusi, piraksriqł̣uŋa uqautigimmaġiksaaquvlugu ilaan uqaluksrirrutini,
COL.1.26	kaŋiqsiñaiñŋaruaq qaŋapak kiŋuniġiiñi, aglaan paŋmapak kaŋiqsiñaqsiŋagaa ilaan pimiñun, tamatkunuŋa ilaaguaqtauruanun God-mun. 
COL.1.27	Iliŋiññun, iḷagivlugich Jew-guŋitchuat, God-im satqummiġuliŋagaa qanutun kamanaqtigivluni kaŋiqsiñaiñŋaruaq. Taamna kaŋiqsiñaiñŋaruaq Christ iñuullaniŋa iḷuvsiññi, aasii niġiullasivḷusi iḷauniksravsiññun iñuuniġmi qiḷaŋmi, ilaa iñuuqatigilugu. 
COL.1.28	Christ alġaqsruutigigikput, siḷġiqsuqsimavlugu iñupayauraq iḷisautivlugulu isumatutilaaptiktun iñupayauraq atausiŋŋuqatauŋaruaq Christ-mun, agliraksraiqsuatun ukpiqtuagutquvlugu, iñupayauraq qaġġirraukpan sivuġaanun God-im. 
COL.1.29	Tavra taamna siġġaqutigigiga, aasii piyumiñatualukkiga qanuq Christ sapiġñaqtuam suaŋŋataa savakłuni iḷumni.
COL.2.1	Iḷisimatqugivsi qanutupayauraq piŋigitilaavsiññik, taamapkualu Laodicea-miittuat, suli iluqaisa tautuŋaitchuat uvamnik.
COL.2.2	Qapiŋaisaaqtautqugitka atautchimuktitauŋammata piviuttaqqutikun avanmun. Tavra nalupqigiŋaipiaġniaġaat kaŋiqsiḷḷuataġlugulu suna God-im salapqiŋakkaŋa sivuniġivlugu Christ kaŋiqsiñaiñŋaruaq qaŋapak. 
COL.2.3	Iluqani isumattutiksraq iḷitchuqqutiksraġlu ayuġnaipiaqtuk iluqaptiŋnun atausiŋŋuqatigikaptigu Christ, aasii taapkuak piqpagnapiaqtuk uvaptiŋnun. 
COL.2.4	Taavrumiŋa uqallautigivsi kimulliqaa asiñuutitquŋił̣ł̣usi saglunik uqautilusi. 
COL.2.5	Qanuq nayuŋitkaluaŋŋavsi isumamni itqatigiruatun itkivsi, aasii quviasuktuŋa pisigivlugu iñuuniaqatigiigḷuataġniqsi, suli ukpiġurri Christ-mun suaŋapiaġataġman.
COL.2.6	Tavra Christ Jesus Atanġum ukpiġutivsigun annautiŋammasi, iñuusiqaġitchi ataramik ukpiqsimaaġlusi ilaanun. 
COL.2.7	Napaaqtuq pamataummatun maŋŋuġmigun aasii nauvluni qunmun, tainnatullisuq ukpiġurri Christ-mun suaŋasisaiññaġli tuniqsimallasiḷusi, quyagiqpaglugich supayaurat ilaan piŋaraŋi. Tainna iḷisausiaqaŋarusi. 
COL.2.8	Qaunagisitchi. Iḷisausiavsiññiñ asiñuutipkaġnasi iñuŋnun iḷisaurriruanun iñugruiññaich isumattutaatigun, anniqsuutauŋitchut sagluuvlutiŋ. Tainnatchit iñuich iḷisaurrutiqaqtut iñuich isumaŋiññik iñuuniaġluataġnikun, iḷisaurrivḷutiglu ilitqutchiñun aŋalannivḷugich sut God-im savaaŋi, iḷisaurriñiaġnatiŋ Christ iḷisaurrutiŋiñik.
COL.2.9	Qanuq Christ-mi, ilaan timaani, iluqaġmi God iñuuruq. 
COL.2.10	Aasii ilivsi atausiŋŋuqatigiŋakavsiuŋ Christ, ilivsivsauq piqaġmiusi iluqaanik God-mik iñuuruamik iḷuvsiññi. Christ kamanaġniqsrauruq aŋalatchiruaq iluqaiññiñ suaŋŋatiniñ naagga ilitqutchiñiñ.
COL.2.11	Aasiisuli atausiŋŋuqataukavsi Christ-mun, nalunaiñŋutchiqsauŋarusi God-mun iñuksraqtaaguvlusi. Nalunaiñŋutchiqsauŋaitchusi timisi piḷaktaulugich Jew-guruatun, aglaan iḷisimanaqtinŋagiksi God-mun nalunaiñŋutchiqsauŋatilaaqsi piḷuusiqiugaaŋaiqł̣usi, suli iñuuvlusi iviġagniaqługu Christ. 
COL.2.12	Qanuq paptaiqsaukavsi piqasiutimmatun piŋarusi tuqqutaanun Christ, piḷuksisuguuruat iñuutchisi iḷuviqatauŋarut ilaanun. Aasii paptaiġutikun aŋipkaqtauqatigimmatun piŋagiksi Christ, qanuq ukpiġiŋagiksi God-im pikkaŋa, aŋipkaqługu Christ tuqqunmiñ.
COL.2.13	Ilivsi-suli iñuich tuquŋaruatun iñuktun God-mun inŋagaluaqtuasii, qanuq kamagilaił̣ł̣ugich ilaan pitquraŋi, nalunaiñŋutchiqsauŋaił̣ł̣usiḷu ilaanun iñuginiḷusi. Aglaan paŋmapak God-im piqataullasigaasi iñuggunmik isuitchuamik Christ-mun, qanuq suliqutigiŋaiŋagai iluqaisa piḷuutisi, itqatqikkumiñaiqł̣ugich.
COL.2.14	Christ tuqukami aŋarraurami piiŋagai tatavsausiaksrautikkaluavut nalliummatiruat uvagut kamaksriŋiññiptiŋnun God-im pitquraŋiñik. God-im tigummatun piŋagai piḷuutivut, aasii kikiaktuutivlugich aŋarrauramun, tainnaqłuni piiŋagai.
COL.2.15	Aasiisuli, Christ tuqukami akimaŋaruq iluqaiññiñ ilitqusiqł̣uŋniñ atanniqsimanniktuaniñ aŋalatchiruaniḷḷu iñuŋnik. Christ iḷisimanaqsiŋagaa suaŋŋatiqałhaaqtilaani iliŋiññiñ akiiḷivḷugich.
COL.2.16	Tavra tamatkua tainnainniġmata, uŋiarrisiginagich iñuich pisaaŋakpasi sutigun niġikkavsigun, naagga imikkavsigun, niqinaqiyyaġnivsigun, naagga nalunaiqsimarauruatigun niqinaqiviksigun tatqiḷiġaġimman naagga Savaiñmata.
COL.2.17	Tainnatchich pitqurriutit anniqsuutauŋarut iñuŋnun kisianik Christ qaiñiŋanun aglaan. Taġġałhiñauŋarut pipiaguruamun Christ-mun ilaanun. 
COL.2.18	Iñuŋmun uqallautipkaġnasi tammaŋaniḷusi qanuq kamanaiyaŋiññavsi ilivsiññik aŋaiyyuvigilugich isaġulgich. Tainnatchich iñuich iḷisimmatinignisuurut qiñiqtuuraatigun, aasii arguaŋasivḷutiŋ, qanuq annaurrauŋaił̣ł̣utiŋ. 
COL.2.19	Taapkua iñuich pituummiŋitchut Christ Ataniġmun. Christ niaquuruatun ittuq, aasii aŋaiyyuliqiruaŋi timitun. Iluqaġmiŋ pituummiruat niaqqumun navyaatigun nukiktigullu nauqatigiiguurut, God-im naupkaqługich.
COL.2.20	Christ tuqumman, tuqummatun piŋarusi ilitqutchiñun iñuiḷḷu isummatiġruiññaŋiññun annaurraunikun. Paŋmapak tamatkua aŋalanŋaiŋagaasi. Taamnaasii tainnainman, iñuuŋaiqsuksraupiaqtusi aŋalataġipkaġlusi tamatkunuŋa. Annagniataktuksrauŋitchusi kamaksriñikun pitquranik
COL.2.21	inna ittuanik uqaluŋnik, Aksiugnagu taamna niqi, Uuksiñak taavrumiŋa niqimik, Aksiuqqayaanagu taamna. 
COL.2.22	Tainnatchich pitqurat iñugruiññaich iḷisaurrutigigaich, qanuq piqutiqaqtut nuŋusuuruanik. 
COL.2.23	Tamatkua pitqurat qiññaqaġumiñaġaluaqtut nakuuruatun, qanuq aŋaiyyupkallavlugich iñuich, suli kamasaaŋaiḷḷavlugich inmiŋnik pitchaiḷiñiapiallavlugich timitiŋ. Aglaan tainnatchich pitqurat suaŋŋasiġumiñaipiaġaat iñuk akiiḷiyumiñaqsiḷugich pigiitchuakun kipiġniuġutit, savaaġiitchuallu.
COL.3.1	Christ aŋipkaqtaumman tuqqunmiñ, aŋipkaqtauŋammatun ittusi piqatigivlugu ilaa. Taamna tainnainman, kipiġniuġutigituiññaqsigik quviasaaġusiat quviasuutillu qiḷaŋmiittuat, Christ irviani, aquvititauvluni taliqpiata tuŋaanun God-im.
COL.3.2	Isumagituiññaqsigik sut tatpaŋmaniittuat. Isumagigiññaŋaiġḷugich sut nunamiittuat. 
COL.3.3	Qanuq tuquŋaruatun iñuktun ittusi iluqaiññun pigiitchuanun kipiġniuġutinun, iñuggurri iriqsimavluni piqatigivlugu Christ qiḷaŋmiittuaq, God-lu. 
COL.3.4	Christ iñuggutigikkaqput qiñiġnaqsikpan, ilivsivsauq qiñiġnaqsiqatiginiaġiksi, piqataulusi ilaan kamanautaanun.
COL.3.5	Tavra tamatkua tainnainmata, iñuusitchi tuqunmatun piḷugich iluqaisa pigiitchuat iḷuvsiññi. Isummatigisitchi ilivsiññik tuquruatun naluksriḷḷugich qanusipayaat allatuutit, salumaitchuat isummatit, qanusipayaat pigiitchuat kipiġniuġutit, kaviuqqutillu. Kaviuqqutiqałhaaġniq sunun iñuŋnullu God-mun piviuttaqqunmiñ iñuuraqpaqaġniġuruq. 
COL.3.6	Pisigilugu iñuich tainnatchiñik piḷuusiqiniŋat tatavsaġniaġai God-im.
COL.3.7	Qaŋauvlugu iñuuŋŋavsi tamatkunatun iñuktun, tamatkua pisuuŋagaluaġmigisi. 
COL.3.8	Aglaan paŋmapak, aġiusigik tamatkua piḷuutit, sunŋusuutit, qinnautit uqautikłiġñiġich pigiitchuanik, saglutillu iñuktigun, salumaitchuaniglu uqaluqaġniġich. 
COL.3.9	Sagluuŋaiġḷusi avanmun, qanuq paŋmapak aŋalataġiŋaiġaasi piḷuktuat isumavsi piḷġusivsiḷu. Tainna iñuusiqaŋaiŋarusi,
COL.3.10	aasii iñuusarraqsivḷusi nutauruakun iñuutchimik, iḷitchisaiññaqłusi nalaunŋaruakun iñuutchimik, Christ-tun iḷisaiññaġuktuamik.
COL.3.11	Iñuusiġiliutikaptigu taamna nutauruaq iñuusiq, sumiugitchuq akunġanni iñuich, Greek-gugaluaġmata Jew-gugaluaġmatalu, nalunaiñŋutchiŋavlutiglu timimiŋni God-mun naagga nalunaiñŋutchiŋaitkaluaġmata, aglagnik nalugaluaġmata, naagga aŋuyyiqigaluaġmata Scythians-tun, naagga kivgaugaluaġmata kivgauŋitkaluaġmatalu, qanuq Christ naumałhaaqtuq iluqaiññiñ iñuuvluni iluqaiññi ilaan iñuŋmiñi.
COL.3.12	Tavra God-im iñuksraqtaaġiŋammasi, piḷuutaiqł̣usi piviuttaġivlusiḷu, kiikaa iḷunŋusuutiqaġitchi allanun, ikayuiruagulusi, kamasaaŋaiġḷusi, paaqłaktautaiḷḷusi qimmaksaliyaiḷḷusiḷu,
COL.3.13	piaqłuktautiŋaiġḷusi avanmun. Iñuk uqaallatiksraqaġaluaġumi allamun iñuŋmun, suliqutigiŋaiġḷiuŋ itqaumaŋaiġḷugu uqaallatiksraq. Atanġuptauq suliqutigiŋaiŋammagich piḷuutivut itqaumayumiñaiqł̣ugich, tainnatulli uvagut suliqutigiŋaigaksraġigivut allat pimaqłuutiŋich uvaptiŋnun.
COL.3.14	Naumałhaaqtuaq iluqaiññiñ, piviuttaqqutituiññaġitchi avanmun. Piviuttaqqutim atausiŋŋuumapkapiallakkai iñupayaat. 
COL.3.15	Aasii aŋuyautairrutim Christ pipkakkaŋata ataramik aŋalallisi, qanuq God-im ququaŋagaasi iḷautquvlusi ativlutiŋ aŋaiyyuliqiruanun, suli iñuuqatigiiquvlusi aŋuyautaiḷḷusi. Suli quyyatiqaġitchi ataramik. 
COL.3.16	Ataramik isummatigisigik iluqaisa Christ iḷisaurrutiŋi iñuusiġilugiḷḷu. Tavraasii tainna piguvsi isumattutinigniaqtusi aasii iḷisaurriyumiñaqsiḷusi siḷġiqsuutiyumiñaqsiḷusiḷu avanmun, atuutiqaġumiñaqsiḷusiḷu Psalms-nik nanġautiniglu suli atuutinik qapiŋaisaaġutauruanik ukpiqtuanun, quyyatiqaġlusi uummativsiññiñ God-mun.
COL.3.17	Suli sunapayaaq piguvsiuŋ naagga uqallausiġiguvsiuŋ, pisiuŋ Atanġum Jesus pisiksraŋatun uqallausiksraŋatullu, quyyavigilugu Aapa ilaagun.
COL.3.18	Nuliaguruasii, kamakkutiqaġitchi uivsiññun. Taamna nalaunŋaruq ukpiqtuaguruanun Ataniġmun.
COL.3.19	Uiguruasii piviuttaġisigik tuvaaqatisi, suammatisuŋaiññaŋaiġḷugich.
COL.3.20	Miqłiqtuut, kamagisigik aŋayuqaasi ataramik, qanuq kamaksriñivsi Ataniq iviġaksimaaġaa.
COL.3.21	Aapauruasii, suasuŋaiññaġnagich miqłiqtusi, qapiŋasiviaqtut kamaksriñiaġniġmiŋni ilivsiññik.
COL.3.22	Kivgaat, kamaksrisitchi ataramik tamatkuniŋa ilivsi ataniġikkavsiññik, qiñiqtiqaġuvsi kisianik pisuŋaġnasi, iñuŋnik iviġaiñiaqtitun, aglaan ataramik savaglusi iviġaumasuglugu Ataniq.
COL.3.23	Sunapayaaq savaaġiguvsiuŋ, savagitchi piyummatiqaġlusi, savautimmatun Ataniq iñuŋił̣aat, 
COL.3.24	iḷisimaugaġlusi Atanġum akiḷiġñiaġaasi kiŋuvaannaktaamik, qanuq savautigiksi Ataniq Christ. 
COL.3.25	Iñuk killuliqirauruaq akiḷiqsauniaqtuq killuliqiamigun. Iñupayaat atilugich piñiaġaich.
COL.4.1	Atanġuruasii, aŋalataġisigik kivgasi nalaunŋaruakun pitqiksiġautaitchuakullu, iḷisimalusi ilivsivsauq Ataniqaqtilaavsiññik qiḷaŋmi.
COL.4.2	Aŋaiyyusimaaġitchi tuniqsimalugu aŋaiyyuniqsi. Qiptaiḷḷusi aŋaiyyuguvsi, quyyavigilugu Ataniq.
COL.4.3	Aŋaiyyutilutalu, God-mun aitchuquluta piviksramik alġaqsruiyumiñaqsiḷuta tusaayugaaġiksuanik, quliaqtuaġilugu Christ sivuani kaŋiqsiñaiñŋaruaq. 
COL.4.4	Pisigivlugu alġaqsruiñiġa tigutaaqtauruŋa. Aŋaiyyutisiŋa kaŋiqsiñaqsiḷugu uqautigiyumagiga kaŋiqsiñaiñŋaruaq Christ-kun. Taamna piraksraġigiga. 
COL.4.5	Piqataukavsi ukpiŋaitchuanun aŋalataġisitchi ilivsiññik isumattutikun, atuġlugu piviksraq quliaqtuaġilugich tusaayugaaġiksuat.
COL.4.6	Uqaluusiqsi ataramik iviġaumanaġli, anniqsuiyumiñaġlutiŋ uqalusi iḷisimayumiñaġumausi qanuq kiggutilluataksravsiññik iñupayaamun.
COL.4.7	Tychicus quliaqtuaġutiniaġaasi iluqaanik irrusimñik. Ilaa piviuttaġirauvluni aniqatauruq ukpiġnaqłuni savaktauruq kivgauqatauvluni kivgauruanun Ataniġmun.
COL.4.8	Tiliŋagiga ilivsiññun una sivuniġivlugu, ilivsi iḷitchuġitquvlusi qanuqitilaaptiŋnik ilaanullu qapiŋaisaaquvlusi iluqasi, 
COL.4.9	aasii piqatigimmigaa Onesimus, ukpiġnaqtuaq piviuttaġirauruaġlu aniqan, iḷauruaq ilivsiññun. Taapkuak quliaqtuaġutiniaġaasi supayaanik piŋaruanik maani.
COL.4.10	Aristarchus tigutaaqtauqatiŋma paġlagaasi, Mark-guvlu aġnaqatiŋan Barnabas. Piraksriŋagivsi qanuq ilivsiññun paġlaraksraġitilaaŋanik. Qaikpan paġlayumagiksi.
COL.4.11	Paġlayumagiksivsauq Jesus taggisiqaqtuaq Justus-mik. Kisimik taapkua aŋutit Jew-guruat savaqataurut uvamnun akunġanni savaqanma alġaqsruikama atanniqsimmataanik God-im iñuŋnun, aasii qapiŋaisaaġutauŋarut uvamnun.
COL.4.12	Epaphras-gum iḷaummiruam ilivsiññun, kivgaŋata Christ Jesus, paġlagaasi, ataramik itqaumavlusi kipiġniuġutikun aŋaiyyunmiñi, iñuutquvlusi agliraksraiqsuatun ukpiqtuatun, suli nalupqigiŋaiġumiñaqsiḷugu pisuutaa God-im ataramik.
COL.4.13	Iḷisimapiaġiga ilaa savaŋatilaaŋa siġḷiqivluni pisivlusi taamapkualu Laodicea-miittuat Hierapolis-miittuallu. 
COL.4.14	Luke-gum piviuttaġirauruam taaktim Demas-lu paġlagaasi.
COL.4.15	Qaaŋiqsitchigik paġlatitka aniqatiinun Laodicea-miittuanun Nympha-mullu aŋaiyyuliqiruanullu igluani. 
COL.4.16	aasii ukua tuyuutit taiguaganikpatigik akunnavsiññi, taiguaqtinmiyumagisi aŋaiyyuliqiruanun Laodicea-mi, suli taiguaqsaġmigisivsauq tuyuutit Laodicea-ġmiunun,
COL.4.17	uqallautilugulu Archippus, qaunagiyumaugguuq taŋŋiġuglugu savaaksriusiani Atanġum aitchuutaa ilaanun.
COL.4.18	Uvaŋa Paul aglakkiga una paġlan uvamnik. Itqaumasitchi tigutaaqtautilaamnik. God naglikkutiqpaqaġli ilivsiññun.
1TH.1.1	Paul-lu Silvanus-lu Timothy-lu tuyuqtut ukuniŋa tuyuutinik aŋaiyyuliqiruanun iniqpaŋmi atiqaqtuami Thessalonica-mik, atausiŋŋuqatauŋaruanun God-mun Aapamun, Ataniġmullu Jesus Christ-mun. Nagliktuusiaqpaqaġitchisuq tutqiunmiglu.
1TH.1.2	Quyyavigisuugikput God ataramik, quyyatigivlusi iluqasi, ataramik itqaumavlusi aŋaiyyutiptiŋni. 
1TH.1.3	Quyyavigigiga God Aapavut pisigivlugich savaasi qanuq ukpiqtuaguvlusi, suli siġġaqutisi qanuq piviuttaqsrivḷusi, igḷutuutilguniqsiḷu qanuq niġiugiugaqługu qaitqigñiksraŋa Atanipta Jesus Christ. 
1TH.1.4	Aniqatiit, God-im piviuttaġiraŋasi, iḷisimarugut God-mun piksraqtaaġiŋatilaavsiññik, 
1TH.1.5	qanuq alġaqsruutigikaptigu tusaayugaaġiksuaq ilivsiññun, uqalułhiñakun piŋaitchuq, aglaallu Ilitqusiġiksuam suaŋŋataagun, nalupqinaiqsruutipiaġatakullu. Iḷisimammiusi qanuq iñuuŋatilaaptiŋnik akunnavsiññi ilivsi pisigivlusi. 
1TH.1.6	Aasii ilivsi piñiarraqsiŋarusiḷi uvaptiktun Ataniqtullu, akuqtuqługu tusaayugaaġiksuaq, quviasuutiqaqłusi Ilitqusiġiksuamiñ, qanutupayauraq nagliksaaqtitaugaluaŋŋavsi.
1TH.1.7	Tainna pikavsi, ilivsi tuvraaksriiŋarusi iluqaiññun ukpiqtuaguruanun Macedonia-mi Greece-miḷu. 
1TH.1.8	Qanuq ilivsi siaminŋagiksi tusaayugaaġiksuaq iluqaiññun nunaŋiñun Macedonia-vlu Greece-lu. Aasiisuli tusaayugaaq ukpiġutiqaġnivsigun God-mun siaminŋammiuq sumulliqaa, uvaptiŋnun-unnii quliaqtuaġiraksraiqł̣ugu. 
1TH.1.9	Suli quliaqtuaġutigaatigut qanutun niġummaaŋmatun unnii paġlativsi itilaaŋanik uvaptiŋnun, suli quliaqtuaġivlugu mumiŋatilaaqsi savaurriñivsiññiñ iñuuraqpaŋnik savautisukługu iñuuruaq iḷumullu ittuaq God. 
1TH.1.10	Quliaqtuaġimmigaat niġiugniqsi God-im Iġñiŋanik qiḷaŋmiñ, Jesus-mik, ilaan aŋipkaŋaraanik tuqqunmiñ, annaurriruaq uvaptiŋnik God-im tatavsautiksrautaaniñ.
1TH.2.1	Qanuq ilivsiññi iḷisimarusi, aniqatiit, ullautiniqput ilivsiññun asiḷiqqutauŋaitchuq. 
1TH.2.2	Iḷisimarusi qanutun nagliksaaganiktilaaptiŋnik suli kanŋunaqtuakun aŋalatauŋatilaaptiŋnik Philippi-mi. Naaggasuliuvva God-ipta qapiŋaisaaġaatigut alġaqsruitquvluta ilivsiññun ilaan tusaayugaaġiksuamiñik kasuigaluaqtilluta akiḷḷiḷiqsuutiqpaŋnik.
1TH.2.3	Ukpiliquuqavsi sagluuqtuaġluta piŋaitchugut, naagga allatuqtauluta, naagga nipuqsaiḷuta ilivsiññik, 
1TH.2.4	aglaan ukpiliquuŋagivsi uvagut God-im iviġaumagivluta, piksraqtaaġiŋammatigullu alġaqsruutigitquvlugu tusaayugaaġiksuaq. Alġaqsruiŋitchugut iviġagniugaqsiññaġlugich iñuich, aglaan iviġagniaqługu God, naipiqtuqtuaq iluqaiññik kipiġniuġutiptiŋnik sivunniuġutiptiŋniglu.
1TH.2.5	Qanuq iḷisimarusi uvagut qaŋaunnii alġaqsruiŋaitchugut iḷamarrutiginiaġlugu, naaggaunnii piŋŋuaġutigilugu kaviuġilugich suġauttasi. God-im taamna iḷisimagaa. 
1TH.2.6	Suli alġaqsruiŋitchugut iñuŋnun nanġaquluta, ilivsiññun-unnii naagga allanun. Nalaunŋagaluaġmiuq nanġaquupiaġupta ilivsiññun, uvagut Christ tiliraġivluta. 
1TH.2.7	Aglaan uvagut piaqłuktaŋaitchugut akunnavsiññi, piḷaaqtitun qaunaksriruatun miqłiqtumiñik. 
1TH.2.8	Uvagut piviuttaġiliqpaŋagivsi, piqpaŋnaqsivaił̣ł̣usi uvaptiŋnun piqatigiyumaliŋagivsiunnii iñuggutiptiŋni, piqatigiyumammatuttauq God-im tusaayugaaġiksuaŋanik. 
1TH.2.9	Nalupqinaitchuq itqaumatilaaqsi qanutun savaŋatilaaptiŋnik siġġaqiŋatilaaptiŋniglu, aniqatiit, alġaqsruutigikaptigu ilivsiññun tusaayugaaġiksuaŋa God-im savaŋarugut unnuamiḷu uvlumiḷu naŋniġuŋitkaluaqługu nallipayaaqsi pamaġipkaġluta.
1TH.2.10	Iḷisimarusi, God-ttauq iḷisimammiuq, uvagut iññiqusiqput ilivsiññik ukpiqtuanik piḷuutaiñŋaruq, suli nalaunŋavluni, pasiñaġumiñaił̣ł̣uniḷu. 
1TH.2.11	Qanuq iḷisimarusi aŋalanŋagivsi aapauruaq miqłiqtumiñik aŋalatchiruatun iḷivḷuta. Uvagut siḷġiqsuŋammigivsi qapiŋaisaaqłusiḷu pitquripiaqłuta ilivsiññik atausiullaavlusi, 
1TH.2.12	iñuutquvlusi nalliummatilusi God-im iñuusiġitqukkaŋanun, ququaŋammasi piqatautquvlusi ataniġnaqunmiñi kamanaunmiñiḷu.
1TH.2.13	Aasiisuli quyyavigimmigikput God ataramik uumuuna, ilivsi akuqtuqavsiuŋ uqalua God-im tusaaŋakkaqsi uvaptiŋniñ, akuqtuŋaitkiksi uqalugipkaqtaġlugu iñuŋnun aglaan irrusipiaġataŋatun, uqalua God-im, savaktuaq ilivsiññi ukpiqtuani. 
1TH.2.14	Qanuq tuvrautirraqsiŋarusi aŋaiyyuliqiruaŋiñun God-im Judea-miittuanun, atausiŋŋuqatauŋaruanun Christ-mun. Iliŋisituttauq nagliksaaqtinŋakkaŋisitun nunatqatiŋisa, ilivsivsauq nagliksaaqtinmigaasi nunatqativsi.
1TH.2.15	Jew-guruat tuqunŋagaat Ataniq Jesus, uqaqtauruallu God-mun, aasiisuli uvagut aniłłuta. Tamatkua Jew-guruat akiḷḷiḷiqsuġaich God-lu iñuiḷḷu,
1TH.2.16	alġaqsruitchaiḷiraqłuta Jew-guŋitchuanun annaurrautquŋitkaluaqługich. Tainna pikamiŋ Jew-guruat piḷuksirut piḷuksiḷgutilaamiktun maŋŋuumiktun. Kiisaimmaa God-im tatavsarraqsivai.
1TH.2.17	Aniqatiit, aullaqapta ilivsiññiñ piisaaqtuallaanikapta piigulaił̣ł̣usi sumikunnii tautuvsaaġupiaŋagivsi, tavraasii utiġniapiaŋagaluaqtugut ilivsiññun. 
1TH.2.18	Uvaŋa Paul ullagupiaġaluaġivsi. Qaiñiatatqigaaġaluaqtuŋa, Satan piñaiḷutchiqsuġaaŋa. 
1TH.2.19	Uvvami sum niġiuktitpatigut quviasukkumaaqtiłłutalu kanŋusuksaġumaaŋił̣ł̣utalu sivuġaani Atanipta Jesus ilaa qaikpan? Ilivsi. 
1TH.2.20	Ilivsi ukpiqtuaguruat kamasaaġutiginiaġivsi quviasuutigilusiḷu.
1TH.3.1	Tavra igḷutulguiḷikapku uŋiarriñ qanuqtilaavsiññik qimaktauyumalliŋaruŋa Athens-mun kisiŋŋuġluŋa,
1TH.3.2	aasii tiliŋagikput Timothy, aniqatikput, God-im kivgaŋa alġaqsruiñiġmun tusaayugaaġiksuaŋanik Christ, suaŋasiḷaaquvlusi ukpiġutivsiññi qapiŋaisaaġlusiḷu, 
1TH.3.3	iñuŋmun kimulliqaa nipuqsaquŋił̣ł̣usi ukpiġniksravsiññiñ tamatkua nagliksaaqtirrusiat piŋŋaisa. Ilivsi ilivsiññi iḷisimarusi piksraqtaaguŋatilaavsiññik nalautaksraġivlugu nagliksaaqtitauniq. 
1TH.3.4	Qanuq nayuutiŋŋapta ilivsiññun, uqautiŋagivsi sivuani nagliksaaqtitauniaġnivḷuta. Taamna nalaurraqsiŋaruq iḷisimammiusi. 
1TH.3.5	Tavra igḷutulguiḷigaluaqapku uŋiarrisiga ilivsigun, tiliŋagiga Timothy iḷitchuġiyaqtuquvlugu ukpiġutivsiññi qapiŋaitkaluaġmagaavsisuli, piŋiksraqłuŋa iḷaanni qanutchikun Tuunġaġmun killuqsaqtinniaġasugalusi, aasii uvagut siġġaqutikput alġaqsruikapta ilivsiññun anniqsuutauŋaiġñiaġasugalugu.
1TH.3.6	Paŋmapak-aasii Timothy utiŋaruq ilivsiññiñ, aasii quliaqtuaġutivluta tusaayugaalluatanik ilivsi ukpiġutivsigun piviuttaqqutivsigullu. Quliaqtuaġutimmigaatigut ilivsiññun ataramik itqaumalluataġuunivḷuta, suli tautugumasuunivḷuta, uvaptiŋnuttauq tautuguliġmipkaqtillusi.
1TH.3.7	Tamatkua iluqaġmiŋ tusaayugaalluatat ilivsigun ukpiġutiqaqtuiññaġnivsigullu qapiŋaiqsaaŋagaanŋa, qanutupayauraq iłuiḷḷiuqtitaugaluaqtilluŋa nagliksaaqtitauvluŋalu. 
1TH.3.8	Igḷutuġumiñaqsigiga sunapayauraq iḷitchuġianikama ukpiġutiqaqtilaavsiññik suli suaŋaruamik Ataniġmi. 
1TH.3.9	Quviatchapiaġataġivsiŋa sivuġaani God-ima. Qanutun quyyavigiyumiñaqtigigiga God naamasiḷugu quyyatigilusi. 
1TH.3.10	Unnuakkaluami uvlukkaluamiḷu aŋaiyyuupiaġuuruŋa tautuvsaaġukłusi, aasii iḷisautilusi sunik iḷitchuġiŋaisavsiññik ukpiġutiqaġnikullu Christ-mi.
1TH.3.11	Paŋmapaktuq God-ipta Aapam ilaan, Ataniptalu Jesus, sivunniġḷiuŋ iglauyaaksraqput ilivsiññun, 
1TH.3.12	aasiisuli, Atanġuptuq aglipkavsaasuġrugliuŋ piviuttaqqutiniqsi avanmun, allanullu iñupayaanun, uvaguttauq piviuttaqqutiqaqtilaaptiktun ilivsiññun. 
1TH.3.13	Tainna piguvsi, tuniqsimaniaqtusi ukpiġutivsiññi pasirauniaŋiḷḷusi, suli piḷuutaiḷḷusi, akuqtuġnaġumiñaġniaqtusi God-mun Aapaptiŋnun Ataniqput Jesus qaikpan piqatigilugich iluqaisa ilaan ilaaguaqtauŋaruat iñuŋni.
1TH.4.1	Aasiisuli aniqatiit, kiiqsruġivsi siḷġiqsuqłusiḷu atausiŋŋuqatigianiŋakavsiuŋ Ataniq Jesus, iñuutquvlusi tuvraġlugu iḷisaurrutikput ilivsiññun, iviġaumagikkaŋa God-im. Tainna iñuusaaniŋagaluaġmiusi, aglaan uvaŋa sivunmuktuġlusisuli iñuutqugivsi. 
1TH.4.2	Qanuq iḷisimagisi sut iḷisaurrutigiŋaravut ilivsiññun ataniġnaqutaagun Atanġum Jesus. 
1TH.4.3	God-im iñuutqugaasi iñuusiqaġlusi ilaaguaqtauŋaruanik inmiñun, iḷaksiaŋaiġḷugu allatuun, 
1TH.4.4	ilivsi atausiullaalusi iḷisimatquvlusi qanuq qaunaginaqtilaamik inmun, piḷuutaiññiaqłuni, suli nalliummatiluni God-mun pigiyumiñaqsiḷuni. 
1TH.4.5	Aŋalatinnasi kipiġniuġutivsiññun allatuġumiñaqsiḷusi, ukpiŋaitchuatitun iñuktun naluruatun God-mik. 
1TH.4.6	Tavra kiñaliqaa kamaksriŋiññami aasii saglutaġlugu aniqatini allatuaġilugu tuvaaqataa, qanuq Atanġum tatavsaġniaġai iluqaisa tainna piruat, kiliktuammaġiksaaŋagivsiusi taavruma sivuani. 
1TH.4.7	Qanuq uvva God-im sivunniutigiŋaitkaa uvagut iñuutquluta piḷuunmi, aglaan iñuuniaquvluta piḷuutaiḷḷuta. 
1TH.4.8	Taamna pisigilugu, kiñaliqaa iñuusuŋitchuaq kamagilugich taapkua pitqurat, kipuqłaiŋitchuq iñuŋmik aglaan God-mik, aitchuiruamik Ilitqusiġiksuamiñik ilivsiññun.
1TH.4.9	Sivuniġilugu piviuttaqqutaat aniqatit, tuyuqtituŋitchusi kimigliqaa qanuq ilivsi ilivsiññi iḷisaurrusiaqaŋarusi God-miñ piviuttaqqutitquvlusi avanmun, 
1TH.4.10	aasiami iḷumutun piviuttaġigisi iluqaisa aniqatit iluqaani Macedonia-miittuat. Aglaan aniqatiit, uvagut siḷġiqsuġivsi kiikaasuli piviuttaqqutitquvlusi. 
1TH.4.11	Kipiġniuttaġiqpaksiuŋ iñuusuglusi piallataiḷḷusi, suli iḷaksiaŋaiġḷugich allat iñuich, akiññagniḷuglusi iñuuniḷuutiksravsiññik, tuvraġlugu piraksriutikput ilivsiññun. 
1TH.4.12	Taamna piguvsiuŋ, ukpiŋaitchuat isummatigilluataġniaġaasi, suli ilivsi nayummatiqaġniaŋitchusi pamatillusi allanun iñuŋnun.
1TH.4.13	Aniqatiit, paŋmapak aglaksaqtuŋa sivuniġivlugich siñiktuat tuqqunmi. Iḷisimalluataqugiga taamna ilivsiññun, isumaaqpaquŋił̣ł̣usi allatun iñuktitun niġiugaitchuatun iñuggunmik isuitchuamik. 
1TH.4.14	Ukpiġikaptigu Jesus tuquŋanivḷugu aasii aŋimmivḷuni, tainnatuttauq ukpiġiyumiñaġmigikput Jesus qaitqikpan, God-mun qaiqatigipkaġniaġniḷugich ilaanun tamatkua siñiksaŋaruat tuqqunmi. 
1TH.4.15	Uqallautigivsi iiguliktauŋitchuamik Atanġum uqallautaanik uvamnun, uvagurguuq iñuuruaguut iñuuniġupta Atanġum qaitqigñiŋanunaglaan, sivulikkumiñaitkivut tamatkua siñiktuat tuqqunmi.
1TH.4.16	Qanuq Ataniq ilaa atqaġniaqtuq qiḷaŋmiñ ququullatigilugu kamanaqtuaq piraksriun, qaukłiata isaġulgich ququullataanik, suli nipaanik God-im nipauqłuktautaata. Aasii tuquŋaruat, atausiŋŋuqatigiŋavlugu Christ, aŋiqqaaġniaqtut. 
1TH.4.17	Aasiiḷi uvagut iñuuruaguut mayuurrauniaqtugut piqatigilugich nuvuyanun, paaġlugu Ataniq siḷami, aasii nayuaqsiḷugu ilaa isuitchuamun. 
1TH.4.18	Quviasaaġutisitchi avanmun taapkuniŋa uqaluŋnik.
1TH.5.1	Tavra aniqatiit, tuyuqtituŋitchusi iñuŋmik kimigliqaa uqallautisuglusi qakugu Atanġum qaitqigñiaqtilaaŋanik, naagga sut piyumaaqtilaaksraŋiññik Ataniq qaiŋaiñŋaan. 
1TH.5.2	Ilivsivsauq iḷisimalluataġmiusi Atanġum qaiñiksrautaa niġiiḷḷautiniaqtilaaŋanik, tigligayuktitun unnuakuaqtuatun.
1TH.5.3	Iñuich uqauraġniaqtillugich inna, piallataitchuq, tupinŋanaitchuġlu, tavraŋŋatchiaq piyaqquutim kasuġai, aasii qanuġlugu naŋaġumiñaitkaat. Aġnatuttauq aulayyautikkaŋatun tavraŋŋatchiaq, tainnaptauq taamna piyaqquun tikitkayuŋmiuq tavraŋŋatchiaq.
1TH.5.4	Aglaan ilivsi aniqatiit, niġiuktuagurusi Atanġum qaġġiviksrautaanik, niġiiḷḷaqtauniaŋitchusi tupairaulusi, tigligayuktim tupaimmatun iñuich unnuami. 
1TH.5.5	Qanuq iluqasi miqłiqtuġigaasi qaummaum uvluvlu, nalaunŋarualiqirauvlusi. Miqłiqtuġiŋitkaatigut taaqtuam unnuavlu, pigiitchuanik savaaqaġluta. 
1TH.5.6	Tavraasii, ataramik itqanairrutilakput ilaan qaitqigñiksraŋa nalaunŋarualiqiluta, iñuktitun itqumaruatun naluksriñŋaitchuatullu. Irrusiqaŋitcha allatun iñuktitun itqanaiñŋitchuatun, siñiktuatun iłłutiŋ. 
1TH.5.7	Qanuq unnuaq siñiksaġviksraġuqtuatun, suli iñuŋnun imiŋasiviuvluni, tainnatuttauq tamatkua pigiitchualiqiugaqtuat isumaaluuttaġiŋitkaat itqanaitchuglutiŋ Atanġum qaitqigñiksraŋanun, nalaunŋaruakullu iñuuniaġniġmun. 
1TH.5.8	Aglaan, uvagut iñuuniqapta iḷisimavlugu Atanġum qaiñiaqtilaaŋa, kiikaa iñuuta nalaunŋaruakun. Itta aŋuyaktitun annuġaaqaqtuatun aŋuyaunnanik pisiktaiḷḷisinik akiḷḷiñiñ, uvagut pigivlugu ukpiġun piviuttaqqullu satqagutigimmatun, suli annagummarvut niaqquaġiitkutigimmatun.
1TH.5.9	Qanuq God-im sivunniŋaitkaatigut tatavsaunmun, aglaan piññaktaaġitquvlugu annaun Ataniptigun Jesus Christ-kun, 
1TH.5.10	tuqqurriŋaruaq uvaptiŋnik, uvaptiŋnun iñuuqatigitquvluni isuitchuamun, iñuugaluaġniġupta naagga tuquŋagaluaġniġupta ilaa qaikpan. 
1TH.5.11	Tamatkua pisigilugich, qapiŋaisaaġutisitchi avanmun sivunmuktuqatigiigḷusiḷu, tainna pigaluaġmiḷḷavsi.
1TH.5.12	Aniqatiit iŋiulagivsi, isummatigilluataqsigik umialiŋnat atanniqsimanniktuat aŋaiyyuliqiruani, siġġaqiruat akunnavsiññi, tamatkua qauriññiksuiruat ilivsiññik. 
1TH.5.13	Isummatigilluatapiaġataqsigik tamatkua umialiŋnat, suli iḷumun piviuttaġiqpaglugich pisigilugu savaaġikkaŋat. Piallatiqaŋaiġḷusi avanmun. 
1TH.5.14	Aasii siḷġiqsuġivsi, aniqatiit, tiliuqsigik ittuaqtit, qapiŋaisaaqsigik qapiŋasiruat, ikayuqsigik suaŋaitchuat ukpiġunmiŋni qimmaksautairrutilugich iluqaisa. 
1TH.5.15	Iñuum pimaqłukpasi, suuramikunnii akisaġnasi pigiitchuamiktauq, aglaan ataramik nakuurualiqiniaġlusi avanmun iñupayaanullu. 
1TH.5.16	Quviasugitchi ataramik,
1TH.5.17	aŋaiyyutiqaġitchi ataramik iḷuvsiññi,
1TH.5.18	quyyavigisiuŋ God iluqaisigun piruatigun ilivsiññun, qanuq tainna God-im pitqugaasi, ilivsi atausiŋŋuqatauŋaruasii Christ Jesus-mun.
1TH.5.19	Nutqaqtinniaqsaanagu Ilitqusiġiksuam savaaġikkaŋa, qamitchiñiaġmatun igniġmik. 
1TH.5.20	Asiḷiqirualiñagich uqaqtiŋisa God-im uqaluŋich, 
1TH.5.21	aglaan iłuaqtilaaġlugich uqaluŋich, akuqtuġlugich itqaumalugiḷḷu sut nakuuruat. 
1TH.5.22	Piiññiaġitchi qanusipayaamiñ pigiitchuamiñ.
1TH.5.23	God-iptuq tutqiutiqaqtitchiruam qaunagilisi piḷuksitchaiḷiḷusi suuramikunnii, ilitqutchisiḷu, iñuggutisiḷu, timisiḷu suaŋatuiññaġumiñaqsiḷugich, pasiñaġumiñaiḷḷugiḷḷu qaikpan Ataniqput Jesus Christ. 
1TH.5.24	God ququaqtiksi miqłiqtuġisukłusi ukpiġnapiaqtuq, suli ilaan taŋŋiqsinniaġai taapkua. 
1TH.5.25	Aniqatiit, aŋaiyyutisigut.
1TH.5.26	Paġlasigik iluqaisa aniqatit paġlatikaaŋannik ukpiqtuaguruat. 
1TH.5.27	Piraksripiaġivsi Atanikun ukua tuyuutit taiguaqtitquvlugich iluqaiññun aniqatinun. 
1TH.5.28	Nagliktuutiqpaŋata Atanipta Jesus Christ itqatigilisi.
2TH.1.1	Paul-lu Silvanus-lu Timothy-lu tuyuqtut ukuniŋa tuyuutinik aŋaiyyuliqiruanun iniqpaŋmi atiqaqtuami Thessalonica-mik, tamatkunuŋa atausiŋŋuqatauŋaruanun God-mun Aapaptiŋnun, Ataniġmullu Jesus Christ-mun.
2TH.1.2	Nagliktuusiaqpaqaġitchisuq tutqiunmiglu God-miñ Aapamiñ Ataniġmiḷḷu Jesus Christ-miñ.
2TH.1.3	Aniqatiit, nalaunŋaruq uvagut quyyavigiguptigu God quyyatigilusi. Ami quyyavigituiññagaksraġipiaġikput quyyatigilugu ukpiġurri nausaiññaqtuaq, suli atausiullaavlusi piviuttaqqurriḷu nausaiññaqtuaq ukpiqtuaguqativsiññun. 
2TH.1.4	Aasiuvva uvagut quliaqtuaġilluataġivsi aŋaiyyuliqiruanun God-mun, quliaqtuaġutivlugich qiñuirrutivsiññik ukpiġutivsiññiglu, igḷutuġluataqavsigik qanusipayaat nagliksaaqtirrusiat iłuiḷḷiuġutillu. 
2TH.1.5	Tamatkua nalupqinaiyautaurut God-im nalaunŋaruakun isivġiutaanun, qanuq uvva ilaan nagliksaaqtitaupkaġaasi nalliummatiliquvlusi piqatauniksravsiññun ilaan atanniqsimmataani. 
2TH.1.6	Tavra God isivġiiḷḷavluni nalaunŋaruakun, ilaan paaqłiġñiaġai iłuiḷḷiuġunmik tamatkua iłuiḷḷiuqtitchiruat ilivsiññik, 
2TH.1.7	aasiiḷi ilivsi iłuiḷḷiuqtitauruasii unaŋuiqsiqatigipkaġlusi uvaptiŋnun. Taamna piyumaaqtuq Ataniq Jesus tavraŋŋatchiaq niptaqpan qiḷaŋmiñ, piqatigilugich sapiġñaqtuat isaġulgich, qaumaniġmi ikualaruatun igniqtun, 
2TH.1.8	nalaunŋaruakun akisaġvigisuglugich tamatkua naluruat God-mik, tamatkualu akuqtuiŋaitchuat tusaayugaaġiksuamik Ataniptigun Jesus-kun. 
2TH.1.9	Tainnatchich iñuich tatavsaqtauniaqtut isuitchuamik tammaunmik, piiqsauŋalutiŋ Atanġum irvianiñ, qaummaġikpaktuamiḷḷu suaŋŋataaniñ, 
2TH.1.10	taavrumani uvlumi qaigumi nanġausiaqaġiaġluni kamanaqsipkaqtauyyaġluniḷu ilaaguaqtauruaniñ iñuŋmiñiñ, kamasuuttaġipkaġiaġluniḷu iluqaiññun ukpiliŋaruanun, ilivsi iḷagilusi, qanuq ukpiġiŋagiksi alġaqsruutikput. 
2TH.1.11	Ataramik aŋaiyyutisuugivsi, aŋaiyyuvigivlugu God-ikput ilaanun nalliummatiliqsitquvlusi miqłiqtuġiyumiñaqsiḷusi, ilaan suaŋŋataagullu taŋŋiqsitaquvlugich savaalluatapayaurat piyumakkasi pianikkasiḷu ukpiġurri pisigivlugu. 
2TH.1.12	Tainnauvva piguvsi Ataniqput Jesus nanġausiaqaqtinniaġiksi, aasiivsauq ilaata ilivsi nanġaġlusi. Taamnauvva nagliktauvlutik sivunniuġutigiŋagaak God-ipta Atanġuvlu Jesus Christ.
2TH.2.1	Paŋmapak tuyuġivsi aglaŋnik sivuniġivlugu qaiñiksraŋa Atanipta Jesus Christ, uvagullu katinniksraptigun paaqsaġlugu ilaa.
2TH.2.2	Aniqatiit, nalupqitchaquŋipiaġivsi naagga iłuiḷḷiuġutiginagu isummiġḷusi Atanġum isivġiiviksrautaa isagutisaaniŋniḷugu. Taamna tuniqsimaŋaiġutiginagu kiñaliqaa uqaġaluaqpan uqaluksriusiaqaġniḷuni Ilitqusiġiksuamiñ, naagga uvaptiŋniñ uqaluksriusiaqaġniḷuni, naagga tuyuutitigun aglaaġipkaqtitaġlugich uvaptiŋnun, Atanġum isivġiiviksrautaa isagutianiŋniḷugu. 
2TH.2.3	Kimulliqaa qanupayaaq sagluqipkaġnasi. Sivuani isivġiġviksrautim kamanapiaqtuaq paaqsaaŋŋan God-mun iḷiñiaqtuq, aasii taavrumaŋŋa iñukpalliġḷuni iñuk piḷupiaġataqtuaq, iñuk nalupqinaitchuamik isuitchuamun suksraunġiqsauniaqtuaq. 
2TH.2.4	Taamna iñuk akiḷḷiḷiqsuiñiaqtuq qanusipayauramik god-mik, naagga supayaamik iñuich aŋaiyyuvigikkaŋannik, inmiñun kamanałhaaqtualiuġluni tamatkunaŋŋa. Inmiñik unnii kamanałhaaqtualiñiaqtuq God-miñ, aquppiḷuniḷu God-im aŋaiyyuvikpaŋani, uqavigaaġutigiluni inmiñik God-auniḷuni.
2TH.2.5	Nalupqigiŋitkiga itqaumatilaaqsi taavrumuuna uqautimnik ilivsiññun nayuŋŋavsi. 
2TH.2.6	Aasii itqaġumiñaqtusi sumun pitchaiḷiraqtilaaŋanik paŋmapak salapqiġñiksraŋa sivuani salapqiġviksrautaata. 
2TH.2.7	Qanuq uvva qiñiġnaitchuaq suaŋŋataa pigiitchuam savaksaaniŋagaluaqtillugu, taamna paŋmapak pitchaiḷiraġniktuaq piñaiḷutchiqsuiñiaqtuq suli piiqsauniġmiñunaglaan. 
2TH.2.8	Taamna piñaiḷutchiqsuiruaq piiqpan, tavrani satqummiġñiaqtuq iñuk piḷupiaġataqtuaq. Aasii taamna iñuk Atanġum Jesus tuqunniaġaa aniġniġmiñik, suksraunġiġḷugu qaumaniġmiñik qaigumi.
2TH.2.9	Taamna piḷupiaġataqtuaq iñuk qaiñiaqtuq suaŋŋatiqaġluni Satan suaŋŋataanik, nalupqinaiyaġlugu suaŋŋatiqaqtilaani aliuġnaqtualiqiluni sagluqqutinik iñuŋnun.
2TH.2.10	Ilaan pigiitchuakun sagluqiniaġai tamatkiġḷugich suksrauyumaaqtuat, qanuq iliŋisa piviuttaġiŋaitkaat iḷumun ittuaq annautiksraġaluaqtiŋ. 
2TH.2.11	Aasii ukpiġisuŋiñmarruŋ iḷumun ittuaq, God-im sagluqiraupkaġniaġai, taimmaasii iliŋisa ukpiġilipiallaglugu iḷumun inŋitchuaq. 
2TH.2.12	Aasii taamna pisigilugu iliŋich suksraunġiqsauniaqtut, iluqaġmiŋ tamatkua ukpiqsraŋitchuat iḷumun ittuamik God-ikun, aglaan iñuuruat aliitkutigivlugu piḷuun.
2TH.2.13	Aglaalli uvagut ataramik quyyatiqaqtuksraupiaqtugut God-mun quyyatigilusi, aniqatiit Atanġum piviuttaġikkaŋasi, qanuq taimaŋŋaqaŋa God-im piksraqtaaġiŋagaasi annaurrautquvlusi, ilaaguaqłusi inmiñun Ilitqusiġiksuakun, ukpiġiliqavsiuŋ iḷumun ittuaq. 
2TH.2.14	God-im ququaŋagaasi annaurrautquvlusi tusaayugaaġiksuakun alġaqsruutigikkaptigun, ilivsi piqatautquvlusi kamanaqtuami qaumanġani Atanipta Jesus Christ. 
2TH.2.15	Taamna pisigilugu, aniqatiit, asiñuurraunasi. Tuniqsimavigisigik ukpiġilugich iḷisaurrutivut ilivsiññun nayuŋŋavsi, ami tuyuutivullu.
2TH.2.16	Paŋmapaktuq qapiŋaisaaġusiaqaġitchi Ataniptiŋniñ Jesus Christ-miñ God-miḷḷu aapaptiŋniñ, piviuttaqsriŋaruaŋniñ uvaptiŋnik tilivḷugu Iġñini annautitquvluta, qapiŋaisaaqtuaqtiptiŋniñ ataramik, suli piyummatiqaqtitchiruaŋniñ quvianaqtuamik iliŋikta nagliktuutiqpaŋmikkun. 
2TH.2.17	Iliŋiktatuq qapiŋaisaaġlisi uummativsiññi, suli ikayuġlusiḷu iluqaiññi savaavsiññi uqaluvsiññiḷu nakuurualiqipkaġlusi.
2TH.3.1	Tavraliasii, aniqatiit, aŋaiyyutiraġutigut. Aŋaiyyulusi Atanġum uqalua qilamik siamitqulugu, suli iñuich annaurrautqulugich akuqtuġlugu uqaluk, ilivsisuttauq. 
2TH.3.2	Aŋaiyyutilutalusuli, uvagut annausimatquluta tamatkunaŋŋa sagluturuaniñ pigiitchuaniḷḷu iñuŋniñ, qanuq iñuich iḷaŋich ukpiġutaitchut. 
2TH.3.3	Ataniq ukpiġnapiaqtuq. Ilaan suaŋŋasiġñiaġaasi suli qaunagilusi pigiitchuamiñ. 
2TH.3.4	Suli Atanġum nalupqisuŋisitkaatigut ilivsi kamaksriñivḷusi kamaksrisuŋaiññaġniaġnivḷusiḷu kamagilugich uvagut pitqutivut ilivsiññun. 
2TH.3.5	Atanġuptuq iḷitchuġisaiññaqtillisi kiikaa God-im piviuttaqqutaanik, Christ-lu manimmiḷgutaanik.
2TH.3.6	Aniqatiit, paŋmapak piraksriġivsi ataniġnaqutaagun Atanipta Jesus Christ, niguaqtuqsiuŋ iñuk kiñaliqaa ukpiqtuaguvluni ataramik iḷatchiqsuaq, kamagigaluaġnagu iḷisaurrutikput ilivsiññun. 
2TH.3.7	Ilivsi ilivsiññi iḷisimarusi tuvrautiruksrautilaavsiññik uvaptiŋnun. Iḷatchiqsuaguŋaitchugut nayuutikapta ilivsiññun. 
2TH.3.8	Niġiugaqsiññaŋiñmiugut kialiqaa niqautaanik akiḷiġaluaġnagu, aglaan siġġaqivluta savaŋarugut unnuami uvlumiḷu naŋniutausuŋił̣ł̣uta nallipayaavsiññun.
2TH.3.9	Killuliqinayaiñmiugut pamatitkupta ilivsiññun, aglaan tainna piŋaitchugut. Tuvraaksriqsaŋagivsi pamaġivluta uvaptiŋnik, qanuġli ilivsi atausiullaalusi akiññagniaqtuksrautilaavsiññik iñuuniḷuutiksravsiññik. 
2TH.3.10	Nayuŋŋavsiunnii uvagut piraksriŋagivsi inna, Iñuk kiñaliqaa savagulaitchuaq, niġiŋaiḷḷi. 
2TH.3.11	Uvagut tusaaŋarugut iḷasi iñuunivḷugich iḷatchiqsuaqsiññaqłutiŋ, iḷaksiayugaqsiññaqługich allat iñuich, suuramikunnii savaŋniaġnatiŋ. 
2TH.3.12	Tavra iluqata atausiŋŋuqatauŋakapta Ataniġmun Jesus Christ-mun, piraksriġivut siḷġiqsuqługiḷḷu iḷatchiqsiññaqtuat iñuich iḷaksianniŋaiġḷutiŋ savaksiññaquvlugich, akiññagniḷuglutiŋ iñuuniutiksramiŋnik. 
2TH.3.13	Aniqatiit, piḷaiġutinagu iluaqtualiqiniq.
2TH.3.14	Kiñaliqaa kamaksrisuŋitpan uqaluptiŋnik ukunani tuyuutini, nalunaiġumagiksi taamna iñuk, iḷaksianagu sumikunnii, kanŋutchakkumauq. 
2TH.3.15	Iḷiuġnagu uumigiritun, aglaan siḷġiqsuġlugu aniqatiginiqavsiuŋ.
2TH.3.16	Paŋmapaktuq Atanġum tutqiutiqaqtitchiruam ilaata tainnatuttauq tutqiutiqaqtillisi ataramik qanusipayaami. Atanġum itqatigilisi iluqasi. 
2TH.3.17	Uvaŋa Paul aglakkitka ukua paġlatit uvamnik. Tavra tainna nalunaiñŋutaŋat uvaŋa tuyuutipayaaġma, tainnaittuq aglausiġa. 
2TH.3.18	Nagliktuutiqpaŋatatuq Atanipta Jesus Christ itqatigilisi iluqasi.
1TI.1.1	Ukua tuyuutit tuyuġigai Paul, tilirautquŋakkaŋata piraksriivḷuni God-im Annaurriptalu Jesus Christ annagummatigikkapta. 
1TI.1.2	Tuyuutaurut iliŋnun Timothy, iġñipiaġataptun ittuamun ukpiliqsinŋavlutin Christ-mun. God-tiptuq Aapam Christ-lu Jesus Atanipta iviġaummatigilisin nagligilutillu tutqiutiqaqtillutillu.
1TI.1.3	Ephesus-miitqugikpiñ, taimanisun Macedonia-muksaqama apiġipiaŋavlutin. Iñuich iḷaŋich taamani iḷisaurrivḷutiŋ iḷumun inŋitchuanik iḷisaurrutinik, aasii uqallautiraksraġigitin iḷisaurriŋaiqulugich iḷumun inŋitchuanik. 
1TI.1.4	Uqautilugich aptatiqaŋaiqulugich unipkaalianik, maŋŋuumiŋniglu takisipiaġataqługich atiqaġviḷiamiŋnik, qanuq tamatkua aguirrutaugiññaġuurut uqaġlaqutiksranun, ikayuutaulaitchut nalautchiñiaġniġmun God-im sivunniuġutiŋiñik, ukpiġunmullu agliḷaaġutaulutiŋ piḷaitchut. 
1TI.1.5	Piraksriġikpiñ uqallautitquvlugich iñuich piviuttaqqutimmaġiksaaliquvlugich avanmun, naġġutchaktaŋaiġḷutiŋ isumamiŋni, suli suaŋaruamik ukpiġutiqaquvlugich. 
1TI.1.6	Iḷaŋich iñuich saquŋarut iḷumun ittuaniñ taŋiġitchuanun uqavaaġutinun. 
1TI.1.7	Kipiġniuqtut iḷisaurrausukłutiŋ God-im pitquraŋiñik, kaŋiqsigaluaġnagich nallipayaaŋich uqaluŋmiŋ naagga sutigun uqautigikkaġmikkun nalupqinaigivlugich.
1TI.1.8	Paŋmapak iḷisimarugut pitqurat nakuutilaaŋannik, kialiqaa atuqpagich God-im sivunniutaatun. 
1TI.1.9	Qanuq iḷisimarusi God-im pitquraŋi pitquraliaguŋisilaaŋannik iñuŋnun nalaunŋaruanun sivuġaani God-im. Aglaan pitquraliagurut iñuŋnun piḷuusiqirinun uumikłiqsuanun God-mik, tamatkunuŋa paaqłaŋaruanun pitquranik, piḷuktuanun iñuŋnun, god-taiḷaqtuanun, iñuaqtinun aapamiŋnik aakamiŋniglu, iñuaqtuqtinullu, 
1TI.1.10	allatuqtinullu, aŋutinullu kanŋunaqtuakun atuutiruanun, tainnatuttauq aġnat aġnauqanmiŋnun, iñuŋniglu tigliguuruanun, tamatkunuŋalu sagluturuanun iḷumun inŋitchuanik quliaqtuaqaqłutiŋ, suli piruanun supayaanik paaqsaaŋaruanik nalaunŋaruanun iḷisaurrutinun qanuq God-im pitqutipiaŋiñik. 
1TI.1.11	Tamatkua nalaunŋaruat iḷisaurrutit iḷagigai tusaayugaaġiksuam nalunaiqsautigikkaġma uqautigitquvlugich, tusaayugaaġiksuat kamanaqtuamiñ quyyavigiraksrauruamiḷḷu God-miñ.
1TI.1.12	Quyyavigigiga Christ Jesus Ataniqput suaŋŋasiġmaŋa savakkumiñaqsivḷuŋa. Quyyavigimmigiga nalliummatipkaġmaŋa savaktiksraqtaaġivluŋa inmiñun, 
1TI.1.13	uvaŋa sivuani uqamaqłuktaugaluaqtilluŋa nagliksaaqtitchivḷuŋalu suli pisaaŋavlugu ilaa. Aglaan God-im nagligiŋagaaŋa pisigivlugu suliqitilaamnik naluniġa ukpiŋaił̣ł̣uŋa.
1TI.1.14	Ataniqput naglikkutiqpaqaŋaruq uvamnun, suli ukpiliqsiłłuŋa piviuttaġipkallasivḷugiḷḷu allat iñuich pigillakkaptiŋnik atausiŋŋuqatigiŋavlugu Christ Jesus. 
1TI.1.15	Una uqallautauŋaruaq iḷumun ittuq suli akuqtugaksraupiaqtuq ukpiġilugulu, Christ Jesus qaiŋaruq nunamun annautiyaqtuqługich piḷuktuat iñuich. Aasiuvva uvaŋa piḷuŋniqsrauruŋa piḷuusiqiriniñ. 
1TI.1.16	Taamna pisigivlugu God-im nagligiŋagaaŋa. Piḷugniqsraugaluaqtilluŋa piḷuusiqiriniñ, Christ manimmiḷguŋagaaŋa annautillasiḷaaqamiŋa. Aasii paŋmapak iḷitchuqqutauyumiñaqtuŋa ilaan manimmiḷgutaanun iluqaiññun ukpiliġumaaqtuanun inmiñun aasii iñuullasiḷutiŋ isuitchuamun. 
1TI.1.17	Umialik isuitchuamun tuqulaitchuaq, qiñiġnaitchuaq, kisimi God-tauruaq, illi qutchiksuakun isumakkusiaqaġli taimuŋa isuitchuamun. Amen.
1TI.1.18	Timothy iġñiiŋ, piraksriġikpiñ ukpiġnaqtuagutquvlutin savaurriñiġni Ataniġmik. Taamna piraksriutigigiga uqaqtiŋisa God-im ilipkun. Taipkua uqaluata piyummiqsillisin aŋuyagluataġumiñaqsiḷugu pigiitchuaq, 
1TI.1.19	ukpiġnaqtuagulutin savaaġikkaġni, suli iñuullasiḷutin naġġutchaktaġnaitchuakun isumaŋni. Iñuich iḷaŋich tainna iñuuŋitchut aglaan pisaaġiugaqsiññaqłutiŋ sunik iḷisimagaluakkaġmiŋnik piḷuusiqutautilaaŋannik, aasii ukpiġutaiqsivḷutiŋ inmiŋnik. 
1TI.1.20	Tainnaqtuat iñuich iḷagigaich Hymenaeus-lu Alexander-lu, aitchuutigiŋakkaka Satan-mun tatavsaquvlugik, iḷisausiaqaquvlugik uqamaqłuutiqaġumiñaiġḷutik God-mik.
1TI.2.1	Tavra apiġipiaġivsi aŋaiyyutigiłhaaquvlugu sivulliġilugu aŋaiyyutilugich iñupayaat, qiññuaqtuutilugich God-mun nagligitqulugich, quyyavigilugu supayaatigun ilaan piñiakkaŋigun pisilugich iñuich. 
1TI.2.2	Aŋaiyyutilugich umialgich iluqaisalu ataniġnaqusiraqtuat, iñuuyumaugut tuaksruitchuamik tutqigñaqtuamiglu, god-tiliqiruamik isumakkusiaqaġluataqtuamiglu suraġaġnipayaami. 
1TI.2.3	Taamna nakuuruq, suli iviġaumanaqtuq God-mun Annaurriptiŋnun, 
1TI.2.4	kipiġniuqtuamun iñupayaat annaurrautquvlugich suli iḷitchuġitquvlugich ilaan iḷumun ittuaŋanik. 
1TI.2.5	Qanuq atausiuruq God, suli atausiq atisipkaiñiaqti God-miglu iñuŋniglu, iñuk Christ Jesus, 
1TI.2.6	piviksraq nalautinman tuqutinŋaruaq inmiñik tasuqsaqługich iñupayaat. Taamna ukpiġnaqsiḷġutauŋaruq God-mun annaurrautqutilaaŋannik iñupayaat.
1TI.2.7	Suli taamna pisigivlugu nalunaiqsauŋaruŋa alġaqsruitquvluŋa iḷisaurritquvluŋalu Jew-guŋitchuanik God-im annaurrisaanik iñuŋnik ukpiliġmata. Sagluŋitchuŋa. Iḷumun ittuamik uqaqtuŋa.
1TI.2.8	Kipiġniuġutigigiga sumipayaaq iñuich aŋaiyyutquvlugich isaaġutilugich argatiŋ, iñuuniaqtuaguruat iḷumun pisilugu God qinnautaiḷḷutiŋ naagga qanaaġutaiḷḷutiŋ iñupayaanun. 
1TI.2.9	Aġnat annuġaaqtuqtuksraugaluaqtut qaaŋiulaaŋaŋaiġḷutiŋ isumattutikullu iruġnaiġḷutiŋ annuġaaġlutiŋ. Aġnat ukpiqtuat nalunaigiraksraułhaaŋaiġḷugich nutchiqiniġmikkun, naagga qiñiyunaqusiqsuġniġmikkun uyamitquanik akisuruanik, naagga akitchuuqtinniġnik annuġaanik,
1TI.2.10	aglaan iḷisimanałhaaġlutiŋ savaalluatatigun nalliummatiruatigun aġnanun aŋaiyyuliqiniruanun. 
1TI.2.11	Aġnat naalaġniruksraurut iḷisaurriruanun nipaisaaġlutiŋ piuniaŋaiġḷutiglu. 
1TI.2.12	Iḷisaurripkaġumiñaitkitka aġnat naaggaunnii ataniġnaqutiqaqulugich aŋutinun. Nipaisaaqtuksraurut. 
1TI.2.13	Qanuq Adam iñuġuqtitauqqaaŋaruq, maanna Eve.
1TI.2.14	Suli Adam sagluqirauŋaitchuq, aglaan aġnaq sagluqirauŋaruq kamagiŋił̣ł̣ugu God-im pitquraŋa.
1TI.2.15	Tavraasii God-im aġnat piqaqtitkai kiiqsiuġunmik isumaaġunmiglu miqłiqtuŋich aniñiaġaġimmata, aglaan ilaan annautiniaġai iliŋisa ukpiġikpanni, iñuuyugaġlutiŋ pialaŋiḷḷutiŋ, nakuulutiŋ, piviuttaġinaqtuanik iñuusiqaġlutiŋ.
1TI.3.1	Una uqaluk iḷumun ittuq. Kiñaliqaa kipiġniuġumi savaaŋanun umialiŋnaunġum, ilaa kipiġniuqtuq savaaġiksuamik. 
1TI.3.2	Umialiŋnat naġġukkusiagitchuksraurut, atautchimik nuliaqaġlutiŋ, qaaŋiulaaŋaŋiḷḷutiŋ, inmiŋnik aŋalalluataġlutiŋ, pialaŋiḷḷutiŋ, tukkuulutiŋ, iḷisaurriyumiñaġlutiŋ,
1TI.3.3	taaŋŋalaiḷḷutiŋ, piaqłuktaiŋiḷḷutiŋ pikałaktaqtuaguŋiḷḷutiŋ, qanaaġuksiññaqtuaguŋiḷḷutiŋ, piviuttaqsrałhaaŋaiġḷutiŋ maniŋmik. 
1TI.3.4	Umialiŋnat aŋalalluatapiagaksraġigaich miqłiqtutiŋ, kamaksripkaġlugich, qutchiksuakullu isumakkusiaqallasiḷugich. 
1TI.3.5	Qanuq iñuk naluruaq aŋalatchiñiġmik miqłiqtumiñik, qanuġluni qaunagiyumiñaqpagich God-im aŋaiyyuliqiruaŋi? 
1TI.3.6	Umialiŋnaġuġniaqtuaq ukpiqtuaguqqammiqsuksrauŋiñmiuq, iḷaanni kamasaaliqpiaqtuq aasii tatavsaqtauluni Tuunġaqtun. 
1TI.3.7	Sulivsauq isumakkusiaqaġluataqtuksraummiuq ukpiqtuaġuŋaitchuaniñ. Tainnainŋisuaġumi, ilaa kanŋusaaġutauniaqtuq aŋaiyyuliqiruanun, aasii Tuunġaġmun payaripkaġluni.
1TI.3.8	Tiikauruat tainnatuttauq iñuulluataġniaqtuksraummiut, malġuŋnik uqaluqaŋaiġḷutiŋ, imiqpaiñŋaiġḷutiŋ wine-mik, piḷḷatutaiḷḷutiŋ pigiitchuakun maniññaŋniaġniġmun. 
1TI.3.9	Iliŋisa ukpiġipiagaksraġigaat iḷumun ittuaq nayummataulutiglu iḷumun ittuanun iḷisaurrutinun Christ-kun, qiñiġnaił̣ł̣uni kaŋiuruamun ukpiġunmiŋnun. 
1TI.3.10	Suli tiikauruat uuktuaqtauqqaaġlich, aasii iḷumun itilaaqtauganikpata, savarraqsiḷich tiikauruatun. 
1TI.3.11	Nuliaŋich tainnatuttauq iñuulluataġniaqtuksraummiut, uqqaqtuŋaiġḷutiŋ, aglaan qaaŋiulaaŋaŋiḷḷutiŋ, pitqiksiġautaiḷḷutiŋ supayaakun. 
1TI.3.12	Tiikauruat nuliaqaġlich atautchimik, suli aŋalallisigik miqłiqtutiŋ igluqatitiglu iłuatun, 
1TI.3.13	qanuq tamatkua savaurriḷḷuataqtuat tiikauniġmi piññaktut qutchiksuakun isumakkusiamik inmiŋnun aasii uqautiqaġumiñaqtut ukpiġun mik taluqsrautaiḷḷutiŋ pigikkaptiŋnik atausiŋŋuqatigikaptigu Christ Jesus.
1TI.3.14	Tuyuksriullaġma ukuniŋa tuyuutinik piyummatiqaqtuŋa ullagumavlutin tautuŋnasuaġukłutin. 
1TI.3.15	Aglaan qaikallaŋisiġuma ukua tuyuutit iḷisimapkaġniaġaatin qanuq iñuusiqaqtuksrautilaaptiŋnik God-mun igluqatauniptiŋni, aŋaiyyuliqiruaguvluta iñuuruamun God-mun. Ilaan aŋaiyyuliqiruaŋi tamatkuagurut kamaksriruat, ukpiġnaqtuakullu nayummataurut iḷisaurriruat God-im iḷumun ittuamik uqaluanik. 
1TI.3.16	Kialiqaa piiḷaaġiyumiñaitkaa qanutun kamanaġniŋa kaŋiqsiñaiñŋaruam ukpiġikkapta. Christ qiñiġnaqsiŋaruq timiqaqłuni iñuktun, iḷumun inniŋagaa Ilitqusiġiksuam, tautuŋagaat isaġulgich. Ilaa alġaqsruutauŋaruq akunġanni nunauruat, ukpiġiŋagaat iñuich, mayuurrauŋaruq qiḷaŋmun.
1TI.4.1	Ilitqusiġiksuam nalupqinaiqł̣ugu uqallausiġigai iñuich iḷaŋich ukpiġutaiġñiaġnivḷugich aqulliġñi uvluni, kamagilugich sagluqinniktuat ilitqutchich, maliġuaġlutiglu ilitqusiqł̣uich iḷisaurrutiŋiññik. 
1TI.4.2	Tamatkua iḷisaurrutiginiaġaich ukpiŋŋuaqtuat sagluturuaguvlutiŋ, naġġutchapayaayuitchuatunnii isumamiŋni iḷisaurrikamiŋ tamatkuniŋa saglunik. 
1TI.4.3	Tainnatchich iñuich iḷisaurrirut killukuaŋanivḷugu tuvaaqatiniktuni, niġiruniḷu niqit iḷaŋiññik. Aglaan God-im savaŋagai niqiksrat niġitquvlugich quyyatigiqqaaġlugich aŋaiyyutikun, tamatkunuŋa ukpiqtuanun suli iḷitchuġiŋaruanun iḷumun ittuamik. 
1TI.4.4	Qanuq supayaat savaaġiŋarai God-im nakuurut, suli sunaliqaa ayyagaksrauŋitchuq, aglaan akuqtugaksrauruq quyyatigilugu aŋaiyyutikun,
1TI.4.5	qanuq uqaluata God-im aŋaiyyutivlu akuqtuġnaġumiñaqsigaak God-mun.
1TI.4.6	Ilivich iḷisaurrutigigupkich tamatkua aniqatinun kivgaulluataġniaqtutin Christ Jesus-mun, suaŋasiñiaġutigillaan ukpiġutin God-im iḷumun ittuanik iḷisaurrutiŋiñik ilivich kamagivlugich. 
1TI.4.7	Iḷaksianagich god-taiḷautikun ittuat asiḷiqqutikullu unipkaat. Ayuġaksaġiñ iliŋnik iñuusuglutin God-im iñuutqutaagun iliŋnun. 
1TI.4.8	Qanuq timim qiġġaiyaġniŋa anniqsuusiaqaġnaġaluaġmiuq, god-tiliqiniq anniqsuutiqałhaaqtuq qanusipayaakun, unniqsuqłiisiqaqłuni paŋmapak iñuutchimun suli iñuggunmun isuitchuamun. 
1TI.4.9	Taamna iḷumun ittuq uqaluk akuqtugaksraupiaqtuq ukpiġilugulu. 
1TI.4.10	Taamna sivuniġivlugu siġġaqirugut savautivlugu siġḷiqivluta iñuuruaq God, niġiugikkaqput annautiniaġnivḷuta, annaurrigiyumiñaġaluakkaŋat iñupayaurat, tamatkuałhaaq ukpiqtuat.
1TI.4.11	Tamatkua iñuŋnun piraksriutigikkich iḷisaurrutigilugiḷḷu. 
1TI.4.12	Kialiqaa suuŋiḷaġiŋaiḷḷisin nutauniḷutin, aglaan tuvraaksrikkich ukpiqtuaguruat uqaġnipkun iñuuniaġnipkullu piviuttaqsriñipkullu ukpiġutipkullu iñuulluataġnipkullu. 
1TI.4.13	Qaitchiaġiluŋa, atuġuŋ piviksran taiguaġlugich Bible uqaluŋich kasimaruani, alġaqsruiḷutillu iḷisaurriḷutillu. 
1TI.4.14	Atupiaġatakkich piḷḷasipkakkaŋi God-im aitchuutiŋi iliŋnun, satqummiŋakkaŋich God-im uqaqtiŋisa umialiŋnat iḷimmatigik argatiŋ iliŋnun ilaaguaqłutin savaaksriusiaġnun. 
1TI.4.15	Atuqtuiññakkich tamatkua piḷḷasipkausiatin ataramik, iñuich iluqaġmiŋ tautukkumagaat sivunmuktuġniġiñ. 
1TI.4.16	Qaunakkuiñ iliŋnun, qaunagilugiḷḷu qanuq iḷisaurrisilaaġnik. Tainna pituiññaġuvich, annautipkallasiñiaqtutin iliŋnun tamatkualu tusaaruat iliŋnik.
1TI.5.1	Suaŋnagu utuqqanaaq aglaan araktuaġuŋ aapagimmatun. Aŋalatkich nukatpiat aniqatiktun iḷiḷugich. 
1TI.5.2	Utuqqanaat aġnat aŋalatkich aakagimmatun, suli niviaqsiat aniqatiktun, aŋalallugich piḷuutaitchuakun.
1TI.5.3	Suuŋiḷaġinagich uiḷgaŋaruat ikayuqtiqaqtuksraupiaqtuat. 
1TI.5.4	Uiḷgaŋaruaq miqłiqtuqaqpan naagga tutaaluuqaqpan piḷḷasiŋaruanik, tamatkua qaunagilirruŋ ilaa, puttuqsriḷutiŋ tainna pigumiŋ paaqłiiñiḷuktilaamiŋnik aŋayuqaamiŋnik ataataamiŋniglu, aasii tainna pikamiŋ savaurrirut God-mik, iviġakługulu. 
1TI.5.5	Aġnaq uiḷgaŋaruaq qaunaksriksraił̣ł̣uni niġiuktuaguruq ikayuusiaksramiñik God-miñ, aasii aŋaiyyuuqłuni apiġivlugu unnuakkaluami uvlumiḷu ilaanun ikayuquvluni. 
1TI.5.6	Aglaalli uiḷgaŋaruaq qaunakł̣aaŋił̣ł̣uni aliasuŋiññiaqsiññaqtuaq, iñuugaluaŋŋaġmi tuquŋaruatun ittuq sivuġaani God-im. 
1TI.5.7	Taavrumiŋa piraksrikkich, pasiñaġumiñaitchumaut. 
1TI.5.8	Kiñaliqaa pamatchiŋitkumi nanmiñiġmiñik, taapkuniŋałhaaqami nanmiñiq qitunġamiñik, iñuuŋitchuq tuvraġlugu ukpiġikkaqput, aasii pigiił̣haaqtuq unnii ukpiŋaitchuamiñ.
1TI.5.9	Kiñapayaaq kisiuqatiginagu uiḷgaŋaruanun ukiuqaqtuaq inuqsimalugu piŋasukipiaq ukiuq. Aasiisuli uiñiŋaruksrauruq atautchimi. 
1TI.5.10	Suli uiḷgaŋaruaq uqausikkusiaqaġluataqtuksrauruq savaalluatamigun, iñukkuksaiḷḷuataŋaluni miqłiqtumiñik, tukkuliisuuluniḷu iglaanik aimaaġviŋmiñun, iqaġisuulugiḷḷu ukpiqtuat isigaŋich, ikayuġuulugiḷḷu iłuiḷḷiuqtuat, nakuurualiqiluniḷu qanusipayaakun.
1TI.5.11	Aglaan iḷaḷiutinagich uiḷgaŋaruanun nutauŋŋaġmiŋ uiḷgaŋaruat. Qanuq pisuguunmiŋni uiñigulitqikkumiŋ saquniaqtut savaurriḷḷuataġniksramiŋniñ Christ-mik, 
1TI.5.12	aasii tainna pikamiŋ pasiraurut navguiñikun unniqsuqłiisiqqaamiŋnik ilaanun. 
1TI.5.13	Taamnatualuuŋiñmiuq, iḷisaqtut iḷatchiġñiġmik, kukiḷuksiññaqłutiŋ igluniñ iglunun, aasiisuli pigiił̣haaqtuaq iḷisaqługu uqqaqtuniq, iḷaksianniktuagurullu uqaqłutiŋ uqaluksraġiŋisamiŋnik. 
1TI.5.14	Tamatkua pisigivlugich nutauvlutiŋ uiḷgaŋaruat tuvaaqatiniqugitka, miqłiqsiuġlich, qaunagilugiḷḷu aimaaġvisiŋ, uumigirivut uqautikkutiksraitchumaut pigiitchuamik uvaptigun. 
1TI.5.15	Qanuq iḷaŋich uiḷgaŋaruat asivaaniŋarut malikługu Tuunġaq. 
1TI.5.16	Kiñaliqaa ukpiqtuaguruaq uiḷgaŋaruaqaġumi qitunġaamiñi ilaan qaunagiraksraġigai, aasii naŋniŋiḷḷugich aŋaiyyuliqiruat ikayuiyumaut uiḷgaŋaruanik ikayuqtiksraipiaqtuanik.
1TI.5.17	Umialiŋnat aŋalatchiḷḷuataqtuat aullarrauniġmik nalliummatirut malġuktun akiḷiusiamik, tamatkuałhaaq siġġaqiruat alġaqsruivḷutiŋ iḷisaurrivḷutiglu, 
1TI.5.18	qanuq Bible uqaluŋich uqaqtut inna, “Sigguġutituġniaŋitkiñ qimukti amiġaiyairuaq tunmaqługich palauvaksrat,” suli “Savakti nalliummatiruq akiññaktaaksramiñun.”
1TI.5.19	Naalaġniñasi suuramikunnii pasikkusiaŋagun umialiŋnam, malġuk naagga piŋasut uqautigiŋisuaqparruŋ pasiḷugu.
1TI.5.20	Tamatkuali sivunmuuruat piḷuunmi, suakkich takkuanni iñuich iluqaġmiŋ, kisiŋŋuqtat piḷuksiŋitchuat sivuuqqatiqaġumaut piḷuksiñiksramun.
1TI.5.21	Takkuaŋni God-im Christ-lu Jesus piḷuutaitchuallu isaġulgich, piraksripiaġikpiñ kamagitquvlugich tamatkua piraksriutitka, iñuich iḷaŋich iviġaumagiłhaaŋaiġḷugich allaniñ iñuŋniñ supayaatigun ilivich pikkapkun. 
1TI.5.22	Qilamiqsruuttaġinagu iḷisiñiaġniq argaŋnik ilaaguaqsiñiksramun iñuŋmik savaaŋanun Atanġum. Patchisauyumiñaqsiñak allat iñuich piḷuutiŋiññun. Qaunakkuiñ iliŋnik piḷuutaitchuglutin. 
1TI.5.23	Tavraŋŋaaglaan imiqaġnak imiłhiñamik, aglaan wine-tułaurallaalutin pisigilugu aqiaqqun, qanuq naŋitchuurutin akulaitchuamik. 
1TI.5.24	Piḷuutiŋich iñuich iḷaŋisa nalunaitchut, aasii taamna pisigilugu nalupqinaitchuq isivġiqsauniaqtut. Aglaan piḷuutiŋich allat iḷisimanaqsiñiaqtut aquvatigun. 
1TI.5.25	Tainnatuttauq savaalluatat nalunaiñmiut, nalunaiñŋitkaluaġumikunnii iriqsimaanikkumiñaitchut.
1TI.6.1	Iluqaġmiŋ kivgauruat isumakkutiqaġluataqtuksraurut ataniġikkaġmiŋnun, kiñaliqaa uqallautiksraitchumauq pigiitchualiḷugu God-im atqa, iḷisaurrutikpullu. 
1TI.6.2	Tamatkua kivgat ukpiqtuaguruanik ataniqaqtuat kamaksriruksraurut pisigilugu aniqatiginiḷugich ataniġikkatiŋ. Savautilluataġniałhaaġlisigik pisigilugu tamatkua kivgauruat savautikkatiŋ ukpiqtuaguniḷugich piviuttaġivlugich. Ilivich iḷisaurrutigiraksraġigitin alġaqsruutigilugiḷḷu tamatkua.
1TI.6.3	Kiñaliqaa iḷisaurrikpan allauruanik iḷisaurrutinik iḷumun ittuaniñ uqaluŋiñiñ Atanipta Jesus Christ, iḷisaurrutiniḷḷu ukpiġikkaptiŋniñ god-tiliqinikun, 
1TI.6.4	ilaa kamanaqsiḷiqtuq, naluruġlu sumik. Pigiitchuamik kipiġniuttaqaqtuq uqavaaġutiksramun qanaaġniksramullu pisigivlugich uqaluich. Taamna salapqiisuuruq killuqsrautinik, atinġiutinik, pisaaŋŋatinik, pigiitchuakun iḷimasuutinik, 
1TI.6.5	suli iñiqługu aŋalatchiruq uqavaaġutinik akunġanni iñuich isumatummaaġiitchuat, suli ayuqtuat iḷumun ittuamik, isumavlutiŋ aŋaiyyuliqiniq suġallagniutaunasugalugu. 
1TI.6.6	Tavra iñuk god-tiliqiruagukami iḷumun ittuamik suġalliruq, apaigigumigich pigikkani.
1TI.6.7	Qanuq sumik qaġġirriŋaitchugut nunamun anikapta, suli tuqugupta aullaurriyumiñaiñmiugut sumik nunamiñ.
1TI.6.8	Tavraasii niqiksraqaġupta annuġaaksraqaġlutalu taapkua apaigiraksraurut uvaptiŋni. 
1TI.6.9	Aglaan iñuich suġallisuktuat ikł̣igutchaktitausuurut aasii pisaġipkaqłutiŋ iñugiaktuanun isumalluaġiirrutinun anniaġutauruanullu kipiġniuġutinun, tikiurrisuuruanun iñuŋnik suksraunġiunmun. 
1TI.6.10	Qanuq iñuich piviuttaqsriruat maniŋñik killukuaġutigisuugaich qanusipayauranik pigiitchuanik. Iñuich iḷaŋich kipiġniuqpaił̣ł̣utiŋ maniŋñun asiñuŋarut ukpiġunmiñ aasii inmiŋnun isumaaqpautiksriuqłutiŋ.
1TI.6.11	Aglaalli ilivich, iñua God-im, pitchaiḷikkich iluqaisa tamatkua. Siġġaqilutin iłuaqtualiqiniġmun, god-tiliqiniġmun, ukpiġunmun, piviuttaqqunmun, tuniqsimmanmun, pikałaktaŋirrunmullu. 
1TI.6.12	Aqpaliurraqtitun akimasaqtuatun akiññagukłuni, tainnatulli pisuqtilaaġiñ savaan piḷḷuataġniaġlugu piññaktaaġisuglugu iñuggun isuitchuaq. God-im ququaŋagaatin taavrumuŋa iñuggunmun isuitchuamun, ilivich iñugiaktuanun iñuŋnun iḷisimanaqsivḷugu piŋakapku ukpiliġñiġiñ Christ-mun. 
1TI.6.13	Piraksriġikpiñ tamatkuniŋa takkuani God-im aitchuiruam iñuggunmik supayaanun, takkuaniḷu Christ Jesus uqalugaaġluataŋaruam sivuġaani Pontius Pilate,
1TI.6.14	kamaksritquvlutin iluqaiññik ilaan piksraksriutiŋiññik iliŋnun, iñuŋmun kimulliqaa pasiyumiñaiġḷutin paŋmapaŋmiñ qaiñiŋanun aglaan Atanipta Jesus Christ. 
1TI.6.15	Ilaa salapqiqsitauniaqtuq nalaunŋasikpan piviksriutaa God-im kisimi sapiġñaqtuam quvianaqtuavlu Umialgata umialgich, Atanġatalu atanġich, 
1TI.6.16	kisimisualuk tuqulaitchuq, suli iñuuruq qaninŋaġnaitchuami qaummaġmi, iñuum qaŋaunnii tautuŋaitkaa naagga tautukkumiñaitkaa. Ilaa nanġausiaqaġli isuitchuamun atanniqsimmannigli. Amen.
1TI.6.17	Suġallirualli mattumani nunami piraksrikkich kamasaaġutigitquŋiḷḷugich suġalitiŋ, naaggaunnii arguaŋŋatiqaquŋiḷḷugich nalupqinaqtuanik suġaliġnik, aglaan God-mik atqunaqługu piqaqtitchiruamik uvaptiŋnun supayaanik quviasuutigitquvlugich. 
1TI.6.18	Piraksrikkich suġalliruat nakuurualiqitqulugich nauttaaŋaiġḷugu nakuuruanik savaaqaġniq, suli anniqsraŋaiġḷutiŋ piyummatiqaqulugich, saqqiqutiqallaatqulugich piiḷḷiuqtuanun. 
1TI.6.19	Tainna pigumiŋ tutquiñiaqtut quviasuusiaksramiŋnik qiḷaŋmun, aasii tatpaŋmani quviasuutigilluataaqsiḷugu iñuggutipiaġatavaalluk.
1TI.6.20	Suuramikunnii piŋiññagich, Timothy, sut God-im qaunaksraġitqukkaŋi iliŋnun. Pitchaiḷiiñ god-taitchuat uqausiŋiññik asiḷiqqutikullu uqavaaġutinik taivḷugich iḷisimmanmik, iñuich iḷaŋisa killukun sivuniqaqługu iḷisimman uqausiatitun. 
1TI.6.21	Qanuq iñuich iḷaŋisa iḷisimmatiqaġnigaluaqłutiŋ, taamna pisigivlugu tammaiŋagaat nalaunŋaruakun ukpiġutiqaġniq.
1TI.6.21	God naglikkutiqpaqaġli iluqavsiññun.
2TI.1.1	Ukua tuyuutit iliŋnun qairut Paul-miñ, Jesus Christ tiliraŋaniñ, qanuq God tainna pitqurimman. Paul tilirauŋaruq quliaqtuaġitquvlugu unniqsuqłiisauŋaruaq iñuggun pigiliutisuukkaqput atausiŋŋuqatigikaptigu Christ Jesus. 
2TI.1.2	Tuyuutaurut Timothy-mun piqpagivlugu iġñiġimmatun itamnun. God-im Aapauruam Christ Jesus-lu Atanipta iviġaumanautilisin, nagligilisin, tutqiutiqaqtillisillu.
2TI.1.3	Quyyavigigiga God savautikkaġa naġġukkutaitchuakun isumami, isumaqausiatitun maŋŋuuma. Quyyavigigiga ataramik aŋaiyyutimni unnuakkaluami uvlumiḷu, 
2TI.1.4	itqaqapkulu qulviŋatilaan, kipiġniuqtuŋa tautugukłutin, quviatchakpagukłuŋa. 
2TI.1.5	Itqaġiga iḷumutuuqtuamik ukpiġutiqaqtilaan, ukpiġutiqausiatun aanavich Lois aakaviḷḷu Eunice. Aasii paŋmapak nalupqisuŋitchuŋa ukpiġutiqaġmiutin.
2TI.1.6	Taamna pisigivlugu, itqaqtitchukkikpiñ igliqtitquvlugu God-im aitchuutaa iḷikapkich argatka iliŋnun. 
2TI.1.7	Qanuq Ilitqusiġiksuam God-im aitchuutaata iqsisaiġaatigut suaŋŋasiŋagaatigullu, piviuttaqqusiqł̣utalu, uvaptiŋniglu aŋalalluataġumiñaqsivḷuta.
2TI.1.8	Kanŋutchaktitaunak quliaqtuaġigupku Ataniqput, naaggaunnii uvaŋa tigutaaqtauruaŋaa alġaqsruiñiġa pisigivlugu, aglaan akuqtuġuŋ nagliksaaġniġiñ pisigivlugu tusaayugaaġiksuaq, qanutun God-im suaŋŋasiqsuqpatin. 
2TI.1.9	God-im annautiŋagaatigut suli ququaqłuta ilaan iñuggusiqł̣uta pisigisuŋaġnagich uvagut savaavut, aglaan pisigivlugu ilaan sivunniutini nagliktuutiqpaniḷu. Ilaa sivunniuŋaruq nuna isagutiŋaiñŋaan nagliktuutikun annautisukłuta Jesus Christ-kun, 
2TI.1.10	aasii paŋmapak salapqiqł̣ugu niptaġniŋagun Annaurripta Christ Jesus. Christ-gum suksraunġiŋagaa tuqqun aasii qaġġisivlugu iñuggun tuqunaitchuaq tusaayugaaġiksuakun. 
2TI.1.11	God-im piksraqtaaġiŋagaaŋa quliaqtuaġitquvlugu tusaayugaaġiksuaq, tiliraupkaqłuŋa iḷisaurripkaqłuŋalu.
2TI.1.12	Aasii taamna pisigivlugu nagliksaaqtuŋa nagliksaaġusivsun. Aglaan kanŋutchaktitauŋitchuŋa, qanuq iḷisimagiga ukpiġvigiŋakkaġa, suli nalupqisuŋitchuŋa ilaan qaunaginiaġaa taamna savaaksrirrutini uvamnun isivġiġvik tikiḷġataqtillugu. 
2TI.1.13	Ukpiġiŋaiġñagich iḷumun ittuat uqaluich iḷisaurrutitka iliŋnun, maliġuagaksratin iñuuniaġuvich, ukpiġutiqaqtuiññaġlutin piviuttaqqutiqaġlutillu pigikkaptiŋnik atausiŋŋuqatigikaptigu Christ Jesus. 
2TI.1.14	Qaunagikkich nalaunŋaruat iḷisaurrutit aitchuutauŋaruat iliŋnun ikayuutaagun suaŋŋataata Ilitqusiġiksuam iñuuruam iḷuptiŋni. 
2TI.1.15	Iḷisimarutin iluqaiññun Asia-miittuanun qimaktilaamnik, iḷagivlugik Phygelus-lu Hermogenes-lu. 
2TI.1.16	Atanġuptuq nagligiligich igluqatiŋi Onesiphorus, qanuq ilaan akulaitchuami qapiŋaisaaġuugaaŋa. Ilaan kanŋusuutigiŋaitkaaŋa pisigilugu tigutaaqtauniġa, 
2TI.1.17	aglaan tikipqauraqami Rome-mun ilaan ivaŋagaaŋa, aasii paqiłłuŋa. 
2TI.1.18	Atanġuptuq nagliktuusiaqaqtilliuŋ Ataniġmiñ isivġiġviŋmi. Iḷisimalluataqtutin qanutun ikayuisilaaŋanik uvamnik Ephesus-mi.
2TI.2.1	Ilivich aasii, iġñiiŋ, qapiŋairrutiqaġiñ savaaġni nagliktuusiaqpakun pigikkaptigun atausiŋŋuqatigikaptigu Christ Jesus. 
2TI.2.2	Uqaluich tusaaŋakkatin uvamniñ alġaqsruikama iñugiaktuanun iñuŋnun, ilivich qaaŋiqsitkich pigitqulugich iñuŋnun nalupqigiŋisaġnun iḷisaurriyumiñaqtuanun allaniktauq iñuŋnik.
2TI.2.3	Piqasiuttuiñ nagliksaaġniġmi pisigilugu tusaayugaaġiksuaq aŋuyaktigiksuaŋatun Christ Jesus. 
2TI.2.4	Aŋuyakti aŋuyaktaullaġmi aptatiqalaitchuq aŋuyaktauŋitchuam savaaŋiñik, qanuq ilaan iviġagukkaa aŋuyaktini atanaurani. 
2TI.2.5	Aqpaliurraqti aqpaliurraqtuaq akiññalaitchuq isagunŋaŋisuaqami nalaullugich pitqurriutit aqpaliurraġniġmi. 
2TI.2.6	Nautchiriqiri siġḷiqiruaq savakami piqaqqaaqtuksrauruq sivulliġñik nauruanik. 
2TI.2.7	Isumalaaġutigikkich sut uqautigikkatka uuktuutit, qanuq Atanġum kaŋiqsipkaġniaġaatin taapkunuuna uqautigikkapkun.
2TI.2.8	Itqaumauŋ Jesus Christ, aŋipkaqtauŋaruaq tuqqunmiñ, maŋŋuqaqtuaq David-miñ, alġaqsruutiptun tusaayugaaġiksuanik. 
2TI.2.9	Alġaqsruutigikkaġa tusaayugaaġiksuaq pisigivlugu nagliksaaqtuŋa, tigutaaqtauruŋaunnii pitquranik navguiritun. Aglaan God-im uqalua piñaiḷutaitchuq. 
2TI.2.10	Taamna pisigivlugu igḷutuġitka supayaat pisigivlugich God-im iñuksraqtaaŋi, iliŋitchauq annaurrautquvlugich Christ Jesus-kun, iñuutquvlugiḷḷu qiḷaŋmi isuitchuamun. 
2TI.2.11	Una uqaluk nalupqinaitchuq.
2TI.2.11	“Uvagut tuquqatigiŋaguptigu Christ,
2TI.2.11	iñuuqatiginiaġmigikputsuli.
2TI.2.12	Igḷutuġuptigik nagliksaaqtirrusiat
2TI.2.12	umialguqatiginiaġikput ilaa.
2TI.2.12	Piiḷaaġiguptiŋni,
2TI.2.12	ilaattauq piiḷaaġiniaġmigaatigut.
2TI.2.13	Ukpiġutaiġaluaġupta,
2TI.2.13	ilaa ukpiġnaiḷaitchuk.
2TI.2.13	Ilaan allaŋŋuġumiñaitkaa inmiñi irrusiñi.”
2TI.2.14	Itqaqtittaġukkich iñuktin taavrumiŋa, suli kiliglugich sivuġaani Atanġum pitchaiḷitqulugich uqaluŋnik qanaaġutiksrauruanik. Anniqsuutaulaitchut, aglaan maqutchisuurut iñuŋnik naalaġniruanik. 
2TI.2.15	Pisuqtilaaġiñ iviġagluataġniapiaġlugu God iñuktun kanŋusuutiqaġumiñaitchuatun savaamiñik, nalaunŋaruakun iḷisaurriḷutin God-im uqaluŋiñik iḷumun ittuanik. 
2TI.2.16	Uqavaaqatiginagich god-taitchuat asiḷiqqutikullu uqavaaqtuat. Qanuq uŋusiññaġuugaich iñuich god-taiḷaġniġmun, 
2TI.2.17	iḷisaurrutiŋich ittut kiḷḷiġruanilġiñaqtuatun uviñik nuŋuuqtuaqługu. Malġuk tainnatchik iññuk iḷisaurrik Hymenaeus-lu Philetus-lu. 
2TI.2.18	Taapkuak iññuk ukpiġiŋaiŋagaak iḷumun ittuaq, aasii ukpiqtuat iḷaŋich ukpiġutaiqsiłługich, iḷumun inŋitchuamik iḷisaurrivḷutik aŋŋisikput qaaŋianignivḷugu. 
2TI.2.19	Aglaan God-im iḷumun ittuaŋa allaŋŋulaitchuq, iłłuni aulayaitchuatun maŋŋuliutitun aulayyaŋnaġumiñaitchuatun. Aasii ukua malġuich uqaluich God-im aglaaŋi aglagivlugich, “Atanġum iḷisimagai ilaan iñuŋni,” suli, “Kiñaliqaa Atanġum iñugikkaŋa piḷuusiqiugaŋaiġḷi.”
2TI.2.20	Suġalliruam igluqpakpaŋani qanusiḷimaat utkusiich pugguttallu ittut. Tamatkua utkutchiagurut puggutchiagurullu iḷaŋich maniŋñiñ qatiqtuaniñ suli iḷaŋich kaviqsuaniñ maniŋñiñ, iḷaŋitchauq qiruŋniñ suli iḷaŋich qikumiñ. Akisuruat utkusiich puggutallu atuqługich tuyuġmiaqaqamiŋ kisianik aasii akiiññiqsrat ataramik atuqługich iḷaŋich suaqłuqaġvigivlugich. 
2TI.2.21	Tainnatulli ilivsi qanupayaaq piḷuusiqilaitkuvsi inniaqtusi akisuruatun utkusiksun puggutatullu ilaaguaqtauruatun atugaksrauvlugu kisianun Christ pitqukkaŋanun, itqanaitchuatun atuggaksrauvluni qanusipayaamun savaaġiksuamun. 
2TI.2.22	Tavra kamaginagich pigiitchuat pisuguutiŋi nutaġaunġum, aglaan sivuniqaġlutin iłuaqtualiqiniġmik ukpiġunmik, piviuttaqqunmik, tutqiunmiglu, piqatigilugich tamatkua piḷuutaitchuakun ququularuat Ataniġmun ikayuquvlutiŋ. 
2TI.2.23	Iḷaksianagich naluvlutiŋ isumalluaġiirrutikun qapiqtaiḷisuuruat, iḷisimarutin isagutipkaġuugaich qanaaġutit. 
2TI.2.24	Atanġum kivgaŋa qanaayuktuksrauŋitchuq, suli piaqłuktautaitchuksrauruq iñupayaamun, nakuuluni qimmaksaliyaiḷḷuniḷu iḷisaurriḷuni 
2TI.2.25	natqiksruġlugich pikałaktautairrutikun akiḷḷiḷiqsuutiruat God-mun, iḷaanni God-im isumalitqiksitaupkaqpiaġai suli iḷitchuġipkaġlugich iḷumun ittuamik. 
2TI.2.26	Aasii qauriruatun piñiaqtut annakkumiñaqsiḷutiŋ nigatchiaŋaniñ Tuunġaum kamaksripkaiyugaŋaruam iliŋiññik pisuunmiñik.
2TI.3.1	Aglaan kaŋiqsisiuŋ una, siġḷiġniuġutit iḷiñiaqtut aqulliġñi uvluni. 
2TI.3.2	Qanuq iñuich siŋñatusiñiaqtut piḷḷatusiḷutiŋ, kamasaaliġḷutiŋ, uqavigaaliġḷutiŋ, uqamaqłuurriḷiġḷutiŋ kamaksriḷḷaiġḷutiŋ aŋayuqaamiŋnik, quyyataiġḷutiŋ, pigiitchualiqilutiglu, 
2TI.3.3	suli anayasuktuaŋaiġñiaqtut, nagliksrautaiġḷutiglu, tiġliraqłiḷiġḷutiglu, piaqłuktaliġḷutiglu, iqsiñaqsiḷutiglu, uumigiliġmiḷugu suna nakuuruaq. 
2TI.3.4	Aitchuutiginnigniaqtut iḷauraamiŋnik, isumamiŋni sivunmuusuusiḷutiŋ, kamasaalipiaġataġlutiŋ, piviuttaġiłhaaliġḷugu aliasuŋisaaġun piviuttaqsriñiġmiñ God-mik. 
2TI.3.5	Piraġausiġiniaġaluaġaich qanusipayaat aŋaiyyuliqinikun piraġausiuruat, God-im suaŋŋataanun allaŋŋuqtinniaġnagich iñuutchisiŋ. Piqataunak tainnatchiñun iñuŋnun. 
2TI.3.6	Iñuich iḷaŋich tainnatchit pitqiksuat isiġuurut aimaaġviŋiññun iñuich aasii payarivḷugich piyaruat aġnat tutqiutaiḷḷuqtuat piḷuutitiŋ pisigivlugich, aŋalatiłłutiŋ qanusipayaanun god-taiḷaġnikun kipiġniuġutinun, 
2TI.3.7	aġnat naalaġniyumaŋitchuat kimulliqaa uqaurrimiŋnun, suli iḷitchuqsriḷḷaigutiruat God-im iḷumun ittuaŋanik. 
2TI.3.8	Jannes-tullu Jambres-tullu akiḷḷiḷiqsuiŋaruaktun Moses-mik, tainnatuttauq tamatkua iḷisaurriŋŋuat akiḷḷiḷiqsuġmigaat God-im iḷumun ittuaŋa, iñuich isumaqaqtuat pigiitchuanik ukpiġutiŋŋuamiglu.
2TI.3.9	Aglaan ayuupiaġumiñaitchut, qanuq iñupayaat iḷitchuġiniaġaich isumalluaġiirrutiŋich nalunaiqpata taipkuŋnatuttauq Jannes-tullu Jambres-tullu.
2TI.3.10	Aglaan ilivich maliġuaŋagiñ iḷisaurrutiga, aullasiġalu, sivuniġalu iñuggunmi, ukpiġutigalu, qiñuirrutigalu, piviuttaqqutigalu, tuniqsimmatigalu, 
2TI.3.11	nagliksaaqtirrusiatkalu, iłuiḷḷiuġutitkalu. Iḷisimarutin sunik piruanik uvamnun Antioch-mi Iconium-miḷu Lystra-miḷu nagliksaaqtirrutiqpaich igḷutukkatka, aasii iḷisimammiutin Atanġum iñuuliŋagaaŋa iluqaiññiñ tamatkunaŋŋa.
2TI.3.12	Iluqaġmiŋ god-tiliqilutiŋ iñuusiqaġuktuat atausiŋŋuqatigiŋavlugu Christ Jesus nagliksaaqtitauniaqtut, 
2TI.3.13	tamatkuali pigiitchuat iñuich piŋŋuaqtillu iglaupkaġlugich piḷuktuamiñ piḷuksisaiññanmun, sagluqinniŋniaqtit allanik, sagluqiruallu inmiŋnik. 
2TI.3.14	Aglaalli ilivich ukpiġituiññakkich sut iḷisausiaġiŋaratin. Iḷisimagitin iḷumun itilaaŋannik, ukpiġiyumiñaqłutalu ittutin uvagut iḷisaurriŋaruaguut iliŋnik. 
2TI.3.15	Iḷisimammiutin miqłiqtuurauniġniñqaŋa iḷisausiaġiŋagitin God-im uqaluŋi. Taapkua uqaluich kaŋiqsipkaŋagaatin God-im annaurrisaanik ukpiġiruni Christ Jesus. 
2TI.3.16	Qanuq iluqaisa Bible uqaluŋich God-im puttuqsrisiqaqtiłługich iñuich aglaktinŋagai, aasii uqaluich anniqsuutaurut iḷisaurriruni ilaan iḷumun ittuaŋanik, iḷitchuġipkaġniaqtuniḷu iñuich killukuaġutiŋiññik iñuutchimiŋni, natqiksruġniaqtuniḷu, suli iḷisaurriruni nalaunŋaruakun iñuuniaġusiksramik, 
2TI.3.17	iñuk savaurriruaq God-mik itqanaitquvlugu piyumiñaġluni qanusipayaanik nakuurualiqiniġmik.
2TI.4.1	Apiġipiaġikpiñ takkuaŋni God-tivlu Christ Jesus-lu isivġiiyumaaqtuam iñupayaanik iñuuruanik naagga tuquaniŋaruanik, taimanigu niptaġumi atanniqsimannigiaġluni, piraksriġikpiñ 
2TI.4.2	alġaqsruutigitquvlugu God-im uqalua ataramik. Uqautiginiapiaġlugu piviksraq nalautitkaluaqpan naagga nalautinŋaitkaluaqpan, maliksuktinniaġlugich iñuich, suakkaluaġlugich, qapiŋaisaaġlugich qapiŋaisaagaksrauruat, iḷisaurriḷutin qimmaksaliyaipiaġlutin. 
2TI.4.3	Piviksraq qaiḷiqtuq iñuich naalaġnisuŋaiġñiaġmarruŋ nalaunŋaruaq iḷisaurrun, iñuusuglutiŋ ilaisa pisuunmikkun, aasii katitchiḷutiŋ inmiŋnun iḷisaurriksramiŋnik iḷisautitqulutiŋ sunik kisiiññik tusaasukkamiŋnik. 
2TI.4.4	Suli naalaġnisunġiġñiaġaat iḷumun ittuaq aasii naalaġnisułhaaġlutiŋ unipkaanun. 
2TI.4.5	Iliviḷḷiasii, aŋalalluataġiñ iliŋnik suna pigaluaqpan, igḷutuġuŋ nagliksaaġun, isumalitqiksitchiñiaġiñ iñuŋnik, taŋŋiqsimaaġuŋ iluqaan piraksriusian kivgauniġni God-mun.
2TI.4.6	Uvaŋaliasii tuqutauyasiruŋa Ataniġa pisigivlugu. Aullaġviksraġa qiḷaŋmun tikitchuq. 
2TI.4.7	Aqpaliurraqtitun pisuqtilaaganiktuŋa naałługu iluqaan aqpaliurraġniq. Ukpiġutiqaaniktuŋa taŋŋianikługu iluqaan Atanġum pitqutaa uvamnun. 
2TI.4.8	Tavraasii aitchuusiaġiyasigiga akiksraun akimaruam niaquġutiksrautaa, qanuq iñuuŋaruŋa nalaunŋaruakun. Atanġum nalaunŋaruam isivġiqsim aitchuutiginiaġaa uvamnun uvluani isivġiġvium. Aasii uvaŋa kisima aitchuġniaŋiñmigaaŋa niaquġunmik, aglaallu iluqaisa niġiupiaġataqtuat qaitqigñiksramiñik.
2TI.4.9	Ullaŋniatapiaġumagiŋma qilamipayaaq. 
2TI.4.10	Qanuq Demas, piviuttaqaqłuni mattumiŋa paŋmapak iñuuniaġutchimik, suksraaŋagaaŋa aullaqłuni Thessalonica-mun, Crescens aullaŋaruq Galatia-mun, Titus Dalmatia-mun.
2TI.4.11	Luke-gum kisimi nayuġaaŋa. Piḷugu Mark qaġġisiyumagiñ qanuq ilaa anniqsuutaupiaġataqtuq savautikamiŋa.
2TI.4.12	Tychicus aullaqtinŋagiga Ephesus-mun.
2TI.4.13	Qaiguvich saagaġumagiñ uligaaġa qimaŋakkaġa Carpus-mun Troas-miittuamun. Qaġġisiyumagitiñ makpiġaat, aglagvitka pił̣haaġlugich.
2TI.4.14	Alexander-m savił̣hiqirim atqunaqługu akiḷḷiḷiqsuŋagaaŋa. Atanġum paaqłiġñiaġaa savaaŋigun.
2TI.4.15	Nipuŋaitchumautin ilaanik, qanuq suamapiaġataqłuni akiḷḷiḷiqsuġaa uqalukput.
2TI.4.16	Rome-miut isivġiqsaannun sivuġaŋiutiqqaaqama iñuŋmik ikayuqtiksraiñŋaruŋa. Iluqaġmiŋ suksraaŋagaanŋa. God-mun pasitquyumaŋitkaluaġitka taavrumuuna. 
2TI.4.17	Aglaan Atanġum nayuŋagaaŋa suaŋŋasiqł̣uŋa uqautigiyumiñaqsivḷugu iluqaan tusaayugaaġiksuaq, iluqaġmiŋ Jew-guŋitchuat tavraniittuat tusaayumiñaqsivḷugich. Suli God-im annautiŋagaaŋa tuqutauniksramniñ. 
2TI.4.18	Suli Atanġum annautiniaġaaŋa iluqaaniñ pigiitchuamiñ, annautiluŋa qiḷaŋmiittuamun atanniqsimaviŋmiñun. Ilaa nanġaqtauli isuitchuamun taimuŋa. Amen.
2TI.4.19	Paġlagikka Priscilla-lu Aquila-lu, igluqatiŋiḷu Onesiphorus.
2TI.4.20	Erastus ittuq Corinth-mi, Trophimas qimaŋagiga naŋiłłuni Miletus-mun.
2TI.4.21	Pisuqtilaaqtun qaiñiatakkumautin ukiuŋaiñŋaan. Eubulus-lu Pudens-lu Linus-lu Claudia-vlu iluqaġmiglu aniqatiit paġlagaatin. 
2TI.4.22	Atanġum itqatigilisin. God nagliktuutiqpaqaġli iluqavsiññun.
TIT.1.1	Ukua tuyuutit qairut uvamniñ Paul-miñ, God-im kivgaŋaniñ, suli Jesus Christ tiliraunikun iḷitchitquraŋaniñ. God-im piksraqtaaġiŋagaaŋa aasii tilivḷuŋa ikayuquvlugich ilaan iñuksraqtaani, ukpiliquvlugich iḷisautilugich iḷumun ittuanik uqaluŋmiñik iñuupkaiḷḷaruanik god-iliqinikun 
TIT.1.2	iñuuyumaliquvlugich isuitchuamun. God-im suuramikunnii saglulaitchuam unniqsuqłiiŋagaatigut taavrumiŋa iñuggunmik nunaunnii isagutiŋaiñŋaan, 
TIT.1.3	aasii piviksraq nalautinman taamna salapqiŋagaa tusaayugaaġiksuatigun uqaluŋmigun. Tamatkua tusaayugaaġiksuat qaisauŋarut uvamnun aasii God-im annaurripta pitqutaatun uvamnun alġaqsruutigigitka. 
TIT.1.4	Ukua tuyuutaurut Titus-mun, iġñipiaġataptun ittuamun qanuq atunim ittuamik ukpiġutiqaqłunuk. God-ttuq Aapa, Christ Jesus-lu Annaurrikput, naglikkutiqpaqaġli iliŋnun, tutqiutiqaqtillutillu.
TIT.1.5	Qimaŋagikpiñ Crete-mun, iłuaqsruquvlugich sut iłuaqsrugaksrauruat taamani, suli nalunaiqsitquvlusi umialiŋnanik nunaaqqipayaani. Itqaumalugich iḷisaurrutitka. 
TIT.1.6	Umialiŋnaq pasiñaġumiñaitchuksrauruq, atautchimik nuliaqaġluni, miqłiqtuqaġluni ukpiqtuaguruanik, uqautikkusiaqaŋitchuanik pialasuuniḷugich kamasulaiññiḷugiḷḷu.
TIT.1.7	Qanuq umialiŋnaq qaunaksrauruq God-mun savaanik, pasiñaqtuksrauŋitchuq. Isumamisun piruksrauŋitchuq naaggaunnii piavsayaruksrauŋitchuq naagga taaŋŋaqtauluni naagga anayaitchuaguluni naagga piḷḷaturuaguluni. 
TIT.1.8	Aglaan umialiŋnaq tukkuuruksrauruq, nakuurualiqillatuluniḷu aŋalalluataqtuksrauruq inmiñik, nalaunŋaruaguluni piḷuutaiḷḷuni qaaŋiulaaŋaŋiḷḷuni. 
TIT.1.9	Umialiŋnam ukpiġipiagaksraġigai nayummatauluniḷu God-im iḷumun ittuat uqaluŋi iḷisausiaġiŋarani, iḷisaurriyumiñaġugluni allaniktauq iñuŋnik suli iḷisautilugich killukuaqtilaaŋannik tamatkua akiḷḷiḷiqsuisaaruat inmiñik.
TIT.1.10	Qanuq iñugiaktut kamasuutaitchuat iñuich sagluqinniktuallu taŋiġiḷanik uqaqłutiŋ, tamatkuałhaaq iḷisaurriruat nalunaiñŋutchiqsuksrauvlugu iñuk annaurrauniaqpan. 
TIT.1.11	Tainna uqaŋaiqsitaksraurut, qanuq maqutchirut tamatkiqł̣ugich qitunġaġiiñik iḷisaurrivḷutiŋ iḷisaurrutiksraġiŋisamiŋnik kanŋunaqtuakun sivuniġivlugu maniññaŋniaġniq. 
TIT.1.12	Iḷaŋat iliŋisa Cretan-miut nalautchaqtaat uqallaŋaruq, “Cretans ataramik saglusuurut, niġrułłuktun ittut, iqiasuuvlutiŋ niġġiqsunialgiñmiut.” 
TIT.1.13	Taamna iḷaŋata uqallautaa iḷumun ittuq. Taamna pisigilugu suapiaġatakkich, nalaunŋasiyumaut ukpiġunmiŋni, 
TIT.1.14	ukpiġiŋaiġḷugich Jew-guruat taŋiġiḷat unipkaaŋich, kamagiŋaiġḷugiḷḷu iñugruiññaich pitquraliaŋich ayyairuat iḷumun ittuamik. 
TIT.1.15	Niqipayaurat piraġautchiḷḷu salumarut, akuqtuġnaġumiñaqtullu ukpiqtuaguruanun isummasiqaqtuanun nalaunŋaruamik God-itun, aglaalli sumik salumaruagitchuq tamatkunuŋa piḷuusiqirauruanun ukpiŋaitchuanullu, qanuq isumaqaġviŋich isumaŋiḷḷu salumaitchut piḷuktuaguvlutiŋ. 
TIT.1.16	Iḷisimanigaluaġaat God, aglaan iñuuniaġusimiŋni naluruatun itkaat, naġġunapiaġataqtut kamasulaitchullu, nalliummatiŋitchut qanusipayaamun nakuuruamun.
TIT.2.1	Aglaalli ilivich, iḷisaurriiñ nalaunŋaruamik iḷisaurrunmik. 
TIT.2.2	Iḷisautikkich utuqqanaaġuqtuat aŋutit qaaŋiulaaŋasitquŋiḷḷugich, kinnaksaqtuagutquŋiḷḷugich, inmiŋnik aŋalalluataqulugich, nalaunŋaruamik ukpiġutiqaġlutiŋ, piviuttaqqutiqaġlutiglu, suli nikatchaŋiḷḷutiŋ. 
TIT.2.3	Tainnatun suli utuqqanaaġuqtuat aġnat iḷisautikkich iñuusiqaqulugich piḷuutaitchuanik, tiġliraqłiŋaiġḷutiŋ imiŋasiraġaŋaiġḷutiglu. Iḷisaurrutigiraksraġigaich sut nakuuruat, 
TIT.2.4	ayuġaksautigilugich niviaqsianun piviuttaġitqulugich uiŋich miqłiqtuŋiḷḷu, 
TIT.2.5	inmiŋnik aŋalalluataqulugich, piḷuutaitchuakun iñuutqulugiḷḷu, aimaaġviŋmik qaunaksriḷḷuataġlutiŋ, suli kamagilugich uisiŋ, God-im uqalua iñuich suuŋiḷaqsruŋitchumagaat. 
TIT.2.6	Tainnatuttauq kiaqsrukkich nukatpiat inmiŋnik aŋalalluataqulugich. 
TIT.2.7	Iliviḷḷiasii qanusipayaatigun savaaġiksuatigun tuvraaksriiruksraurutin. Iḷisaurriguvich pimmaġiksaapiaġlutin. 
TIT.2.8	Uqaluqaġlutin naġġuksruġnaġumiñaitchuamik, akiḷḷiḷiqsuqtitin kanŋutchaktitauyumaut, sumik pigiitchuamik uqaksraiḷḷutiŋ uvaptigun.
TIT.2.9	Iḷisautikkich kivgat kamagitqulugich ataniŋich suli iviġagniaqulugich supayaatigun. Kiummatiqaqtuksrauŋitchut ataniġmiŋnun, 
TIT.2.10	naaggaunnii tigligaġvigiŋaiġḷugich. Aglaan iḷisimanaqtuksraurut ataramik nakuutilaamiŋnik ukpiġnaqtilaamiŋniglu, uqautigilluataġumagaich iḷisaurrutit God-ikun Annaurriptigun iluqaisigun piramikkun. 
TIT.2.11	Qanuq God-im annaurrisaa nagliktuutiqpaŋmigun iḷisimanaqsiŋaruq iñupayaanun. 
TIT.2.12	Aasii taavrumuuna nagliktuutiqpaŋmigun ilaan iḷisautigaatigut iñuusiqaŋaiquvluta god-aiḷaġluta kipiġniuġutigiŋaiġḷugiḷḷu pigiitchuat, aglaan iñuutquvluta aŋalalluataġluta uvaptiŋnun, nalaunŋaruakullu god-iliqiruaguluta mattumani iñuutchimi, 
TIT.2.13	utaqqiŋŋapta niġiugivlugu quvianaqtuaq uvluq tikitchumaaqtuaq tautugviksrautikput qaumanġanik kamanaqtuam God-ipta Annaurriptalu Jesus Christ.
TIT.2.14	Tuquvluni aitchuutigiŋaruq inmiñik uvaptiŋnun atanniqsimaŋaiqsitchaqłuta iluqaanun pigiitchuamun, ilaaguaqsaqłuta ilaan iñugisukłuta, kipiġniuqtuaguut nakuurualiqisukłuta.
TIT.2.15	Iḷisautigikkich tamatkua, atuġlugu iluqaan ataniġnaqutin. Qapiŋaisaakkich suaglugiḷḷu naalaġniruat iliŋnik. Kialiqaa suuŋiḷaġiŋaiḷḷisin.
TIT.3.1	Itqaqtitkich ukpiqtuat kamakkutiqaqulugich atanauranun ataniġnaqusiraqtuanullu, kamagitqulugich itqanaitqulugich qanusipayaamun nakuuruamun savaamun. 
TIT.3.2	Iḷisautikkich uqautikłiquŋiḷḷugich pigiitchuamik iñulimaakun, qanaaqsaiḷitqulugich, piaqłuktaquŋiḷḷugich, suli taluġnairrutilugich iñupayaat. 
TIT.3.3	Qanuqtauq uvagut qaŋauvlugu isumalluaġiiñŋagaluaġmiruaguut, kamasuutaił̣ł̣utalu killukuaŋavlutalu suli maliġuaġuuŋavlugich qanusiḷimaat pisuutivut, aliasuŋisaaġutillu qanusiḷimaat, atuqługich iñuutchivut uumisuunmi killuqsraunmiḷu, iñuich uumigivluta uvaguttauq uumigivlugich. 
TIT.3.4	Tavra God-im Annaurripta salapqiqamiuŋ nakuutini piviuttaqqutiniḷu uvaptiŋnun, 
TIT.3.5	ilaan annautiŋagaatigut, pisigiŋitkaluaŋŋaan uvagut nakuurualiqiniḷuta, aglaan pisigigiññaqługu ilaan nagliktuutini. Ilaan annautiŋagaatigut anitqiksiłłuta piḷuutiptiŋniñ salummaqłuta, aasii Ilitqusiġiksuamun iñuupkallasipkaqłuta nutauruakun iñuutchikun.
TIT.3.6	Qanuq God-im aitchuqpaŋagaatigut Ilitqusiġiksuamiñik Jesus Christ-kuaqługu Annaurriptigun, 
TIT.3.7	nalaunŋasirautquvluta sivuqqamiñi. Tainna pikami ilaa naglikkutiqpaqaŋaruq uvagut kiŋuvaannallasivḷuta iñuggunmik isuitchuamik paŋmapak niġiugikkaptiŋnik.
TIT.3.8	Kipiġniuġutigigikpiñ katchuŋaitquvlutin tamatkua uqautigigupkich, ukpilianiŋaruat God-mun kipiġniuġumaut savaaqaġuglutiŋ savaaġiksuanik, tamatkua nakuupiallaktut anniqsuutaupiallaktullu iñuŋnun. 
TIT.3.9	Aglaan pitchaiḷiḷugich isumalluaġiirrutikun uqavaaġutit, atisalaŋiḷḷu maŋŋuuruat, atiŋirrutit qanaaġutillu pitquratigun qaisauruatigun Moses-kun, qanuq tamatkua atiŋirrutit anniqsuutauŋitchut, sivuniksraqaġnaitchullu. 
TIT.3.10	Aasiiḷi iñuk atiŋirrutauruaq, siḷġiqsuġaluaġupku atausiaġlugu naagga malġuŋni, iḷaksiatqigñagu, 
TIT.3.11	iḷisimalugu tainnasiq iñuk killunmuŋaruq, piḷuusiqirauruġlu, inmiñik suksraunġiqsuq.
TIT.3.12	Tiligupku iliŋnun Artemas naagga Tychicus, pisuqtilaaqtun qaisaġniaġumautin uvamnun Nicopolis-mi, qanuq sivunniŋaruŋa ukiisukłuŋa tavrani.
TIT.3.13	Pisuqtilaaġumautin ikayuġuglugik Zenas-lu pitquraliqiri, Apollos-lu iglauniksraŋaŋni, upaluŋaiyammaġiksaaġlugik sumik inuaŋayumiñaiġḷugik.
TIT.3.14	Suli iñuvut iḷitchiyumaut savaaqaġuglutiŋ savaaġiksuanik, piqaqtitchiḷutiŋ piiḷḷiupiaġataqtuanik anniqsuutauŋitchuanik iñuusiqaŋitchumaut. 
TIT.3.15	Iluqaġmiŋ nayuutiruat uvamnun paġlagaatin. Paġlatisigut tamatkunuŋa ukpiqtuaġuqatiptiŋnun. God nagliktuutiqpaqaġli iluqavsiññun.
PHM.1.1	Ukua tuyuutit qairut Paul-miñ tigutaaqtauruamiñ pisigivlugu Christ Jesus, Timothy-miḷḷu aniqatiptiŋniñ, avilaitqatiptiŋnun savaqatiptiŋnullu Philemon-mun, 
PHM.1.2	aŋaiyyuliqiruanullu katitchuuruanun igluŋni, aniqatiptiŋnullu aġnamun Apphia-mun, aŋuyaktauqatiptiŋnullu Archippus-mun.
PHM.1.3	God-im aapapta Atanġuvlu Jesus Christ nagligiqpaglisi tutqiutiqaqtillusiḷu.
PHM.1.4	Quyyavigisuugiga God-iga ataramik itqaqapkiñ aŋaiyyukama, 
PHM.1.5	qanuq tusaasuuvluŋa piviuttaqqutiŋnik iluqaiññun God-im iñuŋiñun, ukpiġutiŋniglu pigikkaġnik Ataniġmun Jesus-mun. 
PHM.1.6	Aŋaiyyutigigiga piqatigiigñiqput ukpiqtuaguvluta pipkaiyumiñaquvlugu kaŋiqsisiḷḷuatamik quviasaaġusiatigun iluqaisigun pigikkaptigun atausiŋŋuqatigiŋavlugu Christ. 
PHM.1.7	Aniqatiiŋ, piviuttaqqurvich quviatchapiaġataġaaŋa qapiŋaisaapiaġataqłuŋalu, qanuq quviatchaŋagitin iluqaisa God-im iñuŋi.
PHM.1.8	Taamna pisigivlugu attaġiyumiñaitkaluaġikpiñ piraksriqsaġupkiñ sumik piraksraġnik, aniqatigivlutin Christ-mi. 
PHM.1.9	Aglaan piviuttaqqutim apiqsripkaġaaŋa piyumiñaġmagaaqpich. Tainna piuŋa, uvaŋa Paul kivgaŋa Christ Jesus, aasii paŋmapak tigutaaqtauvluŋa ilaa pisigivlugu. 
PHM.1.10	Tavra apiqsrisigiga Onesimus iliŋnun, iġñiġimmatun iḷiŋakkaġa ukpiliqsinŋavlugu Christ-mun. Tigutaaġviŋmiinŋaġma aapagimmatun iḷiŋagaaŋa ukpiqtinŋavlugu Christ-mun.
PHM.1.11	Qaŋauvlugu anniqsuutauŋaitkaluaqtuq iliŋnun, aglaan paŋmapak anniqsuutiġuqtuq iliŋnullu uvamnullu.
PHM.1.12	Utiqtitchaaqsigiga iliŋnun, piviuttaġivaił̣ł̣ugu iḷaviñiġaunnii tuyuġimmatun iliŋnun. 
PHM.1.13	Pigisukkaluaġmigiga uvaŋa tigutaaqtaullaġma, pisigivlugu tusaayugaaġiksuaq, ikayuquvluŋa ilaanun iniksrakkaluaġni. 
PHM.1.14	Aglaan nunuriḷutin ikayuquyumaŋiñmiuŋa, ikayuquyumałhaaġikpiñ iliŋnik pisuksiññaġlutin. Sumik pisuŋitchuŋa aŋiŋisuaġumŋa. 
PHM.1.15	Onesimus iḷaanni una pisigivlugu aullaullaŋasugnaġniqsuq iliŋniñ, iliŋnun tasuquvlugu iñiġlugu. 
PHM.1.16	Tavraŋŋaaglaan kivgałhiñauŋaiqsuq, aglaan aniqatiliutiruq ukpiqtuaġuqami Christ-mun. Qanutułhaaq anniqsuutiġuqtuq uvamnun, suli qanutupayauraq anniqsuutiġuġmiuq iliŋnun kivgauniġmi aniqatiġuqamiḷu ukpiliqł̣uni Ataniġmun.
PHM.1.17	Avilaitqatigipiaġluŋa isummatigigumŋa, paġlayumagiñ utiqpan paġlasiksraqtun uvamnik. 
PHM.1.18	Ilaan pimaqłuŋakpatin sumik naagga akiiḷaqtuŋakpatin, akiiḷḷiutiyumagiñ uvamnun. 
PHM.1.19	Uvva aglaaqsiruŋa uvaŋapiaġataq inna, akiḷiiviginiaġikpiñ. Itqautiŋitkupkiñ unnii suŋitkaluaqtuq akiiḷaqtuġmatun itilaaġnik uvamnun annaurraunġiñ pisigivlugu uvapkun. 
PHM.1.20	Aasii aniqatiiŋ, iviġaksallaŋniaŋŋa pisigilugu Ataniq, quviatchaksaġluŋa aniqatigikamŋa atausiŋŋuqatigiŋavlugu Christ.
PHM.1.21	Tuyuqapkiñ nalupqisuŋitchuŋa piñiaqtilaaġnik apiqsriaptun, ami iḷisimaruŋa piñiaqtilaaġnik qaaŋiġḷuguunnii apiqsriaġa. 
PHM.1.22	Aasiivsauq itqanaiyaġumautin iniksramnik, qanuq niġiuktuŋa God-mun kiuniaqtualivḷugich aŋaiyyutisi iluqavsi, aasii utiqtitauluŋa ilivsiññun.
PHM.1.23	Epaphras, tigutaaqtauqatiŋma pisigivlugu Christ Jesus, tuyuġaatin paġlanmiñik.
PHM.1.24	Mark-guvlu Aristarchus-lu Demas-lu Luke-guvlu savaqatiima paġlammigaatin.
PHM.1.25	Atanġum Jesus Christ nagligiqpaglisin.
HEB.1.1	Qaŋapak taimani God uqaġuuŋaruq maŋŋuuptiŋnun uqaqłuni uqaqtimigun iñugiaktuatigun allakaaġiiksuatigullu piḷġutchisigun, 
HEB.1.2	aglaan makkunani aqulliġñi uvluni ilaan uqautiŋagaatigut uqaqłuni Iġñiġmigun, nalunaiqsamigun kiŋuvaannaquvlugu supayaanik, ilaan piqatigivlugu Iġñiq savaŋavlugich supayaurat.
HEB.1.3	Iġñiġum salapqiŋagaa God-im kamanautaa, salapqiqł̣ugulu God-im qanuqitilaaŋa, nayummivḷugu sunapayaaq uqaluŋmigun suaŋaruakun. Ilaa salummautauganikami piḷuutiptiŋnun, aquvinŋaruq taliqpiata tuŋaanun God-im kamanaqtuam qiḷaŋmi.
HEB.1.4	Tavra kamanaqsił̣haaŋaruq isaġuliŋniñ suli God-im atchiŋagaa kamanałhaaqtuamik atiġmik ilaisa atiŋiññiñ. 
HEB.1.5	Qaŋaunnii God uqallaŋaitchuq inna isaġuliŋmun.
HEB.1.5	“Ilivich Iġñiġigikpiñ.
HEB.1.5	Uvlupak aapagiliutigiŋma.”
HEB.1.5	Naaggasuli God uqallaŋaitchuq isaġuliŋnun,
HEB.1.5	“Aapauniaqtuŋa iliŋnun,
HEB.1.5	iliviḷḷiasii iġñiġulutin uvamnun.”
HEB.1.6	Aasiisuli, God-im tilimmagu nunamun Iġñitualuni qaukłiuruaq, uqallaŋaruq,
HEB.1.6	“Iluqaġmiŋ isaġuliŋma nanġaġlirruŋ.”
HEB.1.7	Suli isaġulgich uqallausiġiŋagai God-im,
HEB.1.7	“Isaġuliŋma kamagigaanŋa
HEB.1.7	anuġim kamaksrisiatun,
HEB.1.7	suli kivgama kamagigaanŋa
HEB.1.7	igniġuuqpatittuam kamaksrisiatun uvamnik.”
HEB.1.8	Aglaan Iġñiq God-im uqallausiġiŋagaa,
HEB.1.8	“God-auruatiin, umialguniaqtutin isuitchuamun.
HEB.1.8	Nalaunŋaruaq ataniġnaqun suaŋŋatiginiaġaa umialgutikpich.
HEB.1.9	Piviuttaġiŋagiñ iłuaqtualiqiniq
HEB.1.9	aasii uumigivlugu pitquraiḷaġniq.
HEB.1.9	God-aurutin, tavraasii Uvaŋa God,
HEB.1.9	Aapauruaŋaa iliŋnun,
HEB.1.9	inillaŋagikpiñ kamanaqsił̣haaqłutin iḷauraaġniñ,
HEB.1.9	immiqł̣utin quviasuunmik.”
HEB.1.10	God uqallavsaaŋaruq,
HEB.1.10	“Ilivich Ataniiq, inillaŋagiñ nuna isuaniñqaŋa,
HEB.1.10	suli qiḷak savaŋagiñ.
HEB.1.11	Qiḷaglu nunalu piiġñiaqtuk, annuġaaluktun iḷiñiaqtuk,
HEB.1.11	aglaan ilivich qanuqiḷiḷaitchutin.
HEB.1.12	Uligaatun imuniaġitin aasii allaŋŋuqtauniaqtut.
HEB.1.12	Aglaan ilivich Ataniiq allaŋŋulaitchutin utuqqaliḷaitchutillu.”
HEB.1.13	Aasii kisumun isaġuliŋmun qaŋaunnii uqallaŋaitchuq inna:
HEB.1.13	“Aquvittin taliqpiŋma tuŋaanun,
HEB.1.13	uumigiritin uvamnun akiiḷitchiaġilugich.”
HEB.1.14	Isaġulgich suuvat? Isaġulgich iluqaġmiŋ savaurriruagugiññaqtut ilitqusiuvlutiŋ tilirauruat savaurritquvlugich annaurrauniaqtuanik.
HEB.2.1	Tavra tamatkua ukpiġiŋakkavut naalaġnimmaġiksaapiagaksraġigivut taapkunaŋŋa tusaagayukkaptiŋniñ asiñuurrauŋitchumaugut. 
HEB.2.2	Tavra isaġulgich uqallautaat taŋŋiqsaullaruq, qanuq tamatkua kamaksriŋitchuat pitquranik tatavsaqtausuurut nalliummatiruamik. 
HEB.2.3	Qanuġluta uvagut annakkumiñaipiaqtugut ukpiġiŋisuaġuptigu kamanaqtigiruaq qanutun annaun. Taamna annaun uqautigiqqaaŋagaa Atanġum, aasii tamatkua tusaaruat qaaŋiqsinŋagaat nalupqinaiqł̣ugu uvaptiŋnun. 
HEB.2.4	Suli God-im nalupqinaiġmivḷugu aliuġnaqtuatigun, allakaaġiisigullu kamanaqtualiqiatigun, Ilitqusiġiksuamiglu God-im aitchuutaanik uvaptiŋnun ikayuqtiksraptiŋnik piḷḷuataqtilluta God-im savaaġitqukkaŋiñik.
HEB.2.5	God-im isaġuliŋnun aitchuutigiŋaitkaa nuna qaiyumaaqtuaq uqautigikkaqput aŋalataġitqulugu. 
HEB.2.6	Uqaluktuaguŋammiuq imma sumi,
HEB.2.6	“God suksraq una iñuk isumagillamaran?
HEB.2.6	Naaggaunnii iġñiŋa iñuum qaunagillamaran?
HEB.2.7	Iñuk inillaŋagiñ sivikitchuami kamanaił̣haaqługu isaġuliŋniñ.
HEB.2.7	Kamanaqsipkaŋagiñ isumakkusialluatamiglu,
HEB.2.7	[suli inillakługu qaunaksriḷiutivlugu savaaġnun.]
HEB.2.8	God iḷiŋagiñ sunapayaaq ilaanun aŋalataġillasivḷugu.”
HEB.2.8	Tavra iḷikamiuŋ sunapayaaq aŋalataġillasivḷugu iñuŋmun, suna mininŋaitkaa aŋalatchiñiŋan. Paŋmapakaglaan tautuaġiŋitkikput sunapayaaq iñuŋmun aŋalataġipkallalugu. 
HEB.2.9	Aglaalli tautukkikput Jesus, sivikitchuamik kamanaiqsaullaktuaq isaġuliŋniñ. Aasii pisigivlugu nagliksaaqłuni tuquniŋa kamanaqsipkaqtauŋaruq, isumakkusialluatamiglu. Suli nagliktuutiqpaŋagun God-im tuquŋallaŋaruq pisigivlugu iñupayaaq.
HEB.2.10	God-im supayaat aŋalataġigai, suli supayaat salapqiagaat ilaan kamanautaa. God killukuaŋaitchuq Iġñini nagliksaaqtinnamiuŋ annautisukługich iñugiaktuat iġñiġich, qiḷaŋmuquvlugich. God killukuaŋaitchuq Iġñini nagliksaaqtinnamiuŋ, qanuq tainna pikami, aullarriġuŋagaa naamasivḷugu annaŋniksraqput.
HEB.2.11	Qanuq taamna ilaaguaqsiruaġlu God-mun tamatkualu ilaaguaqtauruat God-mun iluqaġmiŋ atautchimiñ Aapamiñ maŋŋuqaqtut. Taamna pisigivlugu Jesus kanŋugiŋitkaa taigumigich aniqatinik, 
HEB.2.12	uqaqłuni, “God quliaqtuaġiniaġiga atqiñ aniqatiimnun, akunġanni aŋaiyyuliqiruat nanġaġniaġikpiñ.”
HEB.2.13	Suli Jesus uqallavsaaŋaruq, “God-mun ukpiġniaqtuŋa.” Uqallavsaaġmivḷunisuli, “Uvaniittuŋa piqatigivlugich miqłiqtut God-im aitchuutiŋi uvamnun.”
HEB.2.14	Miqłiqtutaasii atunim timiqaġmata, ilaaptauq tainnatun timiniŋaruq, tuqqutikun suksraunġiġukługu Tuunġaq tuqupkaiḷḷaruaq iñuŋnik. 
HEB.2.15	Suli Jesus tuquŋaruq iñuich sivuuġaruat tuqqunmik sivuuġaŋaiquvlugich tavraŋŋaaglaan. 
HEB.2.16	Qanuq nalupqinaitchuq, isumaaluuttaqaŋitchuq isaġuliŋnik, aglaan kiŋuniiŋiñik Abraham. 
HEB.2.17	Taamna pisigivlugu Jesus timiqaqtuksrauŋaruq aniqatiimisun, nagliksrauluni piḷḷuatautikullu aŋaiyyuliqsiqpaŋnun qaukłiutquvlugu savaurriñiġmi God-mik, naamaruamik akiḷiitquvlugu piḷuutiŋisigun iñuich. 
HEB.2.18	Aasii ilaan ikayuġumiñaġai tamatkua piḷuksipkaġniaqtauruat, ilaaptauq nagliksaaŋavluni piḷuksipkaqtauniaġnikun.
HEB.3.1	Tavraasii, aniqatitkaa, ilaaguaqtauvlusi God-mun, piqatauruasii iluqasi ququakkaŋasii God-im qiḷaŋmiittuam, isumalaaġutigisiuŋ Jesus God-im tiliŋakkaŋa aŋaiyyuliqsiqpaŋnun qaukłiuruaq ukpiġikkaptiŋnun. 
HEB.3.2	Ilaan piḷḷuatautiŋagaa God piksraqtaaġirini, Moses-tuttauq piḷḷuatautiqaŋaruatun God-im igluani.
HEB.3.3	Naaggauvva God uqallaŋaruq Jesus nanġausiaqałhaaqtuksraunivḷugu Moses-miñ, igluqpiruaqtauq nanġausiaqałhaaġmatun igluqpiamiñiñ. 
HEB.3.4	Qanuq igluqpapayaaq iñuum nappaŋagaa, aglaalli God savaŋaruq supayaanik. 
HEB.3.5	Tavra Moses kivgalluatauŋaruq supayaatigun God-im igluani, kivgatun iłłuni, uqaqtuksrauvluni sunik taŋŋianiŋaitchuanik paŋmapak. 
HEB.3.6	Aglaan Christ iġñiġuvluni God-mun aŋalatchiḷḷuataŋaruq God-im igluanik. Aasiuvva uvagut igluqatigigaatigut, pigiuraġniaġuptigu ukpiqsimaaġniqput, quviagilugulu niġiuguraġniaġupta isuanun-aglaan.
HEB.3.7	Tavraasii Ilitqusiġiksuaq uqallaŋaruq,
HEB.3.7	“Uvlupak, tusaaguvsigik pitquraŋi,
HEB.3.8	uqaqsiġiiḷiñasi taipkua paaqłaŋŋataatitun God-mun,
HEB.3.8	uuktuġmarruŋ nunagluktuami.
HEB.3.9	Aapavsi uuktupiaġataŋagaanŋa
HEB.3.9	qiñiġaluaŋŋaisaunnii kamanaqtuat savaatka malġukipiani ukiuni.
HEB.3.10	Taamnaasii pisigivlugu taipkua kiŋuniġiich qimmaksaliqsinŋagaanŋa,
HEB.3.10	aasii uqallakłuŋa, Ataramikasuukua God-miñ asiñuktuqtut
HEB.3.10	piḷġusimiŋni, iḷitchuġiŋaitkaich unnii piḷġusitka.
HEB.3.11	Tavraasii qinnaliutivlugich unniqsuqłiiŋaruŋa,
HEB.3.11	Sumikunnii isiġumiñaitchut unaŋuiqsiġvigitqukkamnun iliŋiñun.”
HEB.3.12	Tavraasii Ilitqusiġiksuaq tainna uqaŋamman, Aniqatiit, qaunagisitchi iḷaanni asiñuurrauviaqtusi iñuuruamiñ God-miñ pisigilugu piḷuun ukpiġutairrullu. 
HEB.3.13	Aglaan siḷġiqsuutisitchi avanmun uvlupayaani, piviksraqaŋŋaan. Nalliqsi iḷaanni uqaqsiġiiḷiviaqtuq piḷuunmi sagluqipkaġluni. 
HEB.3.14	Qanuq piqatigiiksugut Christ-lu ukpiqsimauraġniaġupta sivulliqsun ukpiġutiptiktun tuniqsimaluta isuanunaglaan.
HEB.3.15	Uqallautauŋamman Bible-ni,
HEB.3.15	“Uvlupak, tusaaguvsigik pitquraŋi,
HEB.3.15	uqaqsiġiiḷiñasi taipkunatun iñuktun paaqłaŋaruatun.”
HEB.3.16	Kisut ipkua tusaagaluaqłutiŋ paaqłaŋaŋaruat? Taipkuagurut iluqaġmiŋ aullaqtuat Egypt-miñ, aullarriqaqłutiŋ Moses-mik.
HEB.3.17	Aasiisuli kisunik God uuligrutchautiqaŋava malġukipiani ukiuni? Taipkuniŋa piḷuusiqiraġaqtuanik nunagluktuami aasii tuquvlutiŋ. 
HEB.3.18	Suli kisunun unniqsuqłiiŋava sumikunnii isiġumiñaiññivḷugich unaŋuiqsiġvigitqukkamiñun? Taipkunuŋa kisiiññun kamasuutaitchuanun. 
HEB.3.19	Tavra iḷitchuġirugut iliŋich isiġumiñaiñŋaniqsut ukpiġutaił̣ł̣utiŋ.
HEB.4.1	Tavraasii, unniqsuqłiisaa itkaluaqtuq suli, isiġniksrakun ilaan unaŋuiqsiutaanun, anayasuktuaqta iḷaanni nalliqsi tikiñŋitpiaqtuq taavrumuŋa unaŋuiqsiġviŋmun. 
HEB.4.2	Qanuq tusaayugaaġiksuat tikiutiŋammiut uvaptiŋnun tainnatupiaġataq ilaiññun tikiñmatun, aglaan tusaakkaŋata anniqsuŋaitkai, qanuq ukpiġiŋaitkaat. 
HEB.4.3	Uvagut ukpiqtuaġuŋaruaguut isianiŋarugut unaŋuiqsiġviŋmun God-im aitchuutaanun ilaan uqallausiatun,
HEB.4.3	“Qinnakama unniqsuqłiisiptun,
HEB.4.3	taipkua isiġumiñaipiaqtut unaŋuiqsiġvimñun.”
HEB.4.3	Isiqugaluaqtillutiŋ ilaanun God naatchiŋavluni savaamiñik nunalikami taimani.
HEB.4.4	Qanuq Bible uqaluŋi imma sumi uqaŋarut taavrumuuna tallimat malġuatigun uvlut inna, “God unaŋuiqsiŋaruq savaamiñiñ tallimat malġuaŋni uvlut.”
HEB.4.5	Suli taavrumani taiguami atausivsaami inna taiguaqtugut, God-im uqallautaanik. “Iliŋich sumikunnii isiġumiñaitchut unaŋuiqsiqatigiluŋa.”
HEB.4.6	Taipkua tusaaqqaaqtuat tusaayugaaġiksuanik isiŋiñmata ukpiġutaił̣ł̣utiŋ, allat iñuich imma isiqtuksrauŋarut taavrumuŋa. 
HEB.4.7	God nalunaiqsitqiŋaruq allamik uvlumik, uqaqłuni David-kun iñugiaktuat ukiut pianiŋmata. Atutqiŋagai uqaluich taiguaguaniktuat,
HEB.4.7	“Uvlupak tusaaguvsigik pitquraŋi,
HEB.4.7	uqaqsiġiiḷiñasi.”
HEB.4.8	Tavra Joshua-m aullatiŋakpagich unaŋuiqsiunmun, God aquvatigun uqautiqaġayaitchuq allamik unaŋuiqsiġviksramik qakugukpan.
HEB.4.9	Tainnainniġman aasii, imma ittuq Savaiññikun unaŋuiqsiġviksraŋat iñuŋisa God-im. 
HEB.4.10	Qanuq kiñaliqaa isiqtuaq God-im unaŋuiqsiġvianun nutqaġmiuq savaamiñiñ, God-ituttauq nutqaġmatun savaamiñiñ. 
HEB.4.11	Tavraasii isiġniḷupiaqta taavrumuŋa unaŋuiqsiġviŋmun, nalliqputunnii suksraunġiŋitchumauq tuvrautiluni tainnatchimun ukpiġutairrunmun. 
HEB.4.12	Qanuq uqalua God-im taŋŋiġuupiaqtuq suaŋŋatiqaqtuġlu, avikługik iñuuvlu pisuutaa, God-ivlu pisuutaa, savikpaktun avanmun kiiñaliktun ipiktuatun avguiruatun navyaaniglu patiġniglu. Suli isivġiiruq iñuich isummatiŋiññik pisuutiŋiññiglu.
HEB.4.13	Suli God-im sivuġaani qanusipayaaq uumaruaq iriqsimaŋitchuq, aglaan supayaat aŋmarut tallutaitchullu irraŋnun ilaan isivġiiyumaaqtuam uvaptiŋnik.
HEB.4.14	Tavraasii kamanaqtuamik aŋaiyyuliqsiqpaich qaukłiannik piqaġniqapta mayuŋaruamik qiḷaŋmun, Jesus-mik Iġñiŋanik God-im, ukpiqsimaapiaġataqta tuniqsimaluta. 
HEB.4.15	Qanuq aŋaiyyuliqsiqpaich qaukłiannik piqaqtugut isumaaluqataullaruamik suaŋairrutiptiŋni, uvaptiktun uuktuqtauŋaruamik qanusipayaatigun, piḷuksiŋaitchuqaglaan. 
HEB.4.16	Tavraasii nalupqisuŋiḷḷuta qalliḷaaqta God-mun, nagliktuutiqaqtuamun, nagliktuusiaqaġumaugut aitchuusiaqaġlutalu nagliktuutiqpakkun ikayuusiaksraptiŋnik ikayuqtiqaqtuksraġuġupta.
HEB.5.1	Qanuq iluqaġmiŋ aŋaiyyuliqsiqpaich qaukłiŋich piksraqtaagurut akunġanniñ iñuich. Taapkua nalunaiqsausuurut pisitquvlugich iñuich God-im sivuġaani, qaitchitquvlugich aitchuutinik ikipkautiniglu piḷuutaiġutiksranik. 
HEB.5.2	Aŋaiyyuliqsiqpaum suaŋairrutiqaqłuni araktuallagai piaqłuktautaitchuakun kamaksriŋitchuat naluvlugich God-im pitquraŋiñik, sagluqirauvlutiglu. 
HEB.5.3	Taamnaasii pisigivlugu ilaa aitchuiruksraupiaqtuq ikipkautinik pisigilugiḷḷu piḷuutini pisigaluaġmiḷḷaisa iñuich.
HEB.5.4	Kiñaliqaa aŋaiyyuliqsiqpagulaitchuq inmiñik, aglaan ilaa nalunaiqsiqaġaqtuq God-mik, Aaron-tuttauq nalunaiqsaŋatun.
HEB.5.5	Tainnatuttauq Christ kamanaqsiḷiŋaitchuq inmiñik aŋaiyyuliqsiqpaŋnun qaukłiġuqsaġluni, aglaan nalunaiqsiqaŋaruq God-mik uqallaktuamik inmiñun,
HEB.5.5	“Ilivich Iġñiġigikpiñ.
HEB.5.5	Uvlupak Aapaliutigiŋma.”
HEB.5.6	Allaagun suli uqallaŋammiuq,
HEB.5.6	“Ilivich aŋaiyyuliqsiqpaurutin isuitchuamun,
HEB.5.6	tuvraqługu piḷġusia Melchizedek-gum.”
HEB.5.7	Uvluni nunamiinnami, Jesus aŋaiyyuŋaruq qiññuaqtuŋaruġlu nipatusivḷuni qulvivḷuniḷu ilaanun annaurriyumiñaqtuamun inmiñik tuqqunmiñ. Aasii ilaan aŋaiyyutaa tusaarauŋaruq pisigivlugu God-iliqiniġmi qiksiksrautaa.
HEB.5.8	Iġñiġugaluaŋŋaġmi, nalupqinaiŋagaa kamaksriñini nagliksaaġniġmigun. 
HEB.5.9	Aasii piḷḷuatapiaġataġman, kaŋiutaġuŋaruq isuitchuamun annaunmun iluqaiññun kamaksriruanun inmiñik. 
HEB.5.10	God-im nalunaiqsaġiŋagaa aŋaiyyuliqsiqpaŋnun qaukłiutquvlugu tuvraġlugu piḷġusia Melchizedek-gum.
HEB.5.11	Aasii Melchizedek-kun uqautiksraukkaġaluaqtugut siġḷiġnaqtuanik sivunniuqsaaruni, aglaan ilivsi kaŋiqsiḷguitchusi. 
HEB.5.12	Uvva paŋmapak iḷisaurriġuġumiñaqsigaluaqłusi, iḷisaurriqaqtuksraurusi-suli iñuŋmik iḷisaurrivsaaqtuksramik ilivsiññik sivulliqsigun iḷisaurrutitigun God-im uqaluŋiñi. Taamna pisigivlugu immuktuqtuksraurusi miqłiqtutun, niqipiaguŋitchuamik.
HEB.5.13	Qanuq kiñaliqaa iñuggutiqaqtuaq immuŋmik miqłiqtutun ittuq naluvlugu nalaunŋaruaq naagga nalaunŋaitchuaq. 
HEB.5.14	Aglaan niqipiaq sivuniqaqtuq agliŋaruanun, tamatkunuŋa iḷitchuġipkaqtitauŋaruanun sum nalaunŋatilaaŋanik piḷuktilaaŋaniglu.
HEB.6.1	Tavra uqautigiŋaiḷḷaglugich sivulliich siġḷiġnaitchuat iḷisaurrutit Christ-kun, aglisaiññaqta. Iḷisaurrigiññaŋaiġḷuta sivulliġñik iḷisaurrutinik kisiiññik ukuniŋa, isumalitqiunmik piḷġutchiñiñ tuqunaqtuaniñ, ukpiġunmiglu God-mun, 
HEB.6.2	iḷisaurrutinik paptaiġutikun, iḷiñiŋanniglu argaŋisa umialiŋnat iñuum niaquanun, aŋŋisaatigullu tuquŋaruat, isuitchuakullu isivġiġvikun. 
HEB.6.3	Aasii taamna sivunmuktuġniksraqput taŋŋiġñiaġikput God-im pipkaġumiñaqpagu. 
HEB.6.4	Qanuq iñuich kaŋiqsipkaqtauganikamiŋ, uuktuaganikamiŋ annaunmik aitchuusiaqaanikamiglu Ilitqusiġiksuamik, 
HEB.6.5	uuktuaganikamirruglu nakuutaa God-im uqaluan, suaŋŋataalu Atanġum salapqiġñiakkaŋa ukiuni qaiyumaaqtuani, 
HEB.6.6	taapkua uuktuaqqaaqługich, aquatigun tunutkumirruŋ Christ, qanuġlugich isumalitqiksitqigñaġumiñaitchut. Qanuq ilaisa kikiaktuutitqigmatun pigaat Iġñiŋa God-im, suli kipautigivlugu ilaan tuqqutaa.
HEB.6.7	Iñuich ukpiqsimaaqtuat Christ-mun qaunakkusiaqaqtut nunatun qaunakkusiaqaqtuatun sialuŋman, aasii naurivḷuni niqiksranik tamatkunuŋa nunaliqiruanun. 
HEB.6.8	Iñuiḷḷi tunutchiruat Christ-mik suksraunġiqsaurut nunatun sialuŋman unnii nauriruatun kakiḷḷaġnaqtuanik. Anniqsuutauŋitchut ikiraugiññaġniaqtut.
HEB.6.9	Tainna uqaġaluaġuptaunnii, piviuttaġirauruasii, nalupqisuŋitchugut nunagiksuatun itilaavsiññik aasii annaurrauvlusi. 
HEB.6.10	Qanuq God nalaunŋaruq. Naluruuraaġniaŋitkaa ikayuutiksi, piviuttaqqullu iḷisimanaqtitaqsi savautikavsigik ukpiqtuat ilaa pisigivlugu, piḷġusivsisun paŋmapak. 
HEB.6.11	Suli tainnatun kipiġniuttaġigivsi atausiullaavlusi ikayuiñiapiaquvlusi. Taamna piguvsiuŋ iñuuniqtutilaavsisun nalupqiginiaŋitkiksi annautiksraqsi. 
HEB.6.12	Tavraasii iqiatchautinagu ikayuiñiq, aglaan taipkunatun ukpiġutiqaġlusi qiñuirrutiqaġlusiḷu, kiŋuvaannakkumausi God-im unniqsuqłiisiŋiñik.
HEB.6.13	God-im unniqsuqłiikamiuŋ Abraham, unniqsuqłiiŋagaa inmiguaqługu, sumik kamanałhaaqtuamik piiḷḷuni inmiñiñ, 
HEB.6.14	uqaqłuni, “Nalupqinaitchuamik quviasaapiaġniaġikpiñ, iñugiaksipkaġlugiḷḷu kiŋuniqtin.”
HEB.6.15	Tavraasii Abraham, qiñuiqł̣uni utaqqiuqqaaqłuni, piññaktaaġiŋagaa God-im unniqsuqłiisaa. 
HEB.6.16	Iñuiḷḷi iḷumutun unniqsuqłiisuurut nalupqinaiyausiqł̣utiŋ kamanałhaaqtuanik inmiŋniñ, aasii tainnaġmata arguanaiġaqtuq unniqsuqłiisaat avanmun. 
HEB.6.17	Tavrali God-im ukpiġnaqsiḷiġuŋagaa unniqsuqłiisini kiŋuvaannagniaqtuanun allaŋŋulaisilaaŋa sivunniutini, arguanaiyaqługu unniqsuqłiiñmik. 
HEB.6.18	Taapkuŋnuuna malġukkun allaŋŋulaitchuakkun, unniqsuqłiisikullu nalupqinaiyautikullu, God arguanaiŋaruq sagluyumiñaisilaamiñik. Uvagulli annaksaŋaruaguut qamannirviŋmun God-mun piyumalaaġusiqł̣uta piññaktaaġiyumavlugu annaun aitchuutigisukkaŋa. 
HEB.6.19+HEB.6.20	Kitchatun pauksimmatauruatun, tainnatulli pauksimmatigigikput kitchatun taamna annagumman ilitqusiptiŋnun. Taamna annagumman qiḷaŋmi pigigikput, qanuq Jesus ayuŋaruq sivuptiŋni pisivluta. Aŋaiyyuliqsiqpaktun isiŋaruq amuŋatchianun talukiyaam inimun ilaaguaqtaułhamaaqtuamun God-mun. Aŋaiyyuliqsiqpaguqtuq tuvraqługu piḷġusia Melchizedek-gum isuitchuamun.
HEB.7.1	Qanuq taavruma Melchizedek-gum, umialgata Salem, aŋaiyyuliqsiqpaŋan sapiġñaġniqsrauruam God-im, paaŋagaa Abraham utiqtuaq tuquġaqqaaqługich umialgich. Aasii Melchizedek-gum aŋaiyyutiŋagaa piḷḷuatautiqaquvlugu.
HEB.7.2	Aasii Abraham-gum aitchuŋagaa quliŋŋuġutiŋiññik supayaurat piġġaktaami akimakami. Melchizedek-gum atqa mumiŋñiŋagun sivuniqaqtuq Umialguruq Iłuaqtualiqiniġmun, aasiisuli umialgummiuq Salem-mun sivuniqaqtuamun Umialganun Aŋuyautairrutim. 
HEB.7.3	Aapaiñmiuq aakaitchuġlu maŋŋuitchuġlu aglausimaruanik, suli Bible uqaluŋisa quliaqtuaġiŋitkaat aniñiŋa tuquniŋalu. Tavraasii Melchizedek ittuq Iġñiŋatun God-im aŋaiyyuliqsiqpauvluni isuitchuamun.
HEB.7.4	Isumalaaġutigisiuŋ qanutun kamanaqtilaaŋa. Abraham kamanautikun maŋŋuuruam aitchullammagu quliŋŋuġutiŋiññik piġġaktaami akimakami. 
HEB.7.5	Aasiiḷi taipkua kiŋuniŋi Levi-m aŋaiyyuliqsiqpaguqtitauŋaruat pitquraqaqtut tigusitquvlugich quliŋŋuġutinik iñuŋniñ, ilaisa aniqatiimiŋniñ, maŋŋuqaġaluaqtillugitchauq Abraham-miñ.
HEB.7.6	Aglaan taamna iñuk Melchizedek, maŋŋuqaqatigiŋisaŋatunnii, aitchuusiaqaŋaruq quliŋŋuġutinik Abraham-miñ. Aasii uqallaŋaruq Abraham-mun unniqsuqłiisiaqaqtuamun, God-im piḷḷuataqtitchumagaatin. 
HEB.7.7	Iñuk tainna uqallallaruaq kamanałhaaqtuq taavrumaŋŋa uqallausiqaqtuamiñ. Kialiqaa taamna qapiġumiñaitkaa. 
HEB.7.8	Aasiisuli Levi-m kiŋuniŋisa aitchuusiaġisuugaich quliŋŋuġutit aasii tuquvlutiŋ. Aglaalli Melchizedek aitchuusiaqaŋaruq quliŋŋuġutinik, quliaqtuaġuŋaitchuaq tuquŋaniḷugu. 
HEB.7.9	Iḷaanni iñuktauq uqallakkumiñaġugnaġmiuq inna. Levi-vsauq kiŋuniŋi aitchuusiaqaġuurut quliŋŋuġutinik, akiḷiiŋammiñiqsut quliŋŋuġutinik Melchizedek-mun. 
HEB.7.10	Qanuq Abraham aitchuimman, aitchuimmatun piŋammiut aniŋaiñŋaġmiŋ unnii ilaan kiŋuniġivlugich.
HEB.7.11	Pitqurat iñuŋnun aitchuutauŋarut aŋaiyyuliqsiqpaummata Levi-m kiŋuniŋi. Tavra iñuich annaurraullakpata naamasiḷugu Levi-m kiŋuniŋigun aŋaiyyuliqsiqpauruatigun Aaron-kun, piqaġugnaġniaŋitkaluaqtuq allamik aŋaiyyuliqsiqpaŋmik Melchizedek-tun ittuamik. 
HEB.7.12	Qanuq allaŋŋuqtuksraġuġman aŋaiyyuliqsiqpaqaġniq Levi-m kiŋuniŋiñik aŋaiyyuliqsiqpaktun Melchizedek-tun ittuamik, tainnatuttauq allaŋŋuqtuksraupiaġuummiut pitqurat. 
HEB.7.13	Qanuq Christ aŋaiyyuliqsiqpaktun Melchizedek-tun kaŋiqaqtuq allamiñ Aaron-guŋitchuamiñ, savaaqaŋaitchuaniñ ikipkaiviŋmi. 
HEB.7.14	Nalupqinaitchuq Ataniqput maŋŋuqaqtuaguruq Judah-miñ, aasii taapkua maŋŋuġiich Moses uqallausiġiŋaitkai aŋaiyyuliqsiqpautqulugich.
HEB.7.15	Taamna nalupqinaivsaaŋaruq allasuli aŋaiyyuliqsiqpak Melchizedek-tun ittuaq salapqiġman. 
HEB.7.16	Christ aŋaiyyuliqsiqpaguŋaruq, pisigivlugu iñuuniŋa isuitchuamun. Aŋaiyyuliqsiqpaguŋaitchuq maŋŋuqaġniḷugu Aaron-miñ pitqurat apiqsriaŋatiktun. 
HEB.7.17	Qanuq God-im uqallautiŋagaa Christ, “Aŋaiyyuliqsiqpaurutin isuitchuamun tuvraqługu Melchizedek.”
HEB.7.18	Sivulliich pitqurat sivuniqaqtuat Levi-m kiŋuniŋigun asivaqtaurut, pisigivlugu suaŋaiññiŋat anniqsuutauŋiññiŋallu annaurriḷaił̣ł̣utiŋ iñuŋnik, 
HEB.7.19	qanuq taipkua pitqurat nalaunŋasipiaġatalaitkaat kiñapayaaq sivuġaani God-im. Aglaan Christ pisigilugu aŋaiyyuliqsiqpagikkaqput annagummatiqapiaqtugut, suli qalliḷaaġumiñaqtugut God-mun.
HEB.7.20	God unniqsuqłiipiaŋaruq Christ aŋaiyyuliqsiqpauniaġnivḷugu isuitchuamun. 
HEB.7.21	Taipkua sivuani aŋaiyyuliqsiqpaguqtuat aŋaiyyuliqsiqpaguqtitausuurut unniqsuqłiisauŋitchuakun God-miñ, aglaan Christ aŋaiyyuliqsiqpaguqtitauŋaruq unniqsuqłiisimik inna,
HEB.7.21	“Ilivich aŋaiyyuliqsiqpaurutin isuitchuamun.
HEB.7.21	Uvaŋa Atanġuruaŋaa unniqsuqłiiŋaruŋa,
HEB.7.21	aasii isumaga allaŋŋuġumiñaitchuq.”
HEB.7.22	Taavruma unniqsuqłiisim inillakkaa Jesus nalupqinaiyautiġuqługu nakuułhaaqtuamun sivunniuġunmun.
HEB.7.23	Sivulliich aŋaiyyuliqsiqpaich iñugiaŋarut, tuqusuuvlutiŋ. Tuqqutim piiġuuŋagai savaaŋiññiñ. 
HEB.7.24	Aglaan Jesus aŋaiyyuliqsiqpauruq taimuŋa, qanuq ilaa iñuuruq isuitchuamun. 
HEB.7.25	Tainnaiłłuniasii ilaan ataramik annautiyumiñaġai tamatkua qalliḷaaqtuat God-mun inmigun, qanuq iñuuruq ataramik qiññuaqtuutisukługich God-mun.
HEB.7.26	Qanuq nalaunŋaruq tainnatchimik aŋaiyyuliqsiqpaich qaukłiannik piqaġupta, ilaaguaqtauruamik God-mun, pasiñaġumiñaitchuamik, piġuaġniġitchuamik, ilaaguaŋaruamik piḷuusiqiriniñ, kamanaqsipkaqtauruamik qiḷaŋmi. 
HEB.7.27	Jesus taipkunatun inŋitchuq aŋaiyyuliqsiqpaich qaukłiŋisitun, aitchuiruksrauluni ikipkautinik uvlutuaqpan, sivulliġilugich ilaan piḷuutini, piḷuutiŋiññullu iñuich. Qanuq tuqukami naanŋagai ikipkautit pitqigaksraiqł̣ugich, inmiñik aitchuutigivluni.
HEB.7.28	Pitquratigun aŋaiyyuliqsiqpaich qaukłiksraġuugaich piḷuksiḷḷaruanik. Aasii pitqurat qaisauganiŋmata God-im nalunaiŋagaa Iġñini piḷuksiŋaitchuaq isuitchuamun.
HEB.8.1	Tavra sivuniġikkaŋa uqaluutigikkapta innaittuq. Aŋaiyyuliqsiqpaich qaukłiannik piqaqtugut Christ-mik, aquvititauruamik taliqpiata tuŋaanun God-im kamanaqtuam qiḷaŋmi.
HEB.8.2	Aŋaiyyuliqsiqpaich qaukłiat pisinniktuq inimi ilaaguaqtauruami God-mun tupipiamiittuami aŋaiyyuviŋmi, iñuum nappaqtaġiŋisaŋani, aglaan Atanġum nappaqtaŋani.
HEB.8.3	Aŋaiyyuliqsiqpaich qaukłiat aitchuutiqaqtuksrausuumman piksraqtaaguruaq aitchuitquvlugu aitchuutinik ikipkautiniglu God-mun pisivlugich iñuich; tainnatulli aŋaiyyuliqsiqpaich qaukłiat pigikkaqput aitchuutiksraqaqtuksraupiaġmiuq sumik. 
HEB.8.4	Tavra Christ nunamiitkumi, aŋaiyyuliqsiqpauyumiñaitkaluaqtuq sumikunnii, qanuq allanik aŋaiyyuliqsiqpaqaqtuq nunami qaitchisuuruanik aitchuutinik pitquratiguaqłutiŋ. 
HEB.8.5	Savaktut tupiġmi tuvrautiruami taġġauruamiḷu qiḷaŋmiittuamun tupipiamun aŋaiyyuviŋmun. Qanuq Moses nappaisaġumaagaqsimman tupiġmik aŋaiyyuviksramik, iḷisautiŋagaa God-im uqallautivlugu, “Qaunagilutin savakkumagitin supayaat tuvraġlugu iḷiktiġusiaq iḷisaurrusiaġikkan iġġimi.”
HEB.8.6	Aŋaiyyuliqsiqpaich savaktut tupiġmi nunamiittuami taġġałhiñauruami, Christ-li pisinnikkumiñaqsiŋaruq qiḷaŋmi nakuułhaasugruktuamik nunami aŋaiyyuliqsiqpauruaniñ. Ilaan savaaŋa kamanałhaaqtuq aŋaiyyuliqsiqpaich savaaŋiññiñ, qanuq God-im sivunniuġutaa nutauruaq ilaan qaaŋiqsitaŋa uvaptiŋnun nakuułhaaqtuamik unniqsuqłiisiqaqtuq.
HEB.8.7	Qanuq sivulliuruaq sivunniuġun naamaŋakpan, simmausiġñiaŋitkaluaqtuq. 
HEB.8.8	Ataniq God iviġaumaiñŋaruq taipkunuŋa iñuŋnun, aasii uqallakłuni,
HEB.8.8	“Uvlut qaiñiaqtut uvaŋa nutauruamik
HEB.8.8	sivunniuġniaqtuŋa iñuŋiññun Israel Judah-vlu.
HEB.8.9	Taamna nutauruaq sivunniuġun inniaŋitchuq sivulliqsun qaisaptun aapaŋiññun
HEB.8.9	uvlumi taivrumani aullatisaqapkich qaunakłaaqługich nunamiñ Egypt-miñ.
HEB.8.9	Qanuq iliŋisa kipuqłaŋmarruŋ sivunniuġutiga
HEB.8.9	uvaŋa ilaisituuqtinŋagitka.
HEB.8.10	Uvvauna sivunniuġun taŋŋiqsinniakkaġa iñuŋiññun Israel
HEB.8.10	taipkua uvlut pianikpata.
HEB.8.10	Itqaumapkaġniaġitka pitquratka iliŋiññun,
HEB.8.10	kamagipkaġlugiḷḷu iliŋiññun,
HEB.8.10	suli uvaŋa God-iginiaġaanŋa,
HEB.8.10	iliŋiḷḷi iñuginiaġitka.
HEB.8.11	Taamna pisigilugu iñupayaat iḷisaurrutiniaŋitchut avanmun,
HEB.8.11	aniqanmiŋniglu uqaġlutiŋ,
HEB.8.11	Iḷitchuġiuŋ Ataniq,
HEB.8.11	qanuq iluqaġmiŋ iḷitchuġiniaġaanŋa,
HEB.8.11	kamanaġniqsrakkaluat iñuich,
HEB.8.11	kamanaiññiqsrallu.
HEB.8.12	Qanuq uvaŋa naglikkutiqaġniaqtuŋa piḷuksiruanun,
HEB.8.12	suli piipiaġniaġitka piḷuutiŋich kamasuutairrutiŋiḷḷu.”
HEB.8.12	Taapkuniŋa Ataniq uqaŋaruq. 
HEB.8.13	Uqautigikamiuŋ nutauruaq sivunniuġun, ilaan piqutigiŋaiŋagaa sivulliq sivunniuġun utuqqaliruaguvlugu. Aasii suna atuġnaġumiñaiġman utuqqalimmallu tautugnaiqsałhiñaaġuġuuruq.
HEB.9.1	Tavra taamnaunnii sivulliq sivunniuġutaa God-im uqaluqaŋaruq qanuq piruksrautilaaŋannik tupiġmi aŋaiyyuviŋmi nunamiittuami. 
HEB.9.2	Qanuq tupiq nappaqtauŋaruq siḷalliġuaqaqługu tairauruamik ilaaguaqtamik inimik God-mun. Aasii iḷuaniinŋarut qulliqaġvigḷu, niġġiviiḷḷu, qaamiutaqaqtuat punniġnik ilaaguaqtauruanik God-mun.
HEB.9.3	Aasii tupiq kaŋiḷḷiqaqtuq tunuani talukiyaam, tairauruamik Ilaaguaqtaułhamaaqtuamik inimik God-mun.
HEB.9.4	Aasii iḷuaniinŋaruq ikipkaiviḷiaq tivraġiksautinun piḷiaq maniŋmiñ kaviqsuamiñ, kigiunniġlu itqaumman God-im sivunniuġutaanun, puuqaqtuaq iluqani maniŋmik kaviqsuamik. Taavruma kiguunniġum imaġivlugich utkusigḷu piḷiaq maniŋmiñ kaviqsuamiñ imalik maana-mik, ayauppiaŋalu Aaron akutuqpanillaruaq, pitqurallu aglaŋaruat saapaqayaaŋnun uyaqqaŋnun.
HEB.9.5	Qaaŋaniinŋaruk matuam isaġullak qaummaġiksuak qulaŋiqsimavlugu nagliktuusiannagvik God-miñ. Taapkua paŋmapak uqautiginiaŋitkivut qanupiaq sivuniqaqtilaaŋat.
HEB.9.6	Tamatkua itqanaiganigataġmata tainna, aŋaiyyuliqsiqpaich ataramik uglaġaġniqsut siḷalliġmun tupiġmun, savaaġiugaqługich piraksrautitiŋ.
HEB.9.7	Aglaan iḷuanun kaŋiḷḷium aŋaiyyuliqsiqpaich qaukłiat kisimi isiġuuniqsuq atausiaqsiññaqługu ukiuq, augutiligaaqłuni piḷuutaiġutiksramiñik iñuiḷḷu piḷuutiŋisa piiġutiksraŋannik.
HEB.9.8	Taavrumuuna Ilitqusiġiksuam kaŋiqsipkaŋagaatigut taamna apqun inimun ilaaguaqtaułhamaaqtuamun God-mun aŋmaŋaisilaaŋanik-suli iñuich piḷḷasiḷugich tavruŋa, siḷallium tupqum napaniqtutilaaŋatun. 
HEB.9.9	Taamna siḷalliq tupiq qiñiġaaġimmatun itkaa paŋmapak piraġautchim. Qanuq aitchuutit ikipkautillu aitchuutaugayuktut naamaŋitchuat piḷuutaipiaġumiñaġlugich aŋaiyyurauruat. 
HEB.9.10	Aglaan tamatkua piraġautchich aŋalatchirut aŋaiyyuliqiniġmi niqiłhiñaniglu imiłhiñamiglu qanusiḷimaaniglu aŋaiyyuliqinikun salummaksautinik timimun. Tamatkua qaałhiñakun piraġautchich piruksrausuurut tikitchiaġivlugu God-im nakuułhaaqtuaq sivunniuġutaa taŋŋiqsitaŋa Christ-mun.
HEB.9.11	Tavra paŋmapak Christ qaiganiŋaruq, aŋaiyyuliqsiqpaich qaukłiat nakuuruanun sunun paŋmapak ittuanun. Tupiq aŋaiyyuvik aŋaiyyuliqsiqpaŋnun qaukłiuvigikkaŋa tupquŋitchuq nunami iñuich savaaġilugu, aglaan kamanałhaaqtuaq nakuułhaaqtuaġlu tupiq qiḷaŋmiittuaq. 
HEB.9.12	Aasii aŋaiyyuliqsiqpaich qaukłiatitun Christ isiŋaruq pitqigaksraiqł̣ugu inimun ilaaguaqtaułhamaaqtauŋaruamun God-mun, augutiqaqłuni auŋił̣aaŋiññik niġrutit ikipkautausuuruat, aglaan ilaan auŋmiñik. Aasii auŋmiñik annakkumiñaqsiŋagaatigut isuitchuamun. 
HEB.9.13	Qanuq taimani iñuk piḷuksiruaq salummaqtaugayuktuq God-im sivuġaani qivsaliktaukami niġrutit ikipkautausuuruat auŋiññik.
HEB.9.14	Taamna tainnainŋakpan, qanutułhaaq auŋata Christ salummaqtigivagich ilitqutchisi tuqunaqtuaniñ piḷġutchiñiñ savautiyumiñaqsivḷugu God iñuuruaq. Christ, Ilitqusia iñuuruaq isuitchuamun, aitchuutigiŋaruq inmiñik tuqukami akuqtuġnaġumiñaqłuni God-mun.
HEB.9.15	Taamna pisigivlugu Christ atisipkaiñiaqtiġuŋaruq aitchuqłuta nutauruamik sivunniuġutaanik God-im, tamatkua ququaqtauruat aitchuusiaqaquvlugich isuitchuamik kiŋuvaaksramik God-im unniqsuqłiisaanik. Christ tuqukami tasuġumiñaqsiŋagai iñuich kamaksriŋitchuat God-im pitquraŋiñik sivulliġmi sivunniuġunmi. 
HEB.9.16	Kiñaliqaa sivunniqpan aitchuutigisukługich suġauttani kiŋuvaannaktuksrautinun aasii tuquvluni, taavruma iñuum tuquniŋa nalupqinaigaksrauruq kiŋuvaannaktuksrautit suġauttannaŋaiñŋaisa. 
HEB.9.17	Qanuq iñuum sivunniuġutaa taŋŋiġumiñaqtuq tuquanikpan kisianik. Iñuuŋŋaan kialiqaa kiŋuvaannaktaaġiyumiñaitkai suġauttaŋi. 
HEB.9.18	Taimñaunnii sivulliq sivunniuġun nalupqinaiqsauŋaruq auŋich niġrutit atuqługich. 
HEB.9.19	Qanuq Moses uqautigianiŋmagich pitqurapayaurat sivunniuġunmiittuat iluqaiññun iñuŋnun, ilaa tigusiŋaruq auŋiññik niġrutit ikipkautausuuruat, imiġmiglu, kavviġiksuamiglu imnaim mitquanik, piġuaqtiġunmiglu aasii qivsaliŋagai auŋmik makpiġaat, iluqaisalu iñuich,
HEB.9.20	aasii Moses uqaŋaruq, “Uuma augum nalupqinaiġaa sivunniuġutaa God-im ilivsiññun.” 
HEB.9.21	Tainnatun suli ilaan qivsalgutigiŋagaa auk tupiġmullu aŋaiyyuviŋmun utkusipayaanullu allallu supayaurat atuġuukkaŋi aŋaiyyuliqsiqpaum aŋaiyyuniġmi.
HEB.9.22	Tavrakii kamagivlugich pitqurat, iluqakavsaŋmi sunapayaaq ilaaguaġutiqaġaqtuq God-mun auŋmik, suli auk maqinŋaunnagu, God-im piḷuutit suliqutigiŋaiḷaitkai itqaumayumiñaiġḷugich.
HEB.9.23	Tavra tainnatun nunamiittuat sut aŋaiyyuliqiniġmi ilaaguagaksrausuuŋarut God-mun, niġrutim auŋanik piqutiqaġluni tuvrautiłhiñat qiḷaŋmiittuanun. Aglaan qiḷaŋmiittuat ilaaguagaksrauŋarut auŋanik Christ nakuułhaaqtuamik aitchuunmik tamatkunaŋŋa. 
HEB.9.24	Qanuq Christ isianiŋaruq qiḷaŋmun sivuġaanun God-im uvagut pisivluta. Isiŋaitchuq inimun ilaaguaqtaułhamaaqtuamun savaaŋannun iñuich, tuvrautiłhiñauruamun qiḷaŋmiittuamun. 
HEB.9.25	Naaggaunnii Christ aitchuutigitqigaġluni inmiñik piŋitchuq, aŋaiyyuliqsiqpaich qaukłiŋisun inimun ilaaguaqtaułhamaaqtuamun ukiutuaġman isiġuuruatun saagaqłuni auŋmik, ilaan augiŋisamiñik. 
HEB.9.26	Qanuq tainna Christ aitchuutigitqigaaġuugumi, nagliksaatqigaqtuksrauniaġaluaqtuq akulaitchuami nunaqaŋa savaagumman. Aglaan paŋmapak, isuani piviksram, Christ qaiŋaruq atausiaqłuni, piiġiaqługu piḷuun aitchuutigivluni inmiñik. 
HEB.9.27	Iñuich tuquruksrausuurut atautchimi, aasii taavruma aquagun isivġiqsaulutiŋ. 
HEB.9.28	Tainnatulli Christ, tuqutauganiŋavluni atausiaqłuni piiġiaqługich piḷuutiŋich iñugiaktuat, niptatqigñiaġmiuq, piḷuun piiġiasuŋaġnagu aglaan annautiyaqtuġlugich niġiupiaqtuat inmiñik.
HEB.10.1	Tavra pitqurat taġġauruatun isiññaŋarut sunun anniqsuutauyumaaqtuanun Christ qaġġisiniakkaŋiñun. Pitqurat aitchuiḷaiñŋarut tamatkuniŋa anniqsuusiaksranik. Taamna tainnainman pitqurat piḷuutaiqsiḷaiñŋarut tamatkuniŋa qalliḷaaqtuanik God-mun tamatkunuuna ikipkautitigun aitchuutausuuruatigun ukiutuaġman. 
HEB.10.2	Ikipkautit piḷuutaiqsiḷḷapiaqpata aġiunayaqtut pitqigaŋaiġḷugich. Aŋaiyyurauruat atausiaġlugu taimuŋa piḷuutaiqsaullakpata, tavraŋŋaaglaan itqatqikkayaitkaich piḷuutit. 
HEB.10.3	Tavraaglaan tamatkua ikipkaisit aitchuutauruat ukiutuaġman itqaqtirrutauraqtut piḷuusiqirautilaaŋannun iñuich. 
HEB.10.4	Qanuq auŋich ikipkautausuuruat niġrutit piḷuutaiġutauyumiñaitchut.
HEB.10.5	Tainnainniġmata, Christ nunamukami, ilaa uqallaŋaruq God-mun,
HEB.10.5	“Kipiġniuttaġiŋaitkitin ikipkautit aitchuutillu,
HEB.10.5	aglaan timimik itqanaiqsisiŋagiŋma tuquyumiñaquvluŋa.
HEB.10.6	Ikipkautit aitchuutit piḷuutaiġutiksrat pisuġuiġutigiŋaitkitin.
HEB.10.7	Taamna pisigivlugu uqallaŋaruŋa,
HEB.10.7	God-auruatiin,
HEB.10.7	uvaŋa qaiŋaruŋa kamagiyaqtuqługu pisuutin,
HEB.10.7	aglausimaniŋatitun uvapkun Bible-ni.”
HEB.10.8	Ilaa uqallaqqaaŋaruq, “Kipiġniuġutiqaŋaitchutin pisuġuiġutiqaŋaitchutillu ikipkautinik qanusipayaanik aitchuutauruanik tuvraqługich pitqurat.” 
HEB.10.9	Aasii uqallavsaaŋaruq, “Uvaŋa qaiŋaruŋa kamagiyaqtuqługu pisuutin.” Christ-gum piqutauŋaiŋagaa sivulliq sivuniqaqtuaq ikipkautinik aitchuiñiq tuvraqługich pitqurat, aasii inillakługu tuglia, sivuniqaqtuaq kamaksriñiġmik God-im pisuutaanik. 
HEB.10.10	Tavraasii Jesus Christ-gum kamagiŋagaa God-im pisuutaa, aitchuutigivlugu timini atausiaqługu taimuŋa piḷuutit pisigivlugich, aasii ilaaguaqłuta God-mun.
HEB.10.11	Aŋaiyyuliqsiqpapayaaq nunamiittuaq makitasuuruq uvlutuaġman savaaġiramiñi, aitchuigaluamiiqł̣uni taapkuniŋasuŋaiññaq ikipkautinik, piḷuutaiġutauyumiñaitchuanik.
HEB.10.12	Tavrali Christ aitchuiganikami ikipkaunmik piḷuutinun atautchimi taimuŋa, ilaa aquvinŋaruq God-im taliqpiata tuŋaanun,
HEB.10.13	tavrani utaqqisaqłuni akiiḷitchiaġilugich uumigirini. 
HEB.10.14	Qanuq atausiaqsiññaqłuni aitchuivḷuni ilaan piḷuutaiŋagai taimuŋa tamatkua ilaaguaqtauruat God-mun.
HEB.10.15	Taamna Ilitqusiġiksuam nalupqinaiŋagaa uvaptiŋnun, uqallakłuni inna,
HEB.10.16	“Uvvauna sivunniuġun taŋŋiqsinniakkaġa ilaiññun
HEB.10.16	aquatigun tamatkua uvlut, uqaqtuq Ataniq.
HEB.10.16	Pitquratka kamagipkaġniaġitka itqaumapqaġlugiḷḷu iliŋiññun.”
HEB.10.17	Suli uqallavsaaqłuni, “Itqaumaŋaiġñiaġitka piḷuutiŋiḷḷu kamasuutairrutiŋiḷḷu tavraŋŋaaglaan.”
HEB.10.18	Piḷuutillu kamasuutairrutillu suliqutigiŋaiqsaummata, aitchuiviksraiqsuq ikipkautinik piḷuutit pisigilugich.
HEB.10.19	Tavraasii aniqatiit, attaqsrautairrutiqaqtugut isiġumiñaqłuta inimun ilaaguaqtaułhamaaqtauruamun God-mun auŋagun Jesus, 
HEB.10.20	ilaan aŋmautiŋagaatigut nutauruamik apqunmik qalliḷaaġviksraptiŋnik God-mun aasii iñuuluta isuitchuamun. Aŋaiyyuliqsiqpaich qaukłiatun qalliḷaaqtuatun God-mun amuŋatchianun talukiyaam, uvaguttauq qalliḷaaġumiñaġmigikput God timaagun Jesus, aitchuutigikkaŋagun tuquvluni. 
HEB.10.21	Suli kamanaqtuamik aŋaiyyuliqsiqpaqaqtugut atanġuruamik God-im igluqatiŋiñun. 
HEB.10.22	Taapkua tainnainniġmata, qalliḷaaqta God-mun iḷumutuuqtuamik uummatiqaġluta ukpiġutiqaġlutalu nalupqisuŋipiaqtuamik, isumaaluutaiġḷuta piḷuutiptiŋnik, suli salummaqtaupiaġluta piḷuutiptiŋniñ.
HEB.10.23	Nalupqisuŋipiaqta qanuġliqaaŋaiġḷutalu uqautigiguptigu ukpiġikkaqput, qanuq God unniqsuqłiiŋaruaq ukpiġnapiaqtuq. 
HEB.10.24	Suli isumalaaġutigilakput qanuġluta qapiŋaisaaġutisugluta avanmun piviuttaqqutiniġmun piḷġusiġiksuanullu. 
HEB.10.25	Katitqataqta piŋitqataaŋaiġḷuta atautchimun, piḷġusiġiliutikkaŋatitun iḷaŋisa iñuich iḷisimalugu Atanġum uvlua qallisaiññaqtuaq.
HEB.10.26	Qanuq piḷuusiqiugaaġupta pisaaġiugaġluta kaŋiqsiŋaqqaaġlugu iḷumun ittuaq, ikipkautiksravsaamik allamik piitchuq piḷuutiptiŋnun piiġutiksramik. 
HEB.10.27	Aglaan imma ittuq sivuuġanaqtuaq niġiugiraksraqput isivġiqsauviksraun, suli suamaruaq igniq suksraunġiiñiaqtuaq uumigiriŋiññik God-im.
HEB.10.28	Iñuk kamaksriŋitchuaq Moses pitquraŋiñik tuqutaugayuŋaruq nagligiriqayuitchuq, uqaġiriqaġman malġuŋnik piŋasuniglu iḷisimaruanik piḷuusiqimman.
HEB.10.29	Qanutun suaŋałhaaqtuamik tatavsagaksrauruq iñuk tununniktuaq God-im Iġñiŋanik, anniqsuutauŋiññivḷugu Christ tuqqutaa ilaan ilaaguaqtirrusiani God-mun, aasii pisaaŋavlugu Ilitqusiġiksuaq nagliktuutiqpaqaqtuaq inmiñun.
HEB.10.30	Qanuq iḷisimagikput kiutilaaŋa uqallaŋaruaq, “Nalaunŋaruamik uvaŋa piñiaqtuŋa. Uvaŋa akisaurriñiaqtuŋa.” Suli uqallavsaaŋaruq, “Uvaŋa Atanġuruaŋaa isivġiġñiaġitka iñutka.”
HEB.10.31	Sivuuġanaqtuq tatavsaqtitchumiñaqsiruni God-mun iñuuruamun. 
HEB.10.32	Tavra itqaqsigik sivulliich taipkua uvluġiŋarasi ukpiqqaaqavsi, igḷutuŋagisi nagliksaaġutiqpaich akiiḷipkaġaluaġnasi. 
HEB.10.33	Iḷaanniusi piaqłuktaqsiġuuŋarusi iłuiḷḷiuqtitausuurusiḷu iñuich takkuanni. Iḷaannisuli piqatausałhiñaaġuqłusi tainna aŋalatauruanun. 
HEB.10.34	Qanuq naglikkutiqaġuuŋarusiḷu tigutaaqtauruanun, suli sugilaitkiksi aqsaktauniq suġauttavsiññik, akuqtuqsimaaqługu suġaliqaqtilaaqsi nuŋuyumaaŋitchuanik qiḷaŋmi. 
HEB.10.35	Taamna pisigilugu attaqsraŋirrutiqaġitchisuli Ataniġmun, kamanaqtuamik akiḷiusiaqaġniaqtusi. 
HEB.10.36	Aglaan manimmiḷgutiqaqtuksraurusi nalautchiyumiñaġuglusi pisuutaanik God-im aasii aitchuusiaqaġlusi ilaan unniqsuqłiisaanik iñuggunmik isuitchuamik. 
HEB.10.37	Qanuq Bible uqaluqaqtut inna,
HEB.10.37	“Piñatchiaqpakkumiñaiqsuq qaiyumaaqtuaq qaiñiaqtuq.
HEB.10.37	Ilaa muluniaŋitchuq.
HEB.10.38	Aasii nalaunŋaruatka iñuuniaġniaqtut ukpiġutiqaġlutiŋ.
HEB.10.38	Aglaan tununniktuat uvamnik iviġaumagiŋitkitka.”
HEB.10.39	Aglaan ami uvagut iḷaliqsuutiŋitchugut tamatkunuŋa tununniktuanun Ataniġmik aasii suksraunġiqsauvlutiŋ, aglaan iḷaurugut tamatkunuŋa ukpiqsimaaqtuanun aasii annaurrauvluta isuitchuamun.
HEB.11.1	Iñuk ukpiġutiqaqtuaq nalupqisuŋitchuq God-im unniqsuqłiisiŋi taŋŋiġñiaqtilaaŋannik. Suli ukpiġutaata nalupqisuŋisitkaa sut ilitqutchikun ittuat iḷumun itilaaŋannik. 
HEB.11.2	Qanuq taipkua iñuich taimani ukpiġutiqaġmata, God-im iviġaummatigiŋagai. 
HEB.11.3	Ukpiġutiqaqłuta kaŋiqsigikput God-im uqaluŋmigun nunamik savaŋatilaaŋa, tamatkua sut tautugnaqtuat savaaguŋatilaaŋannik suniñ salapqiŋitchuaniñ.
HEB.11.4	Abel ukpiġutiqaqłuni God-mun aitchuiŋaruq akuqtuġnałhaaqtuamik ikipkaunmik Cain-miñ, taavrumuuna ilaa iviġaumakkusiaqaŋaruq nalaunŋarualirauvluni. God-im nalunaiŋagaa iviġaumatilaani akuqtuqługich aitchuutiŋi. Abel tuquŋagaluaqtuq, ukpiġutaaniñ iḷitchiyumiñaqtugut suli.
HEB.11.5	Enoch ukpiġutiqaqłuni mayuurrauŋaruq qiḷaŋmun tuqugaluaqtinnagu, aasii paqinnaiñŋaruq, qanuq God-im qiḷaŋmuutiŋagaa. Aasii mayuurrauŋaiñŋaan, God-im nalunaiŋagaa Enoch iviġaumagitilaaŋanik.
HEB.11.6	Tavra kialiqaa ukpiġutaitchuam iviġagumiñaipiaġaa God. Qanuq kiñaliqaa qaisuktuaq God-mun ukpiqtuksraupiaqtuq God-iqaġniḷugu, suli paqitillaniḷugu tamatkunuŋa ivaqłiapiaqtuanun inmiñik. 
HEB.11.7	Noah-m ukpiġiŋagaa God uqallautimmani suna piñiaqtilaaŋanik. Tautuŋaitkaluaŋŋaan uliqpaktuksraq, arguaginiḷugu God, umiaqpiŋaruq annautisukługich igluqatini. Umiaqpivḷuni salapqiŋagaa ukpiġutairrutaat nunam iñuŋisa aasii suksraunġiqsauŋarut. Pisigivlugu Noah-m ukpiġutaa God-im akuqtuŋagaa.
HEB.11.8	Ukpiġutiqaqłuni, Abraham kamaksriŋaruq God-im ququaġmani aullaquvlugu nunamun aitchuusiaġiyumaakkaġmiñun kiŋuvaaġitqulugu. Tavra aullaŋaruq, nalullaġmi sumun aullaġniaqtilaamiñik.
HEB.11.9	Ukpiġutiqaqłuni tuyuġmiaġuŋaruq nunami God-im unniqsuqłiisaani inmiŋnun, tupiqtuqłutiŋ allami nunami inmatun. Tainnatuttauq Isaac-lu Jacob-lu tupiqtuŋammiuk kiŋuvaannaktaaksraunmiŋni taavrumani nunami unniqsuqłiisauruami.
HEB.11.10	Qanuq Abraham niġiugaqaŋaruq iniqpaŋmik nuktaŋitchuamik iñuuviksramiñik, God-im payaŋaiqł̣ugu nappakkaŋanik ilaan isumamigun.
HEB.11.11	Ukpiġutiqaqłuni, Sarah aaquaŋagaluallaġmi siŋaiyaupkaqtauŋaruq, qanuq ukpiġiŋagaa piḷḷaruaguvlugu God unniqsuqłiiŋaruaq.
HEB.11.12	Tavraasii Abraham-miñ, iñuŋmiñ atautchimiñ tuquŋaruatun iḷiŋaruamiñ, aniŋarut kiŋuniġiich iñugiaktigiliqł̣utiŋ uvluġiaŋisun qiḷaum, kisiññaisigiruatullu qaviaŋatun taġium siñaata.
HEB.11.13	Tamatkua iluqaġmiŋ tuquŋarut ukpiġutiqaqłutiŋ aitchuusiaġigaluaġnagich unniqsuqłiisauruat, aglaan iḷisimavlutiŋ taŋŋiġñiaqtilaaŋannik quviatchaktitauŋarut. Piiḷaaġiŋaitkaat iglaagutilaaqtiŋ tuyuġmiagutilaaqtiglu nunami.
HEB.11.14	Iñuich tainna uqaqtuat nalupqinaiġaat niġiuktilaaqtiŋ aimaaġviksramik qiḷaŋmi. 
HEB.11.15	Isumagiŋagumirruŋ taimña nuna qimakkaqtiŋ, utiġumiñaŋagaluaqtut pisukkumiŋ. 
HEB.11.16	Aglaan iliŋich kipiġniuŋarut iñuusukłutiŋ nakuułhaaqtuami aimaaġviŋmi, qiḷaŋmiittuami. Taamna pisigivlugu God-im kanŋusuutigiŋitkaa tairaugumi ilaisa God-iŋannik, aasii itqanaiyautiŋagai iniqpaŋmik.
HEB.11.17	Abraham uuktuaqtaukami ukpiġutiqaqłuni kamagiŋagaa God, aasii aitchuutigivlugu Isaac ikipkautiksrauvlugu. Taamna aitchuusiaqaŋaruaq unniqsuqłiiñmik iñugiaktuanik kiŋuniksranik itqanaiñŋaruq aitchuutigisukługuunnii iġñitualuni,
HEB.11.18	unniqsuqłiiŋagaluaqtillugu God inna, Isaac-kuaġlutiŋ kiŋuniqtin iñukpalliġñiaqtut.
HEB.11.19	Abraham nalupqigiŋaitkaa God aŋipkaiyumiñaqtilaaŋanik Isaac-mik tuqqunmiñ. Tavra tainna pimman, iġñini aitchuusiaġitqiŋagaa iñuuvlugu, tuquŋaruatun iḷigaluaqtuaq.
HEB.11.20	Isaac ukpiġutiqaqłuni uqallaŋaruq iġñagmiñun Jacob-mullu Esau-mullu God-mun aitchuutiginiaġnivḷugich quviasaaġusiat piyumaaqtuat.
HEB.11.21	Jacob tuquaqsikami, ukpiġutiqaqłuni uqallautiŋagik atausiullaavlugik iġñiŋik Joseph piḷḷuatausiaqaquvlugik, sikimmivḷuni aŋaiyyuŋaruq ayauppiaqsimaaqłuni.
HEB.11.22	Joseph, tuquyasikami, ukpiġutiqaqłuni uqallausiġiŋagaa aullaġniksrautaat Israel-guruat Egypt-miñ. Aasii nalupqigiŋił̣ł̣ugu aullaġniaqtilaaŋat, piraksriiŋaruq aullatitquvlugu iḷuviñi.
HEB.11.23	Moses animman aŋayuqaak ukpiġutiqaqłutik, iriqsimaŋagaak tatqiñi piŋasuni. Tautukamitku miqłiqtułhiñauŋitpalliġman, sivuuġagiŋaitkaak kamaksriŋiññiksraq umialgum pitqurriutaanik aŋugaurat tuqutquvlugich.
HEB.11.24	Moses ukpiġutiqaqłuni God-mun aŋutiġuanikami, iñuusuŋiñŋaruq iġñiġuluni Pharoah-m panianun,
HEB.11.25	tigusiaġiłhaaqługu pigiitchuakun aŋalatauniq piqatigilugich God-im iñuŋi aliasuŋisaaġutiqallagniġmiñ piḷuutinik piiġaqtuanik. 
HEB.11.26	Ilaa nagliksaaŋaruq pimaqłuktausiaqaqłuni piqatigivlugich iñuŋi God-im, nagliksaaġmatun Christ pisigivlugu. Aasii isummatigiŋagaa nagliksaaġniq anniqsuutaułhaaqługu suġaliŋiñiñ Egypt, qanuq ilaa ukpipiaŋaruq God-mun akiḷiġñiaġnivḷuni.
HEB.11.27	Ukpiġutiqaqłuni Moses qimaŋagaa Egypt, iqsigiŋaiqł̣ugu qinnautaa umialgum qanuq sivunmuuŋaruq iñuktun tautuaġiruatun God-mik tautugnaitchuamik.
HEB.11.28	Moses ukpiġiŋagaa God uqallautimmani piraksriqł̣ugich iñuich imnaiyaam auŋanik qivsaliquvlugich upkuat avatiŋich, God-im isaġulganun tuqqutauruamun tuqutquŋił̣ł̣ugich aŋayukłich miqłiqtuŋich, miqłiqtuŋisun tuqutauruatun Egypt-miut.
HEB.11.29	Ukpiġutiqaqłutiŋ Israel-guruat ikaaŋagaat taġiuq atiqaqtuaq Red Sea-mik, pisuaqłutiŋ paliumaruakun nunakuaġmatun. Aglaalli Egypt-miut, tainnatun pisaġaluaqamiŋ ipigiññaŋarut.
HEB.11.30	Ukpiġutaatigun Israel-guruat katchiġruaŋi Jericho-m ulġupkaqtauŋarut kaivaluqqaaqługich tallimat malġugni uvluni.
HEB.11.31	Ukpiġutiqaqłuni, Rahab allatuqti tuqutauŋaitchuq iñuich piqatigilugich tuqummata iñuuruat Jericho-mi ukpiġiŋił̣ł̣ugu God, ilaan iḷammiuġutikun paġlaŋavlugich nalunaqtuakun takuuqtit.
HEB.11.32	Uqautivsaaġumiñaġaluaġivsi iñuktigun ukpiġutiqaqtuatigun. Sivisuvaitchuq quliaqtuaġisaġupkich Gideon-lu Barak-lu Samson-lu Jephthah-lu David-lu Samuel-lu uqaqtiŋiḷu God-im.
HEB.11.33	Ukpiġutiqaqłutiŋ akimaŋarut umialgutiniñ, piŋarut nalaunŋaruanik pitqiksiġautairrunmiglu, akuqtuiŋarut God-im unniqsuqłiisiŋiñik, annaurrauŋarut lion-niñ,
HEB.11.34	ikiŋaitkai ikualaqpaktuam igniġum, allattauq annaŋarut savikpakun tuqutauniksramiñ, allattauq suaŋŋatinnaŋarut suaŋaiḷikamiŋ, iḷaŋitchauq sapiġñaqsiŋarut aŋuyakamiŋ, aasii pigruqtitchiŋarut allat nunat aŋuyaktiŋiññik.
HEB.11.35	Ukpiġutiqaqłutiŋ, aġnat aitchuusiaqaŋarut tuquriamiŋnik aŋipkaqtauvlugich. Iñuich iḷaŋich anniġñapiaġataqtuakun nagliksaaqtitauŋarut, pisuŋiñŋagaat tigutaaqtauŋaiḷḷaŋniksraq, aŋisukłutiŋ nakuułhaaqtuamun iñuggunmun.
HEB.11.36	Allattauq nagliksautigiŋagaat kipakkusiaq ipiġaqtuqsiġñiġlu, qiḷiqsruivḷugiḷḷu tigutaaqtauvlutiglu.
HEB.11.37	Ukpiġutiqaqłutiŋ uyaġaŋnik miḷḷuuqtauŋarut, uluaqtuqtauŋarullu malġuułługich, uuktuqtauŋarut, tuqutauŋarut savikpaŋnik, kukiḷuŋarut annuġaaqaqłutiŋ niġrutit amiŋiññik piiḷḷiuqłutiŋ, iłuiḷḷiuqtitauvlutiŋ, anniaqtauvlutiglu.
HEB.11.38	Maliqataqsiŋarut nunagluktuakun iġġisigullu iriqtuqłutiŋ qaiġusuŋiñiḷu nunam. Iliŋich nunam iñuŋisa naligiŋitkaich.
HEB.11.39	Aasii taipkua iluqaġmiŋ ukpiqtuaguvlutiŋ, iviġaumanaġaluaqtuat God-mun aitchuusiaġiŋaitkaat God-im unniqsuqłiisaa, 
HEB.11.40	qanuq God sivunniŋaruq nakuułhaaqtuamik uvaptiŋnun. Taipkua utaqqiruksrauŋarut uvaptiŋnik piqatigiyumiñaqsitchiaġiluta God-im unniqsuqłiisaanik.
HEB.12.1	Iluqaġmiŋ taipkua ukpiġutiqaqtuat qiñiqtuaqtuatun iñugiakłutiŋ ittut aqpaliurraqtuanik, uvagullu aqpaliurraqtuaguruatun. Tavraasii, asivaġlavut iluqaisa piñaiḷutapayaat nakuuŋitchuat, piḷuutipayaallu ayuġnaitchuat qaniłłutiŋ, aasii tikitqaurraqta piyumalaaġluta God-im pitqutaagun uvaptiŋnun, 
HEB.12.2	qiñiġlugu Jesus aullaqisaaguruaq naamasiriŋalu ukpiġutipta. Pisigivlugu quviasuun akiḷiusiaksrani, igḷutuŋagaa tuqqun aŋarraurami, sugiŋaiqł̣ugu kanŋusaaġun, aasii aquvititauŋaruq taliqpiata tuŋaanun God-im qiḷaŋmi.
HEB.12.3	Isumalaaġutigisiuŋ Jesus. Igḷutuiŋaruq qanutupayauraq piaqłuktautinik piḷuusiqiriniñ, tainnatulli ilivsi piyuaqsiġuvsi piḷaiŋitchumausi qapiŋasiŋiḷḷusiḷu. 
HEB.12.4	Qanuq ilivsi aŋuyaŋaitchusi piḷuunmik maqitchisałhiñaaġuġlusi auvsiññik. 
HEB.12.5	Piiguŋasugnaqtusi God-im uqaluanik tuqłuutiqaqtuamik ilivsiññun iġñinik,
HEB.12.5	“Uvaŋa iġñiiŋ, anniqsuutauŋiññasuginagu tatavsautaa Atanġum,
HEB.12.5	naaggaunnii qapiŋasiñak ilaan tatavsaqpatin.
HEB.12.6	Qanuq Atanġum tatavsaġuugaa iñuk ilaan piviuttaġikkani,
HEB.12.6	suli tatavsaqługu iñupayaaq ilaan iġñiḷiutikkani.”
HEB.12.7	Igḷutugaksraġigiksi Aapamiñ tatavsausiaġiruatun. God-im aŋalatkaasi iġñiqtun iḷiuqłusi. Iġñipayaaq aapaŋan tatavsaġuugaa. 
HEB.12.8	Iġñipayaat tatavsaqtaullapkaqługich, tatavsaqtaulaiñŋaniġuvsi, ilivsi aapaiḷḷiaguniqsusi miqłiqtut. 
HEB.12.9	Taamnatualuuŋiñmiuq, nunami aapaqaqtugut tatavsaqtiksraptiŋnik aasii kamagisuugivut. Kamakkutiqałhaaqtuksraurugut Aapaŋannun ilitqutchivsa iñuggutiqaġumaugut. 
HEB.12.10	Qanuq nunami aapapta tatavsaġuugaatigut sivikisuurami nalaunŋanasugikamirruŋ, aglaalli God-im tatavsaġuugaatigut anniqsuqsaqłuta, piqatigillasisaiññaquvluni uvaptiŋnun piḷuutairrunmiñi. 
HEB.12.11	Iluqani tatavsaun anniġñaqtuq quvianaitchuġlu sivikisuurami aglaan aquvatigun piḷḷuataqtitchisuuruq tamatkunuŋa ayuġaksausiaqaqtuanun tatavsausianik.
HEB.12.12	Taamna pisigilugu, qapiŋaimmaġiksaaġitchi ukpiqsimaaġlusiḷu tatavsaqtaukavsi.
HEB.12.13	Iñuutchisi sivukkiruatun qaiqsuatullu apqutitun illich, suaŋaił̣haaqtuat ukpiqtuat maliġuutiyumaut puukaġaluaġnatiŋ, aasii suaŋasiḷaaqtaulutiŋ.
HEB.12.14	Iñupayaanun aŋuyautairrutiqaġitchi, ilaaguaqtaulusiḷu God-mun. Taapkuak piiḷḷugik, kialiqaa tautukkumiñaitkaa Ataniq. 
HEB.12.15	Qaunagisitchi iluqasi iñuusuglusi God-im ikayuutaagun. Iluqasi killuqsrautaittitchi, qanuq salapqiġman killuqsraun isumaalluksautausuuruq, aasii iñugiaktuat piḷuksipkaqługich.
HEB.12.16	Kiñaliqaa allatuqtauŋiḷḷi naagga qaunakłaanġiġḷuni piññani God-mik Esau-tun, tunisiŋaruatun kiŋuvaannaktaaksrautikkaluamiñik atautchimi niġiñiġmun.
HEB.12.17	Qanuq iḷisimarusi aquvatigun, ilaa kipiġniutchakkaluaqami piññaktaaġisukługu kiŋuvaannaktaaksrautikkaluani, ilaa itigaurraŋaruq. Tasuqsaagaluaqamiuŋ qulvivḷuni, kiŋuġautchiŋaruq isumalitqigñiksramun.
HEB.12.18	Ilivsi qaiŋaitchusi iġġimun Moses aitchuusiaqaġvianun pitquranik, igniġmun ikualaruamun, taaqtuamullu, qaummaavyuktuamullu, anuġiqpaktuamullu,
HEB.12.19	nipauqłuktautivlu nipaanun nipimullu uqaluqaqtuamun. Iñuich tusaaruat iqsitchakpaił̣ł̣utiŋ qiññuaqtuŋarut uqautiŋaiquvlutiŋ. 
HEB.12.20	Qanuq iliŋisa iqsitchautigiŋagaat piraksriun aitchuutauruaq inmiŋnun inna, “Iñuich unnii niġrutimunniiḷu aksiukpagu iġġiq, uyaġaŋnik miḷḷuuqtauniaqtuq.”
HEB.12.21	Qanutun tatamaanaqtigiŋaruq tautukkaŋat Moses uqallallasimman, “Iqsitchakłuŋa uuliksiŋaruŋa.”
HEB.12.22	Aglaan qaiŋarusi Iġġianun Zion iniqpaŋanun iñuuruam God-im, Jerusalem-mun qiḷaŋmiittuamun, isaġuliŋnullu kisiññaġumiñaitchuanun quviasukłutiŋ kasimaruat, 
HEB.12.23	kasimaniŋannullu kamanaqtuat atiŋich aglausimaruat qiḷaŋmi, God-mullu isivġiqsauruamun iluqaiññun, ilitqusiŋiññullu nalaunŋaruat iñuich naamasipkaqtauŋarut. 
HEB.12.24	Qaiŋammiusi Jesus-mun, atisipkaiñiaqtauruamun, aitchuqłuta God-im nutauruamik sivunniuġutaanik. Nalupqinaiŋagaa God-im sivunniuġutaa maqipkaqługu auni, iḷisaurriruaq iłuałhaaqtuanik uvaptiŋnun Abel auŋaniñ.
HEB.12.25	Qaunagisitchi kamagisuglugu God uqaqtuaq. Qanuq taipkua kamaksriŋitchuat Moses-mik tatavsaqtauŋarut, uvagut tatavsaqtaułhaaġniaqtugut kamagisuŋitkuptigu God.
HEB.12.26	Ilaan nipiłhiñaŋata taimani aulayyaŋagaa nuna, paŋmapak-aasii ilaa unniqsuqłiiŋaruq, “Atausivsaami aulayyaksiññaġniaŋitkiga nuna aglaan qiḷaglu.”
HEB.12.27	Taamna uqallaun, “Atausivsaamiiġun,” sivuniqaqtuq sut aŋalayyaktauyumiñaqtuat piiqsauniaqtut, qanuq savaaguŋarut. Sut aulayyaktauyumiñaitchuat itchumaaqtut isuitchuamun. 
HEB.12.28	Aitchuusiaqaqapta umialgunmik aulayyaktauyumiñaitchuamik, quyyatiqaqta suli savautilluataġlakput God qiksigipiaġataġlugu, 
HEB.12.29	qanuq God-ikput ikinnillaruatun igniqtun ittuq.
HEB.13.1	Aniqatigiiksusi piviuttaqqutisitchi ataramik. 
HEB.13.2	Tukkuliisitchi iglaaguruanik, qanuq iñuich iḷaŋich tuyuġmiaqaŋarut isaġuliŋnik, nalullaisa isaġulgutilaaŋat.
HEB.13.3	Itqaumasigik tamatkua tigutaaqtauruat, tigutaaġviŋmiitqatigimmatun illugich, tamatkualu pimaqłuktaqtauruat, pimaqłuktaqsiqatigimmatun illugich.
HEB.13.4	Katitirrun isummatigipkaġluataqsiuŋ akunġanni iñupayaat, suli katitirrutim unniqsuqłiisiŋi sumikunnii navignasigik, qanuq God-im isivġiġñiaġai allatuqtit tuvaaqataitchuallu tuvaaqatiqaqtuallu atunim. 
HEB.13.5	Qaunakkusiuŋ iñuuniaġniqsi iñuusuŋiḷḷusi manik kisian pisigilugu, suli apaigilugu pigikkaqsi, qanuq God uqallaŋaruq, “Uvaŋa sumikunnii qimaŋniaŋitkivsi naaggaunnii suksraaġlusi.”
HEB.13.6	Taamna pisigilugu nalupqisuŋiḷḷuta uqallakkumiñaqtugut,
HEB.13.6	“Ataniq ikayuqtigigiga,
HEB.13.6	iqsiñiaŋitchuŋa qanuqsaagaluaqpaŋa iñuum.”
HEB.13.7	Piiguġnagich aullarrisi, uqaurriŋaruat ilivsiññun uqaluanik God-im, isumalaaġutigilugu nalaunŋaruaq iñuggutaat, suli ukpiġutiqaġlusi iliŋisitun. 
HEB.13.8	Jesus Christ qanuqiḷiḷaitchuq ikpaksraġlu uvlupaglu taimuŋalu. 
HEB.13.9	Tavraasii asiñuutipkaġnasi iñuŋnun iñugiaktuatigun allanaqtuatigun iḷisaurriruanun. Ukpiġutivsiññi suaŋasiḷaaqtausitchi nagliktuutiqpaŋagun God-im, pitquranik niqitigun kamaksriñiŋiḷaakun aŋaiyyuliqiniġmi pitquratigun anniqsuiḷaitchuatigun tamatkuniŋa piqutiqaqtuanik.
HEB.13.10	Uvagut aitchuutinun ikipkaiviqaqtugut tamatkua savaurriruat tupiġmik niqiksraġvigiyumiñaisaŋannik. 
HEB.13.11	Qanuq qatigaŋich tamatkua niġrutit ikipkaġayukkaich siḷataani iniqpaum, auŋich aŋaiyyuliqsiqpaum qaġġisikkaŋisa salumaruamun inimun ikipkautausaqługich piḷuutaiġutautquvlugich.
HEB.13.12	Tainnatun Jesus-tauq nagliksaaŋammiuq siḷataani paaqpaum ilaaguaġukługich God-mun iñuich ilaan auŋmigun. 
HEB.13.13	Taamna pisigilugu aullaqta ilaanun siḷataannun inauruat, igḷutuaqaġluta piaqłuktausiamik ilaa pisigilugu. 
HEB.13.14	Qanuq maani piitchugut aimaaġviŋmik iñiġlugu ittuamik, aglaan niġiuktugut aimaaġviksramik qiḷaŋmiittuamik. 
HEB.13.15	Taamna tainnainman, Jesus ikayuqtigilugu, nanġaqsimaaġlakput God, taamna nanġaiñiqput aitchuiñġummatun ittuq ilaanun, quliaqtuaġutilugich allat iñuich kamanautaanik.
HEB.13.16	Nakuurualiqiugaġitchi suli saqqiqinnillaalusi pigikkavsiññiñ, qanuq God-im tainnatchich aitchuutit iviġaumagigai.
HEB.13.17	Kamagisigik aullarrisi aŋalatillusiḷu iliŋiñun, qanuq ikayuġaasi asivaquŋił̣ł̣usi Ataniġmiñ, iñuktitun quliaqtuaqtuksrauruatitun God-mun qanuq qaunaksrisilaamiŋnik ilivsiññik. Tainna piguvsi aullarrisi quviasugniaqtut ipiqtusuŋiḷḷutiŋ, aasiivsauq ilivsi anniqsuusiaqaġniaġmiusi. 
HEB.13.18	Aŋaiyyutisiŋa, qanuq nalupqisuŋitchuŋa iñuulluataqtilaamnik aasii kipiġniuqtuŋasuli iñuulluataġukłuŋa. 
HEB.13.19	Pitquyummiiġivsi aŋaiyyutquvlusi kipiġniupiaġataġlusi uvaŋa utiqtitautquluŋa ilivsiññun qilamipayaaq.
HEB.13.20	God, aitchuiruaq tutqiunmik, aŋipkaiŋaruq Ataniptiŋnik Jesus-mik tuqqunmiñ, qaunaksriruamik uvaptiŋnik imnaiḷiqirigiksuaq qaunaksrimmatun imnaimiñik, qanuq ilaa tuquŋaruq annautisukłuta isuitchuamun kamagivlugu God-im sivunniuġutaa.
HEB.13.21	Aasii paŋmapak God-im suaŋŋasiġḷisisuq naamaruamik, kamaksriyumiñaqsiḷusi pisuunmiñik, iñuupkallasiḷusi iviġaumanaqtuakun inmiñun Jesus Christ-kun nanġakkaptigun isuitchuamun. Amen.
HEB.13.22	Apiġipiaġivsi aniqatiit, piavsautiginagich uqalutka siḷġiqsuiñikun tuyuutigikkatka ukunani naitchuani tuyuutini. 
HEB.13.23	Quyaniaqtusi tusaaguvsi aniqatikput Timothy, tigutaaqtauŋaiqsitauruq, qaiñasuaqpan piqatigilugu tautugniaġivsi.
HEB.13.24	Paġlasigik iluqaisa aullarrisi iluqaisalu ilaaguaqtauruat God-mun. Taapkua iñuuruat Italy-mi tuyuġaasi piviuttaqqunmiŋnik. 
HEB.13.25	God nagliktuutiqpaqaġli iluqavsiññun. Amen.
JAS.1.1	James, kivgaŋa God-im Atanġuvlu Jesus Christ, tuyuqtuq paġlatinik iluqaiññun God-im iñuŋiñun siaminŋaruanun iluqaani nunami.
JAS.1.2	Aniqatiimaaŋ, quviasupiaġitchi uuktuaqtaukavsi allakaaġiiñik uuktuaġutinik, 
JAS.1.3	qanuq iḷisimarusi uuktuaġusiaŋa ukpiġutivsi tuniqsiḷiġutigigiksi. 
JAS.1.4	Aasii tuniqsimatuiññaġitchi supayaami, ataramik piḷusi God-im piḷġusiġitqukkaŋiñik iluqaiññik, ataramik iñuusiqaġumausi iviġaumasuglugu God, sunik piŋaiġḷusi iviġaumanaitchuanik ilaanun. 
JAS.1.5	Kiñapayaaq isumattutaiḷḷiuġumi, qiññuaġli God-miñ aasii isumattutiksriññiaġaa. Qanuq God aitchuiḷḷaruq iñupayaanun nauttaasuŋaġnani, qiññuaġniġaqłilaitchuġlu.
JAS.1.6	Aglaan apiqsriḷi ukpiġutiqaġluni, nalupqisuutaiḷḷuni suuramikunnii, qanuq iñuk nalupqisuktuaq ittuq qaiḷḷiŋatun taġium uŋugrugikkaŋatun nalluakkaŋatullu anuġim. 
JAS.1.7	Iñuk tainnaittuaq isumanani aitchuusiaqaġniaġasugaluni supayaamik Ataniġmiñ. 
JAS.1.8	Qanuq malġuutchiŋaruamik isumalik tuniqsimaruaguŋitchuq suraġaġnipayaamiñi.
JAS.1.9	Aniqan iḷiappauruaq mattumani nunami quviasuktuksrauruq God-im kamanaqsipkaġmani,
JAS.1.10	tainnatun suli suġalliruaq aniqan God-im kamanaiqsinmani, qanuq ukpiqtuat atirut God-mun. Suġalliruaq nautchiatun tuquliruatun piñiaqtuq.
JAS.1.11	Qanuq siqiñiq nuimman pasiŋñaqtuam uunnaŋata panaqłukkai ivgich nautchiallu, aasii nautchiat katakłutiŋ, qiñiyunaiqł̣utiglu, tainnatun suġalliruaq tuquliñiaqtuq piḷġutchimiñi.
JAS.1.12	Quviasugli iñuk igḷutuiruaq uuktuaġusiamik, qanuq igḷutuanikkumiuŋ uuktuaġusiaq, aitchuusiaqaġniaqtuq isuitchuamik iñuggunmik, God-im unniqsuqłiisaanik akiḷiutiginiaġnivḷugu tamatkunuŋa piviuttaġirimiñun. 
JAS.1.13	Kiñapayaaq ikł̣igutchaktinniaqtaukami uqallaŋnani, Ikł̣igutchaktinniaġaaŋa God-im. Qanuq God ikł̣igutchaktitauyumiñaitchuq piḷuktuamun, suli ikł̣igutchaktitchiñialaitchuq kimigliqaa iñuŋmik. 
JAS.1.14	Aglaan uvva iñullaa ikł̣igutchaktinniaqtauraqtuq kaviuġuksaaqtaukami, inataukamiḷu kipiġniuġunmiñun. 
JAS.1.15	Aasii ilaan kipiġniuġunmi pigiitchuat payarimmanni piḷuusiqisuuruq, aasii iñuk piḷuutiŋisa suksraunġiqsaupkalġiñaġniaġaat.
JAS.1.16	Piviuttaġikkavsi aniqatiit, sagluqipkaġnasi. 
JAS.1.17	Iluqaġmiŋ aitchuutigiksuat inuaŋaitchuallu aitchuutit paŋmaŋŋaqtaurut, qaisaŋi God-im savaŋaruam qaummatipayauranik. Ilaa allaŋŋulaitchuq inŋitchuġlu taġġaqtun allaŋŋuqtaqtuatun.
JAS.1.18	God-im pisuunmigun anitqiksinŋagaatigut uqaluagun iḷumun ittuam, uvagut iniqaqqaaquvluta savaapayauramiñiñ.
JAS.1.19	Piviuttaġikkavsii aniqatiit, iḷisimasiuŋ una. Iñupayaaq ataramik itqanaiḷḷi naalaġniñiġmun aglaan uqallayaiḷḷuni, qinnayaiḷḷuniḷu, 
JAS.1.20	qanuq iñuk qinnakami taŋŋiiḷaitchuq God-im nalaunŋatqutaanik. 
JAS.1.21	Taamna pisigilugu iñuusiqaŋaiġitchi pigiitchuamik, piugaŋaiġḷugich God-im pigiiññiraŋi. Aglaan kamasaaŋaiġḷusi kamagisigik God-im uqaluŋi, ilaan iḷitchuġipkaŋakkaŋi ilivsiññun annaurrautquvlusi.
JAS.1.22	Uqalua God-im kamagisiuŋ. Naalaġnigiññaġuvsiuŋ uqaluk, sagluqirusi ilivsiññik. 
JAS.1.23	Qanuq kiñapayaaq naalaġniraugiññaqtuaq uqaluŋmun kamagigaluaġnagu, iñuktun ittuq taġġaqtuqtuatun kiiññamiñik. 
JAS.1.24	Qanuq tautuktuq inmiñik aasii aullaqami piiguaniktiġaa qanuq qiññaqaqtilaani. 
JAS.1.25	Aglaan iñuk tainnainŋitchuq qiñiqtuiññaqtuaq God-im pitquraŋiñun nalaunŋaruanun atanġiqsitchiḷḷaruanun iñuŋnik. Naalaġnisuŋaiññaqamigich God-im uqaluŋi kamagituiññaqługiḷḷu piiguqtilaitkai tavrauvvaa, aasii quviasuusiaqaqtitauvluni pisigivlugu taŋŋiiñini uqaluŋmik.
JAS.1.26	Kiñaliqaa isummatigigumi iḷumun ukpiqtuaguniḷuni aŋalatchuiḷḷaan uqaluni, sagluqiruq inmiñik. Taavruma iñuum ukpiqtuaguniŋa taŋiġitchuq. 
JAS.1.27	Uvva innaittuq God-im nalaunŋarualikkaŋa iḷumutullu ittualivḷugu ukpiqtuaguniq, takulugich aŋayuqaagiŋaruat, uiḷgaŋaruallu piiḷḷiuqpata, suli qaunagiluni inmiñik piḷuksisuŋiḷḷuni nunam iñuŋisun.
JAS.2.1	Aniqatiimaaŋ, ukpiqtuagukavsi Ataniptiŋnun Jesus Christ-mun kamanaqtuaguruamun, suuramikunnii aŋalannagich iñuich allagiiksitaġlugich. 
JAS.2.2	Qanuq suġalliruaq iñuk kaviqsuamik qitiqłiaġutilik annuġaaġipiaġataġmiḷuni isiqpan aŋaiyyuvivsiññun, suli iḷiappauruaq isiġmiḷuni annuġaaluktuġluni, 
JAS.2.3	aasii ilivsi qaunagiłhaagaqsiguvsiuŋ annuġaaġipiaġataqtuaq aasii uqallautilugu, Aquvittin uvuŋa inilluatamun, aasiiḷi uqallautilugu iḷiappauruaq, Makitaiñ takanani, naagga, Aquvittin natiġmun saniġaannun aquppiutama, 
JAS.2.4	allakaaġiiksitaġisi iñuich akunnavsiññi, isivġiqł̣ugich pigiitchuanik isumaqaqłusi. 
JAS.2.5	Piviuttaġikkavsii aniqatiit, naalaġnisitchi, God-im piksraqtaaġiŋagai piiḷḷiuqtuat mattumani nunami piiḷḷiuquŋił̣ł̣ugich ukpiġunmi, kiŋuvaannaquvlugiḷḷu atanniqsimaviŋmiñi unniqsuqłiisauŋaruamik ilaan piviuttaġirimiñun. 
JAS.2.6	Tavra suksraġiŋiñŋagiksi iḷiappauruaq. Nalliŋisa nagriaġisuuvasi isivġiqsiñuutivlusiḷu? Suġalliruat. 
JAS.2.7	Iliŋisa uqamaqłuutigisuugaat taamna atilluataq God-im aitchuutaa ilivsiññun.
JAS.2.8	Nalaunŋarualiqiniaqtusi kamagiguvsiuŋ God-im pitquraŋa, Bible uqalugikkaŋat inna, “Piviuttaġisaġiñ siḷalliñ iliktun iḷiḷugu.”
JAS.2.9	Aglaan allakaaġiiksitaġuvsigik iñuich qiññaŋatigun, piḷuusiqirusi. Aasii pitqurat pasiñiaġaasi kipuqłaiñiḷusi. 
JAS.2.10	Qanuq kiñapayaaq kamaksriŋitchuaq iḷaŋannik pitqurat pasirauruq kamaksriŋitchualivḷugu iluqaiññik pitquranik. 
JAS.2.11	Qanuq God uqaqtuq, Allatuġnak, aasiisuli uqallakłuni, Iñuaġnak. Tavra allatuŋitkaluaġuvich aglaan iñuaġlutin, kamaksriŋitchutin pitquranik.
JAS.2.12	Tavra uqaġitchi iñuulusiḷu tamatkunatun iñuktun isivġiqsauyumaaqtuatun pitquratigun atanġiqsitchiḷḷaruatigun iñuŋnik. 
JAS.2.13	Qanuq iñuk nagliksralaitchuaq God-im nagliginiaŋiñmigaa isivġiġumiuŋ, aglaan nagliktuun akimaniaqtuq nagliktauruaq isivġiqsaukpan.
JAS.2.14	Aniqatiimaaŋ, iñuk uqaqtuaq ukpiġutiqaġnivḷuni aasii anniqsuiñiaŋiḷḷuni allanik, ukpiġutaata anniqsuġumiñaqpauŋ? Ukpiġutaan tainnaittuam annautiyumiñaitkaa. 
JAS.2.15	Aniqan annuġaagiḷḷiuqpan niqiksraiḷḷiuġluniḷu, 
JAS.2.16	qanuġlugu anniqsuġumiñaitkaa uqallautigiññaġlugu inna, God-im quviasuusiġḷisin, uunnaagiñ niġiḷḷuataġlutillu, aitchuġaluaġnagu pigiraksraġiraŋiñik iñuuniaġniġmi. Tainnasiq ukpiġutaupiaqpa? 
JAS.2.17	Ukpiġutiqaġniq ikayuġniasuŋaġnagich allat iñuich iḷumutun ukpiġutauŋitchuq, tuquŋaruatun ittuq.
JAS.2.18	Aglaan iñuk iḷaanni uqallagniaġmiuq iñuŋmun, Ukpiġutiqaqsiññaqtutin aasiiḷi uvaŋa ukpiġutiqaqtuŋa anniqsuiñiaqłuŋa allanik. Tautuktinŋa ukpiġutiŋnik anniqsuiñiaġaluaġnak, uvaŋali anniqsuiñiaġnipkuŋ tautuktinniaġikpiñ ukpiġutimnik. 
JAS.2.19	Tavra uqaqtutin ukpiġnivḷutin atausiunivḷugu God, taamna nakuuruq. Ilitqusiqł̣uitchauq ukpiġigaat taamna, aasii iliŋich uuliksisuurut sivuuġavlutiŋ. 
JAS.2.20	Isumalaaŋitchuatiin iñuuk, iḷisautitquyumavich ukpiġun anniqsuiñialaitchuaq suuŋisilaaŋanik? 
JAS.2.21	Isumalaaġutigisiuŋ maŋŋuqput Abraham. Qanuqłuni nalaunŋasirauŋava God-im sivuġaani? God-im iḷisimaŋagaa nalaunŋaruagutilaaŋanik ukpiġunmiñi pisigivlugu aitchuutigiyumiñaġmagu iġñini Isaac niġrutitun iḷivḷugu ikipkaiviŋmun.
JAS.2.22	Iḷitchuġisitchi ilaan ukpiġivaił̣ł̣ugu God piyummatiqaŋaruq supayauramik God-im piraksriqpani. Taavruma piraŋata nalupqinaiŋagaa ukpiġutiqapiaqtilaaŋanik, 
JAS.2.23	aasii Bible uqaluŋich taŋŋiqsauŋarut uqaluqaqtuat inna, “Abraham ukpiġiŋagaa God, aasii taavruma nalaunŋasiŋagaa sivuġaani God-im.” Aasii ilaa tairauŋaruq avilaitqataanik God-im.
JAS.2.24	Iḷitchuġirusi tasamma iñuum nalaunŋasipkaqtautilaaŋanik savaalluatatigun ukpiġutiłhiñaŋiḷaakun.
JAS.2.25	Aasiivsauq Rahab, sivuani allatuqtauŋagaluaqtuaq, uuktuutauyumiñaġmiuq ukpiġutim anniqsuiḷḷatilaaŋanik. Ilaa nalaunŋarualirauŋaruq anniqsuiñiġmigun tukkuliikami kivgauruanik suli aullaqtiłługich allakun apqutikun.
JAS.2.26	Tavra timitun tuquŋaruatun ilitqusiq piiġman timimiñ, tainnatun ukpiġun tuquŋammiuq anniqsuiñiaŋiññami.
JAS.3.1	Aniqatiimaaŋ, iñugiaktuasii iḷisaurriġuġnasi, qanuq iḷisimarusi uvagut iḷisaurriruaguut isivġiusiaqaġniaqtugut tuniqtulluktuamik allaniñ. 
JAS.3.2	Qanuq iluqata killukuaġuurugut iñugiaktuatigun, aasii kiñaliqaa killukualaitchuaq uqaluŋmigun, ilaa iñulluatapiaguruq, aŋalataġillasiŋavlugu iluqaan timi.
JAS.3.3	Kiŋmiġusiġuugivut tuttuqpaich qaniŋisigun kamagitquvluta, aulataġillagivut sumun aullaġukapta. 
JAS.3.4	Isummatigisigik umiaqpaich. Qanutun kamanaqtigigaluaqtut anuġiqpaum tiŋillavlugich, aulatiqaqtut aquutikułłuuramik sumupayaaq aqutim pisuutaa sivunniġman. 
JAS.3.5	Tainnatuttauq uqaq mikigaluaqtuq iḷagikkaŋa timim, qanutun uqavigaaġuutigiruq sunik kamanaqtuanik. Ignikułłuuram ikuallaktillagai napaaqtusalaich. 
JAS.3.6	Tainnatuttauq uqaq igniqtun inmiuq, Uqqam salapqiġuugai iñuum isumagiirrutiŋi salapqiqł̣ugu iluqaan pigiitchuapayaaq iḷisimakkaŋat iñupayaurat. Uqqam salapqiġuugaa iñuum siḷivinŋatilaaŋa piḷuunmik suraġaġnipayaakun. Tavraasii uqaq igniqtun iłłuni ikuallaktitaŋatun nagliksaaġvium, iłuiḷḷiuġutiqaqtitkaa iñuuniqput iluqaan sivisutilaaŋatun.
JAS.3.7	Qanusipayaat niġrutit, tiŋmiallu, paamġuqtuallu, taġiuvlu niġrutiŋi, iñuum pamiqsaaġillagai. 
JAS.3.8	Aglaan kialiqaa iñugruiññaum aŋalallasiyumiñaitkaa pamiqsaatun uqaq pigiitchuaq, siḷivinŋaruaq tuqunamik. 
JAS.3.9	Uqqaptiŋnik nanġaġuugikput Ataniq, Aapalu, suli uqqaptiŋnik uqamaqłuutivlugich iñuich savaaguruat arriŋatun God-im.
JAS.3.10	Qanuq atautchimiñ qaniġmiñ qairuk quviasaaġullu uqamaqłuullu. Aniqatiimaaŋ, taamna tainnaittuksrauŋitkaluaqtuq. 
JAS.3.11	Imiġiksuaġlu taġiuġnitchuaġlu maqiyumiñaitchuk atautchimiñ maqsraluktuamiñ imiġmiñ. 
JAS.3.12	Aniqatiimaaŋ, fig napaaqtua nauriyumiñaitchuq olive-nik, naaggaunnii grape napaaqtuayaaŋa fig-nik. Tainnaptauq taġiuġnitchuaq imiq maqiyumiñaitchuq taġiuġniitchuamik.
JAS.3.13	Kiña akunnavsiññi isumaturuaguva kaŋiqsisiqaqpalu? Isumattutiqaqtilaani kaŋiqsisiqaqtilaaniḷu iḷisimanaqtilliuŋ iñuulluataunmigun savaalluatamigullu kamasaaŋaiġḷuni isumattutiqaġluniḷu.
JAS.3.14	Aglaan uumisuutiqaqtuiññaġuvsi killuqsraunmiglu siŋñanmiglu isumatuniḷusi kamasaaġnasi, saglutigilugu God-im iḷumun ittuaŋa. 
JAS.3.15	Qanuq tainnasiq isumattun qairuaguŋitchuq God-miñ, aglaan iñugruiññaġniñ, piḷuksisuguuruaniñ iñuutchivsiññiñ Tuunġaġmiḷḷu. 
JAS.3.16	Qanuq iñuich killuqqutimmata siŋñarrautimmatalu atiŋirrutinikkayuktut, qanusipayaaġlu pigiitchualiqiniq iḷivḷuni. 
JAS.3.17	Aglaan isumattutim paŋmaŋŋaqtauruam iñuk piḷuutaisitkaa aŋuyautairrutiqaqtitkaalu pikałaktautairrutiqaqtitkaalu uqayunaqtitkaalu, suli nagliktuiḷḷatuqpaktuq anniqsuiḷḷaturuġlu, atunim aŋalatkai iñuich, naagga piŋŋuaġutaitchuq. 
JAS.3.18	Aasii iñuich atisipkaiñiaqtuaguruat nalaunŋaruakun iñuich iñuuniaqatigiiksillagaich piisinniaqługu atiŋirrun.
JAS.4.1	Sum aullaqisaaġuuvagich aŋuyautit qanaaġutillu akunnavsiññi? Iñukpalliġuurut pigiitchuaniñ pisuutivsiññiñ iñiqługu qalanmatun ittuamiñ iḷuvsiññiñ. 
JAS.4.2	Kipiġniuġaluaġaqtusi piqaġukłusi pigiliutillammiñaġiḷḷu, taimmaasii iñuaqsałhiñaaġuqłusi. Suli kaviuqłusi piññaktaaġillammiñagiḷḷu, aasii taimma qanaaġutiaqsivḷusi aŋuyautivlusiḷu. Piññaktaaġilaitkisi pigisukkasi, qanuq apiqsriaġilaitkisi God-mun. 
JAS.4.3	Apiqsrigaluaġmiraqtusi aitchuusiaqalaitchusi, qanuq apiqsrisuuvlusi killukuaŋaruakun, atuġuqługich ilivsi aliasuŋisaaġutivsiññun. 
JAS.4.4	Ukpiġnaitchuasii iñuich, naluvisiuŋ avilaitqatauniq nunam iñuŋiñun piḷuusiqisuuruanun akiḷḷiḷiqsuutautilaaŋanik God-mun? Tavraasii kiñapayaaq avilaitqatauruaq nunam iñuŋiñun, aŋuyyiruq inmiñik God-mun.
JAS.4.5	Isumavisi taŋiġiḷamik Bible uqaġasugalugich uqallakamiŋ inna, Ilitqusiq God-im iḷiraŋa iñuŋmun mumiŋaruq tutchutikun kipiġniuġutinun.
JAS.4.6	Aglaan taavrumaŋŋa kipiġniuġunmiñ suaŋałhaaqtuq God-im nagliktuutiqpakun ikayuun aitchuutaa. Taamna pisigivlugu Bible uqaluŋich uqaqtut inna, “God-im akiḷḷiḷiqsuġai kamasaaqtuat, aglaan aitchuiruq nagliktuutiqpaŋmik kamasaaŋitchuanun.”
JAS.4.7	Aŋalallisi God-im. Akiḷḷiḷiqsuqsiuŋ Tuunġaq aasii pigruġniaqtuq ilivsiññiñ. 
JAS.4.8	Qalliḷaaġitchi God-mun, ilaaptauq qalliḷaaġniaġmiuq ilivsiññun. Piḷuusiqirauruasii, isumalitqigitchi piḷuutiniñ savaaġiŋaravsiññiñ. Ilivsi malġuŋnik isumaqaqtuasii, kamagipiaġataqsiuŋ God. Ukpiŋŋuaqtuaguŋaiġitchi. 
JAS.4.9	Nunuuraliġitchi isumaaġlusiḷu qialusiḷu piḷuutisi pisigilugich. Iglaqhaaqtaġniqsi mumigḷi qirratiġuġluni, suli quviasuutiksi ipiqtusuutiġuġluni. 
JAS.4.10	Kamanaiġitchi ilivsiññik sivuġaani God-im, aasiiḷi ilaan kamanaqsipkaġniaġaasi.
JAS.4.11	Aniqatiimaaŋ, uqautikkutinasi pigiitchuamik avanmun. Qanuq iñuk uqautiqaqtuaq pigiitchuamik aniqanmun naagga qanuqinniġairuaq aniqanmiñik uqautigigai pigiitchualivḷugich pisaaŋavlugiḷḷu God-im pitquraŋi piviuttaqqutinikun avanmun. Tainna iḷiuġuvsigik God-im pitquraŋi kamaksriñiaqtuaguŋaiqsusi pitquranik, aglaan isivġiqsiġuqtusi pitquranik. 
JAS.4.12	God kisimi pitquralirauruq isivġiqsauvluniḷu. Ilaa kisimi annaurriḷḷaruq suksraunġiiḷḷavluniḷu. Aglaalli kiunasugivich isivġiqsuatiin siḷalliġñik?
JAS.4.13	Naalaġnisiŋa, ilivsi uqaqtuasii inna, Uvlupak naagga uvlaakun aullaġniaqtugut nunaaqqimun aasii ukiiḷuta taamani tauqsiqsuġluta maniññaksaġluta.
JAS.4.14	Tainna uqaqtutin nalullaqpich uvlaakuksramik. Suuva iñuutchiñ? Taktugayaatun ittuq sivikitchuami illaktuatun, aasii taktuiqł̣uni. 
JAS.4.15	Innaaglaan uvva uqaġumiñaġaluaqtutin, Atanġum pisuutigikpagu, iñuuniaqtugut aasii piḷugu una naagga taiŋña. 
JAS.4.16	Tainna uqallaŋisuaġuvsi, uqavigaaqtusi arguaŋŋativsiññi. Aasii iluqaġmi tainnasiq uqavigaaġun pigiitchuq. 
JAS.4.17	Kiñaliqaa iḷisimagaluaqłuni nalaunŋaruamik piraksramik piŋiññamiuŋ, ilaa piḷuksiruq.
JAS.5.1	Naalaġnisiŋa, ilivsi suġalliruasii, qiasitchi siaqqaulasitchiḷu pisigilugu iłuiḷḷiuqpakkumaaġniqsi. 
JAS.5.2	Suġalisi siŋñagivlugich tutquqtaġikkasi maquŋarut, annuġaasiḷu qupilġut niġigaich.
JAS.5.3	Maniutisi kaviqsuat qatiqtuallu qaliŋagai, aasii qaliqtauniŋich nalupqinaiġutauniaqtut ilivsi siŋñatutilaavsiññun aasii nunuuraliqsiqpaglusi timiriunnii igniġum ikiraŋatun piḷusi, qanuq ilivsi tutquqtaġiŋagisi suġalliasi kisivsiññun makkunani aqulliġñi uvluni. 
JAS.5.4	Akiḷiḷaitkisi iñuich savaktuat nautchiaqaġvivsiññi. Tusaasigik uqaavsisiŋich. Suli nipauġutiŋich katitchiruat palauvaksranik God-im tusaqsraġigai, Atanġum sapiġñaqtuam.
JAS.5.5	Iñuuŋarusi nunami susuŋisaaġutipiaġatakun aliasuŋisaaġunmiḷu, quiññaksaŋarusi niġrutitun uvluanun tuqutchivium. 
JAS.5.6	Suksraunġiiŋarusi iñuaŋarusiḷu nalaunŋaruamik iñuŋmik, akiḷḷiḷiqsuŋaiñmigaasi.
JAS.5.7	Tavraasii aniqatiimaaŋ, qiñuitchitchi qaiñiŋanunaglaan Atanġum. Iḷisimasiuŋ una, nautchialiqiri utaqqiuġuuruq qiñuiqł̣uni piqpagnaqtuanun nauruksranun nunamiñi, qiñuiqł̣uni utaqqiraqtuq sialuŋnaġiaqtuksramik, aquvatigullu sialuŋniksramik. 
JAS.5.8	Ilivsivsauq qiñuitchitchi qapiŋairrutiqaġlusi, qanuq qaiñiksraŋa Atanġum qalliruq. 
JAS.5.9	Aniqatiimaaŋ, uqamayuutiqaġnasi avanmun, God-im isivġiŋitchumagaasi. Iḷisimasitchi, Isivġiqsi tikiyasiuraqtuq. 
JAS.5.10	Aniqatiimaaŋ, tuvraaksraurut nagliksaaġniġmullu qiñuirrunmullu uqaqtiŋi God-im uqaŋaruat pisivlugu Ataniq. 
JAS.5.11	Iḷisimasiuŋ una, quviasuŋnisuugivut qiñuitchuat. Tusaaŋagiksi Job qiñuitchuaq, suli iḷitchuġiŋagiksi Atanġum piŋaraŋa ilaanun. Aasii paŋmapak iḷitchuġirusi Ataniq iḷunŋusuutiqpaqaqtuq naglikkutiqpaqaqłuniḷu.
JAS.5.12	Aniqatiimaaŋ, naumaruaq tamatkunaŋŋa, unniqsuqłiikavsi suaŋasiḷiqsaanagich unniqsuqłiisisi atuġlugu qiḷak naagga nuna naagga qanusipayaaq uqaluk. Aglaan unniqsuqłiikavsi aŋiqsiññaġitchi suli naaggaaqsiññaġitchi, God-im isivġiŋitchumagaasi.
JAS.5.13	Kiñaliqaa iḷari nagliksaaqpa? Aŋaiyyuli. Quviasukpa? Atuġli nanġautinik. 
JAS.5.14	Iñuk iḷari naŋitpa? Qaitquligich aŋaiyyuliqiruat umialiŋnaŋich, iliŋisa aŋaiyyutilirruŋ uqsruqtiġlugu olive uqsruanik pisilugu Ataniq.
JAS.5.15	Aasii ukpiġutiqaqłutiŋ aŋaiyyutaata iłuaqsipkaġniaġaa naŋittuaq, aasii Atanġum naŋinŋaiqsinniaġaa, aasii piḷuusiqiŋaniqpan suliqutigiŋaiqsauniaqtut itqaumayumiñaiġḷugich. 
JAS.5.16	Tavraasii quliaqsigik piḷuutisi pirasi allamun iñuŋmun ilaanun, aŋaiyyutilusiḷu avanmun, iłuaqsirauyumausi. Aŋaiyyutaa nalaunŋaruam iñuum suaŋŋatiqpaqaqtuq taŋŋiqsuiḷḷaruġlu. 
JAS.5.17	Elijah iñuktauq uvaptiktun irrusiḷik aasii aŋaiyyuŋaruq kipiġniuqłuni sialuquŋił̣ł̣ugu, aasii ukiuni piŋasuni itchaksraniḷu tatqiñi sialuŋaitchuq nunamun.
JAS.5.18	Aasii aŋaiyyutqiŋammiuq tavraasii sialuguŋaruq, aasii nuna naurivḷuni.
JAS.5.19	Aniqatiimaaŋ, kiñaliqaa asivaqpan iḷumun ittuamiñ aasii iñuum isumalitqiksitpagu, 
JAS.5.20	iḷisimali kialiqaa piḷuusiqiri isumalitqiksitpagu killuliqutaaniñ annaurraupkaġniaġaa ilitqusia tuqqunmiñ, suli iñugiapiaġataqtuat piḷuutit suliqutigiŋaiqsaupkaġlugich.
1PE.1.1	Peter, tiliraŋa Jesus Christ, tuyuqtuq God-im iñuksraqtaaŋiñun iñuuruanun pigruŋavlutiŋ nunaaqqiñun Pontus-mun Galatia-mullu Cappadocia-mullu Asia-mullu Bithynia-mullu.
1PE.1.2	God-im Aapauruam piksraqtaaġiŋagaasi taimani miqłiqtuġisukłusi, sivunniŋavluni ilaaguaqtitquvlusi inmiñun Ilitqusiġiksuamun, sivunniŋavluniḷu iñuutquvlusi kamagiugaġlugu Jesus Christ, piḷuutaiŋammasi tuqukami maqipkaqługu auni. Nagliktuusiaqpaqaġitchi tutqiunmiglu.
1PE.1.3	Nanġaqtauli God Aapaŋa Atanipta Jesus Christ. Qanuq ilaa naglikkutiqpaqaqłuni uvaptiŋnun iñuutchiŋagaatigut nutauruamik aŋipkaqługu Jesus Christ tuqqunmiñ. Taavruma niġiukkiġaatigut iñuuniksramik isuitchuamun,
1PE.1.4	suli niġiuktugut kiŋuvaannagniaqtilaaptiŋnik quviasuusiaqpaŋnik God tutquqsimakkaŋiñik pigitquvlugich iñuŋmiñun. Ilaan tutquqsimagai kiŋuvaannaktaaksrautit qiḷaŋmi iñuqaqługich ilivsiññun, aunaitchuami maquliñaitchuami qiññaġiiḷiñaitchuamiḷu. 
1PE.1.5	Tamatkua annaurrauniġmi quviasuusiaksrautit kiŋuvaannaktaaguyumaaqtuat God-im itqanaiyaŋarani qaiññiaġai piviksraq isukłitpan. Aasii God-im sapiġñaqtuakun suaŋŋanmigun qaunaginiaġaasi aitchuusiaġiyumiñaqsiḷugich pisigilugu ukpiġutiqaġniqsi.
1PE.1.6	Taamna pisigilugu quviasugitchi, paŋmapak-unnii sivikitchuami nagliksaaġutiqallakkaluaġuvsi allakaaġiiñik uuktuaġusianik. 
1PE.1.7	Uuktuaġusiavsi sivuniġigaat iḷumun itilaaqsaqługu ukpiġutiqapiaqtilaaqsi. Manikunnii kaviqsuaq maqullaruaq uuktuaġuugaat ignikun, tainnatuttauq ukpiġurri akisułhaasugruktuaq maniŋmiñ kaviqsuamiñ uuktuaġusiaqaqtuksraummiuq igḷutuutiyumiñaqsiḷugu. Tavraasii nanġausiaqaġniaqtusi kamanaqsipkaqtaulusiḷu isumakkusiaqaġluatapiaġlusiḷu taivrumani uvlumi Jesus Christ qaitqikpan. 
1PE.1.8	Tautuŋaitkaluaŋŋaan ilaa, ilivsi piviuttaġigiksi. Paŋmapak tautuaġiŋitkaluaŋŋaan ukpiqtusi ilaanun, aasii quviasuutiqpaqaqtusi quviasuutiqpapiaġatamik uqautigianignaġumiñaitchuamik,
1PE.1.9	qanuq iḷisimarusi aitchuusiaġiniaqtilaaŋanik annautaa ilitqusivsi, taŋŋiutauruaq ukpiġikkavsiññun.
1PE.1.10	Taamna annaun uqaqtiŋisa God-im ivapiaŋagaluaġaat iḷitchuġiniaqługulu, aasii iliŋisa uqautigiŋagaich quviasuusiaksrautit God-im aitchuutiksrautiŋi ilivsiññun. 
1PE.1.11	Tavra Christ Ilitqusian uqaqtinmatiŋ taavrumiŋa piyumaaqtuamik qakugukpan Christ nagliksaaġniksrautaanik aŋiñiksrautaaniglu, iḷisimayumaŋagaluaqtut qakugupiaq taamna piñiaqtilaaŋanik kisumullu iñuŋmun piñiaqtilaaŋanik. 
1PE.1.12	God-im taipkua uqaqtini iḷitchuġipkaŋagai tamatkua uqautigikkaŋich piyumaaŋiññivḷugich iliŋisa iñuuniŋanni, aglaan piñiaġnivḷugich aquvatigun ilivsi iñuunivsiññi. Paŋmapak-aasii tusaayugaaġiksuat quliaqtuaguaniŋarut iluqavsiññun. Tilirauruat suaŋŋasiġmatiŋ Ilitqusiġiksuam tilirauruam qiḷaŋmiñ, quliaqtuaġutiŋagaasi tusaayugaaġiksuanik isaġulgich-unnii kaŋiqsiyumaŋagaluakkaŋiññik.
1PE.1.13	Tamatkua tainnainmata, ataramik isumaqaġitchi God-im isumatqutaatun, illusi iñuktun upaluqsałhiñaaguruatun savaaksranun. Ilivsiññik aŋalalluataġlusi niġiugiugaġlugich quviasuusiaksrat aitchuusiaksrautisi Jesus Christ salapqiqpan. 
1PE.1.14	Kamakkutiqaġitchi God-mun, uqaqsiġiaqtuatun miqłiqtutun. Iñuusiġiŋaiqsigik qaŋauvlugu piḷuutikun iñuusiġisuukkasi piḷġusiġivlugich naluŋŋavsi tusaayugaaġiksuamik. 
1PE.1.15	Aglaan iñuusitchi piḷuutaiḷḷusi iluqaisigun piḷġusivsigun, piḷuutaiḷḷusi God-itun piḷuutaitchuatun, ququaġiŋaruatun ilivsiññik ukpiquvlusi. 
1PE.1.16	Qanuq Bible-ni God piraksriiŋaruq inna, “Piḷuutaitchuksraurusi qanuq uvaŋa piḷuutaitchuŋa.”
1PE.1.17	Aasii aŋaiyyukavsi taisuugiksi Aapamik. Ilivsi Aapagikavsiuŋ isivġiisuuruaq iñuŋnik allagiiksitasuŋaġnagich savaallaaŋisigun, iñuusiqaġitchi qiksiksrautiqaġlusi ilaanun sivisutilaaŋatun nunami iñuunivsi. 
1PE.1.18	Qanuq iḷisimarusi suna akiḷiutauŋatilaaŋanik atanġiqsitchaqłusi anniqsuusiqiŋitchuamiñ iñuusiġikkavsiññiñ, iñuutchimiñ pigiitchuamiñ kiŋuvaaġiŋakkavsiññiñ maŋŋuuvsiññiñ. Taavruma akiḷiutauruam akisutilaaŋa akikł̣ipayaaġumiñaitchuq manium qatiqtuam naagga kaviqsuam akikł̣iraġausiatun. 
1PE.1.19	Atanġiqsitauŋarusi akisupiaġataqtuamik aitchuutauŋaruamik Christ-mik, aitchuutauruaq imnaiyaatun qilluutaitchuatun. 
1PE.1.20	Ilaa tainna God-im sivunniutiŋagaa nuna savaŋaunnagu, aglaan satqummiqsauvluni aqulliġñi uvluni pisigivlusi. 
1PE.1.21	Christ-kun ilivsi ukpiqtusi God-mun, aŋipkairuamun ilaanik tuqqunmiñ aasii kamanaqsipkaqługu, ukpiqtuiññaquvlusi annagummatiqaġlusiḷu God-mun.
1PE.1.22	Paŋmapak-aasii piḷuutaiqsauganikavsi kamaksrirraqsivḷusi God-im iḷumun ittuamik uqaluanik piviuttaqsriḷḷasirusi iḷumutun ukpiqtuaguqativsiññik. Tavraasii nalupqinaiyapiaqsiuŋ iḷumupiaq piviuttaġitilaaŋannik ukpiqtuaguqatisi iḷuvsiññiñ. 
1PE.1.23	Qanuq uqaluagun God-im iñuuruakun isukłiḷaitchuakullu anitqiksitauŋarusi, miqłiqtuliutivlusi aŋayuqaamun tuqulaitchuamun tuquyumaaŋitchuamullu.
1PE.1.24	Bible uqaluŋich uqaluqaqtut inna,
1PE.1.24	“Iñupayaat tuqullarut, iviktun panaqłukługu tuquliruatun.
1PE.1.24	Iluqaġmi kamanautaat iñuich ittuq nauriam qiñiyunautaatun tuquliruatun aasii katakłuni nunamun.
1PE.1.25	Aglaan uqalua Atanġum ittuq isuitchuamun.”
1PE.1.25	Taamna uqaluk tusaayugaaġiksuaguruq alġaqsruutauŋaruaq ilivsiññun.
1PE.2.1	Tavra aġiusigik iluqaisa pigiitchuat. Sagluuŋaiġitchi ukpiŋŋuaŋaiġḷusiḷu killuqsraŋaiġḷusiḷu tiġliraqłiŋaiġḷusiḷu. 
1PE.2.2	Aniqqammiuratun miqłiqtuuratun ataramik immuktuġuktuatun aasii aglivḷutiŋ milugivlugu immuk, tainnatulli kipiġniuġutigisiuŋ iḷitchuġisaiññaġuglugu God-im iḷumun ittuaq uqalua, aasii ukpiqtuagulusi agliḷḷuataŋaruatun, iḷumutun annaurrauŋalusi. 
1PE.2.3	Qanuq iḷitchuġianiŋagiksi pikałaktautairrutaa Atanġum.
1PE.2.4	Ullautisitchi Ataniġmun iñuuruamun, uyaġaktun ittuamun, pigisuŋisaŋannun iñuich, aglaan God-im piksraqtaaġikkaŋa akisuruaġivlugu. 
1PE.2.5	Qaisitchi Ataniġmun, isummatigilusi ilivsiññik uyaġaktun iḷiḷusi iñuugaluaŋŋavsi, Atanġum atuġumagaasi nappaġumiuŋ qiñiġnaitchuaq aŋaiyyuvikpani. Aasii ilivsi inniaqtusi Atanġum piḷuutaitchuatun aŋaiyyuliqsiqpaŋisun. Aŋaiyyuliqsiqpaich tuqutchisuuruatun niġrutinik aasii aitchuutigivlugich Ataniġmun ikipkaiviŋmi, tainnatulli aitchuiyumiñaġniaqtusi aŋaiyyutivsiññik nanġautivsiññiglu God-mun Jesus Christ-kun, aasii taamna akuqtuġnaġumiñaġniaqtuq ilaanun. 
1PE.2.6	Qanuq Bible uqaluŋich uqaqtut inna,
1PE.2.6	“Piksraŋaruŋa akisuruamik uyaġaŋmik,
1PE.2.6	paŋmapak iḷigiga kaŋiġalluŋmun uyaġaliutivlugu Zion-mi,
1PE.2.6	aasii kiñaliqaa ukpiqtuaq ilaanun nunuuraliġumiñaitchuq.”
1PE.2.7	Taamnaasii uyaġak akisupiaġataqtuq ilivsiññun ukpiqtuanun, aglaan tamatkunuŋa ukpiŋitchuanun, “Taamna uyaġak igluqpirit pisuŋisaŋat anniqsuutauŋiññivḷugu, iḷiruq naumaniqsraupiaqłuni uyaġak.”
1PE.2.8	Suli allami Bible uqaluŋich uqallaktut inna,
1PE.2.8	“Uyaġaum taavruma putukkisinniaġai iñuich,
1PE.2.8	uyaġak ulġutchiñiaqtuq iliŋiñik.”
1PE.2.8	Qanuq iliŋich puukaqtut pisigivlugu ukpiŋiññiqtiŋ uqaluŋmik. Tainna God-im pisuutaa inŋaniqsuq ilaisigun.
1PE.2.9	Aglaan ilivsi iñuksraqtaaġirauŋarusi, Umialgum aŋaiyyuliqsiqpaŋi, ilaaguaqtauvlutiŋ Nation-guruat, God-im nanmiñiq iñuŋi, piksraqtaaguruat quliaqtuaġitquvlugich aliuġnaqtuat savaaŋi God-im, taavruma ququaġiruam ilivsiññik taaqtuamiñ ilaan aliuġnaqtuamun qaummaġmiñun.
1PE.2.10	Qaŋauvlugu God-im iñugiŋitkaluaŋakkaŋasi, aglaan paŋmapak God-im iñugiliutiŋagaasi. Qaŋauvlugu naluŋagaluaqtuasii God-im nagliktuutaanik, aglaan paŋmapak nagliktuusianikłusi.
1PE.2.11	Piviuttaġirauruasii, tuyuġmiułhiñaqtusi mattumani nunami, aimaaġvivaalluksi qiḷaŋmiittuq. Tavraasii apiġipiaġivsi aulatinŋaiġitchi piḷuusiqisuguuruanun timivsiññun aŋuyaktuanun ilitqutchivsiññik.
1PE.2.12	Nalaunŋaruakun iñuuniaġitchi akunġanni ukpiŋaitchuat, iḷaanni uqautigimaqłukkumisi killuliqiruaġuġlusi tautuksiññaġumagaich iñuulluataġnisi, aasii nanġaġlugu God Christ qaitqikpan.
1PE.2.13	Kamakkutiqaġitchi iñupayaanun ataniġnaqutiqaqtuanun Ataniq pisigilugu, Rome-miut umialgannun qaukłiuruamun, 
1PE.2.14	naagga kavanakkaluanun tiliŋakkaŋiñun ilaata tatavsaitquvlugich tamatkuniŋa killuliqiruanik, aasiisuli nanġaġiaqługich tamatkua iłuaqtualiqiruat. 
1PE.2.15	Qanuq pisuutigigaa God-im iñuutquvlusi nalaunŋaruakun naluruat iñuich pisaaŋannigniaqtuat ilivsiññik ukpiqtuanik pisaaŋŋatiksraiḷḷiuġumaut. 
1PE.2.16	Atanniqsimaraitkaluaŋŋavsi pitquranik, atanniqsimaraiññiḷusi piḷuusiqiruksrauŋitchusi. Iñuusiqaġitchi God-im kivgaŋisun savaaġilugu ilaan pisuutaa ataramik. 
1PE.2.17	Suuŋiḷaġinagich iñupayaat. Piviuttaġisigik ukpiqtuaguqatisi. Qiksigilugu God. Suuŋiḷaġinagu Umialik.
1PE.2.18	Kivgauruasii, kamakkutiqaġitchi atanivsiññun iḷisimanaqsiḷugu naamaruaq qiksiksraun, nagliktauruanun piaqłuktaŋitchuanullu kisiiññun piŋaiġḷusi, aglaallu igḷutulgunaitkaluaqtuanun atanivsiññun. 
1PE.2.19	Igḷutuiguvsi nagliksaaġunmik nalaunŋarualiqigaluaġlusi iviġagniaġiksi God, igḷutuutiguvsi nalautchuglugu ilaan pisuutaa. 
1PE.2.20	Pisigilugu killuliqinġiñ qiñuiġḷutin igḷutuġaluaġupku nagliksaaġun, nanġausiaksraitchutin God-miñ. Aglaan qiñuiġḷutin igḷutuġupku nagliksaaġun iłuaqtualiqigaluaŋŋaqpich God-im iviġaumagirualiñiaġaatin. 
1PE.2.21	Tainnasiq nagliksaaġun iḷagigaa savaaksriusiavsi God-miñ, aasii Christ nagliksaaŋaruaq pisivlusi tuvragaksraġigiksi, suli piḷusi ilaan pisiatun. 
1PE.2.22	Ilaa piḷuusiqiŋaitchuq sumikunnii. Qaŋaunnii sagluŋaitchuq.
1PE.2.23	Uqamaqłuurraukami, uqamaqłuunmik kiummatiŋaitchuq. Nagliksaaqami, sivuuġasaaqłiŋaitchuq, aglaan ukpiġiŋagaa God, isivġiiruaq nalaunŋaruakun.
1PE.2.24	Christ igḷutuŋagai piḷuutivut timimiñi tuquvluni aŋarraurami, uvagut tuquruatun pitquvluta piḷuunmun, aasii iñuuluta nalaunŋarualiqiluta. Tainna pikami, uvagut iłuaqsipkaqtuatun piŋagaatigut kiḷḷiaqtauniġmigun.
1PE.2.25	Qanuq tammaŋaruaguŋarusi imnaisun, aglaan paŋmapak utiŋarusi Imnaiḷiqirimun Qaunaksriŋannullu ilitqusivsi.
1PE.3.1	Uiqaqtuasii, kamagisigik uisi, pisigilugich uiguruat iḷaŋich ukpiġutaitpata God-im uqaluanun, iḷaanni ukpiqtitauviaqtut ilivsi iñuulluataġnivsigun, uqautiŋiḷḷuġisiunnii,
1PE.3.2	qanuq iḷitchuġiniaqtut qanuq iñuulluataġniaġnivsiññik, qiksiksrautivsiññiglu God-mun. 
1PE.3.3	Piññaġnaġniqsi piññaġnaqusiqsułhaaġnagu qaałhiñakun, nutchiqinivsigun naagga uyumitqurriqsuġnivsigun akisurualuŋnik, naagga annuġaaġiksuanik atukkavsiññik.
1PE.3.4	Aglaan piññaġnaġniqsi piqutiqaqtuksrauruq nakuutivsiññik iḷuvsiññi, pikałaktautairrunmik, uŋiarrisairrunmik, iḷumutun piññaġnaqsiḷiġutauruamik akisuruamiglu God-im qiññaŋani. 
1PE.3.5	Tainnatuttauq piḷuutaitchuat aġnat taimani ukpiġutiqaqtuat God-mun iñuuŋammiut piññaġnaqutiqaqłutiŋ iḷumiŋni kamagivlugich uisiŋ. 
1PE.3.6	Sarah-tun kamaksriruatun Abraham-mik, taivḷugu kamanamiñik. Aasii paŋmapak ilaan panigigaasi nakuurualiqiguvsi qanusipayaamik iqsiŋaiġḷusi.
1PE.3.7	Tainnatuttauq uiguruasii nalaiñ iḷiuqsigik nuliasi, puttuqsrimaugaġlusi aġnat suaŋaił̣haaqtilaaŋannik aŋutiniñ. Itqaumasitchi tuvaaqatigigisi aitchuusiaqaġnivsigun iñuggunmik isuitchuamik, tavraasii aŋalalluataqsigik aasii kiggusiaksraŋich aŋaiyyutivsi piñaiḷutaiḷḷutiŋ.
1PE.3.8	Paŋmapak uqallautilavsi atausiullaalusi. Iñuusitchi atautchimi atilusi, saġiakkutilusi avanmun, piviuttaqqutilusi aniqatigiisun, piaqłuktautiŋiḷḷusi kamasaaŋaiġḷusiḷu avanmun. 
1PE.3.9	Akisautiqaġnasi pigiitchuamik iñuŋnun pigiitchualiqiruanun ilivsiññun, naagga uqamaqłuunmik uqamaqłuurrivsiññun. Aglaan aŋaiyyutisigik God-mun ikayuqulugich aasiiḷi God-im quviasuusiġñiaġaasi. God-im ququaqamisi unniqsuqłiiŋagaasi quviasuusiaqaqtinniaġnivḷusi. 
1PE.3.10	Aglausimaruq Bible-ni inna,
1PE.3.10	“Kiñaliqaa quviasuuttaqaġuktuaq iñuggunmik,
1PE.3.10	suli uvluqaġluni quvianaqtuani,
1PE.3.10	uqaqtuksrauŋitchuq pigiitchuanik
1PE.3.10	sagluuŋaiġḷuniḷu.
1PE.3.11	Piḷuktualiqiruksrauŋitchuq aglaan nakuurualiqiluni.
1PE.3.11	Ataramik tutqiutiqaqtitchiñiaġluni allanik iñuŋnik.
1PE.3.12	Qanuq Atanġum munaġigai nalaunŋaruat,
1PE.3.12	suli ataramik naalaġnigai aŋaiyyutiŋich.
1PE.3.12	Aglaan akiḷḷiġigai iñuich pigiitchualiqiruat.”
1PE.3.13	Paŋmapak sum imma anniaġumiñaqpasi kipiġniuttaġiguvsiuŋ nalaunŋaruaq? 
1PE.3.14	Aglaattauq nagliksaaġaluaġuvsi pisigilugu nalaunŋarualiqiniq, quviasaaġusiaqaġniaqtusi. Sivuuġaginagich iñuich, naaggaunnii uŋiarrisaġinagich.
1PE.3.15	Christ iḷumutun Atanniuttusiuŋ iḷuvsiññiñ kamagiugaġlugu. Ataramik itqanaitchitchi kiggutiksravsiññik kialiqaa apiqsruqtuqpasi annaurrauyummativsigun. 
1PE.3.16	Kiummaġiksaaġumagisi piġuqtiŋaiġḷusi. Nalaunŋarualiqisitchi iñuich uqautigigumisi saglutigilusi pigiitchualiqiriġuġlusi kanŋutchaksiññaġumaut iḷitchuġilutiŋ nakuurualiqiavsiññik maliġuaqługu Christ tuvraaksriutaa. 
1PE.3.17	Qanuq iłuałhaaqtuq nagliksaaġutigiruni nakuurualiqiniq piḷuusiqiniġmiñ, tainnainniqpan God-im pisuutaa. 
1PE.3.18	Christ nagliksaaŋammiuq. Ilaa tuquŋaruq atausiaqłuni pisigivlugich iluqata piḷuusiqirinii piḷuutivut, iñuk nalaunŋaruaq pisivlugich nalaunŋaitchuat, akuqtuġnaqsisaqłuta God-mun. Ilaan timaa tuqutauŋagaluaqtuq ilitqusia iñuuruq-suli. 
1PE.3.19	Aasii ilitqusiuvluni ilaan ullaŋagai ilitqutchich tigutaaġviŋmiittuat nagliksaaġviŋmi aasii alġaqsruqługich. 
1PE.3.20	Tamatkua ilitqutchit ilitqusiġigaich taipkua iñuich kamaksriŋaitchuat God-mik Noah umiaqpipkaqługu, God-im utaqqiŋagaluaġai isumalitqiksiaġivlugich. Aglaan iñukisuurat, tallimat piŋasut iñuich annaurrauŋarut umiaqpaŋmi ipiniksraŋanniñ uliqpaŋman.
1PE.3.21	Taamna arrilisauruq paptaiġunmun paŋmapak annaurrautigikkavsiññun God-im tatavsautiksraŋaniñ. Paptaiġutikun annaurrauŋarusi pisigisuŋaġnagu timivsi salummaġniŋa ipiġmiñ, aglaan iḷisimanaqsiŋakavsiuŋ piḷuutaiqsilaaqsi sivuġaani God-im nutaaġuqtauvlusi aŋŋisaagun Jesus Christ. 
1PE.3.22	Aasii paŋmapak Christ qiḷaŋmiittuq aquppivḷuni kamanaqsipkaqtauruam inaani taliqpiata tuŋaani, God-im atanniqsimavlugich iluqaisa isaġulgiḷḷu, qiḷaŋmiittuallu ataniġnaqutit, suaŋŋatillu.
1PE.4.1	Tavra Christ nagliksaaqtuksrauŋamman timimiñi nalaunŋarualiqiniq pisigivlugu, ilaatun ilivsi isumaqaqtuksraummiusi, aasii itqanaiḷḷusi nagliksaaġutigiraksraġuqpan nalaunŋarualiqiniq. Kiñaliqaa nagliksaaġumi tainnatun tasamma piḷuusiqiuraaŋaiqsuq, 
1PE.4.2	aglaan aŋalatitaaliqsuq God-mun iñuuniqtutilaamisun, nunami aŋalatinŋaiqł̣uni piḷuksisuguuruamun iñuutchimiñun. 
1PE.4.3	Qaŋauvlugu qaaŋianiktuami aptatigianiŋagisi atuqługich ukpiŋaitchuat piḷḷatukkaŋich. Atuġuuŋagaluakkaqsi piviksraqsi qanusipayaakun pitquraiḷaġnikun, allatuqłusi, imiŋasivḷusi, pialapiaġataġniġmi taaŋŋaqłutiŋ aliasuŋitchuani, suli pivḷugich piḷuusiqutiŋich tamatkua aŋaiyyusuuruat iñuuraqpaŋnun. 
1PE.4.4	Aasii paŋmapak ukpiŋaitchuat allasuktut iḷaliqsuutiŋaiqavsi ilimiŋnun pialapiaġataġniġmi, suurimmaanġiqł̣uniḷu iñuuniaġniġmi, aasii pisaaŋaaqsivḷusi. 
1PE.4.5	Taamna pisigilugu inmiŋnik uqaġiruksrauniaqtut God-mun isivġiisałhiñaaġuŋaruamun iñuuruanik tuquŋaruaniglu. 
1PE.4.6	Summan tusaayugaaġiksuaq alġaqsruutauŋava iñuuŋŋaisa paŋmapak tuquŋaruat? Alġaqsruutauŋaruq iñuuyumiñaquvlugich ilitqutchimiŋni God-itun iñuuruatun, isivġiqsauŋagaluaŋŋaġmiŋ iñupayaatuttauq isivġiqsauruatun iñuuŋŋaġmiŋ nunami.
1PE.4.7	Isuksraŋat supayaat qalliruq. Ilivsiññik aŋalalluataġitchi nipuŋaiḷḷusi aŋaiyyuyumiñaġumausi. 
1PE.4.8	Naumaniqsrauruaq uvva, piviuttaqqutipiaġitchi avanmun qanuq piviuttaqqutiruni avanmun nalunaiqsimałhaiññaġnaitchut iluqaisa naġġunautit avanmun.
1PE.4.9	Tukkuliqsuutisitchi avanmun uqaallatigiŋaiġḷugu.
1PE.4.10	Iñullaam atuġligich inmigun aitchuusiallaani God-miñ ikayuutigisaġlugich allanun iñuŋnun. Tainna pigumi, aŋalatchiriḷḷuatauniaqtuq allakaaġiiñik God-im aitchuutiŋiñik inmiñun. 
1PE.4.11	Kiñaliqaa alġaqsruiruaq alġaqsruutiqaqtuksrauruq God-im uqaluanik. Kiñaliqaa savaurriruaq God-mik suaŋŋasiqsuqtiqaqtuksrauruq God-mik iluqaani, God nanġaqtauyumauq Jesus Christ-kun. Christ-tuq kamanaqsipkaqtauli nanġaqtauluniḷu isuitchuamun. Amen.
1PE.4.12	Piviuttaġirauruasii, ukpiġurri uuktuaqtaumman nagliksaaqtitauvlusi, tupautiginagu isumavsiññi allayuaġilugu taamna piruaq ilivsiññun. 
1PE.4.13	Aglaan quviasuksiññaġitchi piqasiutiniḷusi Christ-mun nagliksaaġutiŋigun, taimanigu quviasupiaġataġumausi Christ niptaqpan qaumaniqaġluni.
1PE.4.14	Quviasugitchi pisaaŋŋasiaqaġuvsi pisigilugu ukpiqtuaguniqsi Christ-mun, qanuq tainna pikpasi, sivuniqaqtuq God-im Ilitqusiġiksuaŋa qaiŋatilaaŋanik iḷuvsiññun salapqiiḷḷaruaq ilaan qaumanġanik. 
1PE.4.15	Aglaan nalliqsiunni nagliksaalaqsruġnani iñuaġluni, naagga tigligluni, naagga pitquranik kipuqłaiḷuni, naagga iḷaksiatiluni iñuich allat piraŋiññun. 
1PE.4.16	Aglaattauq nagliksaaqtitauguvsi pisigilugu Christ-miuguniqsi, kanŋusuutiginagu. Quyyavigigiññaqsiuŋ God iḷisimanaqavsi Christ-mun iñugitilaavsiññik.
1PE.4.17	Isivġiqsausaġviksraq tikitchuq, aasii God-im nanmiñiq iñuŋi isivġiqsauqqaaqtuksraurut. Uvagut isivġiqsauqqaaġupta, qanuġlikiaq isuqaġniaqpa isivġiusiaksraŋat iñuich ukpiŋaitchuat God-im tusaayugaaġiksuaŋanik? 
1PE.4.18	Bible uqaluqaqtut inna,
1PE.4.18	“Siġġaġnaqpan iñulluatat annaurrauniksraŋat,
1PE.4.18	qanuġli inniaqpa tamatkunuŋa god-aiḷaqtuanun piḷuktuanullu iñuŋnun?”
1PE.4.19	Tavraasii iñuich nagliksaaqtitauruat God-im pisuutaagun, nakuurualiqilich qaunagipkaġlutiŋ iñuġuqtitchiŋaruamun inmiŋnik ataramik taŋŋiisuuruamun unniqsuqłiiñmiñik.
1PE.5.1	Aasii paŋmapak, siḷġiqsuġniaġitka umialiŋnat, uvaŋaptauq umialiŋnauvluŋa, qiñiŋavlugu Christ nagliksaaġman aasii quliaqtuaġivlugu, piqatauyumaaqłuŋa kamanautaanun niptaġumaaqtuamun. 
1PE.5.2	Siḷġiqsuġivsi qaunagitquvlugich God-im iñuŋi munaqsraġikkasi, piḷusi imnaiḷiqiritun qaunaksriḷḷuataqtuatun imnaimiñik. Qaunagisigik taqiŋaŋaiġḷusi piyummatigilugu, God-im pitqutaatun ilivsiññun. Qaunagisigik pisigiłhaaġlugu piyummatiqaġniqsi, akiḷiusiaksranik piqutiqaġniġmiñ.
1PE.5.3	Atanniqsimaniatagnagich taluqsralliaġilugich iñuich qaunagiraksriusiasi, aglaan tuvraaksriqsigik iñuuniaġutchimik tuvraġumiñakkaŋannik. 
1PE.5.4	Atanġum niptaġumi, qaukłiatiktun imnaiḷiqirit ittuam ilivsiññun, ilaan akiḷiġñiaġaasi akimaruaq niaquġunmik akiññaktuatun, piqatauyumiñaqsiḷusi isuitchuami qaumaniġmiñi.
1PE.5.5	Tainnatuttauq siḷġiqsuġlavsi ilivsi nukatpiat. Kamakkutiqaġitchi utuqqanaanun. Iluqasi kamasaaŋaiġḷusi ikayuutisitchi avanmun, qanuq Bible uqaluqaqtut inna, “God-im akiḷḷiḷiqsuġai kamasaaqtuaguruat, aglaan ikayuqsimaaġai iñuich kamasaaŋitchuat.”
1PE.5.6	Kamanaiġitchi ilivsiññi God-mun aŋalatchumiñaqsiḷugich iñuutchisi ilaan suaŋŋanmigun, aasii ilaan kamanaqsipkaġniaġaasi nalautitpan piviksraq.
1PE.5.7	Uqauttusiuŋ God uŋiarrisigikkavsiññik aasii tutqiksiḷusi, qanuq ilaan qaunaksraġigaasi.
1PE.5.8	Aŋalalluataġitchi ilivsiññik. Nipuŋaitchitchi. Qanuq akiḷḷiqsi Tuunġaq ataramik ukpiġutaiqsitchiñiaqtuq ilivsiññik, iqsiñaqtuatun ugiallavluni lion-tun kukiḷuktuatun sumulliqaa niqiksraqsiuqłuni. 
1PE.5.9	Akiḷḷiḷiqsuqsiuŋ ukpiġutiqaqtuiññaġlusi suaŋaruamik, qanuq iḷisimarusi ukpiqtuaguqatisi nunami iluqaani nagliksaaġmiuttauq ilivsisun. 
1PE.5.10	Aasii nagliksaaqtuallaanikkuvsi sivikitchuamik, God-im nagliktauqpaktuam qaitquriŋaruavlu ilivsiññik piqatautquvlusi ilaan isuitchuamun kamanaunmiñun atausiŋŋuqatigiŋakavsiuŋ Christ, naamasiñiaġaa ukpiġurri, nalupqisuutiqaġumiñaiġḷusi, maliksuyyataiġḷusiḷu. 
1PE.5.11	God isuitchuamun iluqaanik suaŋŋatiqaqtuaguruq. Amen.
1PE.5.12	Tuyuġivsi ukuniŋa naitchuanik tuyuutinik ikayuqtiqaqłuŋa Silvanus-mik, ukpiġnaqtuaġikkamnik aniqanmik. Qapiŋaisaaġukkivsi uqallautilusiḷu tamanna tusaayugaaġiksuaq God-im iḷumutun nagliktuiñiqpautigigaa iñuŋnik. Ukpiġikavsiuŋ tuniqsimavigisiuŋ.
1PE.5.13	Aŋaiyyuliqiruaguqativsi Babylon-mi God-im iñuksraqtaaŋisaptauq paġlammigaasi, iġñiġimmatullu itaġma Mark-gum.
1PE.5.14	Ukpiqtuat paġlatikaaŋannik paġlatiraġutitchi Christ-miuguruat piviuttaqqutaannik. Tutqiutiqaġitchi iluqasi atausiŋŋuqatauŋaruasii Christ-mun.
2PE.1.1	Simon Peter, kivgaŋa tiliŋaraŋalu Jesus Christ, tuyuqtuq ukuniŋa iñuŋnun ukpiġutiniŋaruanun piqpaŋnaqtuamik uvaptiktuttauq, nalaunŋasipkaqtiqaŋaruanun God-mik Ataniptiŋniglu Jesus Christ-mik.
2PE.1.2	Nagliktuusiaqpaqaġitchisuq tutqiunmiglu iḷitchuġiŋalugu God, Ataniqpullu Jesus.
2PE.1.3	Ilaan qiḷaŋmiŋŋaqtauruam suaŋŋataata ikayuġaatigut supayaakun iñuutquvluta god-iliqiruaguluta, iḷitchuġigupta taavrumiŋa ququaqtiptiŋnik iḷaŋiutitquvluta ilaan kamanaunmiñun nakuunmiñullu. 
2PE.1.4	Suli ilaan suaŋŋanmigun unniqsuqłiiŋaruq piqpaŋnapiaġataqtuanik kamanapiaġataqtuaniglu unniqsuqłiisinik, aasii ukpiġiguvsigik tamatkua unniqsuqłiisiŋi nalaunniaŋitkiksi maquliñiksraq, pipkaġuukkaŋat iñuusiġiruni pigiitchuat kipiġniuġutit iluqaiññi nunam iñuŋiñi, aasii piqataullasivḷusi God-im iñuusianun, ilaatun iḷivḷusi. 
2PE.1.5	Tamatkua pisigilugich pisuqtilaavsisun nakuuniaġitchi taamna iḷḷatigilugu ukpiġutivsiññun, suli nakuuniaġnivsiññun iḷḷatigilugu iḷitchuġimmaġiksaaġniq God-mik, 
2PE.1.6	suli iḷitchuġimmaġiksiñivsiññun God-mik, iḷḷatigilugu iłuatun inmun aŋalarrutilluataq, igḷutuutiugaġlusi suli igḷutuutinivsiññun iḷḷatigilugu iñuuniaġniq god-iliqivluni, 
2PE.1.7	suli god-iliqinivsiññun iḷḷatigilugu piviuttaqsriñiq aniqatinik piviuttaġilugich iñupayaat. 
2PE.1.8	Tamarra tainnatchich iñuusiksrat pigiraksrasi. Aasii iñuusiġituiññaġuvsigik tamatkua aunniummaġiksisaiññaġniaġiksi Ataniqput Jesus Christ, iḷitchuġimmaġiksiḷugu ilaanun anniqsuutigisuktilaaqsi. 
2PE.1.9	Kiñaliqaa iñuusiqaŋitchuaq tamatkuniŋa ayauŋaruatun ittuq tautuksiḷaitchuatun, piiguqtaallaġmi piḷuutini suliqutigiŋaiqsautilaaŋannik itqaumayumiñaiqł̣ugich.
2PE.1.10	Aniqatiitkaa, tamatkua tainna inmata pisuqtilaavsisun iñuusitchi, ukpiġnaqsisaġlugu God-mun ququaŋatilaaqsi piksraqtaaġiŋatilaaqsiḷu. Aasii tainna iñuuguvsi, nalupqinaitchuq annaurrauniaqtusi. 
2PE.1.11	Suli paġlakkusiaqaġluataġniaqtusi isiġuvsi isuitchuamun atanniqsimavianun Atanipta Annaurriptalu Jesus Christ.
2PE.1.12	Tavraasii piyummatigigiga ataramik itqautisukłusi tamatkuniŋa, iḷisimaluġisiunnii aunniuġusimalluataqługulu God-im iḷumun ittuaŋa pigikkaqsi. 
2PE.1.13	Nalaunŋaruaġigiga iñuuniqtutilaaptun itqaqtitaġukłusi tamatkuniŋa piyumasaaġlusi. 
2PE.1.14	Qanuq iḷisimaruŋa qimakkumaaqtilaaŋanik una tuquyumaaqtuaq timi, tainna Atanipta Jesus Christ nalupqinaiqł̣ugu uqallautiŋavluŋa. 
2PE.1.15	Aglaan tuquŋaiñŋaġma piiguiyumiñaiġñiḷuŋniaġivsi itqaumayumiñaqsiḷusi tamatkuniŋa ataramik.
2PE.1.16	Qanuq uvagut unipkaaligiññaġluta quliaqtuaġutiŋaitkivsi iḷitchuġipkaqsaqavsi suaŋŋataanik Atanipta Jesus Christ qaitqigñiksraŋaniglu. Uvagut tautupiaġataŋagikput kamanaqtuaq qaumaniŋa. 
2PE.1.17	Nayuŋagikput kamanaqsipkaqtaumman, nanġaġmagulu God-im Aapam, taavruma nipim nivliutimmagu kamanaġniqsrauruam supayaaniñ uqallakłuni, “Uvva uvaŋa nanmiñiq Iġñiġa, iviġaummatigilluatakkaġa.”
2PE.1.18	Uvagut tusaaŋagikput taamna nipi nivliqsuaq qiḷaŋmiñ, itqatigiŋavlugu Jesus iġġimi God-im salapqiġmagu kamanautini.
2PE.1.19	Taamna pisigilugu nalupqigiŋaimmaġiksaagaksraġigivut iḷumun itilaaŋat uqaluich aglaaŋich God-im uqaqtiŋisa Bible-ni. Nakuuruq ilivsiññun naalaġniguvsigik uqaluŋich, qanuq uqaluŋich ittut qaummaqtun qaummatauruatun unnuami qausaġataġniŋanun aglaan. Uqaluŋisa ikayuġaatigut kaŋiqsiñiksraptigun tikitchiaġivlugu iḷitchuġilluataġniksraqput Christ niptaqpan uvluġiatun iḷitchuqqutauruatun qauyasisilaaŋanik. 
2PE.1.20	Supayaamiñ uvva itqaumaraksraqsi. Iñuum kialiqaa inmisuġruiññaq sivunniuġumiñaitkai nallipayaaŋich God-im uqaluŋisa Bible-niittuat, 
2PE.1.21	qanuq God-im uqaqtiŋi uqaŋaitchut tamatkuniŋa uqaluŋnik uqaġuktuaqsiññaġlutiŋ. Iliŋich uqaŋarut uqaluŋnik God-im puttuqsripkaġmatiŋ aŋalatillaġmiŋ Ilitqusiġiksuamun.
2PE.2.1	Uqaqtauŋŋuaqtuat God-mun qaŋauvlugu iñukpalliŋarut akunġanni taipkua iñuich, tainnatuttauq iḷisaurrit iḷisaurriŋŋuaqtuat iḷumun ittuamik iñukpalliġñiaġmiut akunnavsiññi. Iliŋich iḷisaurrutiqaġniaqtut suksraunġiutauyumiñaqtuanik sagluqqutinik, ukpiġnaqsipiaġlugich iḷisaurriḷutiŋ iḷumun inŋitchuanik, piiḷaaġillasiḷuguunnii Ataniq tuquŋaruaq annautisukługich. Piiḷaaġinniŋniŋat Ataniġmik pisigilugu tavraŋŋatchiaq suksraunġiqsauniaqtut. 
2PE.2.2	Taamna tainna piyumaaġaluaqtillugu, iñugiaktuat iñuich piqasiqsuġniaġaich allatuutitigun piraġausiŋisigun, aasii iñuŋnun uqamaqłuutigipkaġlugu pigiitchuanik ukpiqtuaguruaguut iñuuniaġusiqput. 
2PE.2.3	Piḷḷatuvlutiŋ tamatkua iḷumun inŋitchuanik iḷisaurrit maniññaktuġviginiaġaasi iḷisautilusi iḷumun inŋitchuanik. Aglaan ami God-im Isivġiqsiŋata pasiñaqtualianiŋagai iŋiḷġaan, aasii suksraunġiqsauniksraŋat tikiññiaqtuq.
2PE.2.4	Qanuq taipkua isaġulgich piḷuksimmata, God-im tatavsaŋagai igiłługich nagliksaaġviŋmun, qiḷiqsruivḷugich tigutaaġutinik taaqtuami, tikitchiaġivlugu isivġiġvik uvluq. 
2PE.2.5	Suli God-im tatavsaŋagai iñuich piḷuktuat iñuuruat taimani, kamanaqtuamun uliqpaŋmun ipipkaqługich. Iñutualuich annaktuat Noah-lu tallimat malġuglu iñuich. Noah alġaqsruiŋaruq iñuich nalaunŋasiruksraunivḷugich sivuġaani God-im.
2PE.2.6	God-ivsuli suksraunġiŋagai iluqaisa iñuich iñuuruat iniqpaaŋni Sodom-miḷu Gomorrah-miḷu, suksraunġiqł̣ugich igniġmik. Taavrumuuna tuvraaksriiŋaruq qanuq pirauniaqtilaaŋannik iluqaġmiŋ iñuich piḷuktuat.
2PE.2.7	God-im iñuuliŋagaa Lot nalaunŋaruaq iñuk, naġġukkutiqaŋaruaq allatuutikun piḷġusiŋiññun pitquraiḷaqtuat iñuich.
2PE.2.8	Qanuq taamna nalaunŋaruaq iñuk iñuuniaqataukami akunġanni piḷuktuat iñuich, tautuaqaŋaruq tusaqsraqaŋaruġlu uvlumiñ uvlumun sunik naġġunaqpaktuanik iłuiḷḷiuġutigivlugich iḷumiñi pigiitchuat piḷġusiŋich. 
2PE.2.9	Tavraasii Ataniq iḷisimaruq qanuq annaurriñaqtilaamik god-iliqiruanik uuktuaġusiaŋiññiñ, suli qanuq iḷimmatinaqtilaaŋat piḷuktuat iñuich tatavsausiaksrautaannik isivġiġvik uvluq tikitchiaġivlugu, 
2PE.2.10	tamatkuałhaaq iñuich aŋalataġipkaqtuat piḷuusiqisuguuruanun iñuusimiŋnun, suuŋiḷaqaqtuat God-im atanniqsimmataanik. Tamatkua iḷisaurrit iḷisaurriŋŋuaqtuat iḷumun ittuamik qikkisaitchut piġuqtiqtuagurullu, sivuuġagiŋitkaat uqamaqłuutiginiksraŋat kamanaqtuat paŋmani ittuat. 
2PE.2.11	Isaġulgich-unnii suaŋałhaaqtuat sapiġñałhaaqłutiglu ittuat tamatkunaŋŋa iḷisaurriñiñ uqautigimaqłuŋniałalaitkaich allat kamanaqtuat pisaaŋalugich Atanġum nayuqtigikkaŋi.
2PE.2.12	Aglaalli tamatkua iḷumun inŋitchuanik iḷisaurrit isumaqalaitchut anaglugu niġrutit isumaqausiat, aniŋaruat aŋuniakkausaqłutiŋ tuqutaulutiglu. Kipakłiġuurut sunik kaŋiqsiŋaitkaluakkamiŋnik. Suksraunġiqsauniaġmiut niġrutitun aŋuniakkauruatun. 
2PE.2.13	Iliŋich nagliksaalaqsruqtauniaqtut pisigilugich killuliqutitiŋ, qanuq uvlukkaluami-unni iñuusiġigaat taŋŋiqsimaaġukługich piḷuktuat kipiġniuġutitiŋ. Iliŋich kanŋusaaġutaurut ilivsiññun niqinaqikavsi ipquruatun akunnavsiññi piqataukamiŋ, nalunautchivḷutiŋ piññaraaqługu iḷumun piŋŋuaġniqtiŋ. 
2PE.2.14	Qivialimaaqamirruŋ aġnaq allatuaġiyumavlugu ittut pisuġuiḷaił̣ł̣utiŋ tainnatchimik piḷuunmik. Iliŋisa inałługich pitchiġiaqtuat iñuich naniġiaġviksraŋannun. Iḷisimalluataġmiut suli piḷḷatuniġmik, iñuich suksraunġiqsauyumaaqtuat. 
2PE.2.15	Suksraaŋagaat nalaunŋaruaq iñuusiq aasii asiñukłutiŋ. Asiñuŋarut Balaam-tupiaġataq iġñiŋatun Bosor-gum, maniqaġukpaił̣ł̣uni aitchuusiaksraunmiñik saglutigilugu unnii, uqautigigumiuŋ God sugiŋił̣ł̣ugu.
2PE.2.16	Taamna Balaam suaktauŋaruq kamaksriŋiññami, qanuq kakaktaan uqalaitchuam niġrutim nivliutivlugu iñuum nipaatun nutqaqtinŋagaa Balaam kinniqisaġaluaqtuaq.
2PE.2.17	Tamatkua iḷumun inŋitchuanik iḷisaurrit iḷumun ittualivḷugich, ittut imaiŋaruatun kuugaluktun, sialuksraiḷatullu nuvuyyaqłuktun anuġiqłuum tiŋitaŋatun, sialukpaksratun qiññanikkaluaqłuni sialuguŋiḷḷaktuatun. Tamatkua iñuich God-im itqanaiqsisiŋagai iniksraŋannik taapiaġataqtuamik tigutaaqtauviksraŋannik isuitchuamun. 
2PE.2.18	Iliŋich uqaġuurut nipatusipianiaqłutiŋ, uqayuqsaapianiaqłutiglu taŋiġiḷaniglu iḷisautivlugich iñuich suŋiññivḷugu taŋŋiqsimaaqpatigik pigiitchuat kipiġniuttatiŋ. Tainnatchich iñuich uqaluŋisa inatchuugaich utiqtiłługich piḷuunmun tamatkua annaurrauqqammiŋaruat piḷuktuamiñ iñuusiġiŋakkamiŋniñ. 
2PE.2.19	Iliŋisa unniqsuqłiisuugaich iñuich atanniqsimariksraiññivḷugich piñaiḷḷiqutinik iliŋitchauq kivgaullaġmiŋ suksraunġiutauyumiñaqtuanun piraġautchiñun, qanuq iñuk-una kivgauruq qanusipayaamun payarimaaqtigikkaġmiñun.
2PE.2.20	Qanuq iñuich pilluaniŋaruat tuqqutauyumiñaqtuaniñ nunam iñuŋisa piḷġusiŋiññiñ, iḷitchuġikamirruŋ Ataniqput Annaurrikpullu Jesus Christ, inataulutiŋ aŋalatitqiaqsigumiŋ piḷġusiġiitchuanun, aqulliq irrusiġiliutikkaŋat piaġiił̣haaġniaqtuq sivulliġmiñ irrusiqqaaŋanniñ.
2PE.2.21	Iłuałhaaŋanayaġniqsuq tainnaqtuat iñuich isuaniñqaŋa naluugaaġumiŋ iłuatun iñuuniaġusiksramik, iḷitchuġigaluaqqaaġlugu iłuatun iñuuniaġusiksraq ayyaigaqsiñiġmiñ God-im pitquraŋiñik iḷisausiamiŋnik. 
2PE.2.22	Tainnaasii pikamiŋ piut iḷumutun uqalugaam uqallautaatun inna, “Qimmiq utiqtuq miġiaŋakkaġmiñun,” suli “Tuttuqłuk iqaġiuraanigniakkaŋat utiqsiññalgitchuq aksraligiaqłuni aqayamun.”
2PE.3.1	Piviuttaġirauruasii, ukua tuyuutit alġaigigaich tuyuunma ilivsiññun. Iluqaiññi tuyuutimni aŋalayyaŋniaqsaaŋagitka piḷuutaitchuakun isumaqaġniksrasi itqaaqtuutivlusi tamatkuniŋa uqautigiŋakkamnik. 
2PE.3.2	Itqaumatqugitka ilivsiññun uqaluich iŋiḷġaan uqautigiŋakkaŋich piḷuutaitchuat uqaqtiŋisa God-im, piraksriutiŋiḷḷu Atanipta Annaurriptalu tilirauruat qaisaŋich ilivsiññun. 
2PE.3.3	Sivulliq uvva kaŋiqsiqqaagaksraqsi. Aqulliġñi uvluni kipakłiqsich iñuich iñukpalliġñiaqtut iñuusimiŋni aŋalatittuat pigiitchuanun kipiġniuġunmiŋnun. Kipautiginiaġaasi
2PE.3.4	uqaġlutiŋ, Jesus imña unniqsuqłiiŋaruaq qaitqigñiaġnivḷuni? Aasiimma sumiitpa? Christ-miuġuqqaaqtuatqaŋa tuqummata sunapayaaq allaŋŋuŋaitchuq, tamarra igliqtuq tainna qaŋapak, nunaqaŋa savaagulġataġniġman.
2PE.3.5	Piiguqsaaġirut uumiŋa. Iŋiḷġaan God uqallaŋman qiḷaiḷḷu nunalu savaaguŋarut. Nuna nunaġuŋaruq immamiñ immakullu,
2PE.3.6	immakuttauq-suli uliqpaktuakun nunaqqaaq suksraunġiqsauŋaruq. Taamna piiguqsaaġiŋagaat.
2PE.3.7	Tainnatuttauq qiḷaiḷḷu nunalu paŋmapak ittuat qaunaksriqaqtut uqaluagun God-im qakugukpan suksraunġiġumaaqługich igniġum. Iḷimaaqtaurut uvlumun taivrumuŋa piḷuusiqirauruat iñuich isivġiqsauviksrautaannun aasii suksraunġiqsaulutiŋ.
2PE.3.8	Aglaan piiguġnagu una atausiq iḷumun ittuaq, piviuttaġirauruasii. Ataniġmi uvluq atausiq ukiutun 1,000-tun ittuq, suli 1,000 ukiut atautchisun uvlutun.
2PE.3.9	Ataniq uimaiñŋitchuq taŋŋiisaqami unniqsuqłiiñmiñik, uimaiññivḷugu iñuich iḷaŋisa isummatigisuugaluaġaat. Aglaan ilaan qiñuirrutigaluaġaasi, qanuq ilaan kiñaliqaa suksraunġiqsautquŋitkaluaġaa, aglaan iluqaisa iñuich isumalitqiqugaluaġai piḷuunmiŋniñ.
2PE.3.10	Aglaan Uvlua Atanġum tikiññiaqtuq niġiiḷḷautiluni tigligayuktim qaġġisiatun. Taavrumani Uvlumi qiḷaich piiġñiaqtut qukiġñaqtuamik tusaġnaqaġlutiŋ, qiḷaŋmiittuat qaummatit igniġum augniaġai suksraunġiġḷugich, suli nuna supayaallu nunamiittuat ikirauniaqtut.
2PE.3.11	Tamatkua iluqaġmiŋ suksraunġiġumaaġmata, qanutchiñik iñuusiqaqtuksraumavisi? Iñuusiqaqtuksrauniqsusi piḷuutaitchuanik god-iliqiruaniglu, 
2PE.3.12	utaqqiḷḷaan God-im Uvlua tikitchumaaqtuaq. Aasii pisuqtilaavsisun tikisinniaġasuaqsiuŋ taimña uvluq, tainnatun iñuuniaġlusi, qiḷaich ikuallagviksrautaat aasii suksraunġiġḷutiŋ, suli qaummatit auglugich uunnaum. 
2PE.3.13	God aasii unniqsuqłiiŋammiuq nutauruanik qiḷaŋnik nutauruamiglu nunamik, kisimik iñuich nalaunŋaruat sivuġaani God-im iñuuviksraŋannik, aasii tamarra tamatkua utaqqiuġivut.
2PE.3.14	Tavraasii piviuttaġirauruasii, utaqqiuŋŋavsi taivrumiŋa Uvlumik, pisuqtilaavsisun piḷuutaiññiaġitchi pasirauyumiñaiḷḷusiḷu sivuġaani God-im akiḷḷiḷiqsuŋaiġḷugulu. 
2PE.3.15	Isumalaaġutigisiuŋ Atanġum qimmaksaliyairrutaa utiġniksraŋannun piviksraqaquvlugich iñuich annaurrauniksramiŋnun. Taamnaptauq piviuttaġivlugu aniqatipta Paul aglaaġiŋammiraŋa God-im isumattutiksriñmani. 
2PE.3.16	Tainna Paul uqaġuuruq tuyuutipayaamiñi tuyuqami taamna uqautigivlugu. Uqaluŋisa iḷaŋich siġḷiġnaqtut kaŋiqsiñiaġniŋat tuyuutiŋiñi, tamarraasii iñuich iḷitchiŋaitchuat tuniqsimalguitchuallu piuŋiḷanik sivunniuqługich piḷġusikaamiktuttauq allanik Bible uqaluŋiññik, aasii inmiŋnun suksraunġiqł̣utiŋ.
2PE.3.17	Aglaan ilivsi piviuttaġirauruasii iḷisimaaniŋakavsiuŋ taamna, qaunagisitchi asiñuurrausuŋiḷḷusi killukuaġutiŋisigun pitquraiḷaqtuat iñuich, aasii tuniqsimmataiŋiḷḷusi iḷisimanivsiññun God-im iḷumun ittuaŋanik. 
2PE.3.18	Aglaan naglikkutaukkaqsisaiññaġitchi iḷitchuġimmaġiksisaiññaġlugulu Ataniqput Annaurrikpullu Jesus Christ. Ilaa nanġaqtauli paŋmapak isuitchuamullu. Amen.
1JN.1.1	Tuyuġivsi sivuniġivlugu taggisiqaqtuaq Uqaluŋmik iñuunaqtuamik. Ilaa inŋaruq aullaqisaamiñqaŋa. Uvagut tusaaŋagikput tautuŋagikpullu naipiqtuqługu isumalaaġutigivlugu, suli aksiukkayukługu argaptiŋnik.
1JN.1.2	Taamna iñuk iñukpalliġman tautuŋagikput, aasii quliaqtuaġutivlusi ilaanik iñuuruamik isuitchuamiñ, itqatauŋavluni Aapamun, aasii iḷitchuġipkaqługu uvaptiŋnun.
1JN.1.3	Taamna tautuŋakkaqput tusaaŋavlugulu quliaqtuaġigikpulli ilivsiññun piqasiutitquvlusi uvaptiŋnun iḷammiuġunmi Aapamun pigikkaptiŋni Iġñiŋanullu Jesus Christ-mun. 
1JN.1.4	Aasii tuyuutigigikput taamna quviasuutikput naamatquvlugu.
1JN.1.5	Uvva uqaluk uvagut tusaaŋakkaqput Iġñiŋaniñ aasii quliaqtuaġigikput ilivsiññun, God qaummataunivḷugu suli ilaani taaqtuagitchuq suuramikunnii. 
1JN.1.6	Uqaġupta piqaġniḷuta iḷammiuġunmik ilaanun iñuuniaqtuiññallapta piḷuunmi taaqtuamiinmatun, saglurugut, suli iñuuŋitchugut nalaullugu iḷumun ittuaq. 
1JN.1.7	Aglaan iñuuniaqtuagugupta qaummaġmi, ilaatun qaummaġmiittuatun, piqaqtugut iḷammiuġunmik avanmun, suli auŋata Jesus ilaan Iġñiŋan salummaqsimaaġaatigut piḷuutipayaaniñ.
1JN.1.8	Uqaġupta piḷuutaiññiḷuta, sagluqirugut uvaptiŋnik, suli God-im iḷumun ittuaŋa ukpiġiŋitkikput.
1JN.1.9	Aglaan quliaġuptigik piḷuutivut God-mun, ilaa ukpiġiyumiñaġikput qanuq ilaa pisuuruq nalaunŋaruanik, ilaan suliqutigiŋaiġñiaġai itqaumayumiñaiġḷugich piḷuutivut, suli salummaġluta iluqaaniñ killuliqutiptiŋniñ. 
1JN.1.10	Uqaġupta piḷuksiŋaiññiḷuta, God saglurualigikput, suli uqalua ukpiġiŋitkikput.
1JN.2.1	Miqłiqtuuratkaa, tuyuġivsi taapkuniŋa piḷuksitquŋił̣ł̣usi. Aglaan kiñapayaaq piḷuksiñiqpan, qiññuaqtuurriqaqtugut Aapamun, Jesus Christ-mik nalaunŋaruamik.
1JN.2.2	Aasii God-im suliqutigiŋaiġumiñaġai itqaumayumiñaiġḷugich piḷuutivut pisigilugu Christ inuaŋaitchuaguvluni akiḷiutauŋaruaq piḷuutiptiŋnun tuqukami. Ilaa tuquŋaruq pisigisuŋaġnagich uvagułhiñaq piḷuutivut, aglaallu piḷuutiŋich iñupayaurat.
1JN.2.3	Aasii kamagiguptigik God-im pitquraŋi, nalupqisukkumiñaitchugut iḷisimatilaaptiŋnik ilaanik.
1JN.2.4	Iñuk uqaqtuaq iḷisimaniḷugu God aasii kamaksriŋił̣ł̣uni pitquraŋiñik sagluruaguruq, suli God-im iḷumun ittuaŋa ukpiġiŋitkaa. 
1JN.2.5	Aglaan kialiqaa kamagituiññaqpagich God-im uqaluŋi ilaan piviuttaġipiallakkaa God, aasii tainnainman nalupqisukkumiñaitchugut iñuutilaaptiŋnik ilaa atausiŋŋuqatigimaaqługu. 
1JN.2.6	Iñuk uqaqtuaq ilaa iñuunivḷuni atausiŋŋuqatigimaaqługu God iñuutuiññaqtuksrauruq Jesus Christ iñuusipiaġataŋatun.
1JN.2.7	Piviuttaġirauruasii, tuyuŋitkivsi nutauruamik pitquramik, aglaan utuqqauruamik iḷisimaŋakkavsiññik ukpiliqqaaqavsi. Taamna utuqqauruaq pitquraq quliaqtuaguruq tusaaŋakkaqsi. 
1JN.2.8	Aasiivsauq pitquraq tuyuutigikkaġa ilivsiññun nutaummiuq, suli iḷisimanaqtuq God-mun iḷumun ittuaġitilaaŋanik Christ iñuusiagun, ilivsiḷuami iñuusivsigun. Qanuq taaqtuaq qaaŋiqsaiññaqtuq aasii iḷumun qaummaq qaummaġiksianiktuq.
1JN.2.9	Iñuk uqaqtuaq qaummaġmiinnivḷuni uumikłiḷḷaġmi aniqanmiñik taaqtuamiittuq-suli. 
1JN.2.10	Iñuk piviuttaqaqtuaq aniqanmiñik nayuutiruq qaummaġmi, aasii sumik piitchuq inmiñi aniqanmi piḷuksisigiyumiñakkaŋanik. 
1JN.2.11	Aglaan iñuk uumikłiqsuaq aniqanmiñik taaqtuamiittuq, suli pisuaqtuq taaġmi, suli naluruq sumun iglautilaamiñik, qanuq taaqtuam tautuksipkalaitkaa.
1JN.2.12	Miqłiqtuuraat, tuyuġivsi qanuq piḷuutisi suliqutigiŋaiqsaurut itqaumayumiñaiqł̣ugich pisigivlugu Christ piraŋa. 
1JN.2.13	Aapauruasii, tuyuġivsi qanuq iḷisimagiksi ilaa ittuaq aullaqisaamiñqaŋa. Nukatpiat, tuyuġivsi qanuq akiiḷiŋagiksi Tuunġaq. 
1JN.2.14	Miqłiqtuut, tuyuŋagivsi qanuq iḷisimagiksi Aapa. Aapauruasii, tuyuŋagivsi qanuq iḷisimagiksi ilaa ittuaq aullaqisaamiñqaŋa. Nukatpiat, tuyuŋagivsi qanuq suaŋarusi, suli uqalua God-im nayuutiruq iḷuvsiññi, suli akiiḷiŋagiksi Tuunġaq.
1JN.2.15	Piviuttaġinagu suuramikunnii nunam iñuŋisa piḷġusiat. Kialiqaa piviuttaġikpagu nunam iñuŋisa piḷġusiat, piviuttaġiŋitkaa Aapa.
1JN.2.16	Qanuq supayaat nunam iñuŋisa piḷġusiġikkaŋich sut piḷuksisuguuruam timim kipiġniuttaġikkaŋi, sut iñuich qiñikkaŋich pigiyumavlugiḷḷu, suli supayaat mattumani nunamiittuat iñuich kamasaaġutigikkaŋich, nalliŋich unnii qaisauŋaitchut Aapamiñ. Iluqaġmiŋ qaisaurut nunam atanauraŋaniñ. 
1JN.2.17	Nunam iñuŋisa piḷġusiŋich kipiġniuttaġikkaŋiḷḷu piiġumaaqtut, aglaalli iñuk kamaksriruaq God-im pitqutaanik iñuuniaqtuq isuitchuamun.
1JN.2.18	Miqłiqtutkaa, piviksram isua qalliruq, aasii tusaaŋarusi akiḷḷiḷiqsuutiruaq Christ-mun qaiñiaġnivḷugu. Tavra paŋmapak iñugiaktuat akiḷḷiḷiqsuutiruat Christ-mun iñukpallianiŋarut. Taamna pisigivlugu iḷisimarugut piviksram isua qallisilaaŋanik. 
1JN.2.19	Tamatkua iñuich piqataupiaġlutiŋ uvagut iñuptiŋnun piŋaitchut, aasii tainnaiłłutiŋ qimautiŋarut uvaptiŋniñ. Piqataupiaġumiŋ uvaptiŋnun, nayuġumiñaŋagaluaġaatigut. Tavra qimaŋagaatigut iḷisimanammaġiksitquvlugu nalliat unnii piqataupiaŋisilaaŋanik uvaptiŋnun.
1JN.2.20	Aglaan Christ iḷiŋagaa Ilitqusiġiksuaq iḷuvsiññun, aasii taamna pisigivlugu iluqasi iḷisimagiksi iḷumun ittuaq.
1JN.2.21	Tuyuġivsi nalurualigaluaġnasi iḷumun ittuamik, qanukkii iḷisimagiksi taamna, aasii iḷisimammigiksi sagluuruaq iḷaitchuq iḷumun ittuamik. 
1JN.2.22	Kiña sagluturuaguva? Iñuk ayyairuaq Jesus Christ-guniŋanik, God Tiliraŋanik. Tavra iñuk akiḷḷiḷiqsuqtuaq Christ-mik ayyairuq Aapamik Iġñiġmiglu. 
1JN.2.23	Kiñaliqaa ayyairuaq Iġñiġmik ayyaimmiuq Aapamik. Iñuk akuqtuiruaq Iġñiġmik akuqtuimmiuq Aapamik.
1JN.2.24	Tavraasii ukpiqsimaaġniapiaġitchi kamagilugulu tusaagayuŋaraqsi ukpiliqqaaqavsi. Tainna piguvsi, ataramik atausiŋŋuqatigimaaġniaġiksi Iġñiq Aapalu. 
1JN.2.25	Aasiuvva unniqsuqłiiŋagaatigut iñuggunmik isuitchuamik. 
1JN.2.26	Tuyuqtuŋa ilivsiññun sivuniġivlugich tamatkua sagluqinnikkumaruat ilivsiññik, 
1JN.2.27	aglaan Christ iḷiŋagaa Ilitqusiġiksuaq iḷuvsiññun. Sivisutilaaŋatun Ilitqusiġiksuam inniŋan iḷuvsiññi iḷisaurrituŋitchusi iñulimaamik. Qanuq Ilitqusiġiksuam puttuqsrisiqaqtitaaġaasi sum nalaunŋatilaaŋanik, suli iḷisaurrutiŋi iḷumun ittuagurut sagluuŋitchut. Tavraasii kamagiugaqsigik Ilitqusiġiksuam iḷisaurrutiŋi aasii atausiŋŋuqatigimaaġlugu Christ. 
1JN.2.28+1JN.2.29	Tavraasii miqłiqtutkaa, iñuutuiññaġitchi atausiŋŋuqatigimaaġlugu Christ, attaqsrautaitchumausi niptaqpan, iriqtuġumaŋiḷḷusi ilaaniñ pisigilugu kanŋusugniqsi Uvlumi qaġġiviani. Iḷisimavlusi Christ nalaunŋaruagutilaaŋa nalupqisukkumiñaitchusi kiñaliqaa nalaunŋarualiqiri aniŋatilaaŋanik ilaaniñ.
1JN.3.1	Qanutun Aapam piviuttaġitigiŋaniġaatigut. Piviuttaqqutiqaqpaił̣ł̣uni taggisiqaqtitkaatigut God-im miqłiqtuŋiñik, aasii miqłiqtuġipiaġaatigut. Nunam iñuŋi puttuqsriḷaitchut God-mun miqłiqtuġitilaaptiŋnik qanuq iliŋisa naluvlugu God.
1JN.3.2	Piviuttaġirauruasii, paŋmapak God-im miqłiqtuġigaatigut. Salapqiŋaitchuq suli suuniaqtilaaqput, aglaan iḷisimarugut Christ salapqiqpan iḷiñiaqtugut ilaatun, qanuq tautugniaġikput irrusiatun. 
1JN.3.3	Aasii iñupayaaq qiñiġummatiqaqtuaq Christ-mik piḷuutaiññiaqtuaguruq inmiñik Christ-tun piḷuutaitchuatun.
1JN.3.4	Iñupayaaq piḷuusiqiruaq pitquraiḷaqtuq qanuq piḷuun kamaksriŋirrutauruq pitquranik. 
1JN.3.5	Iḷisimarusi Christ salapqiŋatilaaŋanik piiġiaqługich piḷuutivut, aasii ilaa piḷuutaitchuq.
1JN.3.6	Kiñaliqaa atausiŋŋuqatauŋaruaq Christ-mun piḷuusiqiugaŋitchuq, aasii iñuk piḷuusiqiugaqtuaq tautuŋaitchuq ilaanik, iḷitchuġiŋaitkaalu qaŋaunnii. 
1JN.3.7	Miqłiqtuuraat, iñuŋmun sagluqipkaġnasi. Iñuk nalaunŋarualiqiugaqtuaq nalaunŋaruq, Christ-tun nalaunŋaruatun. 
1JN.3.8	Iñuk piḷuusiqiugaqtuaq Tuunġaum pigigaa, qanuq tuunġaq piḷuusiqiŋaruq aullaqisaamiñqaŋa. Iġñiŋa God-im salapqiŋaruq suksraunġiġukługich savaaŋi Tuunġaum.
1JN.3.9	Iñuk miqłiqtuliutiŋaruaq God-mun anitqikł̣uni piḷuusiqiugaalaitchuq, qanuq God-im irrusia iḷuaniittuq, aasii ilaa piḷuusiqiugaaġumiñaitchuq qanuq God-mik aapaqaqtuq. 
1JN.3.10	Uumuuna iḷisimanaġumiñaqtut kisut miqłiqtuġitilaaŋat God-mun, suli kisut miqłiqtuġitilaaŋat Tuunġaġmun. Kiñapayaaq nalaunŋarualiqiugaŋitchuaq piviuttaqsriŋitchuaġlu aniqanmiñik God-im miqłiqtuġiŋitkaa.
1JN.3.11	Qanuq una uqaluk tusaaŋagiksi ukpiliqavsiqaŋa, uvagut piviuttaqqutiruksrauvluta avanmun.
1JN.3.12	Ittuksrauŋitchugut Cain-tun pigiitchuamiñ piruatun iñuktaġivlugu aniqatini. Aasii summan iñuktaġiŋavauŋ? Iñuktaġiŋagaa ilaan savaani pigiił̣ł̣utiŋ aasii aniqataan nalaunŋaruaguvlutiŋ.
1JN.3.13	Aniqatiit, allayuaġnasi nunam iñuŋisa uumigikpasi. 
1JN.3.14	Piviuttaġiguptigik ukpiqtuaguqativut iḷisimanaqsigikput annaurrauŋatilaaqput tuqqunmiñ iñuullasivḷuta isuitchuamun. Kiñaliqaa piviuttaqsriŋitchuaq tuquŋaruqsuli.
1JN.3.15	Kiñapayaaq uumikłiqsuaq aniqanmiñik iñuaqtauruq, aasii iḷisimammiusi iñuaqti iñuggunmik isuitchuamik iḷumiutaitchuq. 
1JN.3.16	Iḷisimagikput piviuttaqqun uumuuna, Christ aitchuutigiŋagaa iñuggutini tuquvluni anniqsuqsaqłuta, uvaguttauq aitchuiruksraummiugut iñuggutiptiŋnik anniqsuqsaġlugich aniqatiivut.
1JN.3.17	Kiñaliqaa suġalliruaq aasii iḷitchuġivlugu aniqatini piiḷḷiuqtuaq, aasii nagliksrautaił̣ł̣uni ilaanun, pimaaqtuġumiñaitkaa God-im piviuttaqqutaa iḷumiñi inniḷugu. 
1JN.3.18	Miqłiqtutkaa, piviuttaqsriñata uqalułhiñami, aglaan taŋŋipiaġlugu piḷġusikun.
1JN.3.19	Tainna pigupta iḷisimaniaqtugut iḷumun ukpiqtuagutilaaptiŋnik, attaqsrautiqaġumiñaitchugullu God-im sivuġaani. 
1JN.3.20	Irrusiqaġaluaġuptaunnii pasikkunmik iḷuptiŋni attaqsraŋirrutiqaġumiñaqtugut ilaan sivuġaani, qanuq God kamanałhaaqtuq isumaptiŋni pasikkutiniñ, supayauramik iḷisimavluni uvaptigun. 
1JN.3.21	Piviuttaġirauruasii, isumaptiŋni pasikkunmik piitkupta, attaqsrautaitchugut sivuġaani God-im, 
1JN.3.22	aasii akuqtuisuurugut ilaaniñ supayaamik apiqsriaptiŋnik, qanuq kamagigivut pitquraŋi suli pivḷugu suna iviġaumanaqtuaq ilaanun. 
1JN.3.23	Aasiuvva ilaan pitquraŋa, uvagut ukpiquvluta Iġñiġmiñun Jesus Christ-mun suli piviuttaqqutiluta avanmun, kamagilugu Christ pitqurriutaa uvaptiŋnun.
1JN.3.24	Iluqaġmiŋ kamaksriruat God-im pitquraŋiñik atausiŋŋuqatigimaaġaat God, suli God iñuuruq iliŋiññi. Suli uumuuna iḷisimarugut ilaan iñuutilaaŋanik uvaptiŋni, Ilitqusiġiksuaq iḷiŋavlugu ilaan iḷuptiŋnun.
1JN.4.1	Piviuttaġirauruasii, ukpiġinagu iñupayauraq pimaaqtuqtuaq Ilitqusiġiksuaqaġnivḷuni, aglaan naipiqtuqsigik iḷitchuġisaġlugich ilitqusiq pigikkaŋat God-miñ qaisilaaŋanik. Qanuq iñugiaktuat uqaqtauŋŋuaqtuat God-mun aullaŋarut sumulliqaa.
1JN.4.2	Uumuuna iḷisimagiksi Ilitqusiġiksuaŋa God-im: Iñupayaaq quliaqtuaqaqtuaq Jesus Christ-mik qaiŋanivḷugu timiqaqłuni piqaqtuq Ilitqusiġiksuamik qairuamik God-miñ. 
1JN.4.3	Aasii iñupayaaq quliaqtuaqaŋitchuaq Jesus-mik tainna, piqaŋitchuq Ilitqusiġiksuamik God-miñ. Taamna ilitqusiġigaa akiḷḷiḷiqsuutiruam Christ-mun, tusaaŋakkaqsi qaiyumaaġnivḷugu, aasii paŋmapak nunam iñuŋiñiitaniŋaruq.
1JN.4.4	Miqłiqtutkaa, God-im pigigaasi, aasii akiiḷiŋagisi uqaqtauŋŋuaqtuat God-mun, qanuq Ilitqusiġiksuaq iḷuvsiññiittuaq suaŋałhaaqtuq ilitqutchimiñ ittuamiñ nunam iñuŋiñi. 
1JN.4.5	Iliŋich nunam iñugivlugich uqautiqaqtut kisiŋiññik mattuma iñuutchim piŋiñik, suniglu iviġaumanaqtuanik nunam iñuŋiñun. Tainnainmata nunam iñuŋisa naalaġnigaich.
1JN.4.6	Uvagut God-im pigigaatigut. Kiapayaaq iḷisimaruam God-mik naalaġnigaatigut, aasiiḷi kialiqaa God-im pigiŋisaŋan naalaġniŋitkaatigut. Taapkunuuna iḷitchuġigikput allagiiksilaaŋak Ilitqusiġiksuavlu iḷumun ittuam ilitqusiatalu killukuaŋaruam.
1JN.4.7	Piviuttaġirauruasii, piviuttaqqutita avanmun qanuq piviuttaqqun God-miŋŋaqtauruq, aasii kiñaliqaa tainnatun piviuttaqqutiqaqtuaq iḷisimanaqtitkaa miqłiqtuutilaani God-mun, iḷisimagaalu God. 
1JN.4.8	Iñuk piviuttaqqutaitchuaq naluruq God-mik, qanuq God piviuttaqqutauruq. 
1JN.4.9	Innauvva piviuttaqqutaa God-im salapqiŋaruq akunnaptiŋni, God-im tilivḷugu Iġñitualuni nunamun, uvagut iñuutquvluta ilaagun.
1JN.4.10	Uvva innaittuq piviuttaqqun, piviuttaġiŋaitkaluaġikput God aglaan ilaan piviuttaġiŋaniġaatigut suli tilivḷugu Iġñini tuqutquvlugu ilaan suliqutigiŋaiġukługich itqaumayumiñaiġḷugich piḷuutivut. 
1JN.4.11	Piviuttaġirauruasii, God-im tainnatun piviuttaġitigiŋaniqpatigut, piviuttaqqutiruksraugaluaġmiugut avanmun. 
1JN.4.12	Iñuum qaŋaunnii tautuŋaitkaa God, aglaan piviuttaqqutigupta avanmun, God iñuuruq iḷuptiŋni piviuttaqqutaalu naamasiŋaruq iḷuptiŋni.
1JN.4.13	Uvva nalupqisuŋirrutiksraqput atausiŋŋuqatigiŋatilaaŋanik God suli ilaa iñuutilaaŋanik iḷuptiŋni, ilaan iḷiŋavlugu Ilitqusiġiksuani iḷuptiŋnun.
1JN.4.14	Aasii tautuŋakkaqput quliaqtuaġigikput Aapa tilisiŋanivḷugu Iġñiġmiñik Annaurrigipkaqsaqługu iñuŋnun.
1JN.4.15	Kialiqaa quliaqtuaġigumiuŋ Jesus Iġñiġiniḷugu God-mun, God iñuuruq iḷuani, ilaallu God atausiŋŋuqatiŋagaa. 
1JN.4.16	Tavraasii iḷisimagikput ukpiġigikpullu God-mun piviuttaġitilaaqput. God piviuttaqqutauruq, iñuk aasii piviuttaqsriruaq atausiŋŋuqatauruq God-mun, suli God iñuuruq iḷuani. 
1JN.4.17	Tainnauvva piviuttaqsripkaqtaurugut God-im piviuttaqsrisiatun, tavraasii attaqsrautiqaġumiñaitchugut uvluani isivġiġvium, qanuq iñuuniqput mattumani nunami inmiuq Christ iñuusiġiŋakkaŋatun. Sivuuqqataitchuq piviuttaqsriruaq. 
1JN.4.18	Piviuttaqsrikapta God-im piviuttaqsrisiatun, ilaa sivuuġagiŋitkikput. Tavraasii iñuk sivuuqqatiqaqtuaq piviuttaqsriŋitchuq God-im piviuttaqsrisiatun, qanuq iqsisiqaqtuq suli God-mun tatavsaġniaġnivḷuni.
1JN.4.19	Piviuttaqsrirugut qanuq God-im piviuttaġiqqaaŋagaatigut. 
1JN.4.20	Kiñaliqaa uqallakkumi, Piviuttaġigiga God, aasii uumigilugu aniqatini, sagluruq, qanuq iñuk piviuttaqsriŋitchuaq aniqanmiñik tautuŋakkaġmiñik, qanuġluni piviuttaqsriyumiñaitchuq God-mik tautuŋaisamiñik. 
1JN.4.21	Aasiuvva pitquraksriusiaqput Christ-miñ, iñuuvguuq piviuttaġiniġumiuŋ God piviuttaġiraksraġimmigaa aniqatini.
1JN.5.1	Iñupayaaq ukpiqtuaq Jesus Christ-gunivḷugu Tiliraŋa God-im, miqłiqtuġigaa God-im, suli iñupayaaq piviuttaqsriruaq Aapamik piviuttaqaġmiuq miqłiqtuanik. 
1JN.5.2	Uumuuna iḷisimarugut piviuttaqsrisilaaptiŋnik miqłiqtuŋiñik God-im, piviuttaġikaptigu God suli kamagivlugich pitquraŋi. 
1JN.5.3	Aasii piviuttaqsriñiq God-mik sivuniqaqtuq inna, uvagut kamagilugich pitquraŋi. Aasii pitquraŋi siġḷiġnaitchut.
1JN.5.4	Kialiqaa God-im miqłiqtuata akiiḷiyumiñaġai ikł̣igutchaktinniaġutit pipkaġniutauruat nunam iñuŋisun. Aasii akimmatigisuugikput ukpiġutiqaqtuiññaqłuta Ataniġmun Jesus Christ-mun. 
1JN.5.5	Kiuva akiiḷiññiktuaq nunam iñuŋisa piḷġusiŋiñik? Taamnauruq ukpiqtuaq Jesus Iġñiġinivḷugu God-mun.
1JN.5.6	Jesus Christ taamnauruq qaiŋaruaq aasii paptaiqsauvluni imiġmik suli maqipkaqługu auni tuquvluni. Qaiŋaitchuq imiłhiñakun, aglaan imikullu aukullu. Aasii Ilitqusiġiksuam ilaan ukpiġnaqsiḷiŋagaa taavruma iḷumun itilaaŋa, qanuq Ilitqusiġiksuaq iḷumun ittuaguruq. 
1JN.5.7+1JN.5.8	Ilitqusiġiksuaġlu imiġlu auglu taapkua piŋasut atirut iḷitchuġipkaiñiġmiŋni. 
1JN.5.9	Ukpiġillaguptigik iñuich quliaqtuaŋich, God-im quliaqtuaŋa ukpiġnałhaaqtuq. Tavraasii taapkunuuna piŋasutigun God-im nalupqinaiŋagaa Jesus inmiñun Iġñiġitilaaŋanik.
1JN.5.10	Iluqaġmiŋ ukpiqtuat God-im uqaluanik Iġñiġmigun iḷumiŋni iḷisimarut taavruma iḷumun itilaaŋanik. Kialiqaa ukpiġiŋitkumiuŋ taamna, ilaan sagluturualigaa God, qanuq ilaan ukpiġiŋitkaa God-im uqalua Iġñiġmigun. 
1JN.5.11	Aasiuvva God-im uqallautiŋagaatigut ilaan iñuupkaġniaġnivḷuta isuitchuamun, aasii taamna iñuggun Iġñiŋaniittuq. 
1JN.5.12	Kiñaliqaa God-im Iġñiŋan iñuuvigikkaŋa iñuuniaqtuq isuitchuamun. Kiñaliqaa Iġñiġum iñuuvigiŋisaŋa iñuuniaŋitchuq isuitchuamun.
1JN.5.13	Tuyuqtuŋa taapkuniŋa ilivsiññun ukpiqtuanun Iġñiŋanun God-im, iḷisimatquvlusi piqaqtilaavsiññik iñuggunmik isuitchuamik.
1JN.5.14	Una pisigivlugu attaġiŋitkikput ilaa, apiqsrikapta supayaamik nalaułługu pisuutaa tusaagaatigut.
1JN.5.15	Aasii iḷisimagupta tusaallatilaaptiŋnik apiqsripayaaqapta, iḷisimarugut aitchuusiaqaġniaqtilaaptiŋnik apiqsriaptiŋnik ilaaniñ.
1JN.5.16	Kialiqaa tautukkumiuŋ aniqatini piḷuksiruaq aŋaiyyutiraksraġigaa God-mun suliqutigiŋaiqulugu aasii God-im suliqutigiŋaiġñiaġaa itqaumayumiñaiġḷugu piḷuutaa, ami piḷuksisiqaŋitpan piḷuunmik nalupqinaitchuamik tuqqutauyumiñaġluni. Iñuk piḷuksisiqaġumiñaġmiuq piḷuunmik nalupqinaitchuamik tuqqutiksramun. Uqallautiŋitkivsi ilivsiññun aŋaiyyutigitqulugu taamna God-mun. 
1JN.5.17	Iluqani killuliqiniq piḷuutaugaluaqtuq, piḷuutiqaġmiuq tuqqutauyumiñaitchuanik. 
1JN.5.18	Iḷisimarugut kiñaliqaa God-im miqłiqtua piḷuusiqiugaalaitchuq, qanuq Iġñiŋata God-im qaunagigaa, aasii Tuunġaum anniġumiñaitkaa.
1JN.5.19	Iḷisimarugut God-mun pigitilaaptiŋnik, aasiiḷi iluqaisa nunam iñuŋi atanniqsimagai Tuunġaum. 
1JN.5.20	Aasii iḷisimarugut Iġñiŋa God-im qaiŋaruq aasii kaŋiqsipkaqłuta iḷitchuġiyumiñaqsivḷugu iḷumun ittuaq God. Aasii uvagut atausiŋŋuqatauŋarugut iḷumun ittuamun God-mun, Iġñiŋanullu Jesus Christ-mun. Ilaa iḷumun ittuaq God, suli isuitchuamun iñuggutauruaq.
1JN.5.21	Miqłiqtutkaa, iḷaksianagich iḷumun inŋitchuat god-it.
2JN.1.1	John umialiŋnauruaq tuyuqtuq ukuniŋa aġnamun God-im piksraqtaaŋanun miqłiqtuŋiñullu piviuttaġipiaġatakkamnun. Kisimałhiñaq piviuttaġiŋitkivsi aglaallu iluqaġmiŋ iḷisimaruat God-im iḷumun ittuaŋanik, 
2JN.1.2	pisigivlugu iḷumun ittuaq iḷuptiŋniittuaq, suli iḷuptiŋniittuaq isuitchuamun. 
2JN.1.3	God-iptuq Aapam Jesus Christ-lu Aapam Iġñiŋata iviġaummatigilisigut nagligilutalu tutqiutiqaqtillutalu iñuuyumiñaqsiḷuta ilaan iḷumun ittuaŋagun piviuttaqqutaagullu.
2JN.1.4	Quviasupiaġataŋaruŋa iḷitchuġikapkich iḷaŋich miqłiqtuvich iñuummata iḷumun ittuakun, nalaupiaqługu piraksriutaa Aapam uvaptiŋnun.
2JN.1.5	Aasiuvva paŋmapak apiġipiaġikpiñ aġnaaq, piviuttaqqutita avanmun. Nutauruamik pitquramik tuyuŋitkikpiñ, aglaan pitquramik pigiŋakkaptiŋnik isuaniñqaŋa.
2JN.1.6	Taamna uqautigikkaġa sivuniqaqtuq iñuutquvluta kamagilugich God-im pitquraŋi. Pitquraq tusaaŋakkaqsi isuaniñqaŋa uvva, iluqasi piviuttaqqutiruksraurusi avanmun.
2JN.1.7	Qanuq iñugiaktut sagluqirit sumiḷiqaa ittut, iñuich quliaqtuaqaŋitchuat Jesus Christ qaiŋanivḷugu timiqaqłuni. Tainnasiq iñuk sagluqinnigniaqtuaguruq akiḷḷiḷiqsuiruġlu Christ-mik.
2JN.1.8	Qaunagisitchi iliŋiññiñ asiñuurrauŋitchumausi aasii tammaiŋiḷḷusi akiḷiusiaksramik ilivsiḷu uvaŋalu siġġaqutigiŋaraptiŋnik aitchuusiaġiyumavlugu. Piññaktaġiniaqsiuŋ inuaŋaitchuaq akiḷiusiaksraqsi Ataniġmiñ.
2JN.1.9	Iñuk ukpiqsimatuiññaŋitkumi taavrumuŋa iḷisaurrunmun Christ-kun, aglaan arguakkiutigumiuŋ, atausiŋŋuqatauŋaitchuq God-mun. Kiñaliqaa ukpiġutiqaqtuiññaqtuaq taavrumuŋa iḷisaurrunmun atausiŋŋuqatauŋaruq Aapamun Iġñiġmullu.
2JN.1.10	Kiñaliqaa ullautikpan ilivsiññun iḷisaurriŋiḷḷuni iḷumun ittuamik Christ-kun, tukkuliġñagu aimaaġvivsiññun naaggaunnii uqallautinagu, Tutqiutiqaġiñ. 
2JN.1.11	Qanuq paġlariruaq ilaanik tainna piqatauruq pigiitchuamun iḷisaurrutaanun.
2JN.1.12	Uqaluksraukkaġaluaqtuŋa iliŋnun aglaan uqautigisuŋitkitka ukunuuna tuyuutitigun, qanuq qaiñasuaġumaruŋa takulutin aasii kasuġlutin uqaqatigilutin. Tavraasii quviasupiaġataġniaqtugut.
2JN.1.13	Miqłiqtuŋisa aġnam aniqarvich piksraqtaaŋata God-im paġlagaatin.
3JN.1.1	John umialiŋnauruaq tuyuqtuq ukuniŋa avilaitqatipiamnun Gaius-mun, piviuttaġipiaġatakkamnun.
3JN.1.2	Piviuttaġirauruatiin, aŋaiyyutigigiga sunapayaaq piḷḷuataquvlugu ilipkun naŋirrutaitquyumavlutillu, iḷisimavluŋa nalaunŋatilaaġnik ilitqusiġñi sivuġaani God-im. 
3JN.1.3	Quviasukpaŋaruŋa iḷaŋich aniqatiit tikitchuat quliaqtuaġutimmanŋa qanutun ukpiġnaqtilaaġnik ukpiġikapku God-im iḷumun ittuaŋa, suli iñuunivḷutin tuvraqługu ilaan iḷumun ittuaŋa.
3JN.1.4	Kamanałhaaqtuamik quviasuutiqaġumiñaitchuŋa uumaŋŋa, tusaakapkich miqłiqtutka iñuunivḷugich tuvraqługu iḷumun ittuaq.
3JN.1.5	Piviuttaġirauruatiin, piḷḷuataqtutin savaurrikavich qanusipayaamik aniqatiinun, iglaakkaluanun-unnii. 
3JN.1.6	Quliaqtuaġilluataŋagaat savaan piviuttaqsrivḷutin aŋaiyyuliqiruanun maani. Piḷḷuataġniaqtutin ikayuqsimaaġupkich iglaaguniŋanni ikayuġlugich iviġaumanaqtuatigun God-mun. 
3JN.1.7	Qanuq iglauŋarut savautivlugu Christ aitchuusiaqaġaluaġnatiŋ qanusipayaamik ikayuusiamik ukpiŋaitchuaniñ. 
3JN.1.8	Taamna pisigilugu uvagut ukpiqtuaguruaguut ikayugaksraġigaluaġivut tainnatchit iñuich, uvagut savaqatausugluta siaminniŋani God-im iḷumun ittuaŋan.
3JN.1.9	Tuyuŋaruŋa naitchuanik tuyuutinik aŋaiyyuliqiruanun, aglaan Diotrephes sivulliuqtaullaturuam iliŋiññun suuramikunnii suliqutigilaitkai uqautitka. 
3JN.1.10	Tavra qaiguma satqummiġñiaġiga suliqitilaaŋa, uqallaruaq uvapkun uqalugiitchuanik saglutigivluŋalu. Suli katchuutigisuŋaġnagu taamna, tukkuliġulaiñmigai iglaaguruat aniqatit, suli pitchaiḷiraqługich tamatkua tukkuliisukkaluaqtuat iliŋiññik, anittaqługiḷḷu aŋaiyyuviŋmiñ.
3JN.1.11	Piviuttaġirauruatiin, tuvraġnagu iñuk pigiitchuaguruaq, aglaan nakuurualiqilutin. Iñuk nakuurualiqiruaq God-im pigigaa, iñuk pigiitchualiqiruaq naluruq God-mik
3JN.1.12	Iñupayaat uqautigilluataġaat Demetrius, aasii iḷumun ittuamik uqautigigaat. Uvaŋaptauq uqaġilluataġiga, aasii iḷisimagiksi uqaluga iḷumun ittuq.
3JN.1.13	Uqaluksraukkaġaluaqtuŋa iliŋnun aglaan uqautigisuŋitkitka ukunuuna tuyuutitigun,
3JN.1.14	qanuq tautuŋnasuaġumaaġikpiñ, aasii uqaġlunuk atautchimi. 
3JN.1.15	Tutqiutiqaġiñ. Iluqaġmiŋ avilaitqarvich paġlagaatin. Paġlakkich avilaitqativut iluqapayauraŋisa.
JUD.1.1	Jude kivgaŋata Jesus Christ suli aniqataata James-gum tuyuġigai ukua iñuŋnun ququaŋakkaŋiñun God-im, piviuttaġikkaŋiñun God-im Aapam ukpiġutiqaqtituiññakkaŋiñullu Jesus Christ-gum.
JUD.1.2	God-ttuq nagliktuutiqpaqaġli ilivsiññun, tutqiutiqpaqaqtillusiḷu, piviuttaqqutiqpaqaġliḷu ilivsiññun.
JUD.1.3	Piviuttaġirauruasii, pisuqtilaaptun tuyuġuuraġniallavsi uqautigilugu annaun atunim pigikkaqput, irrusiñiłhaaŋaruŋa tuyuġukłusi qapiŋaisaaġutinik, ukpiqsimaaqtuiññaquvlusi suli qapiqtaiḷḷisigitquvlugu iḷumun ittuaq nalaunŋapkaġniapiaġlugu God-im qaisaŋatun atausiaqługu iñuŋmiñun. 
JUD.1.4	Qanuq imma iñuich iḷaŋich god-aiḷaqtuat sagluqinnikłutiŋ iḷḷatiŋaniqsut uvaptiŋnun, aasii iḷumun inŋitchuanik iḷisaurriaqsivḷutiŋ, God-mun nagliktauvaił̣ł̣uni sugiŋiññivḷugich qanusipayaat piḷuutikun piraġautchich. Suli iliŋisa ayyaktuaġmivḷugu Jesus Christ Ataniqput Umialikpullu. Tainnatchit iñuich suksraunġiqsauyumaaqtut, suli suksraunġiqsauyumaaġniŋat uqautauganiŋaruq Bible-ni iŋiḷġaan.
JUD.1.5	Itqaqtitchukkivsi iḷaŋiññik sut iḷisimaaniŋakkavsi. Itqaqsiuŋ una. Atanġum annautiŋagaluaqługich Israel-guruat nunamiñ Egypt-miñ, aquvatigun suksraunġiŋagai ukpiġutaitchuat taipkunani.
JUD.1.6	Itqaġmisiuŋ una. Isaġulgich qaunakłaanġiqł̣utiŋ qaaŋiulaaŋagaat ataniġnaqutiksriusiaqtiŋ God-miñ, aasii qimakługu qiḷak iñuuvikkaluaqtiŋ. God-im tigutaaŋagai taaqtuamun samuŋa qiḷiqsruirauviannun tigutaaġutinik isuitchuamun, utaqqivḷugu taimña kamanaqtuaq Uvluq suksraunġiqsauviksrautaat. 
JUD.1.7	Suli itqaġlugich iñuŋich Sodom-lu Gomorrah-vlu avalliuraŋisalu nunaaqqich piḷuusiqiŋammiruat taipkunatun isaġuliktun, allatuutitigun aŋutikkaluat unnii aŋutinun. Taamna pisigivlugu nagliksaaqtut tatavsaunmi isuitchuamik igniġmi, aasii taamna kaŋiqsiñaqłuni kiliktuutauruq iluqaptiŋnun tuvraquŋił̣ł̣ugich.
JUD.1.8	Tainna taipkua piraugaluaqtillugich tamatkua god-aiḷaqtuat iñuich piḷuksiŋarut ilaisa timimiŋnun, siññaktuŋisa piḷuksipkaqługich. Iliŋisa suuŋiḷaġivlugu God-im ataniġnaqutaa, suli uqamaqłuutigivlugich kamanaqtuat pamaniittuat. 
JUD.1.9	Qaukłiat unnii isaġulgich Michael tainna uqalliaŋaitchuq. Qanaaqatigikamiuŋ Tuunġaq uqavaaġutigivlugu nallimiŋnun piginiaqtilaaŋanik timaa Moses, Michael-gum uqallautisaqausiiñŋagaunnii Tuunġaq qanuqinniġaġlugu pisaaŋasaġlugu uqaluŋnik, aglaan uqallautigiññaŋagaa, Atanġuptuq tainna pitquŋiḷḷisin.
JUD.1.10	Aglaalli tainnatchich iñuich uqamaqłuutiqaġuurut supayaanik kaŋiqsiḷaisamiŋnik. Iñuusiqaqtut niġrutitun sunapayaaq pisukamirruŋ piugaqługu, aasii tainna pikamiŋ inmiŋnun suksraunġiqł̣utiŋ. 
JUD.1.11	Qanutun tatamaanaqtigiruaq kasuġumaaġaat. Ilimiŋnik pasirauyumiñaqsiŋarut Cain-tauq piŋaraŋatun ittuamik. Maġġutipiallaŋarut inmiŋnik killuliqutipiaġatanun maniqallatuvaił̣ł̣utiŋ, Balaam-tuttauq. Suksraunġiqsauniaqtut qanuq makivsaallaŋarut akiḷḷiutivlutiŋ Korah-m makivsaallausiatun.
JUD.1.12	Tainnatchich iñuich piġuaqtaġniqtun ittut niġiqatigiigñivsiññi kanŋunaqsivḷugu suurimmaanġiqł̣utiŋ. Sunapayaaq qaunagiŋaiqł̣ugu aglaan inmiŋnun kisian qaunagivlutiŋ. Nuvuyyaqłuktun ittut anuġim tiŋitaŋisun sialuguġniaġmiñaniḷu. Napaaqtutun ittut siiġñiŋitchuatun ukiaġataqtillugu, napaaqtutun maŋŋuaqługich nutchuktatun aasii tuqulipiallakłutiŋ. 
JUD.1.13	Iŋiuligruaŋisun taġium inmiut, kanŋunaqtuat piḷġusikaaŋich iłłutiŋ qapukłuliqiaŋisun qaggaum. Uvluġiatun pamiuqaqtuatun ittut taimmausuuruatun, qanuq God-im iniksriqsimagai isuitchuamun taaġniqsraqpiatchiamun.
JUD.1.14	Tamatkuaptauq sivuniġivlugich Enoch-gum tallimat malġuata kiŋuniġiich Adam-miñ uqaqsiŋagaa God uqaqłuni, “Tautuksiuŋ, Ataniq qaiñiaqtuq piqatigivlugich piḷuutaitchuat isaġulisalaŋni.
JUD.1.15	isivġiġiaġlugich iñupayaat suksraunġiġuglugich iluqaisa piḷuusiqiripayaat God-aiḷaqłutiŋ savaaġikkaŋisigun, uqalugiipiaġataqtuatigullu uqallagautiŋisigun piḷuusiqirit uqamaqłuutigivlugu God.” 
JUD.1.16	Tamatkua iñuich ataramik uqamayuutiqaqtut pasivḷugiḷḷu allat iñuich, kamagiugaqługich pigiitchuat kipiġniuġutitiŋ. Uqavigaaġutigisuummiut inmiŋnik, suli uqayuqsaaġutivlugich iñuich ilaisa pitqukkatiŋ nalautquvlugich.
JUD.1.17	Piviuttaġirauruasii, itqaumasiuŋ una. Piiguġnagich uqaluusiaġiŋakkasi tiliraŋiñiñ Atanipta Jesus Christ. 
JUD.1.18	Uqautiŋagaasi iliŋisa aqulliġñi uvluni iñuich iñukpalliġñiaġnivḷugich kipautikłiġñiaqtuat ilivsiññik, kamaksriugaqtuat ilaisa pigiitchuanik kipiġniuġunmiŋnik.
JUD.1.19	Tamarra tamatkua iñuich agvisauruat atiŋirrutinun aŋalataġipkaqłutiŋ iñuŋruiññaum kipiġniuġutiŋiñun, Ilitqusiġiksuamun aŋalatitkaluaġnatiŋ. 
JUD.1.20	Aglaalli ilivsi piviuttaġirauruasii, kiikaa sivunmuktuġitchi iḷumutun iḷisaurrutitigun piḷuutaiqsaiññautaullaruakun ukpiġutiptigun, aŋaiyyuuġlusi suaŋŋasiqsuutaagun Ilitqusiġiksuam, 
JUD.1.21	aasii iñuutuiññaġlusi God-mun piviuttaġituiññaġumiñaqsiḷusi utaqqiuġnivsiññi Ataniptiŋnik Jesus Christ-mik, nagliktuġumiñaqsiḷġataġlusi qaiḷuni aitchuġiaġlusi iñuggunmik isuitchuamik.
JUD.1.22	Naglikkutiqaġitchi iñuŋnun nalupqisuutiqaqtuanun. 
JUD.1.23	Annautisigik nuqipqaulliŋmatun igniġmiñ. Nagligisigik allattauq piḷuusiqirit sivuuqqatigillaan piḷuusiqisuŋiḷḷusi iliŋisitun, uumigilugich iluqaqpiatchiaŋisa nalunaiññiŋich piḷuutiŋisa, nagligilugich piḷuusiqirauniġmata.
JUD.1.24	Paŋmapak nanġaqsiuŋ ilaa piḷuksitchaiḷiraġniḷḷaruaq ilivsiññik, suli qaisaġiyumiñaqłusi pasiñaġumiñaiġḷusi suli quviasukpaglusi sivuġaani qaummaġiksuam nayuqłiataata. 
JUD.1.25	Ilaa kisimi God-auruq Annaurrigikkaqput Jesus Christ-kun Ataniptigun, ilaa nanġaqtauli suli naluruuraaŋaiqsauli umialguruaq suaŋŋatiqaqtuaġlu ataniġnaqutiqaqtuaġlu, taimaŋŋaqaŋa paŋmapaglu taimuŋalu isuitchuamun. Amen.
REV.1.1	Ukunani taiguani aglausimarut sut Jesus Christ salapqikkaŋi. Ilaanun God-im qaiñŋagai qiñiqtitquvlugich kivgamiñun sut piñasuaqtuksraupiaqtuat. Christ tamarra iḷitchuġipkaŋagai kivgamiñun John-mun tilivḷugu isaġulini ilaanun. 
REV.1.2	Aasii uvaŋa John quliaqtuaġigitka iluqaisa tautuŋaratka. Ukua uvva taiguat quliaqtuatka God-im uqaluŋiñik iḷumun ittuaŋaniglu salapqikkaŋi Jesus Christ. 
REV.1.3	Quviasugli iñuk taiguaqtuaq uqaluŋiññik ukua salapqiutit uqaluqaqtuanik piyumaaqtuanik, suli quviasuglich tamatkua tusaaruat kamagivlugiḷḷu sut aglausimaruat taapkunani, qanuq piviksraq qalliruq tamatkua taŋŋiġviksraŋat.
REV.1.4	Uvaŋa John tuyuqtuŋa ukuniŋa tallimat malġugnun aŋaiyyuviuruanun nunami Asia-mi. Nagliktuusiaqpaqaġitchisuq tutqiunmiglu God-miñ paŋmapak ittuamiñ, taimaŋŋaqaŋa inŋaruamiñ, suli qaiyumaaqtuamiñ, taapkunaŋŋalu tallimat malġugniñ ilitqutchiñiñ sivuġaaniittuaniñ ilaan kamanaqtuat aquppiutaŋisa,
REV.1.5+REV.1.6	suli Jesus Christ-miñ ukpiġnaqsivḷugich quliaqtuaqtuamiñ, sivulliuŋaruamiñ tuqqunmiñ aŋŋiñmi, suli atanaurauruamiñ umialipayaaŋiñun nunam. Jesus piviuttaġiŋagaatigut, aasii tuquvluni atanniqsimaraiŋagaatigut piḷuutiptiŋnik, aasii katiłłuta atanniqsimaviŋmiñun aŋaiyyuliqsiqpautquvluta savautilugu ilaan God-ini Aapagikkaniḷu. Jesus Christ nanġaqtauli naluruuraaŋaiqsauluniḷu suaŋŋatiqpaqaqtilaaŋa taimuŋa isuitchuamun. Amen.
REV.1.7	Iḷisimasitchi uvva, ilaa qaiñiaqtuq nuvuyatigun, aasii iñupayaat tautugniaġaat iluqaġmiglu kapiriŋisa. Suli iluqaġmiŋ iñuŋi nunam uiġualaniaqtut isumaaliqpaiḷḷutiŋ ilaa pisigilugu. Tainna piḷi. Amen.
REV.1.8	Uvaŋa Alpha-uruŋa Omega-uruŋalu, aullaqisaaq isuuruaġlu, uqaqtuq Ataniq God, ittuaq inŋaruaġlu qaiyumaaqtuaġlu, Sapiġñaqtuaq.
REV.1.9	Uvaŋa John-guruŋa, aniqatiksi atausiŋŋuqatauŋavluŋa piqatigigivsi nagliksaaġutini pisigivlugu Christ, piqatigipkaqtuaq ilivsiññun atanniqsimmanmiñi, suli piqatigipkaqłuni ilivsiññun qimmaksaliyairrunmi Jesus Christ pigipkakkaŋani uvaptiŋnun. Qikiqtamuktitauŋaruŋa atiqaqtuamun Patmos-mik pisigivlugu alġaqsruiñiġa God-im uqaluanik pisigivlugulu quliaqtuaqaġniġa iḷisimakkamnik Jesus Christ-kun. 
REV.1.10	Uvluani aŋaiyyuvikaapta Ataniġmun Ilitqusiġiksuam aŋalanŋagaaŋa, aasii tusaaŋaruŋa nipatuvluni nivliqsuamik tunumniñ tusaaruni nipauqłuktautitun ittuam, 
REV.1.11	uqallaktuaq, Aglautikkich sut tautukkatin makpiġarriḷugich aasii tuyuġilugich tallimat malġugnun aŋaiyyuviŋñun, Ephesus-mun Smyrna-mullu Pergamum-mullu Thyatira-mullu Sardis-mullu Philadelphia-mullu Laodicea-mullu.
REV.1.12	Tavrani kiŋiaŋaruŋa tautuksaqługu uqaqtuaq uvamnun. Tavraasii kiŋiaqama tautuŋagitka tallimat malġuk kaviqsuaniñ maniŋñiñ qulliqaġviḷiat. 
REV.1.13	Aasii qitqanni qulliqaġviich ittuaq Iġñiŋatun Iñuum, annuġaaŋavluni akuqturuamik isigagmiñun aglaan, suli satqagutiqaqłuni kaviqsuamiñ maniŋmiñ.
REV.1.14	Nusaŋi qatiqtigiŋarut qatiqtuatun imnaim mitquatun, aputitullu. Irrak inŋaruk igniqtun ikualaruatun.
REV.1.15	Ilaan isigaŋi qiññaqaŋarut qivliqsaqtatun uvluyuiḷatun, ignikun qivliqsaqługu, suli ilaan nipaa tusaġnaŋaruq quġluqtaqpaktun.
REV.1.16	Ilaan taliqpiŋmiñi tigumiaġiŋagai tallimat malġuk uvluġiat. Ilaan qanġaniñ qaiŋammiuq ipiktuaq avanmun kiiñalik savikpak, suli ilaan kiiñaŋa siqiñiqtun inŋaruq, qaummaġigviksraiqsuaqłuni siqiññaaqtuatun. 
REV.1.17	Tavra tautukapku ilaa, ulġuŋaruŋa sivuġaanun tuquruatun. Aasii ilaan iḷiŋagaa taliqpiñi uvamnun uqallakłuni, Iqsiñak. Sivulliuruŋa aqulliġḷu.
REV.1.18	Iñuuruŋa. Tuquŋagaluaqtuaŋaa, tautugiñ, iñuusaġataqtuŋa taimuŋa isuitchuamun. Atanniqsimmatiniktuŋa tuqqunmun inaannullu tuquŋaruat. 
REV.1.19	Paŋmapak aglautikkich sut tautukkatin, sut piruat, sullu piyumaaqtuat tavraŋŋaaglaan. 
REV.1.20	Kaŋiqsiñaqsiñiksraŋat innaittuq tallimat malġuk uvluġiat tautukkaqpich taliqpimñi, suli tallimat malġuk maniich kaviqsuat qulliqaġviich. Tallimat malġuk uvluġiat sivuniġigaich tallimat malġuk aŋaiyyuviich isaġuliŋisa, aasiiḷi tallimat malġuk qulliqaġviich tallimat malġuk aŋaiyyuviich.
REV.2.1	Isaġulganun aŋaiyyuvium Ephesus-mi aglagiñ inna. Uqaluŋi taavruma tigummiruam tallimat malġugnik uvluġianik taliqpiŋmiñi, pisuaqtuam akunġanni tallimat malġuk kaviqsuat maniich qulliqaġviich. 
REV.2.2	Iḷisimagitka savaasi, siġġaqutisi qiñuirrutikullu igḷutuasi, suli qanuq iḷatchiḷaisilaaŋannik piḷuktuat iñuich aglaan uuktuŋavlugiḷḷu tamatkua taiguqtuat inmiŋnik tiliranik piuŋitkaluaŋŋaġmiŋ, aasii iḷitchuġivlugich saglutilaaŋannik. 
REV.2.3	Iḷisimaruŋa igḷutuirusi iłuiḷḷiuġutinik qiñuił̣ł̣usi, suli igḷutuivḷusi pisigivluŋa, aasii qapiŋaitchusisuli. 
REV.2.4	Aglaan uumiŋa iviġaumagiŋitkivsi. Piviuttaġiŋitkivsiŋa paŋmapak pisaqqaaġusivsiññiñ. 
REV.2.5	Isumalaaġutigisiuŋ piviuttaqqutiqqaaqsi uvamnun ukpiqqaaqavsi. Isumalitqigitchi, aasii piqqaaġusivsisun savautilluatatqiksalgiḷḷuŋa. Isumalitqiŋisuaġuvsi, qaiḷuŋa piiġiaġniaġiga qulliqaġviksi inaaniñ. 
REV.2.6	Aglaan uumiŋa iviġaummatigigivsi. Uumigigisi piḷġusiŋich pigiitchuat Nicolaitans, uvaptuttauq. 
REV.2.7	Siutiqaqtusi tusaggatiksraŋnik, naalaġnisitchi Ilitqusiġiksuam uqautiŋiñik aŋaiyyuliqiruanun. Iñuich akimaruat niġipkaġniaġitka napaaqtuaniñ iñuunaqtuam nauruamiñ nautchiaqaġviani God-im.
REV.2.8	Suli isaġulganun aŋaiyyuvium Smyrna-mi aglagiñ. Uqaluŋi sivulliuruam aqulliuruavlu, tuquŋaruam suli aŋiŋaruam.
REV.2.9	Iḷisimagitka iłuiḷḷiuġutisi iḷiappauniqsiḷu, aglaan ami umialgurusi. Iḷisimaruŋa saŋutchisaannik ilivsiññik tamatkua Jew-guniruat God-im iñuŋi iñugiŋitkaluaqtillutiŋ God-mun, aglaan savautigaat Tuunġaq. 
REV.2.10	Sivuuġaginagu nagliksaaġutigiyumaagaqsikkaqsi. Uvva, Tuunġaum isiqtaupkaqsaġumaagaqsigai iḷasi, uuktuaqtautquvlusi. Tavraasi uvluni qulini iłuiḷḷiuġutiqpaqaġniaqtusi. Ukpiġutiqaġitchi tuqunivsiññun aglaan, aasiiḷi akiḷiññiaġivsi iñuggusiġḷusi isuitchuamik niaquġusiġmatun. 
REV.2.11	Siutiqaqtusi tusaggatiksraŋnik, naalaġnisitchi Ilitqusiġiksuam uqautiŋiñik aŋaiyyuliqiruanun. Tamatkua akimaruat tuquvsaaġniaŋitchut igḷuani tuqqutim.
REV.2.12	Isaġulganulli aŋaiyyuvium Pergamum-mi aglagiñ. Uqaluŋiñik taavruma piqaqtuam ipiktuamik avanmun kiiñaliŋmik savikpaŋmik. 
REV.2.13	Iḷisimaruŋa sumi iñuutilaavsiññik, Satan-gum aŋalatchiviani iñuŋnik. Iḷumun ittuagurusi uvamnun, ukpiġutaiŋaitchusiunnii uvamnun Antipas quliaqtuaqaqtuaq uvamnik tuqutaumman, Satan-gum iñuuviani. 
REV.2.14	Aglaan uvva naġġukkutiqaġmiuŋa iñukitchuanik ilivsiññun. Iḷaqaqtusi tuvrairuanik iḷisaurrutiŋiñik Balaam, iḷisaurriŋaruam Balak-mik Israel-guruat piḷuksitquvlugich, niġiḷutiŋ aitchuutauŋaruanik iñuuraqpaŋnun, suli allatuquvlugich.
REV.2.15	Aasiisuli iḷaqaġmiusi tuvrairuanik pigiitchuanik iḷisaurrutiŋiññik Nicolaitans. 
REV.2.16	Isumalitqigitchiasiiñ. Isumalitqiŋitkuvsi, ullagnasuaġniaġivsi aasii aŋuyaglugich taipkua iñuich savikpaŋmik piruamik qanimniñ. 
REV.2.17	Siutiqaqtusi tusaggatiksraŋnik, naalaġnisitchi Ilitqusiġiksuam uqautiŋiñik aŋaiyyuliqiruanun. Akimaruat niqiksriññiaġitka iḷaŋanik iriqsimaruam maana-m, suli aitchuġlugu qatiqtuamik uyaġaŋmik, nutauruamik atiġmik aglausimaruamik uyaġaŋmun iñuum kialiqaa nalukkaŋanik aglaan kisimi aitchuusiaqaqtuam.
REV.2.18	Isaġulganulli aŋaiyyuvium Thyatira-mi aglagiñ. Uvva uqaluŋi Iġñiŋata God-im, iriqaqtuam ikualaruatun igniqtun, isigaŋiḷu ittuat qivliqsaqtatun uvluyuiḷatun. 
REV.2.19	Iḷisimagitka savaasi, piviuttaqqutiksiḷu ukpiġutiksiḷu savaurriñiqsiḷu qiñuiqł̣usi igḷutuiñiqsiḷu. Iḷisimammiuŋa paŋmapak savałhamaaqtusi pisaqqaaġnivsiññiñ. 
REV.2.20	Aglaan una iviġaummatigiŋitkiga ilivsigun. Ilivsi iḷatchiqł̣ugu taamna aġnaq Jezebel-tun ittuaq, taiguqtuaq inmiñik uqaqtaanik God-im, suli iḷisaurrivḷuni sagluqivlugiḷḷu kivgatka allatuqtautquvlugich, suli niġitquvlugich niqinik aitchuutauŋaruanik iñuuraqpaŋnun.
REV.2.21	Aitchuŋagaluaġiga piviksramik isumalitqiquvlugu, aasii isumalitqiguŋiñŋaruq allatuqtauniġmigun. 
REV.2.22	Taamna pisigilugu ilaalu iñuiḷḷu allatuqatiŋi pipkaġniaġitka nagliksaaġutiqpaŋmun iginmatun siñigviŋiñun nagliksaaqpaktuam. Taamna piñiaġiga paŋmapak isumalitqiŋisuaqpata piḷuktuaniñ pikkamiŋniñ piqatigivlugu.
REV.2.23	Suli uvaŋa tuqunniaġitka miqłiqtuŋi. Aasii aŋaiyyuliqiruapayaat nunallaani iḷitchuġiniaqtut uvaŋautilaamnik iḷisimaruaq iñuich isumaŋiññik piyummatiŋiññiglu. Suli paaqłiġñiaġivsi atausiullaalusi sutigun piŋaravsigun.
REV.2.24	Aglaalli ilivsi iḷasi Thyatira-mi kamaksriŋaitchut taavrumiŋa pigiitchuakun iḷisaurrunmik, iḷisaaġiŋaitkiksi iñuich tairaŋat nalupkapiaġatakkaŋa Satan-gum. Sumik allamik piraksriġñiaŋitkivsi, 
REV.2.25	tuniqsimapiaġumausiaglaan ukpiġutiqaqtuiññaġlusi suli nalaunŋaruakun iñuulusi qaitchiaġiluŋa. 
REV.2.26+REV.2.27	Iñuich akimaruat, iñuutuiññaqtuat uvaŋa pitqutiptun isuanunaglaan, ataniġnaqusiġñiaġitka aitchuusiaptuttauq ittuamik ataniġnaqunmik Aapamniñ. Ataniġnaqusiġñiaġitka atanniqsimannikkumiñaqsiḷugich nunauruanik, atanniqsimayumiñaqsiḷugich suaŋŋatiqpapiaġatamik, saagaqaqtuatun umialgum anauttaŋanik savił̣hamik, aŋalataġiyumiñaqsiḷugich siġḷiġnaisigilugich iñuum siqummayaaqsallaŋmatun qikuyyaq utkusik.
REV.2.28	Aasiisuli aitchuġniaġitka uvluġiamik nuisuuruamik uvlum sivuuraŋani. 
REV.2.29	Siutiqaqtusi tusaggatiksraŋnik, naalaġnisitchi Ilitqusiġiksuam uqautiŋiñik aŋaiyyuliqiruanun.
REV.3.1	Isaġuliŋanulli aŋaiyyuvium Sardis-mi aglagiñ. Uqaluŋiñik taavruma piqaqtuam tallimat malġugnik ilitqusiŋiñik God-im tallimat malġuglu uvluġianik. Iḷisimagitka savaasi, iḷisimanaġaluaqłusi iñuurualirauvlusi uvamnun, piqasiqsuutipiaġataŋitchusi uvamnun, tuquŋaruatun iłłusi. 
REV.3.2	Tavraasii qiptaiġitchi, suaŋasiḷaaqsiuŋ pigiłaurakkaqsisuli god-iliqinivsiññi, tuqupiaġataġmatun piŋaiñŋaan. Qanuq iḷitchuġigivsi taamna pigiłaurakkaqsisuli inuqsimaruq iviġaumanaġumiñaġluni sivuġaani God-im. 
REV.3.3	Itqaumasiuŋ taamna iḷisaurrusiaqsi tusaaŋakkaqsiḷu. Kamagisiuŋ isumalitqigḷusiḷu. Qiptaiŋisuaġuvsi, ullagniaġivsi tigligayuktitun, iḷisimayumiñaiñmiusi kisumi ikarraġmi ullautiniaqtilaamnik ilivsiññun, isivġiġiaġlusi.
REV.3.4	Kisiŋŋuqtaqałauraġaluaqtusi iñukitchuanik iñuŋnik Sardis-mi piḷuusiqiŋitchuanik, annuġaatiŋ piġuaqsaiḷimmatun, aasii ilaisa pisuaqatiginiaġaanŋa qatiqtuanik annuġaaqaġlutiŋ, qanuq iliŋich nalliummatirut. 
REV.3.5	Iñuich akimaruat annuġaaġniaqtut tainna qatiqtuanik annuġaanik, suli piiyaġumiñaitkitka ilaisa atiŋich makpiġaaŋiñiñ God-im iñuuruatigun, aglaan uqallausiġiniaġitka uvaŋa piginiḷugich takkuani Aapama isaġuliŋisalu.
REV.3.6	Siutiqaqtusi tusaggatiksraŋnik, naalaġnisitchi Ilitqusiġiksuam uqautiŋiñik aŋaiyyuliqiruanun.
REV.3.7	Isaġulganulli aŋaiyyuvium Philadelphia-mi aglagiñ. Uqaluŋiñik piḷuutaitchuam iḷumun ittuavlu, piqaqtuam ataniġnaqunmik pitchiġiiyautaatun David, aŋmaġumiñaqługu iñuŋmun umikkumiñaiġḷugu, suli umiglugu iñuŋmun aŋmaġumiñaiġḷugu.
REV.3.8	Iḷisimagitka savaasi. Iḷisimaruŋa mikiruamik suaŋŋatiqaqtusi. Kamagiŋagisi iḷisaurrutitka, suli ukpiġnaŋarusi uvamnun. Aitchuŋagivsi piviksramik savaurriñiġmun iñuum upkuatun umikkumiñaisaŋatun. 
REV.3.9	Naalaġnisitchi. Taapkuali iñuich pigipkaqtuat Satan-mun, sagluturuat Jew-gunivḷutiŋ Jew-guŋiḷḷaġmiŋ, ullautipkaġniaġitka ilivsiññun aasii purvigipkaġlusi uqallakkumiñaqsiḷugich ilivsi uvamnun piviuttaġinivḷusi.
REV.3.10	Pisigivlugu kamaksriŋaniqsi piraksriutimnik qiñuiqł̣uni igḷutuiñikun, uvaŋa qaunaginiaġivsi uuktuaqtauguvsi qaiñiaqtuamiñ iñupayaanun, uuktuaġuglugich iñupayaurat nunamiittuat. 
REV.3.11	Qaiyasiruŋa. Atuqsiuŋ suaŋŋatiłauraq pigikkaqsi iñuŋmun aatitchumiñaiḷḷusi akiḷiusiaksramik akimaguvsi. 
REV.3.12	Iñuk akimaruaq nayummasiutiruatun piñiaġiga aŋaiyyuvikpaŋani God-iŋma, aasii sumikunnii tavraŋŋa aniñiaŋitchuq. Suli aglagniaġiga atiŋa God-iŋma ilaanun, suli atiŋa iniqpaŋan God-iŋma, nutauruaq Jerusalem atqaġniaqtuaq God-imniñ qiḷaŋmiñ. Suli aglagniaġiga ilaanun nutauruaq atiġa.
REV.3.13	Siutiqaqtusi, tusaggatiksraŋnik naalaġnisitchi Ilitqusiġiksuam uqautiŋiñik aŋaiyyuliqiruanun.
REV.3.14	Suli isaġulganun aŋaiyyuvium Laodicea-mi aglagiñ. Uqaluŋiñik Amen-guruam, ukpiġnaqtuam iḷumullu iḷitchuġipkairuam God-im iḷumun ittuaŋanik, aullaqisaaguruaq iluqaiññun God-im savaaŋiñun.
REV.3.15	Iḷisimagitka savaasi. Akiḷḷiḷiqsuŋitkivsiŋa, naagga kipiġniuġutiqpaŋitkivsiŋa. Nigḷiñaŋitchusi uutiqsiñaiñmiusi. Qanutun nalliaŋnun nigḷiñaqtuavlu uunaqtuavlu atausiŋŋuqugaluaġivsi. 
REV.3.16	Tavraasii, pisigivlugu uunnaavyugniqsi, nigḷiñaŋiññiqavsi naagga uutiqsiñaġlusi, tivvuaqsałhiñaaġuġivsi qanimniñ. 
REV.3.17	Qanuq uqaqtusi inna, Suiḷḷiuŋitchugut uvagut. Suġallirugut uvaptiŋnik piḷḷuatautivluta. Tainna uqaqtuasii nalurusi qanutun piiḷḷiuqtuagutilaavsiññik naglignaqtilaavsiññiglu. Irrusiqaqtusiuvva iḷiappaktun annuġaagitchuatun ayauŋaruatullu. 
REV.3.18	Tavra piraksriġivsi utiquvlusi uvamnun iḷumutun suġallakkumausi, tauqsiġmatun piḷusi uvamniñ kaviqsuapiaġatamik maniŋmik. Tauqsiġitchiḷu qatiqtuanik annuġaanik atiraksravsiññik aasii matulugu kanŋunaqtuaq annuġaiññiqsi. Tauqsiġitchisuli maratchimik irigiksautiksravsiññik tautuksiḷḷasiyumausi. 
REV.3.19	Tamatkua piviuttaġikkatka, suaguugitka tatavsaqługiḷḷu, taamna pisigilugu kipiġniuġutisiŋa isumalitqigḷusiḷu.
REV.3.20	Uvva, makitaruŋa upkuami tigluktuqłuŋa. Kialiqaa tusaagumiuŋ nipiga aasii upkuiġḷugu upkuaq, itchaqiniaġiga aasii niġiqatigilugu, ilaattauq uvaŋa niġiqatigiluŋa. 
REV.3.21	Iñuich akimaruat aquppiqatigipkaġniaġitka saniġaani umialgunimni aquppiutama, uvaptuttauq akimavluŋa aquppiqasiutimmatun saniġaani Aapama aquppiutaŋisa.
REV.3.22	Siutiqaqtusi tusaggatiksraŋnik, naalaġnisitchi Ilitqusiġiksuam uqautiŋiñik aŋaiyyuliqiruanun.
REV.4.1	Taapkua aquatigun tautuktitauvsaaŋaruŋa, tautukługu upkuaq aŋmaqtuaq qiḷaŋmi. Aasii nipi tusaaŋakkaġa uqaġman uvamnun nipauqłuktautitun uqallaŋaruq, Mayuġiñ uvuŋa, tautukkitchumagikpiñ sunik nalaunniaqtuanik uuma aquagun. 
REV.4.2	Tavrauvvaa Ilitqusiġiksuam aŋalanŋagaaŋa, aasii tautukługich umialgum aquppiutaŋi qiḷaŋmi, taamnalu aquppiruaq aquppiutani.
REV.4.3	Aasii taamna aquppiruaq tavrani qiññaqaŋaruq akisuruam isiŋnam uyaġaum qivliġñiŋatun uyaġauvlu kaviġñiŋatun igniqtun, aasii avataanni umialgum aquppiutaŋisa rainbow inŋaruq qiññaqaqtuaq qivliqtuatun suŋaaqtuatun uyaġaktun. 
REV.4.4	Avataanni umialgum aquppiutaŋisa inŋammiut iñuiññaq sisamanik umialgich aquppiutaŋich, aasii aquppiŋarut iñuiññaq sisamat umialiŋnat, annuġaaŋaruat qatiqtuanik, niaquġutiqaqłutiŋ kaviqsuaniñ maniŋñiñ. 
REV.4.5	Umialgum aquppiutaŋiñiñ qaummaatitaŋaruq igniġuuqpatitaqtuaq, suli sukpaluk kalluularaġaqtuaġlu. Suli sivuġaanni umialgum aquppiutaŋisa ikualammiut tallimat malġuk naniġuat, taapkua tallimat malġuk ilitqusiŋi God-im.
REV.4.6	Suli sivuġaanni umialgum aquppiutaŋisa ilaaptauġmanna taġiuq igalauraq, qaummaqtigivluni sikutun qaummaqtuatun. Suli avataanni umialgum aquppiutaŋisa avatiŋni ittut sisamat uumaruat savaat irisuŋaiññat saamikkun tunumikkullu.
REV.4.7	Sivulliq uumaruaq savaaq qiññaqaŋaruq lion-tun, igḷua aasii uumaruaq savaaq aŋayukłiqqatun qimuktitun, piŋayuak uumaruak savaak kiiñaqaŋaruq iñuum kiiñaŋanik, aasii sisamaŋat uumaruat savaat iłłuni tiŋmiḷḷaruatun tiŋmiaqpaktun. 
REV.4.8	Aasii taapkua uumaruat savaat sisamauruat, ilimikkullaa itchaksrallaanik isaġuqaŋarut, irisuŋaiññauvlutiŋ isaġuŋich iḷuliñaaŋisigullu siḷaliñaaŋisigullu. Aasii atuŋaiyuiñŋarut uvlukkaluami unnuamiḷu,
REV.4.8	Piḷuutaitchuq, piḷuutaitchuq, piḷuutaitchuq
REV.4.8	Ataniq God sapiġñaqtuaq, inŋaruaq ittuaġlu qaiyumaaqtuaġlu.
REV.4.9	Tavra qakugupayaaq sisamat uumaruat savaat atuusiġmata nanġaunmik qiksiksraunmiglu quyyatiniglu taavrumuŋa aquppiruamun umialgum aquppiutaŋiñi, iñuuruam taimuŋa isuitchuamun, 
REV.4.10	iñuiññaq sisamanik umialiŋnat puttaqtut sivuġaanun aquppiruam umialgum aquppiutaŋiñi aasii nanġaqługu taamna iñuuruaq taimuŋa isuitchuamun, mattaqługich niaquġutitiŋ aasii iḷivḷugich sivuġaanun umialgum aquppiutaŋisa, atuqłutiŋ,
REV.4.11	Ataniqpuut God-ikpullu, nalliummatirutin ilivich
REV.4.11	aitchuusiaqaġuvich nanġaunmik qiksiksraunmiglu ataniġnaqunmiglu,
REV.4.11	qanuq ilivich savaŋagitin supayaurat,
REV.4.11	suli ilivich pisuutipkun igliqtut savaaguŋarullu.
REV.5.1	Tautuŋammiuŋa taliqpiani taavruma aquppiruam umialgum aquppiutaŋiñi immuanik makpiġaanik aglaqaqtuanik iḷumikkullu siḷatimikkullu, nipititaqtat tallimat malġugnik nipitirrutinik.
REV.5.2	Suli tautuŋammiuŋa sapiġñaqtuamik isaġuliŋmik nivliqsuamik nipatuvluni, Kiña nalliummativa qauqtiġumiñaqługich nipitirrutiŋich aŋmaġlugiḷḷu immuat makpiġaat? 
REV.5.3	Tavraasii kiapayaaq qiḷaŋmi naagga nunami naaggaunnii nunam ataani aŋmaġumiñaiñŋaġaich immuat makpiġaat naaggaunnii taiguaġumiñaiññiġaich. 
REV.5.4	Tavra qiaŋaruŋa atqunaqłuŋa pisigivlugu iñuiññiġman nalliummatiruamik aŋmaġumiñaġlugich immuat makpiġaat naaggaunnii taiguaġumiñaġlugich. 
REV.5.5	Tavrani iḷaŋata umialiŋnat uqallautiŋagaaŋa, Qianak. Uvva iñuum suaŋŋatiqpaqaqtuam Lion-tun, maŋŋuqaqtuaq Judah-miñ, kiŋunġuruaq David-mun, akimaŋaruq aŋmaġumiñaqsivḷugiḷḷu immuat makpiġaat, piiġumiñaqsivḷugiḷḷu tallimat malġuk nipirrutiŋich.
REV.5.6	Aasii akunġanni umialgum aquppiutaŋisa sisamallu uumaruat savaat umialiŋnallu, tautuŋagiga Imnaiyaaq makitaruaq, qiññaqaqłuni tuqutauŋaruatun, tallimat malġugnik nagruqaqłuni suli tallimat malġugnik iriqaqłuni, taapkua sunauvva tallimat malġuk ilitqusiŋi God-im tilirauŋaruat iluqaanun nunamun.
REV.5.7	Tavra imnaiyaaq ullautiŋaruq aasii tiguvlugich immuat makpiġaat taliqpianiñ aquppiruam umialgum aquppiutaŋiñi. 
REV.5.8	Tavraasii tiguaniŋmagich immuat makpiġaat, sisamat iñuuruat savaat iñuiññaq sisamallu umialiŋnat punŋarut sivuġaanun Imnaiyaam. Iliŋich atuqtuuraqallaaŋarut nuqaqtiliŋnik, kaviqsuamiḷḷu maniŋmiñ puvialuŋaanik utkutchianik siḷivinŋaruanik ikipkaqługich tivraġiksautinik, sunauvva aŋaiyyutiŋiññik God-im iñuŋisa.
REV.5.9	Aasii atuŋarut atuutitchiamik inna,
REV.5.9	Nalliummatirutin ilivich tiguyumiñaqługich immuat makpiġaat
REV.5.9	suli aŋmaaġumiñaqługich nipirrutiŋich,
REV.5.9	qanuq tuqutauŋarutin.
REV.5.9	Aasii maqipkaqługu augiñ
REV.5.9	tauqsiŋagitin iñuich God-mun
REV.5.9	qanusipayaaniñ kiŋuniġiiñiñ uqautchiñiḷḷu iñuŋniḷḷu nunauruaniḷḷu.
REV.5.10	Suli ilivich katinŋagitin atautchimun atanniqsimavianun God-im
REV.5.10	aŋaiyyuliqsiqpautquvlugich savautilugu God-ikput,
REV.5.10	aasii atanniqsimannigniaqtut nunami.
REV.5.11	Tavra qivialgitchuŋa, aasii tusaavluŋa isaġulisalaŋnik iñugiapiaġataqtuanik kisiññaitchuanik. Makitaŋarut avataani umialgum aquppiutaŋisa sisamallu iñuuruat savaat umialiŋnallu,
REV.5.12	atuqtuat nipatuvlutiŋ,
REV.5.12	Nalliummatiruq Imnaiyaaq tuqutauŋaruaq,
REV.5.12	aitchuusiaqaġumi ataniġnaqunmik suġaliqpaŋmiglu isumattunmiglu
REV.5.12	sapiġñaunmiglu qiksiksraunmiglu nanġaunmiglu kamanaqsiḷiġunmiglu.
REV.5.13	Tusaaŋammiuŋa suli uumaruurapayauraq qiḷaŋmi nunamiḷu ataaniḷu nunam taġiumiḷu, uumaruurapayaallu sumipayaaq atuŋarut,
REV.5.13	Ilaanun taavrumuŋa aquppiruamun umialgum aquppiutaŋiñi
REV.5.13	Imnaiyaamullu illi nanġaun qiksiksraun,
REV.5.13	kamanaqsiḷġullu sapiġñaullu taimuŋa isuitchuamun.
REV.5.14	Tavrasuli sisamat uumaruat savaat uqallaŋammiut, Amen. Suli umialiŋnat punŋarut aasii nanġaivḷutiŋ ilaanun iñuuruamun taimuŋa isuitchuamun.
REV.6.1	Tavra takunnaqtilluŋa imnaiyaaq aŋmaisaġman iḷaŋannik nipitirrutit tallimat malġuuruat, tusaaŋaruŋa iḷaŋannik sisamauruat uumaruat savaat uqallaktuamik nipiqaqłuni kallularuatun, Qaġġiiñ. 
REV.6.2	Tavraasii tautuŋagiga qatiqtuaq tuttuqpak suli kakaksiqsuaq pisiksiqaŋaruq, aitchuusiaqaqłuni niaquġunmik. Ilaa aullaŋaruq akimasautigillaġmi akimayaqtuqsaqłuniḷu.
REV.6.3	Tavra Imnaiyaam aŋmalgiñmagu igḷua nipitirrutim, tusaalgitchuŋa igḷuanik uumaruam savaam uqallaktuamik, Qaġġiiñ. 
REV.6.4	Allasuli tuttuqpak salapqiŋaruq kaviqsuaq. Taamna kakaksiqsuaq suaŋŋasiqsauŋaruq aŋuyakkumiñaqsivḷugich iñuich nunami, avanmun tuquġautitquvlugich, suli aitchuusiaqaŋaruq savikpakpaŋmik.
REV.6.5	Imnaiyaam aŋmalgiñmagu piŋayuak nipitirrutik, tusaaŋagiga piŋayuak uumaruak savaak uqallaktuaq, Qaġġiiñ. Tavra tautulgitkiga maŋaqtaaq tuttuqpak, suli kakaksiqsiŋa saagaġniqsuaq uqumaisilaaġutiŋnik.
REV.6.6	Tavra tusaalgitchuŋa nivliqpalliqsuamik iġiñamik akunġanniñ sisamat uumaruat savaat uqallaktuamik, Akutchiñiq palauvak sivuniqaġli uvlupak savaŋniġmun akiññaktaamun, suli piŋasuni akutchiñiq barley palauvak uvlupak savaŋniġmun akiññaktaaguli, aglaan qanuq piññagu uqsruq, wine-lu.
REV.6.7	Tavra Imnaiyaam aŋmaġmagu sisamaŋat nipitirrutit, tusaaŋaruŋa nipaanik sisamaŋata uumaruat savaat uqallaktuamik, Qaġġiiñ. 
REV.6.8	Tavra tautulgitkiga misuitchuatun qiññalik tuttuqpak, kakaksiqsuaŋa atiqaġniqsuq Tuqqunmik, suli Nagliksaaġvium maliġuaŋagaa. Iliŋik suaŋŋasiqsauŋaruk pisaġiyumiñaqsivḷugu avvaŋata avvaŋa nunam iñuŋisa, tuquġaitquvlugich savikpaŋmik niqaiḷḷiuġniġmiglu naŋirrutiqpaŋniglu niġrułłuŋiñullu nunam tuquġaquvlugich iñuich.
REV.6.9	Tavra Imnaiyaam aŋmaġmagu tallimaŋat nipitirrutit, tautuŋagitka ataani ikipkaivium ilitqusiŋich iñuich iñuktauŋaruat pisigivlugu uqalua God-im, suli pisigivlugu ukpiġnaqsivḷugu quliaqtuaġiniŋa tusaayugaaġiksuam. 
REV.6.10	Iliŋich nipanŋarut nipatuvlutiŋ, Ataniiq, sapiġñaqtuatiin, piḷuutaitchuatiin iḷumun ittuaġlu, qanutun sivisutigiruamik isivġiġñiaŋitpigich iñuŋi nunam aasii tatavsaġlugich pisigilugu tuqunŋammatigut? 
REV.6.11	Tavra iliŋich aitchuusiaqallaaŋarut qatiqtuanik akuqturuanik annuġaanik aasii uqallautivlugich piḷaiŋaiqsiallavsaaquvlugich, iñugiaktilaaksrautaat kivgauqatiŋisa aniqatiimiglu naatchiaġilugu, tuqutauyumaaġmiruat iliŋisituttauq.
REV.6.12	Tavra Imnaiyaam aŋmaġmagu itchaksraŋat nipitirrutit qiñilgitchuŋa. Tavra nuna aulaqparraqsiŋaruq, siqiñiq taaqsimmivḷuni maŋaqtuatun ukił̣haatun, suli naaqiŋaruaq tatqiq kaviqsivḷuni auktun.
REV.6.13	Suli uvluġiat qiḷaŋmi kataŋarut nunamun fig napaaqtua kataiqpaŋmatun naaqiŋaitchuanik siiġñiamiñik aŋalayyauġmani anuġiqpaum.
REV.6.14	Qiḷak tautuŋnaiŋammiuq immuatun makpiġaatun imummatigik, iġġipayaat suli qikiqtallu nuutauŋarut inimiŋniñ.
REV.6.15	Tavrani umialiŋi nunam atanaurallu qaukłiŋiḷḷu aŋuyaktit suġalliruallu sapiġñaqtuallu iñupayaurallu kivgakkaluat atanġitchuallu, iriqtuŋarut qaiġusuŋnun akunġannullu uyaġagruaŋisa iġġich,
REV.6.16	ququulavlutiŋ iġġiñun uyaġagruanullu, Kattaqisigut aasii iriġluta irraŋniñ, taavruma aquppiruam umialgum aquppiutaŋiñi, suli qinnautaaniñ Imnaiyaam.
REV.6.17	Qanuq kamanaqtuaq uvlua tatavsautaata tikitchuq, aasii kiñaliqaa igḷutuutiyumiñaipiallaktuq taavrumuŋa.
REV.7.1	Taavruma aquagun uvaŋa John tautuŋaruŋa sisamanik isaġuliŋnik makitaruanik sisamani kaŋiġalluŋiñi nunam, aullaqtaiḷiññiktuanik sisamanik anuġiŋiñik nunam, anuġi anuqłiquŋił̣ł̣ugu sumikunnii nunamun naaggaunnii taġiumun naaggaunnii napaaqtupayaanun.
REV.7.2	Tavrani tautuŋammiuŋa allamik isaġuliŋmik qunmuktuamik nuisaġataġniŋaniñ siqiñġum, saagaqłuni nalunaiñŋutchiutaanik iñuuruam God-im, aasii ilaa ququulaŋaruq nipatuvluni sisamanun isaġuliŋnun aitchuusiaqaŋaruanun suaŋŋanmik maqutchumiñaqsivḷugu nuna taġiuġlu, 
REV.7.3	uqaqłuni, Maqunnagu nuna taġiuġlu napaaqtullu, uvagut nalunaiñŋutchiigaluaqtinnata kivgaŋiñik God-ipta qauŋisigun.
REV.7.4	Tavra tusaaŋagiga iñugiaktilaaŋat nalunaiñŋutchiqsauruat God-im nalunaiñŋutchiutaanik, maŋŋupayaaŋiññiñ iñuŋniñ Israel-guruaniñ. Iñugiaktilaaqaŋarut 144,000-tun. 
REV.7.5	Nalunaiñŋutchiqsauruat maŋŋuqaqtuat Judah-mik 12,000, maŋŋuqaqtuat Reuben-mik 12,000, maŋŋuqaqtuat Gad-mik 12,000, 
REV.7.6	maŋŋuqaqtuat Asher-mik 12,000, maŋŋuqaqtuat Naphtali-mik 12,000, maŋŋuqaqtuat Manasseh-mik 12,000, 
REV.7.7	maŋŋuqaqtuat Simeon-mik 12,000, maŋŋuqaqtuat Levi-mik 12,000, maŋŋuqaqtuat Issachar-mik 12,000, 
REV.7.8	maŋŋuqaqtuat Zebulun-mik 12,000, maŋŋuqaqtuat Joseph-mik 12,000, maŋŋuqaqtuat Benjamin-mik 12,000. Iluqaġmiŋ tamatkua nalunaiñŋutchiqsauŋarut.
REV.7.9	Taavruma aquagun qivialgiññama, suamakua, iñusalapiaġatat iñuum kialiqaa kisitchumiñaisaŋi, nunapayauraniñ, maŋŋuqaġlipayaaniñ iñupayaaniñ uqausipayaaniḷḷu, makitaruat sivuġaani umialgum aquppiutaŋisa sivuġaaniḷu Imnaiyaam, annuġaaqaqłutiŋ qatiqtuanik akuqturuanik annuġaanik, palm qisiqsiutiŋiññik saagaqaqłutiŋ, 
REV.7.10	suli nivliraqłutiŋ nipatuvlutiŋ, Annautigaatigut God-ipta aquppiruam umialgum aquppiutaŋiñi Imnaiyaavlu. 
REV.7.11	Tavra isaġulgich iluqaġmiŋ makitaŋarut avałługich umialgum aquppiutaŋi avataanniḷu umialiŋnat sisamauruallu uumaruat savaat, aasii iluqaġmiŋ sitquqłutiŋ punŋarut sivuġaanun umialgum aquppiutaŋisa aasii nanġaqługu God, 
REV.7.12	uqaqłutiŋ, Amen, nanġaun kamanaqsiḷġullu isumattullu quyyallu qiksikkullu ataniġnaqullu sapiġñaullu illi God-iptiŋnun taimuŋa isuitchuamun. Amen.
REV.7.13	Tavrani iḷaŋata umialiŋnat apiġiŋagaaŋa, Kisut makua iñuich annuġaaqaqtuat qatiqtuanik akuqturuanik, sumiḷḷu qairuat? 
REV.7.14	Ilaa kiuŋagiga, Ilivich iḷisimarutin. Aasii ilaan uqallautiŋagaaŋa, Tamarra taapkuagurut pilluktuat kamanaqtuamiñ nagliksaaġutiqpaŋmiñ, iqaġiŋagaich annuġaatiŋ aasii qatiqsivḷugich auŋanik Imnaiyaam.
REV.7.15	Taamna pisigivlugu iliŋich sivuġaani makitarut aquppiutaŋata God-im, suli savautivlugu uvlumi unnuamiḷu iḷuani aŋaiyyuvikpaŋan, aasiiḷi taavruma aquppiruam umialgum aquppiutaŋiñi piyaqquqtaiḷiñiaġai nayuġlugich. 
REV.7.16	Kaaksiutqikkumiñaitchut imiġuksiutqikkumiñaitchullu, siqiñġum uunniqialatchiñiaŋitkai pasiŋñialalugich,
REV.7.17	qanuq Imnaiyaaq qitqanniittuaq umialgum aquppiutaŋisa qaunaksriginiaġaat imnaiḷiqirisun, suli ilaan aullatiniaġai imiġnun iñuunaqtuanun, suli God-im qulvipayaat piiġñiaġai iriŋiññiñ.
REV.8.1	Tavra Imnaiyaam aŋmaġmagu tallimat malġuat nipitirrutit, nipaiġruummiŋarut qiḷaŋmi kaivallagniġum avvasuŋnaŋani. 
REV.8.2	Tavraami uvaŋa John tautuŋagitka tallimat malġuk isaġulgich makitaruat sivuġaani God-im, suli tallimat malġugnik nipauqłuktautinik aitchuusiaqaŋarut. 
REV.8.3	Suli allaptauq isaġulik qaivḷuni makinŋaruq ikipkaiviŋmi kaviqsuamiñ maniŋmiñ tivraġiksautiqaġviŋmik saagaqłuni, suli aitchuusiaqaŋaruq atqunaqługu tivraġiksaunmik avvutigitquvlugu aŋaiyyutaannun God-im iñuŋisa, naavitquvlugu manium kaviqsuam ikipkaivium qaaŋani sivuġaani umialgum aquppiutaŋata.
REV.8.4	Tavra avyua tivraġiksautim qunmuŋaruq piqasiqł̣uni aŋaiyyutiŋiññik God-im iñuŋisa isaġulgum naavitaŋa ikipkaiviŋmun sivuġaani God-im. 
REV.8.5	Tavraasii isaġulgum tiguŋagaa tivraġiksautiqaġvik aasii immiqł̣ugu igniġmik ikipkaiviŋmiñ, aasii miḷuqsautivlugu nunamun. Suli kalluularraqsiŋaruq, nipaturuallu sukpaluktuat, igniġuuqpatitaqtuaġlu, suli nuna aulavluni.
REV.8.6	Tavra tallimat malġuk isaġulgich tallimat malġugnik nipauqłuktautiqaqtuat itqanaiġutiŋagaich nipauqłuktaqsaġumavlutiŋ. 
REV.8.7	Sivulliq isaġulik nipauqłuktaŋaruq. Tavra natatquġnat igniġlu iḷaŋavluni auŋmik kuviŋaruq nunamun. Aasii nuna piŋayuigułługu piŋayuaŋnun nuna ikirauŋaruq, suli piŋayuiŋich napaaqtut ikirauŋammiut, suli iluqani suŋaaqtuaq ivik ikirauŋaruq.
REV.8.8	Igḷua isaġulgum nipauqłuktaŋammiuq. Tavraasii sunakiaq iġġiqpaktun ittuaq ikualavluni igniġmik igitauŋaruq taġiumun.
REV.8.9	Suli piŋayuigułługu taġiuq piŋayuak auguŋaruq, piŋayuiŋich uumaruurat niġrutit taġiumi tuquŋarut, suli piŋayuiŋich umiaqpapayaurat suksraunġiqsauvlutiŋ.
REV.8.10	Piŋayuak isaġullak nipauqłuktalgitchuq. Tavra uvluġiaqpak kataŋaruq qiḷaŋmiñ, ikualaruatun naniġuatun, aasii kattaqivlugich piŋayuiŋich kuugich maqsraluktuallu imġich.
REV.8.11	Atiŋa uvluġiam Tivluktuaq. Piŋayuiŋich imġich tivluksiŋarut, aasii iñugiaktuat iñuich tuquŋarut imiqłutiŋ, qanuq tivluksipkaqtauŋaruq imiq.
REV.8.12	Sisamaŋat isaġulgich nipauqłuktaŋaruq. Aasii iḷaŋa siqiñġum taaqsiŋaruq. Siqiñġum iḷaŋa taaqsiruaq aktilaaqaŋaruq siqiñiq piŋasuutpan, piŋayuak taaqsivḷuni. Tainnatuttauq piŋammiut tatqivḷu uvluġiallu piŋayuiŋich. Tainnaasii taapkua qaummatit iḷimmata uvluq qaummaġiiḷiŋaruq irrusimiñiñ, qaummaġiiḷivḷutiktauq tatqiġḷu uvluġiallu irrusikaamiŋniñ unnuami.
REV.8.13	Tavrani uvaŋa John qiviaŋaruŋa, tusaavluguasii tiŋmiaqpak tiŋmiruaq qutchikł̣uni siḷami nipattuaq nipatuvluni, Iłuiḷḷiuġutiqpak, iłuiḷḷiuġutiqpak. Qanutun iłuiḷḷiuqtiginiaqtut iñuuruat nunami, nivliqpata allat nipauqłuktautit piŋasut isaġulgich nivliqsitchaġumakkaŋich.
REV.9.1	Tavra tallimaŋat isaġulgich nipauqłuktaŋaruq, aasii tautuŋagiga uvluġiaq kataktuaq qiḷaŋmiñ nunamun, aasii ilaa aitchuusiaqaŋaruq pitchiġiiyautaanik mitaiḷam putum. 
REV.9.2	Uvluġiam aŋmaŋagaa mitaiḷaq putu, tavraŋŋa isiq mayurraqsiŋaruq puyuatun kamanaqtuam igniġum, suli siqiñiq siḷalu taaqsiŋagik itchim putumiñ mitaiḷamiñ.
REV.9.3	Tavrani itchimiñ salapqiŋarut nuttagayuich nunam qaaŋanun, aasii suaŋŋasiqsauŋarut ittuamik suaŋŋataatun igutchaqpaŋisa kapputilgich nunam.
REV.9.4	Iliŋich uqallausiaqaŋarut maqutchitquŋił̣ł̣ugich iviŋiñik nunam naaggaunnii qanusipayaanik suŋaaqtuanik nauruanik napaaqtupayaaniglu, aglaatualuk tamatkuniŋa iñulimaanik nalunaiñŋutaitchuanik nalunaiñŋutchiutaanik God-im qauŋisigun.
REV.9.5	Tamatkua nuttagayuich nagliksaaqtitchipkaqtauŋarut iñuŋnik tallimani tatqiñi, aglaan tuqunŋisiññaġlugich. Aasii kiiqsiuġniŋat kapputiŋisa inŋarut nagliksaaġnaġniŋatun kapputaata igutchaqpaum. 
REV.9.6	Tavraasii taipkunani tallimani tatqiñi iñuich tuquyumałhaaġniaġaluaqtut tuquyumiñaiññiaqtut. Kiiqsiuqpaił̣ł̣utiŋ kipiġniuġniaġaluaqtut tuqusuglutiŋ.
REV.9.7	Nuttagayuich qiññaqaŋarut tuttuqpaktun aŋuyagumiññaqsaaŋaruatun. Niaquŋiññi inŋammiut qiññaqaqtuat niaquġutitun savaaguruatun maniŋmiñ kaviqsuamiñ, suli kiiñaqaqłutiŋ iñuktun.
REV.9.8	Mitquŋich ilaaptauġmakua aġnat nuyaŋich, aasii kigutiŋich lion kigutiŋisitun.
REV.9.9	Satqaŋich matuqaŋarut qiññaqaqtuanik savił̣hatun satqagutitun. Suli sukpaluat isaġuŋisa inŋarut tuttuqpirautitun aksraliktuatun sukpaluktaġmata tuttuqpaich paŋalgutimmatigik aŋuyaktuanun.
REV.9.10	Tamatkua nuttagayuich pamiuqaŋarut igutchaqpaktun kapputiliktun suli kavluivḷutiŋ. Suli suaŋŋatiqaŋarut anniaqłiqł̣utiŋ pamiumiŋnik iñuŋnik tallimani tatqiñi. 
REV.9.11	Umialiqaŋarut atanniqsimarimiŋnik isaġuliŋnik aŋalatchiruamik mitaiḷamik putumik. Ilaan atqa Jew-guruat uqausiatigun Abbadon, aasiiḷi Greek-gich taggisiqaġaat Apollyon, sivuniŋa Maqutchiri.
REV.9.12	Sivulliq iłuiḷḷiuġutiqpak qaaŋianiktuq. Uvva, malġuk iłuiḷḷiuġutiqpaak qaiyumaaqtuk suli taavruma aquagun. 
REV.9.13	Tavrani itchaksraŋat isaġulgich nipauqłuktaŋaruq. Aasii tusaaŋaruŋa nivliksuamik kaŋiġalluŋiñiñ kaviqsuamiñ maniŋmiñ ikipkaivium God-im sivuġaaniittuam.
REV.9.14	Uqallaktuamik itchaksraŋannun isaġulgich nipauqłuktautiliŋmun, Pituikkich sisamat isaġulgich pituksimaruat kamanaqtuami kuuŋmi Euphrates-mi. 
REV.9.15	Tavra sisamat isaġulgich pituiqsauŋarut, tigummirauruat itqanaiqsimmativlugich ikarramun, uvlumun, tatqimun, ukiumullu, tuqutchiruksrautauvlugich piŋayuiŋiññik iñupayaat. 
REV.9.16	Iñugiaktilaaŋat tusaaŋagiga aŋuyaktit kakaksiraqtuat iñugiaktilaaqaŋarut 200 million. 
REV.9.17	Aasii uvaŋa John qiñiqtuuraamni tautuŋagitka tuttuqpaich kakaksiraqtuallu. Satqagutiqaŋarut qaummasiqaqtuanik kaviqsuanik igniqtun suŋauraaqtuatullu sapphire uyaġaktun, quqsuqtuatullu sulphur-tun. Suli niaquŋich tuttuqpaich qiññaqaŋarut lion niaquŋisitun, suli aniġniqaŋarut igniġmik itchimiglu tivluktuamiglu kakavyaŋmik. 
REV.9.18	Taapkunuuna piŋasutigun iłuiḷḷiuġutiqpaktigun iñuich piŋayuiŋich tuqutauŋarut, ignikun itchikullu tivluktuakullu kakavyakun aniġniġikkaŋatigun tuttuqpaich. 
REV.9.19	Qanuq suaŋŋatiŋich tuttuqpaich inŋarut ilaisa qaniŋiññi pamiuŋiññiḷu, pamiuŋich nimiġiatun inŋarut niaquqaqłutiŋ, aasii satkugivlugich kiiqsiuqtirrutigiŋagaich iñuŋnun.
REV.9.20	Kisiŋŋuqtaŋich iñuich tuqutauŋitchuat tamatkunuuna iłuiḷḷiuġutiqpaktigun, nutqaŋaitchut aŋaiyyuvigisuŋaiġḷugich savaaŋich argagmiŋ. Aŋaiyyuuŋaiŋitchut ilitqusiqł̣uŋnun iñuuraqpalianullu maniŋñiñ kaviqsuaniñ qatiqtuaniḷḷu maniŋñiñ patukpaŋniḷḷu uyaġagniḷḷu qiruŋniḷḷu, tautulaitchuanun tusaalaitchuanun pisualaitchuanullu.
REV.9.21	Naaggaunnii isumalitqiŋaiñmiut iñuaqtuġniġmikkun aŋatkuuniġmikkullu allatuqtauniġmikkullu naaggaunnii tigligaġniġmikkun.
REV.10.1	Tavra uvaŋa John tautuŋalgitchuŋa allamik sapiġñaqtuamik isaġuliŋmik atqaqtuamik qiḷaŋmiñ maġġusimavluni nuvuyami, rainbow-m qaumanġanik kaivallagutiqaqłuni niaqua. Ilaan kiiñaŋa siqiñiqtun inŋaruq, aasii niuŋik ayyaktun igniġuvlutiŋ. 
REV.10.2	Ilaa piqaŋaruq immuaġuranik aŋmavlugich makpiġaanik saagaqługich. Tavra ilaan inillaŋagai taliqpiich isigaŋni taġiumun, aasii saumiich isigaŋni nunamun. 
REV.10.3	Aasii ququulaŋaruq nipatuvluni, lion-tun ugiallaruatun. Ququulaaniŋman tallimat malġuk kallulavlutiŋ kiuŋagaat. 
REV.10.4	Tavra tallimat malġuk kalluich nivlianiŋmata, aglaksaġumaŋaruŋa. Aglaan tusaaŋaruŋa uqallaktuamik qiḷaŋmiñ, Iḷisimanaqtinnagich tallimat malġuk kalluich uqalugikkaŋich suli aglautinagich.
REV.10.5	Tavraasii isaġulik tautukkaġa makitaruaq taġiumi nunamiḷu isaaŋaruq taliqpiŋmiñik qiḷaŋmun,
REV.10.6	aasii kiliŋniŋaruq pisivlugu God iñuuruaq taimuŋa isuitchuamun, savaŋaruaq qiḷaŋmik suniglu qiḷaŋmiittuanik, nunamiglu nunamiittuaniglu, taġiumiglu taġiumiittuaniglu. Isaġulik uqallaŋaruq, God piñatchiaŋaiqsaqtuq tavraŋŋaaglaan. 
REV.10.7	Tavra tallimat malġuat isaġulgich nipauqłuktaqpan, God-im naanniaġaa kaŋiqsiñaiñŋaruaq sivunniuġutigiŋarani uqautigiŋarani kivgamiñun uqaqtigiŋaramiñun.
REV.10.8	Tavrani tusaaŋakkaġa uqallaktuaq qiḷaŋmiñ uqallatqiŋaruq uvamnun, Aullaġiñ, tiguyaqtukkich immuat makpiġaat aŋmaruat argaŋiñi isaġulgum makitaruam taġiumiḷu nunamiḷu.
REV.10.9	Tavra ullautiŋaruŋa isaġuliŋmun aasii apiġivlugu qaitquvlugich uvamnun immuaġurat makpiġaat, aasii ilaan uqallautiŋagaaŋa, Tigulugich niġikkich. Siiġḷanŋulatchiñiaġaluaġaatin aqiaġuġni, aglaan siiġñaaġniaqtuq honey-sun qaniġni. 
REV.10.10	Tavra tiguŋagitka immuaġurat makpiġaat argaŋiñiñ isaġulgum aasii niġivḷugich. Siiġñaaqtigiŋarut qanimni honey-sun, aglaan niġianikapkich aqiaġuġa siiġḷanŋuliŋaruq. 
REV.10.11	Tavraasii uqallaurrauŋaruŋa, Alġaqsruivsaaqtuksraurutin God-im uqaluŋiñik iñugiaktuatigun iñuktigun nunauruatigullu qanusiḷimaaniglu uqausiqaqtuatigun, umialiktigullu.
REV.11.1	Tavrani aitchuusiaqaŋaruŋa uuktuunmik ayauppiatun ittuamik, aasii uqallaurrauŋaruŋa, Makillutin uuktuġuŋ aŋaiyyuvikpaŋa God-im ikipkaivigḷu iñugiaktilaaŋallu taapkua aŋaiyyuruat tavrani.
REV.11.2	Aglaan uuktuġnagu siḷalliq kasimmavik siḷataani aŋaiyyuvikpaum. Taamna iḷaginagu, qanuq aitchuutauŋaruq Jew-guŋitchuanun, aasii ilaisa tunmaluginiaġaat ilaaguaqtauŋaruaq iniqpak God-mun malġukipiaq malġugni tatqiñi.
REV.11.3	Aasii uvaŋa tiliñiaġikka malġuk uqaqtikka annuġaaqaġlugik miitchuŋnik ukił̣haanik, aasii iliŋik suaŋŋasiqsauniaqtuk alġaqsruiyumiñaqsiḷugik taapkunani 1,260 uvluni.
REV.11.4	Taapkuak malġuk uqaqtik God-im malġuk Olive napaaqtuk malġuglu qulliqaġviik naparuak sivuġaani Atanġata nunam.
REV.11.5	Tavraasii kialiqaa anniaġumasaġaluaqpagik, igniq pikiaġaqtuq qaniŋiŋniñ aasii suksraunġiqł̣ugich uumigiriŋik. Kialiqaa anniaġumasaġaluaġmagik, ilaa tuqutauruksraġuġaqtuq. 
REV.11.6	Suaŋŋatiqaġmiuk sialukkumiñaiḷḷavlugu uvluŋiññi alġaqsruiñiġmiŋ, suli suaŋŋatiqaqłutiŋ imiġnun auguqtillavlugich. Suli suaŋŋasiqsauŋaruk nuna qanusipayaanik iłuiḷḷiuġutiqaqtillavlugu, qanutun akulaisigilugu pisukkumik.
REV.11.7	Tavraasii iliŋikta naatanikpatku uqaqtuaġniqtik, niġrułłuum mayuqtuam mitaiḷamiñ putumiñ aŋuyagniaġik aasii akiisillugik tuqullugiglu.
REV.11.8	Aasii timiŋik nalaniaqtuk apqutiŋiñi iniqpaum Atanġata kikiaktuurrauviani aŋarrauramun. Taamna iniqpak atiqaqtuatun inmiuq Sodom-mik naagga Egypt-mik.
REV.11.9	Tavra piŋasuni uvluni avvaġmik iḷavlugich iḷaŋich iñuich maŋŋuqatigiipayaaniḷḷu uqautchiñiḷḷu nunauruaniḷḷu takunnaŋagaich tuquŋaruak timiŋik, iḷuviquŋiñmivḷugik. 
REV.11.10	Tavraasii tamatkua iñuuruat nunami quviasualaniaqtut pisigilugik tuquruak taapkuak. Iliŋich quviasualaniaqtut aatchuqtuutilutiglu avanmun, qanuq taapkuak uqaqtiŋik God-im nagliksaaqtitchiŋaruk tamatkuniŋa iñuuruanik nunami. 
REV.11.11	Tavra uvlut piŋasut avvaġmik iḷaqaqłutiŋ pianiŋmata, God-im aniġniŋan iñuggutim isiŋagik, aasii iliŋik makinŋaruk, tavraasii iñuich tautuktuat taapkuŋniŋa iqsiḷipiaġataŋarut.
REV.11.12	Tavra malġuk taapkuak God-im uqaqtik tusaaŋaruk nipatuvluni nivliqsuamik qiḷaŋmiñ uqallaktuamik ilimiŋnun, Mayuġitchik. Tavra takkuanni uumigirimiŋ iliŋik mayuŋaruk qiḷaŋmun nuvuyakun.
REV.11.13	Tavra tavrauvvaa nuna aulaqpaŋaruq, aasii quliŋŋuġutiŋich iniqpaum ulġuŋaruq, aasii 7,000 iñuich tuqutauŋarut nuna aulamman, aasii kisiŋŋuqtauruat iñuich tatamaatchaŋarut aasii nanġaqługu kamanaqtuaq God qiḷaŋmiittuaq.
REV.11.14	Igḷua iłuiḷḷiuġutiqpaum pilluaniktuq. Aglaan tautuksiuŋ, piŋayuak iłuiḷḷiuġutiqpaak qaiyasiuraqtuq.
REV.11.15	Tavrani tallimat malġuat isaġulgich nipauqłuktaŋaruq. Aasii nipatuvlutiŋ nipit nivliŋarut qiḷaŋmi uqaqłutiŋ, Umialgutaa nunam umialgutigiliutigaa Atanipta Christ-ŋatalu aasii ilaa atanniqsimanniŋniaqtuq taimuŋa isuitchuamun.
REV.11.16	Tavra iñuiññaq sisamat umialiŋnat aquppiruat aquppiutaqpaŋmiŋni sivuġaani God-im sitquqłutiŋ punŋarut aasii nanġaqługu God, 
REV.11.17	uqaqłutiŋ,
REV.11.17	Ataniiq God Sapiġñaqtuatiin,
REV.11.17	paŋmapak ittutin, inŋaruatiillu,
REV.11.17	quyyavigigiptigiñ iḷitchuġipkaqapku kamanaqtuaq suaŋŋatin
REV.11.17	Atanniqsimanniksaqaviḷḷu.
REV.11.18	Nunauruat akiḷḷiḷiqsuutiruat iliŋnun qinnalipiaġataŋarut,
REV.11.18	qanuq tatavsaiñiksran tikitchuq,
REV.11.18	isivġiqsauviksraŋat tuquŋaruat tikitchuq,
REV.11.18	suli akiḷiusiaqaġviksraŋat kivgaqpich uqaqtit tikitchuq,
REV.11.18	iluqaġmiglu iñukpich kamanaqtuallu kamanaitchuallu,
REV.11.18	qiksiksrautiqaqtuallu iliŋnun.
REV.11.18	Suksraunġiqsauviksraŋat tikiñmiuq tamatkua maqutchiruat nunamik.
REV.11.19	Tavrani aŋaiyyuvikpaŋa God-im aŋmaŋaruq qiḷaŋmi, suli Kiguunniŋa God-im imaqaqtuaq God-im sivunniuġutiŋiñik iñuŋmiñun qiñiġnaŋaruq iḷuani aŋaiyyuvikpaum, aasii qaummaatitaŋaruq igniġuuqpatitaqtuaq, nipaturuallu sukpaluktuat, kallularuaġlu, nunalu aularuaq, natatquġnasugruktuaġlu.
REV.12.1	Tavra kamanaqtuaq aliuġnaq salapqiŋaruq qiḷaŋmi. Aġnaq annuġaalik siqiñiġmik, tatqiq isigaŋisa ataaniiłłuni, suli niaqqumiñi niaquġutiqaqłuni qulit malġugnik uvluġianik. 
REV.12.2	Iġñiyasiñiqsuaq kiiqsiuqłuni iġñiñialakami nipaalaŋaruq. 
REV.12.3	Aasiisuli alla aliuġnaqtuaq salapqiŋaruq qiḷaŋmi. Uvva kamanaqtuaq kaviqsuaq nimiġiaqłuk, tallimat malġugnik niaqulik aasii qulinik nagruqaqłuni, aasii tallimat malġugnik niaquġutiqaqłuni niaqqumiñi.
REV.12.4	Ilaan pamiuŋan kaligaŋagai piŋayuiŋich uvluġiaŋisa qiḷaum, aasii miḷuqsautivlugich nunamun. Tavra nimiġiaqłuk makitaŋaruq sivuġaani aġnam iġñisaġumaaqtuam, niġisukługu miqłiqtua anipqauraqpan.
REV.12.5	Aġnaq iġñiŋaruq aŋunmik, atanniqsimannigniaqtuamik suaŋŋatiqpaqapiaġataġluni nunapayaanun, anauttaqaġluni savił̣hamik umialgum anauttaŋanik. Tavra ilaan miqłiqtua nuqitauŋaruq God-mun aquppiutaqpaŋiñullu.
REV.12.6	Aasii aġnaq pigruŋaruq nunagluktuamun, iniksriuqtaŋanun God-im ilaanun. Tavrani munaqqusiaqaqtuksrauniaqłuni 1,260 uvluni.
REV.12.7	Tavra aŋuyaksaŋarut qiḷaŋmi, Michael-lu isaġuliŋniḷu aŋuyakługu nimiġiaqłuk, nimiġiaqłuktauq aŋuyagmipkaqługu piqatigivlugich isaġuliŋni.
REV.12.8	Tavra nimiġiaqłuk akiiñŋaruq aasii ilaalu isaġuliŋniḷu iniksraiqsauŋarut qiḷaŋmi tavraŋŋaaglaan. 
REV.12.9	Tavra kamanaqtuaq nimiġiaqłuk igitauŋaruq anmun. Taamna aippaaġnisaq nimiġiaq, atiqaqtuaq Tuunġaġmik Satan-miglu, sagluqiraqtiŋat iñupayaurat nunami. Ilaa igitauŋaruq nunamun, suli isaġuliŋi igitqatauŋarut.
REV.12.10	Tavra tusaaŋaruŋa nipaturuamik nipimik qiḷaŋmi, uqallaktuamik, Paŋmapak annaurrisaa God-im tikitchuq. Paŋmapak God-im iḷisimanaqsigaa suaŋŋatini Umialguniġmiñi. Paŋmapak Christ-ŋata iḷisimanaqsigaa ataniġnaqutini, qanuq saŋutiŋat aniqatiipta igitauruq anmun, saŋutchiugaqtuaq iliŋiññik uvlumiḷu unnuamiḷu sivuġaani God-ipta.
REV.12.11	Aniqatiipta akiiḷiŋagaat saŋutiktiŋ, Satan, tuqutauŋaniŋagun Imnaiyaam auŋa maqivluni, iliŋisalu ukpiġnaqtuaguvlutiŋ quliaqtuaġniġmikkun iḷumun ittuamik, qanuq tuqutauniksraqtiŋ sugiŋaitkaat. 
REV.12.12	Tavraasii quviasukpagitchi iluqasi iñuuruasii qiḷaŋmi. Aglaalli isumaaġutiqpak ilivsiññun, nunaa taġiuġlu qanuq Tuunġaum atqaqigaasi qinnautiqpaqaqłuni, qanuq iḷisimaruq piviksrani sivikłisilaaŋanik.
REV.12.13	Tavra nimiġiaqłuum iḷitchuġikami siŋitautilaamiñik nunamun, ilaan maliqatarraqsiŋagaa aġnaq iġñiŋaruaq aŋugauramik. 
REV.12.14	Tavra aġnaq aitchuusiaqaŋaruq malġugnik kamanaqtuam tiŋmiaqpaum isaqqugnik tiŋitquvlugu nimiġiaqłuŋmiñ nunagluktuamun. Tavrani ini ilaa qaunakkusiaqaġniaqtuq piŋasuni iḷalugich avvaġmik ukiuni.
REV.12.15	Tavra nimiġiaqłuk kuvisiŋaruq imiġmik kuuktun qaniġmiñiñ aġnam tuŋaanun, uaqtitchukkaluaqługu ulittuamun. 
REV.12.16	Tavra nuna ikayuiŋaruq aġnamik, aasii nuna qupiŋaruq, imaq aasii imaiqł̣uni qaiŋaruaq nimiġiaqłuum qanġaniñ. 
REV.12.17	Tavrani nimiġiaqłuum suammautiŋagaa aġnaq, aasii aullaqłuni aŋuyagiaŋagai kisiŋŋuqtaŋich miqłiqtuŋisa, tamatkua kamaksriruat pitquraŋiñik God-im suli ukpiġniaqtuaguruat iḷumun ittuamun salapqikkaŋanun Jesus. 
REV.12.18	Aasiiḷi nimiġiaqłuk makitaŋaruq taġium siñaani.
REV.13.1	Tavra uvaŋa John tautuŋaruŋa niġrułłuŋmik qakiruamik taġiumiñ, qulinik nagrulik aasii tallimat malġugnik niaquqaqłuni. Taapkunani qulini nagruŋiñi niaquġutillaat inŋarut, suli niaqullaaŋiñi aglautiŋavlutiŋ uqamaqłuutit atqich pisaaŋŋatauruat God-mun.
REV.13.2	Tavra niġrułłuk tautukkaġa inŋaruq leopard-tun, isigaŋiasii nannum isigaŋisun, aasii qanġa lion qanġatun iłłuni. Tavra nimiġiaqłuum aitchuŋagaa niġrułłuk suaŋŋanmiñik aquppiutaqpaŋmiñiglu kamanaqtuamiglu ataniġnaqunmik.
REV.13.3	Iḷaŋat niaquŋisa qiññaqaŋaruq tuquagun ikiḷḷiiratun, aglaan taavruma tuquagun ikiŋa mamititauŋaruq, aasii iñupayaurat nunami maliġuarraqsiŋagaat niġrułłuk kamasuuttaġivlugu. 
REV.13.4	Iluqaġmiŋ iñuich qiksigiŋagaat nanġaqługulu nimiġiaqłuk, qanuq ilaa aitchuiŋaruq ataniġnaqunmiñik niġrułłuŋmun, suli ilaisa tainnatun piŋammigaat niġrułłuk, uqaqłutiŋ, Kiña itpa niġrułłuktun, suli kia aŋuyakkumiñaqpauŋ?
REV.13.5	Tavra niġrułłuk uqaqtitauŋaruq pigiipiaġataqtuanik uqaluŋnik, suli ataniġnaqutiqaqtitauvluni malġukipiaq malġugni tatqiñi.
REV.13.6	Taavruma uqamaqłuutigirraqsiŋagaa God atqalu, God-ivlu iñuuvia taputivlugich iñupayaurat iñuuruat qiḷaŋmi. 
REV.13.7	Suli aŋuyaktitauŋaruq God-im iñuŋiñun suli akiiḷivḷugich. Tavraasii ataniġnaqusiqsauŋaruq tamatkunuŋa maŋŋuqatigiipayaanun iñuŋnullu uqautchiñullu nunauruanullu.
REV.13.8	Suli iluqaġmiŋ iñuuruat nunami qiksiginiaġaat nanġaġlugulu, iñupayaat atiŋich aglausimaŋitchuat sivuani nuna savaaguŋaiñŋaan makpiġaaŋiññi iñuuruat pigikkaŋisa Imnaiyaam tuqutauŋaruam.
REV.13.9	Kiñaliqaa siutiqaġumi tusaggatiksraŋnik, naalaġniḷi. 
REV.13.10	Kiñaliqaa tigurauniaġumi, tigurauviŋmugniaqtuq. Kiñaliqaa iñuaqtauniaġumi, nalupqinaitchuq iñuktauniaqtuq savikpagaġlugu. Taamna pikpan, God-im iñuŋi igḷutuutiruksraurut ukpiġutiqaqtuiññaġlutiglu.
REV.13.11	Tavrani uvaŋa John tautulgitchuŋa allamik niġrułłuŋmik salapqiqsuamik nunamiñ. Malġugnik nagruqaġniqsuaq imnaiyaatun aasii uqausiqaqłuni nimiġiaqłuktun. 
REV.13.12	Aŋalatchiŋaruq sivullium iluqaanik ataniġnaqutaanik niġrułłuum takkuani, aasii iluqaġmiŋ iñuuruat nunami qiksiksraliŋarut nanġaqługulu sivulliq niġrułłuk, tuquagun ikiḷḷiirauŋaruaq mamititauŋaruaq. 
REV.13.13	Taamna aqulliq niġrułłuk savaŋaruq kamanaqtuanik aliuġnaqtuanik, igniq unnii atqaqtitaqługu qiḷaŋmiñ nunamun takkuanni iñupayaat. 
REV.13.14	Aasii aliuġnaqtuatigun savaaġipkaqtitakkaŋisigun ilaanun sivuġaani sivullium niġrułłuum, sagluqiŋagaich tamatkua iluqaisa iñuuruat nunami. Aqullium niġrułłuum uqallautiŋagai iñupayaurat nunami iñuuraqpalitquvlugich qiksigiliġḷugu niġrułłuk ikiḷḷiirauŋaruaq savikpaŋmik aasii iñuuŋaiŋił̣ł̣uni.
REV.13.15	Aasii taamna aqulliq niġrułłuk suaŋŋatiqaŋaruq qaitchiḷḷavluni iñuggunmik iñuŋŋuaŋanun niġrułłuum, taamna iñuuraqpaŋa niġrułłuum uqallasivḷugu suli tamatkua iñugiaktilaaŋatitun qiksiksrautaitchuat nanġaisuŋitchuallu iñuuraqpaŋanun niġrułłuum tuqutautquvlugich. 
REV.13.16	Suli taavruma aqullium niġrułłuum nalunaiñŋutchiqsinniaġai taliqpiŋisigun argaŋisa naaggaunnii qauŋisigun iluqaisa iñuich kamanaitchuallu kamanaġaluaqtuallu, suġalliruallu iḷiappaugaluaqtuallu, atanġitchuallu kivgallu. 
REV.13.17	Kiñaliqaa tauqsiġumiñaiññiaqtuq naagga tunisiyumiñaiññiaqtuq nalunaiñŋutchiqsauŋaisuaġumi taavrumiŋa, atqanik niġrułłuum naaggaunnii kisirrutaanik atqata. 
REV.13.18	Kaŋiqsisiqaqtuksrauniq ittuksrauruq taavrumuuna. Iñuk kaŋiqsisiqaqtuaq kisitchiḷi kisirrutaanik niġrułłuum. Taamna kisirrutigigaa iñuum, kisirrutiqaqtuaq 666-mik.
REV.14.1	Tavrani uvaŋa John qiviaŋaruŋa, aasii tautuŋagiga Imnaiyaaq makitaruaq Iġġim Zion qaaŋani, piqatiqaqłuni 144,000 iñuŋnik piqaqtuanik atiġmiñik Aapamiḷu atqanik aglausimavlugik qauŋiññi.
REV.14.2	Tavra tusaaŋaruŋa nipimik qiḷaŋmiñ arriqaqtuamik tusaaruni quġluqtaqpaktun kallulaqpaktuatullu. Nipi tusaakkaġa inŋaruq nipiŋisitun nuqaqtiligaqtuat atuqtuuraġmata. 
REV.14.3	Aasii iliŋich atuŋarut nutauruamik atuunmik sanmivḷugich umialgun aquppiutaŋi suli sanmivḷugich sisamat iñuuruat savaat umialiŋnallu. Kiapayaaq iḷitchumiñaiñŋagaa taamna atuun aglaan 144,000 iñuich annaurrauŋaruat akunġanniñ nunam iñuŋisa. 
REV.14.4	Taapkua iñuich qaunagiŋarut inmiŋnik allatuunmiñ, iliŋich tuvaaqataitchut. Iliŋisa maliġuaŋagaat Imnaiyaaq sumulliqaa aullaġman, annaurrauŋaruat akunġanniñ iñupayaat, aasii ilaaguaqtauqqaaŋarut God-mun Imnaiyaamullu.
REV.14.5	Taapkua iñuich iḷisimanaŋaitchut saglulugich. Pasiñaġumiñaitchut.
REV.14.6	Tavrani tautuŋaruŋa allamik isaġuliŋmik tiŋmiruamik qutchikł̣uni siḷami, piqaqłuni allaŋŋulaitchuamik tusaayugaaġiksuanik quliaqtuaġiraksranik iñupayauranun iñuuruanun nunami, nunauruapayaanun maŋŋuqatigiiñullu uqautchiñullu iñuŋnullu. 
REV.14.7	Tavra ilaa uqallaŋaruq nipatuvluni, Qiksiksrautiqaġitchi God-mun nanġaġlugu kamanautaagun, qanuq isivġiiñiksraŋa iñuŋnik tikitchuq. Puttitchi qiksigilugu sivuġaanun God-im savaŋaruam qiḷaŋmik nunamiglu, taġiumik maqsraluktuanik imiġnik. 
REV.14.8	Allasuli igḷua isaġulik malgutiŋaruq sivulliġmun uqallakłuni, Suksraunġiqsauruq, kamanaqtuaq Babylon suksraunġiqsauruq. Qanuq Babylon inanŋagai iñupayaurat aasii wine-tuqatigivlugich wine-ŋanik allatuutiqpaŋmi.
REV.14.9	Allasuli piŋayuak isaġulik malgutiŋaruq taapkuŋnuŋa uqallakłuni nipatuvluni, Iñuum kialiqaa qiksigilugu nanġaqpagu niġrułłuk iñuuraqpaŋalu, suli nalunaiñŋutchiqsinŋagumi qaumigun naagga argaŋmigun, 
REV.14.10	ilaaptauq imiġniaġmiuq wine-ŋanik God-im qinnautaata, kuvirauŋaruamik avuuġaluaġnagu qallutaanun God-im tatavsautaan. Iluqaġmiŋ qiksiksraqtuat niġrułłuŋnik nagliksaaqtitauniaqtuq igniġmik itchimiglu tivluktuamik kakavyaŋmik sivuġaanni piḷuutaitchuat isaġulgich Imnaiyaavlu.
REV.14.11	Suli puyua nagliksaaqtirrutaata avyualaŋaruq taimuŋa isuitchuamun, suli iliŋich piḷaiŋaiqsiaġviitchut, uvlumi naagga unnuami, taapkua qiksiksrautiqaqtuat niġrułłuŋmun iñuuraqpaŋanullu, suli kisupayaat nalunaiñŋutchiqsittuat ilaan atqanik.
REV.14.12	Tainna piraummata taapkua iñuich, God-im iñuŋi qapiŋaisaaqtaulich igḷutuġumiñaqsiḷugich nagliksaaqtirrusiat tamatkunuŋa kamaksriruanun God-im pitquraŋiñik ukpiġutiqaqtuanullu Jesus-mun.
REV.14.13	Tusaaŋammiuŋa nipimik qiḷaŋmiñ uqallaktuamik, Aglauttuuŋ una. Quviasuglich tuquruat tavraŋŋaaglaan savautivlugu Ataniq. Ilitqusiġiksuam kiugaa, Taamna iḷumun ittuq. Iliŋich piḷaiŋaiqsiaġniaqtut siġġaqiniġmiŋniñ, qanuq qiḷaŋmugniaqtut akiḷiusiaqaġiaġlutiŋ savaurriñiġmikkun.
REV.14.14	Tavrani uvaŋa John qiviaŋaruŋa, aasii tautukługu qatiqtuaq nuvuya, aquppiruaġlu nuvuyami iñuk inniqsuaq Iġñiŋatun Iñuum, kaviqsuamiñ maniŋmiñ niaquġutilik niaqqumiñi, suli ipiktuamik kivriñmik saagaqłuni.
REV.14.15	Allasuli isaġulik aniŋammiuq aŋaiyyuvikpaŋmiñ, ququulavlugu nipatuvluni taamna aquppiruaq nuvuyami, Kivriiñ kivrisiŋnik, aasii katitchiḷutin, qanuq katitchisaġviksraq tikitchuq, palauvaksrat nunami kipinaqsirut.
REV.14.16	Tavra taavruma aquppiruam nuvuyam qaaŋani atuqsaŋagaa kivrisini nunamun, aasii nunami palauvaksrat katitauŋarut.
REV.14.17	Tavra allasuli isaġulik aniŋaruq aŋaiyyuvikpaŋmiñ qiḷaŋmi, piqaġmiñiqsuaq ipiktuamik kivriñmik. 
REV.14.18	Tavrani allasuli isaġulik ataniġnaqutiqaqtuaq igniġmun qaiŋaruq ikipkaiviŋmiñ. Ilaa ququulaŋaruq nipatuvluni taavrumuŋa isaġuliŋmun ipiktuamik kivrisiqaqtuamun, Kivriiñ kivrisiŋnik, aasii katillugich siiġñaŋich napaaqtuayaaŋisa nunam, qanuq grapes kipinaqsirut. 
REV.14.19	Tavra isaġulgum kivrisautigiŋagaa kivrisini nunamun aasii katiłługich grape-ŋich napaaqtuayaat, aasii miḷuqsautivlugich iḷuanun kamanaqtuamun wine-liuġvianun qinnautaata God-im. 
REV.14.20	Tavra wine-liuġviŋmi grapes ivsaiyaŋagaich siḷataani iniqpaum, aasii auk maqiŋaruq wine-liuġviŋmiñ 200 mile-tun aasii tallimatun isigagniqtun ititigivluni.
REV.15.1	Tavrani uvaŋa John tautuŋaruŋa allamik aliuġnaqtuamik kamanaqtuamik qiḷaŋmi, tallimat malġuk isaġulgich piqaqłutiŋ tallimat malġugnik iłuiḷḷiuġutiqpaŋnik aqulliqsaaġutinik. Taapkuniŋa qinnautaa God-im aġiusaqtuq. 
REV.15.2	Tavra tautuŋagiga arriḷiñaqtuaq taġiutun igalauratun iḷaŋavluni igniġmik, taapkualu akiiḷiññiktuat niġrułłuŋmik iñuuraqpaŋaniglu kisirrutaaniglu atqata. Taapkua makitaniqsut siñaani taġium igalauratun ittuam tigummivḷugich nuqaqtilgich atuqtuurat God-im aitchuutiŋi. 
REV.15.3	Tavra iliŋich atuŋarut atuutaanik Moses kivgaŋata God-im, atuutaaniglu Imnaiyaam uqaqłutiŋ,
REV.15.3	Ataniiq God Sapiġñaqtuatiin,
REV.15.3	qanutun kamanaqtigirut aliuġnaqtigirullu savaatin.
REV.15.3	Umialguruatiin nunapayauranun,
REV.15.3	qanutun nalaunŋatigirut iḷumun ittullu piḷġutchisin.
REV.15.4	Kia qiksiginiaŋitpatin Ataniiq?
REV.15.4	Kia uqautigisuŋiññiaqpauŋ kamanautin?
REV.15.4	Qanuq kisivich piḷuutaitchutin.
REV.15.4	Nunauruapayaat qaiñiaqtut aasii nanġaġlutin,
REV.15.4	qanuq nalaunŋaruat piratin tautuŋagaich iluqaġmiŋ.
REV.15.5	Taavruma aquagun uvaŋa John tautuŋagiga ilaaguaqtauruaq ini aŋaiyyuvikpaŋmi qiḷaŋmiittuami aŋmaqtuaq.
REV.15.6	Aasii taavrumaŋŋa iḷullianiñ aŋaiyyuvikpaum iñukpalliŋarut tallimat malġuk isaġulgich piqaqłutiŋ tallimat malġugnik iłuiḷḷiuġutiqpaŋnik annuġaaŋavlutiŋ salumaruanik qaummaġiksuanik ukił̣haaġiksuanik, suli satqagutiqaqłutiŋ kaviqsuaniñ maniŋñiñ. 
REV.15.7	Tavra iḷaŋata sisamat iñuuruat savaat aitchuŋagai tallimat malġuk isaġulgich tallimat malġugnik maniŋmiñ kaviqsuamiñ piḷianik puvialuŋaanik puggunik siḷivinŋaruanik qinnautaanik God-im iñuuruam taimuŋa isuitchuamun. 
REV.15.8	Tavra aŋaiyyuvikpak siḷivinŋaruq itchimik qaumanġaniñ suaŋŋataaniḷḷu God-im. Kiñaliqaa isiġumiñaiñŋaruq aŋaiyyuvikpaŋmun naatchitchiaġilugich tallimat malġuŋnik iłuiḷḷiuġutiqpaŋnik qaġġisikkaŋiññik tallimat malġuk isaġulgich.
REV.16.1	Tavrani tusaaŋaruŋa nipaturuamik nipimik aŋaiyyuvikpaŋmiñ uqallaktuamik tallimat malġuŋnun isaġuliŋnun, Aullaġlusi kuviyaqtuqsigik nunamun tallimat malġuk puvialuŋaat puggut imaqaqtuat qinnautaanik God-im. 
REV.16.2	Tavra sivulliq isaġulik aullaŋaruq aasii kuvivḷugu pugguni nunamun. Tavraasii tatamaanaqtuat kiiqsiuġnaqtuallu kiḷḷiġruat qaiŋarut iñuŋnun nalunaiñŋutaqtuqtuanun niġrułłuum nalunaiñŋutaŋanik qiksiksrautiqaqtuanun nanġaqługulu iñuuraqpaŋa.
REV.16.3	Igḷuasuli isaġulik kuvisiŋaruq puggumiñik taġiumun, aasii taġiuq irrusiñiŋaruq auŋatun tuquŋaruam iñuum, aasii iluqaqpiuraġmik uumaruurat taġiumiittuat tuquŋarut. 
REV.16.4	Piŋayuakta isaġullak kuviŋagaa pugguni kuugnun maqsraluktuanullu imiġnun, aasii immat auguŋarut.
REV.16.5	Tavra uvaŋa John tusaaŋagiga isaġulik ataniġnaqutiqaqtuaq immanun uqallaktuaq, Nalaunŋapiaqtutin tatavsaikavich tainna, ilivich ittuatiin inŋaruatiillu, Piḷuutaitchuatiin. 
REV.16.6	Qanuq iñuich maqipkaiŋarut auŋiññik ukpiqtuat uqaqtiŋisalu God-im, aasiiḷi ilivich aitchuŋagitin auŋmik imiksraŋannik. Tainnagaksraurutkiataŋ. 
REV.16.7	Tavra tusaaŋaruŋa nipimik ikipkaiviŋmiñ uqallaktuamik, Aaŋ, Ataniiq God Sapiġñaqtuatiin, iḷumun nalaunŋapiaqtut ilivich tatavsautitin.
REV.16.8	Sisamaŋat isaġulgich kuvisiŋaruq puggumiñik siqiñiġmun, aasii siqiñġum ikiŋagai iñuich uunaqpaił̣ł̣uni. 
REV.16.9	Iñuich ikiŋagai suamaruam uunnaum, aasii ilaisa taimaqłuktaŋagaat atqa God-im suaŋŋatiqaqtuam tamatkunuŋa iłuiḷḷiuġutiqpaŋnun, suli iliŋich isumalitqiŋaitchut nanġaŋaitkaallu kamanaġniḷugu. 
REV.16.10	Tallimaŋat isaġulgich kuvisiŋaruq puggumiñik aquppiutaqpaŋanun niġrułłuum, aasii niġrułłuum atanniqsimmataa taaqsiŋaruq. Iñuich kiŋmaŋagaich uqqatiŋ kiiqsiuqpaił̣ł̣utiŋ.
REV.16.11	Suli uqamaqługvigivlugu God qiḷaŋmiittuaq pisigivlugich kiiqsiuġnitiŋ kiḷḷiġruatiglu, suli isumalitqiŋaitchut pigiitchuaniñ piḷġusimiŋniñ. 
REV.16.12	Itchaksraŋat isaġulgich kuvisiŋaruq puggumiñik kamanaqtuamun kuuŋmun Euphrates-mun, aasii imaŋa kuugum imaiŋaruq, itqanaiqsaqługu iglauyaaksraŋat umialgich qavaŋŋamiñ.
REV.16.13	Tavraasii uvaŋa John tautuŋaruŋa piŋasunik ilitqusiqł̣uŋnik qiññaqaqtuanik naaġaayisun pikiaqtuanik qanġaniñ nimiġiaqłuum suli qanġaniñ niġrułłuum suli qanġaniñ uqaqtauŋŋuaqtuam God-mun. 
REV.16.14	Tavra taapkua ilitqusiqł̣uich savaktuat aliuġnaqtuanik. Taapkua piŋasut ilitqusiqł̣uich aullaŋarut umialiŋnun nunami iluqaani ittuanun atautchimuktitchaqługich aŋuyaquvlugich kamanaqtuami uvluani tatavsautaata Sapiġñaqtuam God-im. 
REV.16.15	Uvva, qaiñiaqtuŋa tigligayuktitun, uqaqtuq Ataniq. Quviasugli iñuk itqumaruaq, annuġaani atuqługich aullaġuŋił̣ł̣uni annuġaiḷaġluni aasii qiñiqtinŋiḷḷuni annuġaiḷaġluni.
REV.16.16	Tavra ilitqusiqł̣uich katinŋagaich umialgich inimun taggisiqaqtuamun Jew-guruat uqausiatigun Armageddon.
REV.16.17	Tallimat malġuakta isaġulgich kuviŋagaa pugguni siḷamun. Tavraasii kamanaqtuaq nipi nivliŋaruq aquppiutaqpaŋmiñ aŋaiyyuvikpaŋmi, uqallakłuni, Naatchirut. 
REV.16.18	Tavraasii qaummatitaŋaruq igniġuuqpatitaqtuaq, nipaturuallu sukpaluich, kallularaġaqtuaġlu, nunalu aulaqpakłuni. Qaŋaunnii nuna tainnatun aulaŋaitchuq iñuk savaagumman. Taamna suaġiiññiqsrauŋaruq qaŋapak nunam aulaniŋaniñ.
REV.16.19	Kamanaqtuaq iniqpak qupiŋaruq piŋasuułłuni, aasii iniqpaŋich nunauruat suksraunġiŋarut. God-im itqaŋagaa kamanaqtuaq Babylon, nuŋuutchipiaġataquvlugu qallugauraŋanik suamaruam qinnaunmi.
REV.16.20	Suli qikiqtapayaat qiñiġnaiŋarut, iluqaġmiglu iġġich piiŋarut.
REV.16.21	Suli kamanaqtuat natatquġnat, uqumaisilaaqaqtuat sukautiqpaktun katagaŋarut qiḷaŋmiñ iñuŋnun. Aasii iñuich uqamaqługvigiŋagaat God pisigivlugu iłuiḷḷiuġutiqpak natatquġnanik, tatamaanaqpaił̣ł̣uni taamna iłuiḷḷiuġutiqpak.
REV.17.1	Tavrani iḷaŋata isaġulgich tallimat malġuuruat piqaŋaruat tallimat malġuŋnik puvialuŋaanik puggunik qaivḷuni uvamnun John-mun uqallautiŋagaaŋa, Qaiñ, tautuktinniaġikpiñ tatavsausiaksraŋanik kamanaqtuam allatuqtim aġnam, taavruma kamanaqtuam iniqpaum naparuam qitqanni iñugiaktuat kuugich.
REV.17.2	Umialiŋi nunam allatuqatiqaŋarut taavrumiŋa kamanaqtuamik allatuqtimik, suli iñuŋi nunam imiŋasisiqaŋarut imiqłutiŋ wine-ŋanik allatuutaata.
REV.17.3	Tavra Ilitqusiġiksuam aŋalanŋagaaŋa, aasii isaġulgum aullautiŋagaaŋa nunagluktuamun. Tavrani tautukkiga aġnaq aquppiruaq qaaŋani kavviġiksuam niġrułłuum pigiitchuanik atiġnik aglaqaqtuam iluqaani qaamiñi. Taamna niġrułłuk tallimat malġugnik niaquqaqtuq, suli qulinik nagruqaqłuni.
REV.17.4	Aġnaq annuġaaqaŋaruq suŋauraammaġiksuanik kavviġiksuaniglu, suli qiñiyunaqusiqsuŋavluni maniŋñik kaviqsuanik uyaġaŋnik akisuruanik, suli qatiqtuanik uyaġaŋnik akisuruanik. Saagaqaŋaruq kaviqsuamiñ maniŋmiñ qallugauramik siḷivinŋaruamik naġġunapiaġataqtuamik suli salumairrutiŋiñik qaipkakkaŋiññik allatuutaata.
REV.17.5	Suli aġnam qauŋani aglausimaŋaruq atiq kaŋiqsiñaiḷaq, Babylon kamanaqtuaq, aakaŋat aġnat allatuqtipayaurat, suli naġġunapiaġataqtuanun agvisauruaq iñuuraqpaŋnun qiksikkunmik nunam iñuŋiñi. 
REV.17.6	Tavra tautuŋagiga aġnaq, imiŋasiruaq auŋannik God-im iñuŋisa auŋanniglu iñuktauruat pisigivlugu iḷumun inniqtiŋ Jesus-mun. Tautukapku aġnaq, aliupiaġataŋaruŋa. 
REV.17.7	Tavra isaġulgum apiġiŋagaaŋa, Suvlutin aliuqpich? Quliaqtuaġutiniaġikpiñ kaŋiqsiḷgunaitchuaŋanik aġnam, niġrułłuuvlu kakaksiġvigikkaŋata niaquqaqtuam tallimat malġugnik suli qulinik nagruqaqtuam. 
REV.17.8	Niġrułłuk tautukkan iñuuŋaruaq, paŋmapak iñuuŋaiqsuq, mayuġumaaqsiruq natqiḷamiñ putumiñ aasii aullaġluni suksraunġiqsauyaqtuġluni. Iñuich iñuuruat nunami atiŋich aglautiŋaitchuat makpiġaaŋiññun iñuuruat nunaqaŋa savaagumman, aliuġniaqtut tautuglugu niġrułłuk, qanuq iñuuŋaruaq iñuuŋaiqsuq aasii salapqitqigñiaqtuq.
REV.17.9	Isumattutiqaqtuksrauniq kaŋiqsisiqaqtuksrauniġlu taavrumuuna iḷiruq. Tallimat malġuk niaquŋi niġrułłuum sivuniqaqtut tallimat malġugnun qimiqqanun aġnam aquppiviŋiñik. 
REV.17.10	Taapkua suli sivuniqaġmiut tallimat malġugnun umialiŋnun. Tallimaiŋich umialgich taapkunani umialguŋaiqsitauŋarut, atausiq umialguruq suli, igḷua qaiŋaitchuq, aasii qaigumi umialguurallaŋniaġaluaqtuq sivikitchuami. 
REV.17.11	Aasiiḷi taamna niġrułłuk iñuuŋaruaq paŋmapak iñuuŋaiŋaruaq, tallimat piŋayuġigaat umialgich aglaan iḷauruq tallimat malġuŋnun umialiŋnun. Aasii umialguanikkumi aullaġniaqtuq suksraunġiqsauyaqtuġluni.
REV.17.12	Aasii taapkua qulit nagruich tautukkatin qulit umialgich aitchuusiaqaaniŋaitchuat suli umialguniġmi suaŋŋanmik, aglaan aitchuusiaqaġumaaqtut ataniġnaqunmik umialiktitun sivikitchuami, iluqaġmiŋ piqatigilugu niġrułłuk.
REV.17.13	Taapkua atausiuruamik isumaqaqtut aasii aitchuutigivlugich suaŋŋatitiŋ ataniġnaqutitiglu niġrułłuŋmun. 
REV.17.14	Iliŋich aŋuyaŋniaqtut Imnaiyaamun, aasii Imnaiyaam ilaallu ququaqtaŋisa piksraqtaaŋisalu ukpiġnaqłutiŋ maliġuaqtauruallu ilaanun akiiḷiñiaġaich, qanuq ilaa Ataniġigaat atanġich suli Umialigigaat umialgich.
REV.17.15	Isaġulgum uqallautivsaaŋagaaŋa, Imġich tautukkatin aġnam aquppivigikkaŋi sivuniqaqtut iñuŋnik iñugiapiaġataqtuanik nunauruaniglu uqausipayaaniglu. 
REV.17.16	Qulit nagruich tautukkatin, niġrułługlu uumikłiġñiaqtut allatuqtimik aġnamik. Iliŋisa aanniaġaat suġautapayaaŋiñik aasii qimaglugu annuġaiḷaq. Ilaisa niġiñiaġaat timaa suksraunġiġḷugulu ikipkaġlugu. 
REV.17.17	God-im isummiqsinŋagai kipiqqutigiyumiñaqsivḷugich taŋŋiġuglugich ilaan sivunniutini savaaġitquvlugich atisiḷutiŋ, suli niġrułłuŋmun aitchuutigivlugich suaŋŋatitiŋ atanniqsimanniŋniġmi God-im uqaluŋi taŋŋiqsiaġilugich. 
REV.17.18	Aġnaq tautukkan sivuniqaqtuq kamanaqtuamik iniqpaŋmik atanniqsimanniktuamik umialiŋiñik nunam.
REV.18.1	Taavruma aquagun uvaŋa John tautuŋaruŋa allamik isaġuliŋmik atqaqtuamik qiḷaŋmiñ. Ilaa kamanaqtuamik ataniġnaqutiqaŋaruq, aasii nuna iluqaan qaummaġiksipkaŋagaa ilaan qaumaniġmiñik. 
REV.18.2	Tavra ilaa ququulaŋaruq nipatusipiaġataqłuni, Babylon kamanaqtuaq suksraunġiqsauruq, suksraunġiqsauruq. Inigiliutigaat tuunġaich, inigiliutigaat qanusipayaat ilitqusiqł̣uich, inigiliutigaat iluqaġmiŋ pigiitchuat uumiñaqtuallu tiŋmiat.
REV.18.3	Qanuq ilaan aitchuŋagai wine-gunmiñik imiqtiłługich iñupayaurat, wine-ŋanik allatuutiqpaŋmi. Suli umialiŋisa nunam allatuqatigianiŋagaat ilaa, suli tauqsiġñiaqtiŋi nunam suġallautiqaŋarut suġalġanik pitquraiḷaġniŋata.
REV.18.4	Tavrani uvaŋa John tusaaŋammiuŋa allamik nipimik qiḷaŋmiñ uqallaktuamik,
REV.18.4	Annisitchi Babylon-miñ, iñutkaa,
REV.18.4	annisitchi ilaaniñ.
REV.18.4	Iḷauruksrauŋitchusi piḷuutiŋiñi.
REV.18.4	Iḷauruksrauŋitchusi tatavsausiaŋiñi.
REV.18.5	Qanuq ilaan piḷuutiŋi qaliġiiksittut qutchiksisigivlutiŋ qiḷaktun,
REV.18.5	aasii God-im naluruuraaġniaŋitkai ilaan piḷuutiŋi.
REV.18.6	Akisaġvigisiuŋ Babylon aulatchisiatun ilivsiññik
REV.18.6	suli paaqłiġḷugich ilaan savaaŋi malġuktun iḷiḷugich,
REV.18.6	immiġḷugu ilaan qallugauraŋa wine-mik
REV.18.6	malġuktun kimnaqsiḷugu ilaan imiksriuqtaŋatun ilivsiññun.
REV.18.7	Aitchuqsiuŋ nagliksaaġutiqpaŋmik isumaaluunmiglu
REV.18.7	nalliġaaġlugu nanġausiaġiŋaraŋa susuŋisaaġutiqpaŋalu.
REV.18.7	Qanuq inmiñun uqautiugaqtuq inna,
REV.18.7	Uvva aquppiruŋa umialik aġnaq.
REV.18.7	Uiḷgaŋaitchuŋa, iḷitchuqsriyumiñaitchuŋa isumaaluunmik.
REV.18.8	Tavra ilaan iłuiḷḷiuġutiqpaŋi qaiñiaqtut uvlumi atautchimi,
REV.18.8	naŋirrutiqpaich isumaaluullu kaaksiunġiḷḷu,
REV.18.8	suli ilaa ikirauniaqtuq igniġmik,
REV.18.8	qanuq sapiġñaqtuq Ataniq God isivġiiruaq ilaanik.
REV.18.9	Tavraasii umialiŋi nunam, allatuqatiqaŋaruat pitquraiḷaqatigivlugulu ilaa, qianiaqtut uiġualalutiglu pisigilugu iniqpaum tautukkumirruŋ puyua ikualaniŋan.
REV.18.10	Iliŋich makitaniaqtut uŋasigḷutiŋ, sivuuqqatigilugu ilaan nagliksaaġutiqpaŋa, suli uqaġlutiŋ, Yaqhii, yaqhii, ilivich kamanaqłutin iniqpaak, ilivich sapiġñaqtuatiin iniqpak Babylon. Atautchimi ikarraġmi tatavsaqtauganiktutin.
REV.18.11	Tavraasii tauqsiġñiaqtiŋi nunapayaam qiaŋarut kiŋuvġuŋarullu ilaanik, tauqsiqsiksraiġñiġmata suġauttatiŋ tavraŋŋaaglaan.
REV.18.12	Tauqsiqsiksraiqsut maniich kaviqsuat, qatiqtuallu maniich, uyaġaiḷḷu akisuruat qatiqtuallu akisuruat uyaġaich, ukił̣haaġiksuallu qatiqtaat, suŋauraammaġiksaallu ukił̣haat, siluiḷḷu kavviġiksaallu ukił̣haat, qanusiḷimaallu ayuġnaqtuat qiruich, qanusiḷimaat savaat tuugaaniñ, qanusiḷimaat akisuruat qiruich, patukpaiḷḷu, savił̣hallu qatiqtaallu uyaġaich igluqpaksriat,
REV.18.13	sinimakkaluat, avuuġutit, ikipkaqługich tivraġiksautit, myrrh-lu, tivraġiksuallu, wine-lu, uqsruq, palauvagiksaaq palauvaksraġlu, immuliviich aŋusalluġiich imnaiḷḷu, tuttuqpaiḷḷu tuttuqpirautillu, kivgallu iñukkaluatunniiḷu tuniuqqaqługich tauqsiqsuqługiḷḷu. 
REV.18.14	Tauqsiġñiaqtit uqallautigaat ilaanun, Supayaat nakuuruat kipiġniuttaġikkatin pigisukługich taimmaurut, suli iluqaġmiŋ umialgutitin suġalġich, qiñiyunaġniġiḷḷu piiqsut, aasii qakuguluunnii paqitchumiñaiġitin. 
REV.18.15	Tauqsiġñiutilgich tamatkunuŋa tauqsiġñiutinik, umiallaktuat taavrumaŋŋa, iniqpaŋmiñ makitaniaqtut uŋasiksuami, iqsigilugu nagliksaaqtitauniŋa, qialutiŋ kiŋuvġulutiglu,
REV.18.16	Yaqhii, yaqhii, taamna kamanaqtuaq iniqpak annuġaaqaŋagaluaqtuaq ukił̣haaġiksuanik, suŋauraammaġiksuanik kavviġiksuaniglu, qiñiyunaqusiqsuqtanik maniŋñik kaviqsuanik, uyaġaŋniglu akisuruanik, qatiqtuaniglu uyaġaŋnik akisuruanik. 
REV.18.17	Ikarraġmi atautchimi tammaigai iluqaisa umialgutini. Suli iluqaġmiŋ umiaqpaich umialiŋich taġiuqsiuqtillu iñuich, umiaqpagaqtit iluqaġmiglu akiññagniaqtuat taġiumi makitaŋarut uŋasiksuami,
REV.18.18	suli nipaalaŋarut qiñillaan isia ikualaniŋan, Iniqpaŋmik allamik piiñŋaruq taavrumatun kamanaqtuatun iniqpaktun.
REV.18.19	Tavra iliŋich nalluqsraŋarut nunam avyuanik niaqumiŋnun, qiallaġmiŋ kiŋuvġullaġmiglu nipaalavlutiŋ, Yaqhii, yaqhii, kamanaqtuaq iniqpak iluqaġmiŋ umiaqpaqaqtuat taġiumi suġallaktuat ilaan umialgutiŋigun. Atautchimi ikarraġmi suksraunġiqsauruq.
REV.18.20	Quviasukpautigiuŋ qiḷaak suksraunġiqsauniŋa. Quviasukpagitchi God-im iñuŋi tilirauruasiḷu uqaqtauruasiḷu God-mun, qanuq God-im tatavsaŋagaa iniqpak savaaŋigun.
REV.18.21	Tavrani sapiġñaqtuaq isaġulik tigusiŋaruq uyaġagruaġmik kamanaqtuatun kaivragruaqtun ittuamik aasii miḷuqsautivlugu taġiumun, uqallakłuni, Tainnatun Babylon kamanaqtuaq iniqpak miḷuqsaurrauniaqtuq suammatilugu, aasii tautugnatqigñiaŋitchuq tavraŋŋaaglaan.
REV.18.22	Suli nipiŋich nuqaqtiligaqtit atuqtillu, suvluaqtuġnaniglu nipauqłuktautiniglu atuqtuuraqtit, tusaġnatqigñiaŋitchut iliŋni tavraŋŋaaglaan. Piḷiuqti qanusiḷimaanik tautugnatqigñiaŋitchuq iliŋni, suli tusaġnaġniŋa palauvaksriuġutim tusaġnatqigñiaŋiñmiuq iliŋni.
REV.18.23	Suli qaummaŋa nannim qaummaġitqigñiaŋitchuq iliŋni tavraŋŋaaglaan, suli nipiŋik uiksrautivlu nuliaksrautivlu tusaġnatqigñiaŋitchuk iliŋni tavraŋŋaaglaan, qanuq ilivich tauqsiġñiaqtitin kamanaqtuaguŋarut nunami, suli nunam iñuŋi iluqatiŋ sagluqirauŋarut ilivich aŋatkuunipkun. 
REV.18.24	Suli Babylon tatavsaqtauŋaruq, qanuq auŋat God-im uqaqtiŋisa iñuŋisalu tautugnaŋaruq iniqpaŋmi. Aaŋami auŋat iluqaġmiŋ tuqutauŋaruat nunami.
REV.19.1	Taavruma aquagun uvaŋa John tusaaŋaruŋa nipiqpaŋatitun ittuamik iñugiapiaġataqtuat iñusalaich qiḷaŋmi nanġairuanik, Nanġaqtauli God. God-igigikput annaurriḷḷaruaq, kamanaqtuaq, suaŋŋatiqaqtuaġlu. 
REV.19.2	Qanuq ilaan isivġiutiŋi iḷumun ittut nalaunŋarullu. Ilaan tatavsaŋagaa aġnaq allatuqtiqpak maqutchiruaq nunam iñuŋiñik allatuunmigun. God-im tatavsaŋagaa qanuq tuquġaŋagai God-im kivgaŋi.
REV.19.3	Atausivsaami nivlivsaaŋarut, Nanġaqtauli God. Isiq iniqpaŋmiñ qunmuktuqtuq taimuŋa isuitchuamun.
REV.19.4	Tavrali iñuiññaq sisamat umialiŋnat sisamallu uumaruat savaat punŋarut aasii qiksigivlugu nanġaŋagaat God aquppiruaq umialgum aquppiutaŋiñi uqaqłutiŋ, Amen. Nanġaqtauli God.
REV.19.5	Tavrasuli nipi nivliŋammiuq umialgum aquppiutaŋiñiñ uqaqłuni, Nanġaqsiuŋ God-ikput iluqasi ilaan kivgaŋi iñupayaallu kamanaitkaluaqtuat kamanaqtuallu qiksiksrautiqaqtuat ilaanun.
REV.19.6	Tavrani tusaaŋaruŋa nipaatiktun iñugiapiaġataqtuat iñusalaich ittuamik, ilaimña quġluqtaqpaum imaavalua kallulaqpaktuaġlu. Tusaaŋagitka uqallaktuat, Nanġaqsiuŋ God. Ataniq God-ikput Sapiġñaqtuaq umialguruq.
REV.19.7	Quviasukpakta quyalutalu. Nanġaġlakput Ilaa kamanaqtuaq, qanuq katirrusiqiniksraŋa Imnaiyaam tikitchuq, suli ilaan nuliaksrautaa inmiñik itqanaiganiktuq.
REV.19.8	Nuliaksrautaa annuġaaksriqsauŋaruq qatiqtuamik ukił̣haaġiksuamik salumaruamik qivliqtuamiglu, qanuq ukił̣haaġiksuaq sivuniġigaa God-im iñuŋisa nalaunŋaruakun savaaŋisa.
REV.19.9	Tavra isaġulgum uqallautiŋagaaŋa, Aglauttuuŋ una, Quviasuglich tamatkua aiyugaaqtauruat katirrusiqinikun niqinaqivianun Imnaiyaam. Suli isaġulik uqallavsaaŋaruq, Tamatkua tamarra iḷumun ittuat uqaluŋi God-im.
REV.19.10	Tavrani punŋaruŋa isaġulgum isigaŋiñun qiksigivlugu, aasii ilaan uqallautiŋagaaŋa, Tainna piññak. Uvaŋa kivgauqatigigiŋma suli aniqatiiviḷḷu iḷagigaanŋa kamaksriruat iḷumun ittuamik Jesus salapqikkaŋanik. Qiksigilugu nanġaġuŋ God. Qanuq iḷumun ittuam Jesus salapqikkaŋata puttuqsripkaŋammigai uqaqtiŋi God-im quliaqtuaġitquvlugu iḷumun ittuaq.
REV.19.11	Tavrani tautuŋagiga qiḷak aŋmaqtuaq, aasii tautukługu qatiqtuaq tuttuqpak. Taamnaasii kakaksiqsuaq atiqaŋaruq Ukpiġnaqtuamik Iḷumullu ittuamik, suli nalaunŋaruakun ilaa isivġiiruq aŋuyaktuġlu.
REV.19.12	Ilaan irrak inŋaruk ikualaruatun igniqtun, suli niaquani iñugiaktut niaquġutit, suli ilaa atiqaŋaruq aglausimaruamik iñuum kialiqaa nalukkaŋanik aglaan kisimi.
REV.19.13	Ilaa atuŋaruq akuqturuamik annuġaamik auguaqtaŋaruamik. Suli atiq taiguutigikkaŋa God-im Uqalua.
REV.19.14	Suli aŋuyaktiŋisa qiḷaum maliŋagaat, kakaksiqł̣utiŋ qatiqtuani tuttuqpaŋni, annuġaaqaqłutiŋ salumaruanik qatiqtuanik ukił̣haaġiksuanik. 
REV.19.15	Aullarriŋata qanġaniñ qaiŋaruq ipiktuaq savikpak akimmatiginiakkaŋa aŋuyakkumigich nunauruat. Ilaan atanniqsimaniaġai nunauruat suaŋŋatiqpaqapiaġataġluni anauttaqaġluni savił̣hamik umialgum anauttaŋanik. Ilaan ivsaiyaġniaġai grapes tunmaġlugich ivsaiyaiviani wine-liuġviata suamavluni qinnautaata Sapiġñaqtuam God-im.
REV.19.16	Suli akuqturuami annuġaamiñi sivyaamiñiḷu atiqaŋaruq aglausimaruamik, Umialgat umialgich suli Atanġat atanġich.
REV.19.17	Tavrani uvaŋa John tautulgitchuŋa isaġuliŋmik makitaruamik siqiñiġmi, aasii nipatusivḷuni ilaan ququaŋagai iluqaisa tiŋmiat tiŋmiruat siḷami, Qaisitchi. Katittitchi niġiyaqtuġlusi God-im niqinaqusiuqtaqpaŋanun.
REV.19.18	Qaiḷusi niġiyaqtuqsigik timiŋich umialgich, timiŋich umialiŋisa aŋuyaktit aŋuyaktillu, suli timiŋich tuttuqpaich kakaksiraqtiŋisalu, suli timiŋiḷḷu iñupayaurat, iluqatiŋ kivgallu atanġitchuallu, kamanaqtuallu kamanaitchuallu iluqaisa.
REV.19.19	Tavra tautuŋagiga niġrułłuk umialiŋiḷu nunam aŋuyaktiŋiḷḷu katittuat aŋuyaksaġumaalliqł̣ugu taamna kakaksiqsuaq tuttuqpaŋmi aŋuyaktiŋiḷu. 
REV.19.20	Tavra niġrułłuk tigurauŋaruq, piqasiqł̣ugu uqaqtauŋŋuaqtuamik God-mun sivuġaani savaaqaŋaruam aliuġnaqtuanik sagluqqutigivlugich tamatkunuŋa akuqtuiruanun nalunaiñŋutchiutaanik niġrułłuum tamatkualu qiksiksrautiqaqtuat iñuuraqpaŋanun niġrułłuum. Taapkuak niġrułługlu uqaqtauŋŋuaqtuaġlu iluqatik igitauŋaruk iñuuvlugik narvaŋanun igniġum ikualaruamun tivluktuamik kakavyaŋmik.
REV.19.21	Aasii aŋuyaktiŋik iḷakutauruat tuqutauŋarut savikpaŋmik qairuamik qanġaniñ taavruma kakaksiqsuam tuttuqpaŋmi, aasii iluqaġmiŋ tiŋmiat niġiŋarut niqinŋuġataqłutiŋ timiŋiññiñ tamatkua iñuich.
REV.20.1	Tavrani uvaŋa John tautuŋaruŋa isaġuliŋmik atqaqtuamik qiḷaŋmiñ, saagaqłuni kiluutchaŋanik mitaiḷam putum kalimñaqpaŋniglu takiruanik. 
REV.20.2	Tavraasii tiguniqłaŋagaa nimiġiaqłuk, taimña aippaaġnisaq nimiġiaq, Tuunġauruaq Satan-guvluniḷu, aasii qiḷiqsruivḷugu sivunniqł̣ugu 1,000-nun ukiunun.
REV.20.3	Tavra isaġulgum siŋinŋagaa putumun aasii pitchiġiiyaqługu nipirrusiqł̣ugulu aŋmaġumiñaiqł̣ugu, Satan-mun sagluqiyumiñaiqł̣ugich nunauruat tavraŋŋaaglaan, 1,000 ukiut naatchiaġilugich. Taapkua aasii aquatigun pituiqsaullaktuksrauniaġmiuq sivikisuurami.
REV.20.4	Tavrani tautuŋaruŋa umialgich aquppiutaŋiññik iñuŋniglu aquppiruanik tamatkunani aquppiutani. Taapkua iñuich ataniġnaqusiqsauŋarut isivġiqsiġuquvlugich. Suli tautuŋammigitka ilitqusiŋich tamatkua iñuktauŋaruat pisigivlugu uqaluktuaqaġniŋat iḷumun ittuamik Jesus salapqikkaŋanik uqaluaniglu God-im. Taapkua iñuich qiksigilugu nanġaŋaitkaat niġrułłuk iñuuraqpaŋalu, suli akuqtuiŋaitchuat ilaan niġrułłuum nalunaiñŋutaŋanik qaumikkun naagga argagmikkun. Iliŋich aŋipkaqtauŋarut, aasii umialguqatigivlugu Christ 1,000-ni ukiuni.
REV.20.5	Kisiŋŋuqtaŋich tuquŋaruat aŋiŋaitchut 1,000 ukiut naanŋaiñŋaisa. Taamna sivulliq aŋipkaqtauniŋat tuquŋaruat. 
REV.20.6	Quviasuktut piḷuutaitchullu taapkua piqatauruat sivulliġmi aŋŋiñmi tuqqunmiñ. Tuqqutim igḷuata qanuġumiñaipiaġai. Iliŋich aŋaiyyuliqsiqpaginiaġai God-im Christ-guvlu, suli iliŋisa umialguqatiginiaġaat 1,000-ni ukiuni.
REV.20.7	Tavraasii 1,000 ukiut naatpata, Satan pituiqsaullagniaqtuq tigutaaġviŋmiñiñ, 
REV.20.8	aasii aniḷuni sagluqiyaqtuġlugich nunauruat siaminŋaruat nunapayaurani, iḷagilugik God-lu Magog-lu. Satan-gum katinniaġai iluqaisa atautchimun aŋuyaqulugich iñugiaktilaaqaqługich qaviaŋisun taġium siñaata.
REV.20.9	Aasii iliŋich siaminŋarut iluqaanun nunamun iḷuvlugich God-im iñuŋi iniqpaglu piviuttaġikkaŋa. Tavraasii igniq atqaŋaruq qiḷaŋmiñ aasii suksraunġiqł̣ugich. 
REV.20.10	Tavrani Tuunġaq sagluqinniŋaruaq iliŋiññik igitauŋaruq narvaŋanun igniġum tivluktuavlu kakavyaum, niġrułłuum sagluqqutikullu uqaqtauŋŋuaqtuam God-mun igitauviaŋnun, aasii iliŋich nagliksaaqtitauniaqtut uvlumiḷu unnuamiḷu taimuŋa isuitchuamun.
REV.20.11	Tavraniasi uvaŋa John tautuŋaruŋa aŋiruanik qatiqtuanik umialgum aquppiutaŋanik taavrumiŋalu aquppiruamik taapkunani. Ilaan sivuġaaniñ nunalu qiḷaglu piiŋaruk.
REV.20.12	Tavra tautuŋagitka tuquŋaruat, kamanaġaluaqtuat kamanaitchuallu, makitaruat sivuġaanni umialgum aquppiutaŋisa. Tavra iñugiaktuat makpiġaat aŋmaŋagaich. Aasiisuli allat atautchiich makpiġaat aŋmaŋagaich, makpiġaaŋich iñuuruat. Aasii tuquŋaruat isivġiqsauŋarut savaaŋisigun aglaŋisitun makpiġaani.
REV.20.13	Iluqaġmiŋ tuquŋaŋaruat tavraniinŋarut, tamatkua taġiumiñ tamatkualu tuqqunmiñ nagliksaaġviŋmiḷḷu. Iluqaġmiŋ isivġiqsauŋarut savaamikkun. 
REV.20.14	Tavraniasiiñ Tuqqullu Nagliksaaġvigḷu igitauŋaruk narvaŋanun igniġum. Tavra taamna igniŋa igḷuata tuqqutim.
REV.20.15	Tavra kialiqaa atqa aglausimaŋiñman makpiġaaŋiñi iñuuruat, ilaa igitauŋaruq narvaŋanun igniġum.
REV.21.1	Tavrani uvaŋa John tautuŋaruŋa nutauruamik qiḷaŋmik nutauruamiglu nunamik, qanuq sivulliq qiḷak sivulliġḷu nuna piiŋaruk, taġiuġlu piiŋammiuq.
REV.21.2	Suli tautuŋagiga iniqpak ilaaguaqtauŋaruaq God-mun, nutauruaq Jerusalem, atqaqtuaq qiḷaŋmiñ God-miñ, itqanaiŋavluni niviaqsiatun qiñiyunaqsaŋaruatun kasuġiaqługu uiksrautini.
REV.21.3	Suli tusaaŋammiuŋa kamanaqtuamik nipimik umialgum aquppiutaŋiñiñ uqallaktuamik, Uvva, iñuuvia God-im piqasiutiruq iñuŋnun. Ilaan iñuuqatiginiaġai, aasii iliŋich ilaan iñugilugich, aasiisuli God ilaa itqatauniaqtuq iliŋiññun God-auluniḷu iliŋiññun.
REV.21.4	Ilaan saluaġniaġai qulvipayaat iriŋiññiñ, suli tuqqun piiġñiaqtuq, isumaaġutaiññiaqtuġlu qirrataiḷḷuniḷu kiiqsiuġutaiḷḷuniḷu tavraŋŋaaglaan, qanuq sivuani pisuuruat piiŋarut.
REV.21.5	Suli taamna aquppiruaq umialgum aquppiutaŋiñi uqallaŋaruq, Paŋmapak savakkitka supayaat nutaaġuqługich. Suli uqallavsaaqłuni uvamnun, Aglautikkich taapkua, qanuq taapkua uqaluich ukpiġnaqtut iḷumun ittullu. 
REV.21.6	Suli ilaan uqallautiŋagaaŋa, Naataniktut, Uvaŋa Alpha-uruŋa Omega-lu, aullaqisaaq isuuruaġlu. Kimulliqaa imiġuliqsuamun aitchuutiginiaġiga imiq akiiḷaaġlugu taavrumaŋŋa maqisaġvianiñ imġum iñuunaqtuam.
REV.21.7	Kiñaliqaa akimaruaq kiŋuvaannagniaqtuq tamatkuniŋa iluqaiññik, aasii uvaŋa ilaan God-iginiaġaaŋa, aasiiḷi uvaŋa ilaa iġñiġilugu.
REV.21.8	Aglaalli qapiyaruat, ukpiġutaitchuallu, naġġunapiaġataqtuallu, iñuayuktuallu, allatuqtillu, aŋatkuuruallu, iñuuraqpaktuqtuallu, iluqaġmiglu sagluturuat iniqaġniaqtut narvami ikualaruami igniġmi tivluktuamiḷu kakavyaŋmi. Taamna igḷugigaa tuqqutim.
REV.21.9	Tavrani qaiŋaruq iḷaŋat tallimat malġuk isaġulgich piqaŋaruat tallimat malġuŋnik puvialuŋaanik puunik siḷivinŋaruanik tallimat malġuŋnik aqulliġñik iłuiḷḷiuġutiqpaŋnik, aasii uqallautivluŋa, Qaġġiiñ, tautuktinniaġikpiñ Nuliaksrautaanik Imnaiyaam.
REV.21.10	Tavra Ilitqusiġiksuam aŋalanŋagaaŋa, aasii isaġulgum aullautivluŋa qaaŋanun qutchipiaġataqtuam iġġim. Aasii ilaan tautuktinŋagaaŋa Jerusalem-mik, ilaaguaqtauruamik God-mun atqaqtuamik qiḷaŋmiñ God-miñ.
REV.21.11	Taamna iniqpak qaummatiqaŋaruq qaumanġanik God-im, qaummaŋa arriqaqłuni ayuġnaġniqsrauruatun akisuruatun uyaġaktun qivliqtuatun isiŋnatun, qaummaqtigivluni igalauratun. 
REV.21.12	Taamna iniqpak kamanaqtuanik qutchiksuanik katchiqaqtuq, qulit malġuŋnik upkuaqpaqaqłuni, qulit malġuk isaġulgich qaunaksriruat upkuaqpaŋnik. Upkuaqpaŋni aglausimaŋarut atiŋich qulit malġuk maŋŋuŋisa Israel-guruat.
REV.21.13	Piŋasullaat upkuaqpaich inŋarut avatillaaŋani, kiluaŋnam tuŋaaŋani piŋasut, ikagnam tuŋaaŋani piŋasut, uŋallam tuŋaaŋani piŋasut, uaŋnaaġruum tuŋaaŋani piŋasut. 
REV.21.14	Suli katchiŋi iniqpaum qulit malġuŋnik uyaġaŋnik maŋŋuqaqłutiŋ, aglaqaqtuanik qulit malġuŋnik atiŋiññik qulit malġuk tiliraŋisa Imnaiyaam.
REV.21.15	Tavra taamna isaġulik uqaqtuaq uvamnun piqaŋaruq uuktuunmik maniŋmiñ kaviqsuamiñ piḷiamik uuktuġukługu iniqpak upkuaqpaŋiḷu katchiŋiḷu.
REV.21.16	Tavra iniqpak iññaqaŋaruq sisamanik kaŋiġalluqaqłuni, taktilaaŋa ativluni iraqtutilaaŋanun. Tavraasii isaġulgum uuktuŋagaa iniqpak uuktuunmiñik, 1,500 mile-luuġutitun, taktilaaŋalu iraqtutilaaŋalu kiŋiktilaaŋalu ativlutiŋ. 
REV.21.17	Ilaan suli uuktuŋagai katchiŋi, aasii 216 isagniqtun qutchiksigivluni, iñuum uuktuusiagun, taavruma isaġulgum uuktuġniŋagun. 
REV.21.18	Katchich savaaguŋarut qivliqtuamiñ isiŋnamiñ. Iniqpak savaaguŋaruq qivliqtuamiñ maniŋmiñ kaviqsuamiñ, tapiglakługu qiñiġnaqtuatun igalauratun.
REV.21.19	Maŋŋuŋi katchiŋisa iniqpaum qiñiyunaqusiqsuqtauŋarut qanusipayaanik akisuruanik uyaġaŋnik. Sivulliq maŋŋuliun inŋaruq qivliqtuatun isiŋnatun, tuglia suŋauraaqtuatun uyaġaktun qivliqtuatun, piŋayuak aasii qanuġliqaa aglaqaqtuatun qivliqtuatun uyaġaktun, aasii sisamaŋat suŋaaqtuatun qivliqtuatun uyaġaktun, 
REV.21.20	tallimaŋat kavviġipiaqtuatun kaviqsuatun qivliqtuatun uyaġaktun, itchaksraŋat aasii kaviqsuatun qivliqtuatun uyaġaktun, tallimat malġuat quqsuqtuatun uyaġaktun, tallimat piŋayuat taġium suŋauraaġniŋatun uyaġaktun, quliŋŋuġutaiḷaŋat siḷaliŋaruatun suŋaaqtuatun qivliqtuatun uyaġaktun, quliŋŋuġutaat aasii siḷaliŋałhaaqtuatun suŋaaqtuatun qivliqtuatun uyaġaktun, qulit atausiŋŋuġuutaat piqaluyaum suŋauraaġniŋatun qivliqtuatun uyaġaktun, qulit malġuŋŋuġuutaat suŋauraammaġiksuatun qivliqtuatun uyaġaktun. 
REV.21.21	Aasii qulit malġuk upkuaqpaich qulit malġuuŋarut qatiqtut uyaġaich akisuruat, ilimikkullaa upkuaqpaich savaaguvlutiŋ suġaitchuamiñ atautchimiñ qatiqtuamiñ akisuruamiñ uyaġaŋmiñ, suli apqutiŋi iniqpaum qivliqtuaq kaviqsuaq manik, tapiglakługu qiñiġnaqłuni igalauratun.
REV.21.22	Uvaŋa John tautuŋaitchuŋa aŋaiyyuvikpaŋmik iniqpaŋmi, qanuq aŋiayyuvikpauruq Ataniq God Sapiġñaqtuaq Imnaiyaaġlu. 
REV.21.23	Suli iniqpak siqiñiqtuŋitchuq naaggaunnii tatqimik qaummatiksraŋanik, qanuq qaumanġa God-im qaummatigigaa, suli qulliġivlugu Imnaiyaaq.
REV.21.24	Nunauruat iñuuniaqtut qaumaniŋani, suli umialiŋi nunam qaġġirriñiaqtut suġaliġmiŋnik tavruŋa.
REV.21.25	Suli upkuaqpaŋi aŋmaniaqtut uvluqtutilaaŋatun. Umiŋniaŋitkaich sumikunnii qanuq unnuagiññiaqtuq.
REV.21.26	Tavruŋa iniqpaŋmun qaġġirriñiaqtut suġaliŋiññik qiñiyunaqtuaŋiññiglu nunauruat. 
REV.21.27	Aglaan sunapayaaq salumaitchuaq isiġumiñaitchuq iniqpaŋmun naaggaunnii kiñaliqaa piḷġusiqaqtuaq naġġunapiaġataqtuanik naagga saglunmik. Aglaan kisimiŋ tamatkua atiŋich aglausimaruat Imnaiyaam makpiġaaŋiñi iñuuruatigun isiġniaqtut iniqpaŋmun.
REV.22.1	Tavrani isaġulgum uvaŋa John tautuktinŋagaaŋa kuuŋanik imġata iñuunaqtuam, qaummaqtigiruamik igalauratun, maqiruamik aquppiutaŋaniñ God-im Imnaiyaavlu,
REV.22.2	qitqatigun apqutiŋisa iniqpaum. Suli avatiŋni kuugum, napaaqtut iñuunaqtuat inŋarut, siiġñisuuruat qulit malġuŋnik ukiumi atausiallaavlugu tatqiq, aasii akutuqpaŋi napaaqtum tumaqsruutauŋarut nunauruanun.
REV.22.3	Sunapayaaq God-im tatavsaŋakkaŋa pisigivlugu piḷuun paqinnaġniaŋitchuq iniqpaŋmi. Aglaan aquppiutaqpaŋa God-im Imnaiyaavlu tavraniinniaqtuk, suli ilaan kivgaŋisa qiksigilugu nanġaġniaġaat.
REV.22.4	Iliŋisa tautuŋniaġaat kiiñaŋa, suli ilaan atqa aglautiŋaniaqtuq qauŋiññi.
REV.22.5	Suli unnuaqaġniaŋitchuq, piqaqtuksrauŋaiġñiaqtut qaummaŋanik qullium naaggaunnii siqiñġum, qanuq Ataniq God qaummatiginiaġaat, aasii iliŋich atanniqsimanniŋniaqtut umialiktun taimuŋa isuitchuamun.
REV.22.6	Tavra isaġulgum uqallautiŋagaaŋa, Taapkua uqaluich ukpiġnapiaqtut iḷumun ittullu. Suli Ataniq God aitchuiruaq Ilitqusiġiksuamiñik uqaqtimiñun tiliŋagaa isaġulini iḷitchuġipkaquvlugich kivgani sunik piyasiuraqtuanik. 
REV.22.7	Aasiuvva, Uvaŋa Jesus qaiyasiruŋa. Quviasuglich iñuich kamaksriruat uqaluŋiññik ukua makpiġaat piyumaaqtuatigun.
REV.22.8	Uvaŋauvva John-guruŋa tusaaŋaruaġlu tautuŋaruaġlu tamatkuniŋa iluqaiññik. Aasii tusaaganikapkich tautuanikługiḷḷu punŋaruŋa isigaŋiñun isaġulgum qiksigivlugu qiñiqtitchiruaq tamatkuniŋa uvamnun, 
REV.22.9	aasii ilaan uqallautiŋagaaŋa, Tainna piññak. Uvaŋa kivgauqatauruŋa iliŋnun aniqatiŋnullu uqaqtiŋiñun God-im, suli piqatigivlugich tamatkua kamaksriruat uqaluŋiññik ukua makpiġaat. Qiksigilugu nanġaġuŋ God. 
REV.22.10	Tavra ilaan uqallautiŋagaaŋa, Nalupkaqsaġnagich uqaluŋich ukua makpiġaat piyumaaqtuatigun, qanuq piviksraq qalliruq taapkua iluqaġmiŋ taŋŋiġviksraŋat. 
REV.22.11	Pigiitchualiqirauruaq iñuk kiikaa pigiitchualiqili, suli salumaitchuanik isumalik kiikaa salumaiḷḷi isumamiñi, suli nalaunŋaruaq iñuk kiikaa nalaunŋaruakuaġli, suli piḷuutaitchuaq kiikaa piḷuutaiḷḷi.
REV.22.12	Uvva, uvaŋa Jesus qaiyasiruŋa. Saagaġniaqtuŋa paaqłiutiksrautimnik, akiḷitchuglugu iñupayaaq qanuq savaaŋagun.
REV.22.13	Uvaŋa Alpha-uruŋa Omega-lu, sivulliq aqulliġḷu, aullaqisaaq isuuruaġlu.
REV.22.14	Quviasuglich iñuich tuvrairuat pitquraŋiñik, iqaġimmatun annuġaatiŋ salummaqługich, niġiyumiñaġumaut siiġñaŋiñiñ napaaqtum iñuunaqtuam, suli isiġumiñaġlutiŋ iniqpaŋmun paaqpaŋigun.
REV.22.15	Isiqtitauniaŋitchut iniqpaŋmun, iqsiñaqtuat qimmich isiqtitauyumiñaiñmatun iniqpaŋmun, iñuich allatuqtit, aŋatkullu, iñuaqtillu, iñuuraqpaŋnullu aŋaiyyusuuruat, suli iluqaġmiŋ piviuttaqaqtuat aullasiqaqtuallu saglunmik. 
REV.22.16	Uvaŋa Jesus tiliŋagiga isaġuliga iliŋnun quliaqtuaksrił̣ł̣ugu aŋaiyyuliqiruanun. Uvaŋa maŋŋuuruŋa kiŋuniġigaaŋalu David, qaummaġiksuaq uvluġiaq nuisuuruaq uvlum sivuuraŋani.
REV.22.17	Ilitqusiġiksuaġlu Nuliaksraullu uqaqtuk, Qaisitchi. Suli kiñaliqaa tusaaruaq taavrumiŋa uqallaktuksraummiuq, Qaisitchi. Suli kiñaliqaa imiġuliqsuaq qaiḷi. Akuqtuġliuŋ imiq iñuunaqtuaq aitchuusiaġilugu kiapayaaq piqaġuktuam.
REV.22.18	Uvaŋa John kilipiaġataġiga iñupayaaq tusaaruaq uqaluŋiññik ukua makpiġaat piyumaaqtuatigun, Kialiqaa iḷakpagich ukua uqaluich God-iptauq pipkaġniaġmigai ilaanun tatavsausiaŋi iłuiḷḷiuġutiqpaich quliaqtuaguruat ukunani makpiġaani.
REV.22.19	Suli kiñaliqaa piiqsikpan uqaluŋiññiñ makpiġaat ukua piyumaaqtuatigun, God-im piiġñiaġaa ilaan iḷaŋiutiniksraŋa siiġñaŋiñiñ napaaqtum iñuunaqtuam piḷuutaitchuamiḷḷu iniqpaŋmiñ, quliaqtuaguruaniñ ukunani makpiġaani. 
REV.22.20	Iñuk taamna quliaqtuaqtuaq iluqaiññik taapkuniŋa uqallaktuq, Nalupqinaitchuamik qaiñasuaġniaqtuŋa. Amen. Qaiñasuaġiñ Ataniiq Jesus. 
REV.22.21	Ataniq Jesus nagliktuutiqpaqaġli iluqavsiññun. Amen.
