MAT.1.1	Abraham tapa, David tapa, Jesu Khrist khanggui thu bu. 
MAT.1.2	Abraham in Isaak a hing a; Isaak in Jakob a hing a; Jakob in Juda leh a sanggamte a hing a; 
MAT.1.3	Huleh Juda in Tamar lahah Phares leh Zara a hing a; Phares in Esrom a hing a; Esrom in Aram a hing a; 
MAT.1.4	Huleh Aram in Aminadab a hing a; Aminadab in Naasson a hing a; Naasson in Salmon a hing a; 
MAT.1.5	Huleh Salmon in Rahab lahah Boaz a hing a; Boaz in Ruth lahah Obed a hing a; Obed in Jesse a hing a; 
MAT.1.6	Jesse in kumpipa David a hing a, Kumpipa David in Uria ji lahah Solomon a hing a. 
MAT.1.7	Huleh Solomon in Rehoboam a hing a; Rehoboam in Abia a hing a; Abia in Asa a hing a; 
MAT.1.8	Huleh Asa in Jehosaphat a hing a; Jehosaphat in Joram a hing a; Joram in Ujia a hing a; 
MAT.1.9	Huleh Ujia in Joatham a hing a; Joatham in Achaz a hing a; Achaz in Ezekia a hing a; 
MAT.1.10	Huleh Ezekia in Manasseh a hing a; Manasseh in Amon a hing a; Amon in Josia a hing a; 
MAT.1.11	Huleh Josia in Babylon gama a puimang laiun Jekonia leh a sanggamte a hing a; 
MAT.1.12	Huleh Babylon lama a puimang nungun Jekonia in Salathiel a hing a; Salathiel in Zerubbabel a hing a; 
MAT.1.13	Huleh Zerubbabel in Abiud a hing a; Abiud in Eliakim a hing a; Eliakim in Azor a hing a; 
MAT.1.14	Huleh Azor in Sadok a hing a; Sadok in Akim a hing a; Akim in Eliud a hing a; 
MAT.1.15	Huleh Eliud in Eleazar a hing a; Eleazar in Matthan a hing a; Matthan in Jakob a hing a; 
MAT.1.16	Huleh Jakob in Mari pasal Joseph a hing a; hu Mari apatin Khrist kichi Jesu chu ahung piangta hi. 
MAT.1.17	Huchi'n khang zousiah chu Abraham apat David chiang khang sawmleli; huleh David apat Babylon gam a, a puimang chiang uh khang sawmleli; huleh Babylon gama, a puimang vapat Khrist chiang khang sawmleli ahi.
MAT.1.18	Huchi'n Jesu Khrist hung piandan chu hichi ahi; A nu Mari chu Joseph toh a kikhaam laiun, a umkhawm ma un, Hagau Siangthou apat gaai chih a kihedohta a. 
MAT.1.19	Huin a pasal Joseph chu midihtah ahi a, zapi heet a um diing ut louin a guuha khul a tumta a. 
MAT.1.20	Hizongleh ama’n hi thute a ngaihtuah laiin, a mang in Lalpa angel a kawmah ahung kilaah a, "Joseph, nang David tapa, na ji Mari kiteenpih diing lau sin; ajiahchu a naupaai hi Hagau Siangthou apat ahi. 
MAT.1.21	Tapa ahung nei diing a, a min Jesu na sa diing hi ajiahchu Ama’n a mite a sualna vapat a hundam diing hi," a chi hi. 
MAT.1.22	"Huleh hi sil zousiah chu Lalpa’n zawlnei kama ana soite a taangtunna diing a hung um ahi. 
MAT.1.23	Ngai un, nungaah siangthou a gaai diing a, tapa a nei diing a, a min Immanuel a chi diing uh, huchu i kawmah Pathian a um chihna ahi." 
MAT.1.24	Huin Joseph chu ihmu a thou a, Lalpa angel in thu a piah bangin a bawl a, a ji chu a kiteenpihta hi. 
MAT.1.25	Hizongleh amahnu in a tapa masapen ahung neihkhiah masiah a luppih sih; huleh a min Jesu a sata hi.
MAT.2.1	Huchi'n kumpipa Herod lal laia Judia gam a Bethlehem khua a Jesu ahung pian in, ngai un, suahlam akipanin mipilte Jerusalem ah a hung va 
MAT.2.2	Khoiah ahiai Judate Kumpipa piang chu? Suahlam ah a aahsi ka mu va, amah be diing a hung ka hi uh, a chi va. 
MAT.2.3	Kumpipa Herod in hichu a zaah tahin a lungdong a, huleh Jerusalem a mi zousiah zong amah toh a lungdong uhi. 
MAT.2.4	Huleh siampu lalte leh mite lehkhagialtute zousiah a koukhawm a, Khrist pianna diing khoitah ahiai chih a dong a. 
MAT.2.5	Huleh amahun a kawmah, Judia gam a Bethlehem khua ah; ajiahchu zawlnei in hichibangin ana gial hi, 
MAT.2.6	"Nang Juda gam a Bethlehem, Juda khopite lahah na neupen hial sih hi; ajiahchu na sung apatin optu hungdoh diing ahi, ka mi Israel veengtu diingin, chi'n," a chi va. 
MAT.2.7	Huin Herod in mipilte a guuh kouh a, aahsi kilat hun a dong chianta a; 
MAT.2.8	Huleh amahuh chu Bethlehem ah a sawl a, "Chiah unla naungeeh thu chiantahin va kankhia un; huleh na muhtah chiangun kei zong ka hung biah ve theihna diingin hung hilh kiit un," a chi a 
MAT.2.9	Amahun kumpipa thu a zaah zohun a kipankheta va; huleh ngai in, suahlama a muh uh aahsi chu naungeeh umna tung zawn a tun a, a khawl masiah a ma vah a pai jel hi 
MAT.2.10	Amahun aahsi chu a muhun nasatahin a kipaah uhi. 
MAT.2.11	Huleh inn sungah a luut va, naungeeh a nu Mari toh um chu a mu va, huleh a khupboh va, a beta uhi; huleh a goubawmte uh hong in a kawmah sana leh, begaw leh murrah kipaahna in a pia uhi. 
MAT.2.12	Huleh Herod kawma kilehkiit lou diing a Pathian in a mang va a thuhilh jiahin lampi tuam juiin a kholam vah a chiahta uhi.
MAT.2.13	Huleh amahuh a chiah nungin, ngai in, Lalpa angel chu Joseph kawmah a mang in a kilaah a, "Thou inla, naungeeh leh a nu pui inla, Aigupta gam ah tai in, huleh ka hung hilh kiit masiah hutah ah um zing in: ajiahchu Herod in naungeeh chu suhlup diing a hawl diing ahi," a chi a 
MAT.2.14	Huleh amah chu a thoh in naungeeh leh a nu chu a pui a, ajan ajan in Aigupta lamah a chiahta hi. 
MAT.2.15	Huleh Herod a sih masiah hutah ah a um zing a; Lalpa’n zawlnei kama, "Aigupta gam apat ka Tapa ka koudohta," chia a soi ahung taangtun theihna diingin.
MAT.2.16	Huin Herod in mipilte’n a heem uh chih a heet in nasatahin a lungthah a, huchi'n mi a sawl a, mipilte kawma a hun thu a dohchian bangtahin Bethlehem leh a kiimvel zousiah a naupang kum nih leh a nuailam zousiah a thatta hi. 
MAT.2.17	Hulaiin zawlnei Jeremiah in hichibanga ana soi chu ahung taangtungta hi, 
MAT.2.18	Rama khua ah thawm a kija, misi ngaia kah leh maauna nasatah bang, Rachel in a tate a kah a, a um nawn louh jiahun a hamuantheihta sih, a chih chu.
MAT.2.19	Hizongleh Herod a sih phetin, ngai in, Aigupta gam ah Lalpa angel khat Joseph kawmah a mang in a kilaah a, 
MAT.2.20	Thou inla, naungeeh leh a nu chu pui inla, Israel gam ah chiah in; ajiahchu naungeeh thah tumte a sita uh, a chi a 
MAT.2.21	Huin amah chu a thou a, naungeeh leh a nu chu a pui a, Israel gam ah a hungta hi. 
MAT.2.22	Hizongleh Arkelaus chu Judia gam ah a pa Herod munah a lal hi chih a jahin hu lamah a chiah ngamta sih a, a manga Pathian in a thuhilh jiahin Galili gam lamah a kilehheita hi. 
MAT.2.23	Huleh a hung a Nazareth kichi khopi khat ah a teengta hi: zawlneite’n, Amah chu Nazareth mi a chi diing uh, chia a soi uh a taangtun theihna diingin.
MAT.3.1	Hu hun laiin Baptistu John chu Judia gamdai ah thu soi in a hung a, 
MAT.3.2	Kisiih un; ajiahchu vaan lalgam a naita hi, chia soi in. 
MAT.3.3	Amah chu ahi, zawlnei Isaiah in, Gamdaai a mi kikou aw in, 'Lalpa lamlian sial unla, a lampite hihtang un,' a chi hi, chia ana soi chu. 
MAT.3.4	Huleh hu John in chu sangawngsaau mul puan a silh a, a kawng savun kawnggaah in a gaah a; huleh a an chu khaukhup leh gam khuaizu ahi. 
MAT.3.5	Huin Jerusalem leh Judia gam pumpi leh Jordan kiimvela umte zousiah a kawmah a chiah va, 
MAT.3.6	A sualte uh thupha tawi in Jordan lui ah amah baptisma tansah in a umta uhi. 
MAT.3.7	Hizongleh ama’n Pharisaite leh Sadukaite tampi a kawma baptisma tang diing a hung a muh tahin, a kawm vah, Guul suante aw, lungthahna hung tung diing taisan diingin kua’n ahung thuhilh ei? 
MAT.3.8	Hujiahin kisiihna min putaahin gah suang un; 
MAT.3.9	Huleh Abraham ka pu uh ahi chi'n kingaihtuah sih un; ajiahchu Pathian in hi suang te haw Abraham tate in a dingsah thei hi, chih ka hung hilh ahi. 
MAT.3.10	Huleh tuin zong singbul chinah heita koih ahita hi; hujiahin sing chin gah hoiha gah lou photmah chu kiphuuha mei a kipaailuut veu ahi. 
MAT.3.11	Ke'n chu kisiihna diingin tui in ka hung baptis ngei a; hizongleh ka nunga hungpa chu kei sangin a loupizaw a, A keengtophah tawi taah zong ka hi sih hi; Ama’n chu Hagau Siangthou leh mei in nanguh ahung baptis diing hi. 
MAT.3.12	A khut in a pasiseep a tawi a, a phual chu a japsiang tinten diing; huleh a buhte chu a pangah a koihkhawm diing a; hizongleh a sii chu mei mitthei lou in a haaltum diing hi, a chi hi.
MAT.3.13	Huin Jesu chu John kawma baptisma tang diingin Galili gam a kipanin Jordan lui ah a kawmah a hung a; 
MAT.3.14	Hizongleh John in, "Kei na hung baptis kiphamohzaw hi’ng a, nang kei kawma hung na hi maw?" chi'n ana khaam hi. 
MAT.3.15	Huleh Jesu’n a dawng a, a kawmah, Tuin chu huchih diing lemsa haam in; ajiahchu huchibanga dihtatna zousiah bawl bukim chu ei diing a kilawm ahi, a chi a. Huin lem a sata hi. 
MAT.3.16	Huleh Jesu chu baptisma a tan zohin tui a kipanin a pawtdohpah a; huleh, ngai in, vaan amah diingin ahung kihong a, Pathian Hagau chu vakhu banga hung kumsuh in a tunga hungtu chu a mu a; 
MAT.3.17	Huleh ngai in, vaan a kipanin aw in, "Hi ka Tapa deihtah, ka kipaahna mahmah ahi, a chi hi.
MAT.4.1	Hu nungin Jesu chu diabol heema um diingin gamdai ah Hagau puiluut in a umta a. 
MAT.4.2	Huleh suun sawmli leh jan sawmli an ngawla a um nungin a gil ahung kialta a. 
MAT.4.3	Huin heemtu chu a hung a, a kawmah, Pathian Tapa na hih leh hi suang te tanghou suaah diingin thu pia in," a chi a. 
MAT.4.4	Hizongleh ama’n a dawng a, Mihing tanghou chauh in a hing sih diing a, Pathian kama thu chin pawt in a hing zaw diing chih gelh ahi, a chi hi 
MAT.4.5	Huin diabol in amah chu khopi siangthou ah a puitou a, Pathian biahinn siipzum ah a koih a, 
MAT.4.6	Huleh a kawmah, Pathian Tapa na hih leh kikekhesah in; ajiahchu hichibanga gelh ahi, Ama’n na tungtaang thu ah a angelte thu a pe diing a, a khut un ahung dom diing uh; huchilou inchu na keeng in suang khat na suikha zenzen diing, a chi a. 
MAT.4.7	Jesu’n a kawmah, Lalpa na Pathian ze-et sin chih gelh ahi jel hi, a chi a. 
MAT.4.8	Huleh diabol in amah chu taang saangpi khat tungah a pui kiit a, khovel lalgam zousiah leh a loupina uh a ensah a; 
MAT.4.9	Huleh a kawmah, Khupbohin hung be lechin hite zousiah ka hung pe diing hi, a chi a. 
MAT.4.10	Huin Jesu’n a kawmah, Hitah apatin chiah mang in, Setan; Lalpa na Pathian chu na biah diing a, amah nna chauh natoh diing ahi, chih gelh ahi, a chi hi. 
MAT.4.11	Huzohin diabol in a nuseta a, huleh ngai in, angelte a hung va, a nna a tohsahta uhi.
MAT.4.12	Huchi'n John ankuang ah a khum uh chih Jesu’n a jah tahin Galili gam lamah a chiahta a. 
MAT.4.13	Huleh Nazareth khua nusia in, Zebulon leh Nephthalim gamkaih sunga um tuipi gei a um Kapernaum khua ah a va teengta hi. 
MAT.4.14	Zawlnei Isaiah in hichibanga ana thusoite ahung taangtun theihna diingin ahi, 
MAT.4.15	Tuipi lama Jordan gaal a, Zebulon gam leh Nephthalim gam, Jentelte Galili; 
MAT.4.16	Mial a tou mite’n vaah loupitah a mu uh; huleh sihna gam leh liima toute tungah vaah ahung suaahta hi, a chih chu, chi'n.
MAT.4.17	Hu huna kipanin Jesu in, Kisiih un; ajiahchu vaan lalgam a naita hi, chi'n thusoi a panta a. 
MAT.4.18	Huleh Jesu’n, Galili tuipi geia a vaah laiin, Peter kichi Simon leh, a sanggampa Andru tuipi a leensep a um a mu a; ajiahchu amahuh ngaman mi him ahi uhi. 
MAT.4.19	Huleh ama’n a kawmvah, Hung jui un, mihing mantuin ka hung siam diing, a chi a. 
MAT.4.20	Huleh amahun a leente uh nusepahin amah a juita uhi. 
MAT.4.21	Huleh hu a kipana chiah jelin, unau dang nih Zebedi tapate Jakob leh a sanggampa John chu a pa uh Zebedi toh kuang sunga a leente uh phoh a um a mu a; huleh amahuh a kou hi. 
MAT.4.22	Huleh amah un kuang leh a pa uh a nusepah va, amah a juita uhi.
MAT.4.23	Huleh Jesu chu Galili gam pumpi ah a vaah lehleh a, a kikhopna inn bang vah thu a hilh a, lalgam tanchinpha soi in, mite laha natna chinteng leh damlouhna chinteng a sudam jel hi. 
MAT.4.24	Huleh Syria gam pumpi ah a min a thangta a; huleh amahun natna chi tuamtuam a damlou zousiah leh dawi matte, sibup veite leh zengte a kawmah ahung pui va, ama’n ana sudam jel hi. 
MAT.4.25	Huleh Amah chu Galili apat bang, Dekapoli apat bang, Jerusalem apat bang, Judia apat bang leh Jordan gallam apat banga hung mipi nasatahin a jui uhi.
MAT.5.1	Huleh mipite a muh in taang ah a kaltou a, a tou a, a nungjuite a kawmah a hung va; 
MAT.5.2	Huleh ama’n a kam a kaah a, amahuh thu a hilh a;
MAT.5.3	Hagau a gentheite a hampha uhi: vaan lalgam amahuh diing ahih jiahin. 
MAT.5.4	Lungngaite a hampha uhi: hamuanna um diing ahih jiahun. 
MAT.5.5	Thunuaigolhte a hampha uhi; Leigou luah diing ahih jiahun. 
MAT.5.6	Dihtatna lama gilkial a dangtaahte a hampha uhi: tai diing ahih jiahun. 
MAT.5.7	Zahngai theite a hampha uhi: zahngaihna tang diing ahih jiahun. 
MAT.5.8	Lungsima siangthoute a hampha uhi; Pathian mu diing ahih jiahun. 
MAT.5.9	Lemna siamtute a hampha uhi; Pathian tate chih a um diing ahih jiahun. 
MAT.5.10	Dihtatna jiaha soih a umte a hampha uhi; vaan lalgam amahuh a diing ahih jiahin. 
MAT.5.11	Mi’n keimah jiaha ahung housiat va, ahung soih va, zuau a gilou chintenga ahung heeh hun chiangun na hampha uhi. 
MAT.5.12	Nuam unla, nasatahin kipaah un; vaan ah na kipaahman diing uh a tam mahmah ngal a; na ma va zawlnei umte zong hitobangin ana sawi veu uhi.
MAT.5.13	Lei chi na hi uh; hizongleh chi chu data leh bangin a kisu-al kiitta diai? huchia’n a panna a umta sih diing a, paihdoh a mite totchil diing ahi giapta hi. 
MAT.5.14	Khovel vaah na hi uh; taang tunga khopi um chu a kiphual thei sih hi. 
MAT.5.15	Mi’n thaumei de in loh a khuhkhum ngei sih uh, a tunna ah a koih zaw uhi; huchi'n inn sunga mi um zousiah a salhvaah hi. 
MAT.5.16	Hutobangin na vaah uh mi mitmuh in vaah heh, huchi'n amahun na natoh hoihte uh a mu diing va, na Pa uh vaan a um chu a paahtawi thei diing uhi.
MAT.5.17	Daan thu aha, zawlneite thu aha sumang diing a hung ahi chi'n hung ngaihtuah sih un; a sumang diing a hung ka hi sih a, sutaangtung diing a hung ka hi zaw hi. 
MAT.5.18	Chihtahzetin na kawmvah ka soi ahi, Vaan leh lei a man masiah daan thu a sutvom neucha aha, thaivom neuchakhat zong a mang sih diing, a bawn a, a taangtun kim masiah in. 
MAT.5.19	Hujiahin koipouh hi thupiah neupente laha khat mai zong susia a, hutobanga bawl diing a mite hilh chu vaan lalgam ah mi neupen ahi diing hi; hizongleh koipouh jui a, huleh hutobanga jui diing a mite hilh chu vaan lalgam ah mi lian a chi diing uhi. 
MAT.5.20	Ajiahchu ka hung hilh ahi, Na dihtatna un lehkhagialtute leh Pharisaite dihtatna a khup louh inchu vaan lalgam ah na luut top sih diing uhi.
MAT.5.21	Malai mite kawma, 'Tual na thah louh diing ahi; huleh koipouh tual that chu vaihawmna lauthawnghuaitah ah a um diinguh, kichi na zata uhi; 
MAT.5.22	Hizongleh ke’n chu na kawmvah ka soi ahi, Koipouh a jiah bei a, a unau tunga lungthah chu vaihawmkhumna lauthawnghuaitah ah a um diing; huleh koipouh a unau kawma, 'Raka (Man louh),' chi chu vaihawmtute vaihawmkhumna lauhuaitah ah a um diing; huleh koipouh, 'Nang mingol,' chitu chu gawtmun mei diila paih lauthawnghuaitah ah a um diing uhi. 
MAT.5.23	Hujiahin maitaam bula silpiah diing tawia na hung laitah a na unau in na tungah lunghih louhna a nei chih na heetdoh leh, 
MAT.5.24	Na silpiah diing chu hu maitaam ma ah nusia inla chiah in; huleh na unau toh kilem masaphot inla, huzohchiangin hung inla, na silpiah diing chu pia in. 
MAT.5.25	Na langpa toh lampi a na chiah laiin kitam zohin; huchilou inchu na langpa’n vaihawmtu ahung mansah diing a, vaihawmtu’n mimantu lian kawmah ahung pekhe diing a, huleh mimantu lian in suangkul ah ahung khumkha diing hi. 
MAT.5.26	Chihtahzetin ka hung hilh ahi, Paihsa san khat tana na piah kim masiah hua kipanin na pawtdoh het sih diing hi. 
MAT.5.27	Malai mite kawma, Na aangkawm louh diing ahi, chia kisoi na zata uh; 
MAT.5.28	Hizongleh ke'n chu na kawmvah ka soi ahi, Koipouh numei enlahtaha en in a lungsimah amahnu toh a aangkawm zouta ahi. 
MAT.5.29	Huleh na mit jiatlam in ahung sualsah leh kheidoh inla paai mai in; ajiahchu na tahsa pumpi gawtmuna paih ahih sangin na tahsa peng khat manthai chu nang diingin a hoihzaw hi. 
MAT.5.30	Huleh na khut jiatlam in ahung sualsah leh saattan inla paai mai in; ajiahchu na tahsa pumpi gawtmuna paih ahih sangin na tahsa peng khat manthai chu nang diingin a hoihzaw hi.
MAT.5.31	Mi koipouh in a ji a khul leh khulna lehkha pia heh, ana kichi hi. 
MAT.5.32	Hizongleh ke'n chu na kawmvah ka soi ahi, Koipouhin mi toh lupkhawm jiah hilou a, a ji a khul leh amahnu chu a aangkawmsah ahi; huleh koipouh hu khulsanu nei chu aangkawm ahi.
MAT.5.33	Huchiangleh, malai mite kawma, Kihaahsial sih un, amahvang na kichiamnate Lalpa kawmah taangtun zaw in, chia kisoi na zata uh; 
MAT.5.34	Hizongleh ke'n chu na kawmvah ka soi ahi, Kihaahsial mawngmawng sih un; vaan louin kihaahsial sih un; ajiahchu hichu Pathian laltouphah ahi: 
MAT.5.35	Huleh lei louin kihaahsial sih un; ajiahchu hichu a keeng ngahna ahi: Jerusalem louin kihaahsial sih un; ajiahchu hichu kumpipa loupi khopi ahi. 
MAT.5.36	Na lutang louin kihaahsial sin; ajiahchu samzang khat zong na kaangsah in na vomsah thei sih hi. 
MAT.5.37	Hizongleh na soi chu, Ahihleh hi; Ahihlouhleh hilou, hisah mai in; ajiahchu hi val chu gilou apat hung pawt ahi.
MAT.5.38	Mit luang in mit, ha luang in ha, ana kichi na zata uh. 
MAT.5.39	Hizongleh ke'n chu na kawmvah ka soi ahi, Migilou thuh sih un; hizongleh koipouh in na ngeiphe jiatlam a beh leh a lehlam zong doh zaw in. 
MAT.5.40	Huleh mi koipouh in na tunga thusia bawl a, na puannaah laah a tup leh na puanjal zong la sah ngal in. 
MAT.5.41	Huleh koipouh meel khat chiah diing a hung phuut photmah kawmah amah toh meel nih chiah khawm un. 
MAT.5.42	Na kawma ngen chu pia inla, huleh ahung thunglaah ut chu kiheimangsan sin.
MAT.5.43	Na innveengte lungsiat inla, na meelmate hua in, kichi na zata uhi. 
MAT.5.44	Hizongleh ke'n chu na kawmvah ka soi ahi, Na meelmate uh lungsiat unla, haamsia hung lohte vangpiah unla, ahung mudahte diingin sil hoih bawlsah unla, huleh ahung bawlsete leh ahung suduhdahte diingin haamteisah un. 
MAT.5.45	Huchi'n na Pa uh vaan a um tate na hi thei diing uhi; ajiahchu ama’n migiloute leh mihoihte tungah a ni a suaahsah a, huleh midihtatte leh midihtatloute tungah zong guah a zusah hi. 
MAT.5.46	Ajiahchu nanguh hung lungsiatte chauh na lungsiat uleh kipaahman bang ahiai na muh diing uh? siahdongte’n zong huchibanga bawl ve hilou ahi viai mah? 
MAT.5.47	Huleh na unaute uh chauh chibai na buuh uleh midang sanga bang ahiai na bawltam tuan uh? siahdongte’n zong huchibanga bawl ve hilou ahi viai mah? 
MAT.5.48	Hujiahin vaan a um na Pa uh a hoihbukim mah bangin nanguh zong hoihbukim un.
MAT.6.1	Na sil hoih bawlte uh mi muh diing a, a ma va bawl lou diingin pilvaang un; huchilou inchu na Pa uh vaan a um kawmah muh diing kipaahman na nei sih diing uh. 
MAT.6.2	Hujiahin mi kawma sil na piah chiangun milepchiahte’n, mi phat a loh theihna diing va kikhopna inn bang, kholai banga ahih veu bangun, na ma vah pengkuul muut sih un. Chihtahzetin ka hung hilh ahi, Amahun a kipaahman uh a mu zouta uh. 
MAT.6.3	Hizongleh nang chu mi kawma sil na piah chiangin, na khut jiatlam hih chu na khut veilam hesah sin: 
MAT.6.4	Huchi’n na silpiah chu a guuhin a um thei diing a; huleh na Pa a guuha hung mupa in phuanglaahtahin ahung dit diing hi.
MAT.6.5	Huleh na haamtei chiangun milepchiahte bangin na hih diing uh ahi sih; ajiahchu amahun mi’n a muh theihna diingin kikhopna innte, kotzing ningkawite banga dingin a haamtei ut sese uh; chihtahzetin ka hung hilh ahi, Amah un a kipaahman uh a muta uhi. 
MAT.6.6	Hizongleh nang chu na haamtei chiangin na pindan sungah luut inla, na kot khaah inla, a guuha um na Pa kawmah haamtei in; huchi'n na Pa a guuha hung mupa in phuanglaahtahin ahung dit diing hi. 
MAT.6.7	Hizongleh na haamtei chiangun Jentelte bang in soi nonnon sih un; amahun chu a haam tam jiah va zaaha um diingin a kingaihtuah uh. 
MAT.6.8	Hujiahin amahuh bang sih un: ajiahchu na Pa un amah na nget ma un bang silte ahiai na mamoh uh a he hi.
MAT.6.9	Huleh nanguh chu hichibangin haamtei un: Ka Pa uh vaan a um, na min kizahtaat heh. 
MAT.6.10	Na lalgam hung tung heh. Na deihzawng vaan a a kibawl bangin, leiah zong kibawl heh. 
MAT.6.11	Ka niteng an neeh uh tuni in hung pia in. 
MAT.6.12	Ka leibate uh ka ngaihdam bangun ka batte uh hung ngaidam in. 
MAT.6.13	Heemna ah hung puiluut sinla, gilou lahah hung hunkhe zaw in: lalgamte, silbawltheihnate, loupinate, kumtuanga nanga ahih jiahin. Amen, chi'n. 
MAT.6.14	Mi a tatsualnate uh na ngaihdam uleh, na Pa uh vaan a um in zong nanguh ahung ngaidam diing hi. 
MAT.6.15	Hizongleh mi a tatsualnate uh na ngaihdamlouh uleh na Pa un zong na tatsualnate uh ahung ngaidam sih diing hi.
MAT.6.16	Huchiangleh an na ngawl chiangun milepchiahte bangin ngui meel po sih un; amahun chu an ngawla a kilat theihna diingun a maaisuah uh a tuamsah veu uh; chihtahzetin ka hung hilh ahi, amahun a kipaahman uh a muta uhi. 
MAT.6.17	Hizongleh nang chu an na ngawl chiangin na lu sathau nuh inla, na maai phiat in. 
MAT.6.18	Huchi'n na Pa a guuha um mitmuh ah loungal mihing mitmuh a angawl na bat louhna diingin; huleh na Pa a guuha hung mupa in phuanglaahtahin ahung pethuh diing hi.
MAT.6.19	Lei a leikha leh tui-eeh in a neehsiatna ah leh, gutate’n a pheet vang va a guuh theihna vah gou kikhol sih un; 
MAT.6.20	Hizongleh vaan ah, leikha leh tui-eeh in a neehsiat louhna leh, gutate’n a pheet vang va a guuh louhna vah gou kikhol zaw un. 
MAT.6.21	Ajiahchu na gou uh umna photah na lungsim u’zong a um diing hi.
MAT.6.22	Sapum vaahna chu mit ahi; hujiahin na mit a dih leh na sapum a vaah veh diing hi. 
MAT.6.23	Hizongleh na mit a dih louh inchu na sapum a mial veh diing hi. Hujiahin na sunga vaah chu mial hitaleh hu mial chu nasa na’n chia! 
MAT.6.24	Mi koimah in houtu nih nna a tongkhawm thei sih; ajiahchu khat mudahin khat a lungsiat diing a, ahihlouhleh khat gum in khat a simmoh diing hi. Pathian leh sum nna na tongkhawm thei sih diing uhi.
MAT.6.25	Hujiahin ka hung hilh ahi, Bang ahiai ka neeh diing, bang ahiai ka dawn diing, chi'n na hinna uh diing leh bang ahiai ka silh a ka teen diing chi'n na tahsa uh diing lunghimoh sih un. Neeh diing sangin hinna a luulzaw sih eimah? huleh silh leh teen sangin tahsa a luulzaw sih eimah? 
MAT.6.26	Tungleeng vate en un, buh a tuh sih va, aat zong a aat sih uh, huleh buhinn ah zong a sunglut sih uh; ahihvangin na Pa uh vaan a um in amahuh a vaah hi. Nanguh chu amahuh sanga nasataha luulzaw hilou na hi viai mah? 
MAT.6.27	Nanguh lahah kua’n ahiai kingaihtuah jiaha a dung tongkhata behlap thei? 
MAT.6.28	Huleh silh leh teen thu a bang diinga lunghimoh na hi viai? gam a lili paahte khandan ngaihtuah un; tong laha tonggim sih va, pat zong a kheeh sih uh; 
MAT.6.29	Hizongleh ka hung hilh ahi, Solomon hilhial zong a loupina zousiaha a kizepin hite khat tuhin zong zep ahi zou sih hi. 
MAT.6.30	Huchi'n gam a hampa tunia hing a, zinga meikhuuh a paihluut diing bawn Pathian in a huchi zep leh, Aw nanguh gintawmte, ama’n, nanguh husangin ahung zeemzaw tham sih diai mah? 
MAT.6.31	Hujiahin bang ahiai i neeh diing a, bang ahiai i dawn diing; ahihlouhleh bang ahiai i silh diing, chi'n lunghimoh sih un. 
MAT.6.32	(Ajiahchu hi silte zousiah Jentelte’n a hawl uhi), hi silte zousiah na mamoh uh chih na Pa uh vaan um in a he hi. 
MAT.6.33	Hizongleh nangun chu Pathian gam leh a dihtatna hawl masa un; huleh hi silte zousiah piahbeh na hi diing uhi. 
MAT.6.34	Hujiahin zinga diingin lunghimoh sih un; ajiahchu jing in amah a diing ahung kingaihtuah tawm diing hi. Ni khat gimthuaah chu ni khat diingin a hun ahi.
MAT.7.1	Soisel sih un, soisela na umlouhna diingun. 
MAT.7.2	Na soisel bangmah un soiselin na um diing uh; huleh na tehna ngeimah un ahung tehsah kiit diing uhi. 
MAT.7.3	Huleh bang diinga na mit a innkam ngaihtuah loua, na unau mit a chiangthem um muthei na hiai? 
MAT.7.4	Ahihlouhleh bangchi'n ahiai na unau kawma, Na mit a chiangthem hung lakhesah in, na chih theih diing? ngai in, nang mit ngei ah innkam a um hi. 
MAT.7.5	Nang milepchiah, nangmah mit apat innkam chu lakhe masa in; huchi’n na unau mit a chiangthem laahdoh diing chu na muchian thei diing hi. 
MAT.7.6	Uite kawmah sil siangthou pe sih unla, voh ma-ah zong na tuikep suang uh paai sih un; amahun hute chu a keeng un a chilse diing va, huleh hung kiheiin nanguh ahung baljahkha diing uhi.
MAT.7.7	Ngen un, piahin na um diing uh; hawl un, na mu diing uh; kiu un, honsah in na um diing uhi. 
MAT.7.8	Ajiahchu a ngen taphot in a tang va, a hawl taphot in a mu va; huleh a kiu taphot chu honsah in a um diing hi. 
MAT.7.9	Ahihlouhleh na lahvah kua’n ahiai a tapa in tanghou ngen henla hileh suang pe diing? 
MAT.7.10	Ahihlouhleh nga ngen henla hileh guul pe diing? 
MAT.7.11	Huchi ahihleh, nanguh migilou in bawn na tate uh sil hoih piahna taang na heet un chu, na Pa uh vaan a um in a kawma ngente sil hoih petham lou diing ahiai mah?
MAT.7.12	Hujiahin sil zousiah mi’n na tungva a bawl na deih photmah uh, nangun zong hutobangin a tungvah bawl un; huchu daan thu leh zawlneite thu ahi. 
MAT.7.13	Kot geeng ah luut un; ajiahchu manthaina lam chu a kot a gol a, a lampi zong a lian hi, huleh hua luutte chu tam zong a tam uhi: 
MAT.7.14	Hinna a chiahna kot chu a geeng a, a lampi zong a neu a, huleh a mute zong a tawm uhi.
MAT.7.15	Zawlnei tahloute na lahva belaam vun silha hung a, hizongleh a sungnunglam va ngei haangsantah hingalte lahah pilvaang un. 
MAT.7.16	Amahuh chu a gah un na he diing uhi. Mi’n khau lingnei gui ah grep gah a lou ngei viai mah, ahihlouhleh lenling ah zong theipi a lou ngei viai mah? 
MAT.7.17	Huchimahbangin sing hoih photmah a gah hoih jel a; hizongleh singsia chu a gah a se veu hi. 
MAT.7.18	Singhoih gah a se thei sih a, singsia zong a gah hoih thei boh sih hi. 
MAT.7.19	Sing chin gah hoih lou taphot chu a phuuh va, mei ah a paai uh. 
MAT.7.20	Hujiahin amahuh chu a gah un na he diing uhi.
MAT.7.21	Lalpa, Lalpa, hung chi nazong vaan lalgam ah a luut sih diing uh; hizongleh ka Pa vaan a um deihzawng bawlte chu a luut diing uhi. 
MAT.7.22	Hu ni chiangleh mi tampi’n, Lalpa, Lalpa, na min in thu ka soi uh hilou ahiai mah? na min in dawite ka nohdoh un, na min in silmah tampi ka bawl uh hilou ahiai mah? a chi diing uhi. 
MAT.7.23	Huchiangin ke’n a kawmvah, Nanguh bangchihmahin ka hung he ngei sih hi; sil gilou bawlte haw, ka kawm apatin chiah mang un, ka chi diing hi.
MAT.7.24	Hujiahin koipouh hi ka thusoite za a, jui chu mipil suangpi tunga inn bawl toh ka tehkhin diing hi; 
MAT.7.25	Guah ahung zu a, tui ahung liana, huih ahung nunga, hu inn chu ahung muut vah a; hizongleh a puuh sih; suangpi tunga leptouh ahih jiahin. 
MAT.7.26	Huleh mi koipouh hi ka thusoite za a, jui lou photmah chu, mi ngol sehneel tunga inn bawl toh ka tehkhin diing hi: 
MAT.7.27	Guah ahung zu a, tui ahung lian a, huih ahung nung a, hu inn chu ahung nam vah a; a puuhta; hu a puuh git chu a ngaih ngeel hi, a chi a. 
MAT.7.28	Huleh hichi ahung hi a, Jesu’n hite a soi zohin, mipi’n a thuhilh chu limdang a sa mahmah uhi. 
MAT.7.29	Ajiahchu ama’n lehkhagialtute bang loua, thuneitah bangin amahuh thu a hilh hi.
MAT.8.1	Huleh taang a kipata ahung paisuh in mipi nasatah in amah a jui va. 
MAT.8.2	Huleh ngai in, miphaah khat a kawmah a hung a, amah chibai a buuha, Lalpa, na ut in chu na hung susiangthou thei hi, a chi a. 
MAT.8.3	Huin Jesu’n a khut aha a, a khoih a, Ka ut hi, siangthouta in, a chi a. Huin a phaah chu a siangthoupah ngal hi. 
MAT.8.4	Huleh Jesu’n a kawmah, Koimah na hilh louh diing ahi; hizongleh chiah inla siampu va kimusah in, huleh amahuh heetsahna diing a Mosi’n thu a piah sillat ding chu va pia in, a chi hi.
MAT.8.5	Huleh Jesu Kepernaum a, a luut in, a kawm ah sepaih zahoutu khat a hung a, amah ahung ngen a, 
MAT.8.6	Lalpa, ka suaahpa chu zeng in inn ah a lum a, nasataha suhnat in a um hi, a chi a. 
MAT.8.7	Huin Jesu’n a kawmah, Ka hung diing a ka sudam diing, a chi a. 
MAT.8.8	Sepaih zahoutu’n a dawng a, Lalpa, ka inn sunga na hung luutnataah ka hi sih hi; thu chauh soi in, huchi'n ka suaahpa chu a dam mei diing. 
MAT.8.9	Ajiahchu kei zong thuneihna nuaia um ka hi a, ka nuaiah sepaihte a um va; huleh khat kawmah, Chiah in, ka chihleh a chiah a, huleh a dang kawmah, Hung in, ka chihleh a hung a; huleh ka suaahpa kawmah, hi bawl in, ka chihleh a bawl jel hi, a chi a. 
MAT.8.10	Jesu’n hi thu a jah tahin, limdang a sa a, amah juite kawmah, Chihtahzetin ka hung hilh ahi, Israelte laha zong hichilawm a ginna lian ka mukha sih. 
MAT.8.11	Huleh ka hung hilh ahi, Suahlam leh tumlam apatin mi tampi a hung diing va, vaan gam ah Abraham toh, Isaak toh, Jakob toh a toukhawm diing uhi. 
MAT.8.12	Hizongleh lalgam tate chu polam mial ah paihdoh in a um diing uh; huah chu kah leh hagawi a um diing hi, a chi a. 
MAT.8.13	Huin Jesu’n sepaih zahoutu kawmah, Chiahta in; na gintaat bangin na tungah hung tungta heh, a chi a. Huleh a suaahpa chu hu daah mahin a damta hi.
MAT.8.14	Huleh Jesu chu Peter inn sungah a luut a, a ji nu khosih a lum a mu a. 
MAT.8.15	Huin ama’n amahnu khut a khoih a, a khosih a phata hi; huin amahnu chu ahung thou a, a nna uh a tohsahta hi. 
MAT.8.16	Huleh nitaahlam ahung hihin a kawmah dawimatte tampi ahung pui va; ama’n a thu in dawite a nohdoh a, damlou zousiah a sudamta hi; 
MAT.8.17	Zawlnei Isaiah in, Amah ngei in i hatlouhnate a la a, i natnate a pua hi, chia a soi chu a taangtun theihna diingin.
MAT.8.18	Chi’n Jesu in a kiimvela mipi nasatah a muh in, gaal lehlama chiah diing thu a pia a. 
MAT.8.19	Huleh lehkhagialtute khat a hung a, a kawmah, Houtupa, na chiahna photah ka hung jui diing, a chi a. 
MAT.8.20	Jesu’n a kawmah, Si-aalte’n kua a nei va, tungleeng vate’n bu a nei uh; hizongleh mihing Tapa’n a lu ngahna diing mun a nei sih, a chi a. 
MAT.8.21	Huleh a nungjuite laha midang khat in a kawmah, Lalpa, va chiah a ka pa vui phot diingin hung phalsah in, a chi a. 
MAT.8.22	Hizongleh Jesu’n a kawmah, Hung jui in, misi in a misi uh kivui u’heh, a chi hi.
MAT.8.23	Huleh kuang a a tuan in nungjuite’n a jui va. 
MAT.8.24	Huleh, ngai in, tuipi ah huihpi nasatahin a nung a, hu tuikinawh in kuang chu ahung tuum a, hizongleh amah chu a ihmu a. 
MAT.8.25	Huin a nungjuite chu a kawm a hung in amah a phawng va, Lalpa, hung hundam in, beimang diing hitalou ka hi u'maw, a chi va. 
MAT.8.26	Huin ama’n a kawmvah, Gin tawmte haw, bang diinga lau na hi viai? a chi a. Huzohin a thou a, huihpi leh tuipi chu a vau a; ahung daai keeita hi. 
MAT.8.27	Huin mite’n chu limdang a sa mahmah va, Hipa hi bangchibang mi ahiai le, huih leh tuipi nasanin a thu a man uh! a chi uhi.
MAT.8.28	Huleh gaal lehlam Gadara mite gam a tunin, dawimat mi nih, haan apata hungin amah ahung tuaah va, a lauhuai mahmah va, hulam chu koima'n a tawn thei sih uh. 
MAT.8.29	Huleh, ngai in, amahun, Jesu, nang Pathian Tapa, keiuh leh nang bang ahiai kimatna i neih? hunchiam tunma a keiuh gawt diing a hitaha hung na hi maw? chi’n a kikou va. 
MAT.8.30	Huleh a umna apat va gamla simah vohhon tampi a taa va. 
MAT.8.31	Huleh dawite’n a kawma ngen in, Na hung nohdoh leh, hu a vohhon sungah hung luutsah in, a chi va. 
MAT.8.32	Huin ama’n a kawmvah, Chiah un, a chi a. Huleh amahuh chu a hungdoh va, vohhon sungah a luut va; huleh ngai in, hu vohhon chu kawl ah a taikhesuh va, tuipi ah a tailuut va, hu tui ah a sigamta uhi. 
MAT.8.33	Huin a chingtute a tai va, khopi ah a chiah va, sil zousiah leh dawimatte tung a sil hung tungte bang a hilhta uh. 
MAT.8.34	Huleh, ngai in, a khopumpi un Jesu tuaah diingin ahung pawt va; huleh, amah a muh un, a gam vapat pawt diingin nasatahin a ngen uhi.
MAT.9.1	Huin amah chu kuang sungah a luut a, a gaalkai a, a khopi ah a luutta a. 
MAT.9.2	Huleh, ngai in, mi khat zenga damlou, lupna a lum, a kawmah ahung zawng va; huleh Jesu’n a ginna uh a muh in zenga damloupa kawmah, Tapa, lungmuangtahin um in; na sualnate ngaihdam ahita, a chi a. 
MAT.9.3	Huleh, ngai in, lehkhagialtute khenkhat in a lungsim un, Hipa’n Pathian a soisia hi, a chi va. 
MAT.9.4	Huleh Jesu’n a ngaihtuah uchu he in, Bang diinga na lungtang va sil gilou ngaihtuah na hi viai? 
MAT.9.5	Na sualte ngaihdam ahita, chih leh, Thou inla, keeng in chiah in, chih khoi a baihlamzaw diai? a chi a. 
MAT.9.6	Hizongleh mihing Tapa’n leitung ah sualte ngaihdam theihna a nei chih na heetna diingun, (zeng a damloupa kawmah) Thou inla, na lupna la inla, na inn ah chiahta in, a chi a. 
MAT.9.7	Huin amah chu a thou a, a inn ah a chiahta hi. 
MAT.9.8	Hizongleh mipi’n huchu a muh un, thum ah a sa va, huchibang bawltheihna mihingte kawma petu Pathian a paahtawita uhi.
MAT.9.9	Huleh Jesu chu hu apatin a pai jel a, mi khat a min Matthai, siah piahna mun a tou a mu a; a kawmah, Hung jui in, a chi a, huleh a thou a, amah a juita hi. 
MAT.9.10	Huleh hichi ahung hi a, Jesu an ne diing a a tou leh, ngai in, siahdongtute leh misualte tampi hung in amah leh a nungjuite toh ankuang a uumkhawm uhi. 
MAT.9.11	Huleh Pharisaite’n huchu a muh un, a nungjuite kawmah, Bang diinga na houtupa un siahdongte leh misualte toh an nekhawm ahiai? a chi va. 
MAT.9.12	Hizongleh Jesu’n huchu a jah tahin a kawmvah, Mi damte’n doctor a mamoh sih uh, damloute chauhin a mamoh uhi. 
MAT.9.13	Hizongleh chiah unla, Kithoihna deihlouin zahngaihna ka deih hi, chih umdan va zil un; ajiahchu midihtatte kou diing a hung ka hi sih a, misualte kisiihsah diing a kou a hung ka hizaw hi, a chi hi.
MAT.9.14	Huin John nungjuite a kawmah a hung va, Bang diinga keiuh leh Pharisaite’n an ngawl veu unga, na nungjuite’n ngawl lou ahi viai? a chi va. 
MAT.9.15	Huin Jesu’n a kawmvah, Mouneitu a kawmva a um laisiah, moupuite a dah ngei uh maw? hizongleh mouneitu a lahva kipana laahmang ni ahung tung diing a, huchiangin an a ngawl diing uhi. 
MAT.9.16	Mi koimah in puan lui puan thah them in a phoh ngei sih uh, ajiahchu a phohna in puan chu a luaikeeh zaw diing a, ahung keeh zawsem diing hi. 
MAT.9.17	Mi koimah in uain thah savun thawl lui ah a thun ngei sih uh; huchilou inchu savun thawlte chu a pawhkeeh diing a, uain a kibo diing a, savun thawlte zong a segawp diing hi; hujiahin uain thah chu savun thawl thah ah a thun zaw va, huchi in a nihin a bit tuaah hi, a chi hi.
MAT.9.18	Hi silte ama’n a kawmva a soi laiin, ngai in, vaihawmtu khat a hung a amah chibai ahung buuh a, Ka tanu tutahin a si hi; hizongleh hung inla, a tungah na khut nga lechin a hing mei diing, a chi a. 
MAT.9.19	Huin Jesu chu a thou a, amah a juita a, huleh a nungjuite’n zong a jui uhi. 
MAT.9.20	Huleh, ngai in, numei khat, kum sawm leh kum nih sipawt a damlou, a nungah ahung pai a, a puan mong a khoih a. 
MAT.9.21	Amahnu’n a lungsim in, A puan chauh khoih leng, ka dam mei diing, chi'n a ngaihtuah ngal a. 
MAT.9.22	Huin Jesu chu a kinunghei a, amahnu a mu a, Tanu, lungmuangtahin um in, na ginna in ahung damsahta hi, a chi a. Huleh hu numeinu chu hu daah apat a damta hi. 
MAT.9.23	Huleh Jesu chu vaihawmtu inn sunga a luut in, silgingthei tumte leh mipi puaah vengvung a mu a, 
MAT.9.24	A kawmvah, Hung ot un; naupangnu chu a si sih hi, ihmu ahi zaw, a chi a. Huin amah a nuihsan giap va. 
MAT.9.25	Hizongleh mipite sawldoh a, a um nungin, a luut a, amahnu chu a khut in a tu a, huchi’n naupangnu chu ahung thouta hi. 
MAT.9.26	Huin hi thu chu hu gam pumpi ah a thangsuaahta hi.
MAT.9.27	Huleh Jesu hutah apat a pawt in, mittaw nih in a jui va, David Tapa, ka tungvah zahngai in, chi'n a kikou va. 
MAT.9.28	Huleh inn sunga a luut in, hu mittawte chu a kawmah a hung va; huin Jesu’n a kawmvah, hi bawl thei in na hung gingta uh maw? a chi a. Amahun a kawmah, Gingta e, Lalpa, a chi va. 
MAT.9.29	Huin ama’n a mit uh a khoih a, Na gintaat bang un na tungvah tungta heh, a chi a. 
MAT.9.30	Huin a mit uh ahung vaahta a; huin Jesu’n koima hesah lou diingin amahuh a khap a. 
MAT.9.31	Hizongleh amahuh chu a pawt va, hu gam pumpi ah a min a soithangta uhi.
MAT.9.32	Huleh amahuh a pawt laiun, ngai in, mi haamthei lou dawimat khat a kawmah ahung pui va. 
MAT.9.33	Huleh dawi chu a nohdoh tahin, haamthei lou chu a hung haamta a; huin mipite’n thum ah a sa mahmah va, Israelte lahah hitobang sil a kimu ngei sih, a chi va. 
MAT.9.34	Hizongleh Pharisaite’n chu, dawimangpa jala dawite a nohdoh ahi, a chita va. 
MAT.9.35	Huleh Jesu’n a kikhopna inn bang va thuhilh in, lalgam tanchinpha chu soi in, damlouhna chinteng leh natna chinteng sudam in, khopi leh khoneute zousiah ah a vaahleh hi.
MAT.9.36	Hizongleh ama’n mipite a muh in, a chingtu bei belaamte banga, chau leh kithehdalh a, a um jiahun a hehpih mahmah a. 
MAT.9.37	Huin ama’n a nungjuite kawmah, Buh laah diing a tam mahmah a, hizongleh a natongtute a tawm hi. 
MAT.9.38	Hujiahin a buh la diing a natongtute hung sawldoh diingin buh Neitupa kawmah ngen un, a chi hi.
MAT.10.1	Huleh ama’n a nungjui sawmlenihte a kouh zohin, a kawmvah dawiniinte nohdoh theihna leh damlouhna chinteng leh natna chinteng suhdam theihna thuneihna a pia hi. 
MAT.10.2	Sawlleh sawmlenihte min chu hite ahi: A masapen in, Simon, Peter kichipa leh a unau Andru; Zebedi tapa Jakob leh a unau John: 
MAT.10.3	Philip leh Bartholomai; Thoma leh siahdongtu Matthai; Alphai tapa Jakob leh Lebbai, a mintah Thaddai; 
MAT.10.4	Kananmi Simon leh a mansahtu Juda Iskariot bang. 
MAT.10.5	Hi sawmlenihte chu Jesu’n a sawldoh a, amahuh chu thu a pia a, Jentelte lampi ah chiah sih unla, Samarite khopi sungah zong luut hial sih un; 
MAT.10.6	Ahihvangin, Israel innkuan belaam mangte kawmah chiah zaw un. 
MAT.10.7	Huleh na chiah kawmun, Vaan lalgam a naita hi, chi’n soi jel un. 
MAT.10.8	Damloute sudam unla, phaahte susiangthou unla, misite kaithou unla, dawite nohdoh un; a thawn in na mu va, a thawn in pia un. 
MAT.10.9	Na dangka-ip sungvah, sana, dangka, huleh sumeng bangmah guang sih un, 
MAT.10.10	Na zinna va diingin sakhau aha, puannaah nih aha, kengtophah aha, chiang aha keng sih un; ajiahchu natongtu chu a neeh mutaah ahi. 
MAT.10.11	Huleh na chiahna va, khopi sung hi’n, khoneu sung hileh na luutna phot vah, na tunna diing taah uh mi kandoh unla, na chiahkhiah masiah uh hutahah um zing un. 
MAT.10.12	Huleh inn sung khat a na luut chiang uleh, chibai buuh un. 
MAT.10.13	Huleh hu inn sung in a taah leh, na hamuanna u’chu a tungah um heh; hizongleh a taah louh uleh na hamuanna u’chu na kawmvah hung kiihkiit heh. 
MAT.10.14	Huleh koipouh nanguh hung kipaahpih lou a, na thute uh ngaikhe lou chu, hu inn aha, hu khua aha apat na pawt chiangun na keeng va leivui thingkhia un. 
MAT.10.15	Chihtahzetin ka hung hilh ahi, Vaihawm ni chiangin, hu khopi thuaah diing sangin Sodom leh Gommorrah thuaah diing chu adan a um zaw diing hi. 
MAT.10.16	Ngai un, ngeite laha belaam um bangin ka hung sawl ahi; hujiahin guul bangin pil unla, vakhu banga poikhoih louin um un. 
MAT.10.17	Hizongleh mite lahah kiveeng un; ajiahchu amahun vaihawmte ahung mansah diing va, a kikhopna inn bang vah ahung vosah diing uh; 
MAT.10.18	Huleh keimah jiahin gamoptute leh kumpite ma ah, amah uh leh Jentelte heetsahna diingin ahung pui diing uhi. 
MAT.10.19	Hizongleh ahung matsah chiangun, bangchia bang soi diing ka hiai, chi’n lungkham sih un; na soi diing uh a huntaha hung kihilh diing na hi ngal va. 
MAT.10.20	A soitu chu nanguh na hi sih diing va, na Pa uh Hagau in nanguh ah a soi zaw diing ahih jiahin. 
MAT.10.21	Huleh unau in unau, pa’n a ta thah diingin a mansah diing; huleh tate’n zong a nu leh pate uh a dou diing va, a thatsah diing uhi. 
MAT.10.22	Huleh ka min jiahin mi zousiah huat na hi diing uhi; hizongleh a tawp donga thuaah mualsuaah chu hutdam in a um diing uh. 
MAT.10.23	Hizongleh hi khopi a ahung sawi chiangun, kho dang ah tailuut un; chihtahzetin ka hung hilh ahi, mihing Tapa hung ma in Israel khua zousiah na tuan suaah sih diing uhi. 
MAT.10.24	Nungjui chu houtu tungah a um ngei sih a, suaah zong a pu tungah a um ngei sih hi. 
MAT.10.25	Nungjui chu a houtu banga ahung um a, suaah chu a pu banga ahung um a hun ahi. Amahun inn neitupa bawn Beelzebul a chih uleh, a innkuante chu bang chituhin ahiai a chih taah diing uh? 
MAT.10.26	Hujiahin amah uh haw lau sih un; ajiahchu lang lou diing a kiphual bangmah a um sih a; heet louh diing a iim zong bangmah a um sih hi. 
MAT.10.27	Mial a nanguh ka hung hilh chu vaah ah soi unla: huleh na bil kawmva na jah uh chu inn tungah taangkoupih un. 
MAT.10.28	Huleh tahsa that thei a, hagau that thei lou haw chu lau sih un; hizongleh hagau leh tahsa a nih a gawtmun a sumang theitu amah chu lau zaw un. 
MAT.10.29	Kawlgit nih paisa khat in a kizuah veu hilou maw? ahihvangin a lahva khat zong na Pa uh heet louhin tual ah a ke sih diing hi. 
MAT.10.30	Na lutungva samzangte nasan simveh ahi. 
MAT.10.31	Hujiahin lau sih un, kawlgit tampi sangin na luul zaw uh ahi. 
MAT.10.32	Hujiahin koipouh mite ma a hung gum chu, ke'n zong vaan a ka Pa ma ah amah ka gum diing hi. 
MAT.10.33	Hizongleh koipouh mite ma a hung kiheetmohbawl chu, kei zong vaan a ka Pa ma-ah ka kiheetmohbawl diing hi. 
MAT.10.34	Leitung a lemna leengsah diing a hung pai hung sa sih un; lemna leengsah diing a hung ka hi sih a, temsaau leengsah diing a hung ka hi zaw hi. 
MAT.10.35	Ajiahchu tapa’n a pa, tanu’n a nu, huleh mou in a innpinu dousah diing a hung ka hi. 
MAT.10.36	Huleh mi a melma chu amah innkuante ngei ahi diing hi. 
MAT.10.37	Koipouh a pa aha, a nu aha keimah sanga lungsiat zaw chu ka mi hitaah ahi sih: huleh a tapa aha, a tanu aha keimah sanga lungsiat zaw chu ka mi hitaah ahi sih. 
MAT.10.38	Huleh koipouh a kros pua a, hung jui lou chu, ka mi hitaah ahi sih hi. 
MAT.10.39	Koipouh a hinna mu in a taan diing a; huleh koipouh keimah jiaha a hinna taan in a mu diing hi. 
MAT.10.40	Koipouh nanguh hung kipaahpih chu kei hung kipaahpih a hi a, huleh koipouh keimah hung kipaahpih chu kei hung sawlpa kipaahpih ahi. 
MAT.10.41	Koipouh zawlnei chu zawlnei ahih jiaha kipaahpih in zawlnei kipaahman a mu diing; huleh midihtat chu midihtat ahih jiaha kipaahpih in midihtat kipaahman a mu diing. 
MAT.10.42	Huleh koipouh hi mi neutahte laha khat nungjui ahih jiaha tuisih nou khat chauh pia in zong, chihtahzetin ka hung hilh ahi, a kipaahman muh diing chu a taan hial sih diing hi, a chi hi.
MAT.11.1	Huleh hichi ahung hi a, Jesu’n a nungjui sawmlenihte thu a piah zohin, hu apatin khuate a thuhilh diing leh thusoi diingin a chiahta hi. 
MAT.11.2	Huin John in suangkul sung apat Khrist natohte ana jah in, amah nungjuite nih a sawl a, 
MAT.11.3	A kawmah, A hung diingpa na hiai mah, ahihlouhleh a dang khat ngaah diing ka hi viai mah? a va chisah a. 
MAT.11.4	Jesu’n a dawng a, a kawmvah, Chiah unla, na jah uleh na muh uh John va hilh un; 
MAT.11.5	Mittawte mit ahung vaahta a, keengbaite a chiah theita va, phaahte ahung siangthouta va, bilngongte’n khua a ja theita va, misite kaihthoh in a umta va, huleh migentheite’n tanchinpha soi a dongta uhi. 
MAT.11.6	Huleh koipouh keimah a lunghihlouhna mu lou chu a hampha hi, a chi a. 
MAT.11.7	Huin amahuh a chiah tahun, Jesu’n mipi kawmah John thu a soi panta a, Bang en diing a gamdai a chiahdoh na hi viai? sialluang huih muut liing maw? 
MAT.11.8	Ahihlouhleh, bang en diing a chiahdoh na hi viai? Puannem silh mi khat maw? ngai in puannem silhte chu kumpite inn ah ahi a um uh 
MAT.11.9	Ahihlouhleh bang en diing a chiahdoh na hi viai? zawlnei en diingin maw? ahi, ka hung hilh ahi, zawlnei sanga zong loupizaw ahi. 
MAT.11.10	Ajiahchu, "Ngai in, ka thangkou na ma ah ka sawl a, ama’n na ma ah na lampi a bawl diing hi, chia a thu kigial chu amah ahi". 
MAT.11.11	Chihtahzetin ka hung hilh ahi, Numei sunga piang lahah Baptistu John sanga lianzaw a piang nai sih; ahihvangin vaan lalgam a mi neupen zong amah sangin a lianzaw hi. 
MAT.11.12	Huleh Baptistu John um apat tutanin vaan lalgam in pawngbawlna a thuaah zing ahi, huleh pawngbawlte’n haat thuin a la veu uhi 
MAT.11.13	Ajiahchu zawlneite zousiah leh daan thu in John hung um tanphain ana soilawhta ahi. 
MAT.11.14	Huleh nangun na pom nuam uleh, hichu Elijah hung diingpa khu ahi. 
MAT.11.15	Koipouh jahna diing a bil nei in ja heh. 
MAT.11.16	Hizongleh tulai khang thahte hi bangtoh ka tehkaah diai? hichu naupang dawlmun a tou a, a lawmte kou a, 
MAT.11.17	Theile hung muutsah unga lah, laam lou u’china, huleh kap unga lah, na hung dahpih sih uh, chite bang ahi uh. 
MAT.11.18	Ajiahchu John a hung a, ne in a dawn sih a, Dawi nei ahi, a chi va. 
MAT.11.19	Mihing Tapa a hung a, a ne in a dawn a, En un, an haipa, uain haipa, siahdongte leh misualte lawmpa, a chi uh, hizongleh pilna chu a natohte’n a siamtan hi, a chi hi.
MAT.11.20	Huleh a kisiih louh jiahun, a sil loupi bawltamna pen khuate chu a taita a: 
MAT.11.21	Korazin, na tung gih e! Bethsaida, na tung gih e! ajiahchu nanguh a sil loupi kibawlte Tura leh Sidon khua a kibawl hileh, saiippuan silh a vut khuh in a kisiihta diing uhi. 
MAT.11.22	Hizongleh ka hung hilh ahi, Vaihawm ni chiangin nanguh thuaah diing sangin Tura leh Sidon kho thuaah diing a dan a um zaw diing. 
MAT.11.23	Huleh nang Kepernaum, vaan tana tawisanga um chu, misi kho tana paihkhiah in ahi na um diing; ajiahchu nangmah a sil loupi kibawlte Sodom khua a kibawl hileh, tuni tanin a um nalai diing hi. 
MAT.11.24	Hizongleh ka hung hilh ahi, Vaihawm ni chiangin nang thuaah diing sangin Sodom kho thuaah diing chu a dan a um zaw diing hi," a chi hi. 
MAT.11.25	Huchihlaiin Jesu’n a dawng a, Aw, Pa, vaan leh lei Lalpa, nang mipil leh misiamte kawmah hi thute na iim a, naupangte kawma na phuan jiahin ka hung phat ahi. 
MAT.11.26	Ahi, Pa, huchibang chu nang ngaihin a hoih ahi.
MAT.11.27	Ka pa’n sil zousiah ka kawmah ahung pekheta hi; huleh, Pa lou in koima’n Tapa chu a he sih uh; huleh Tapa leh, Tapa’n a kawma a phuan nuamnate chihlouh in koima'n Pa a he sih hi. 
MAT.11.28	Nanguh tonggim leh puaahgih pote zousiah ka kawmah hung un, keima’n khawldamna ka hung pe diing hi. 
MAT.11.29	Ka ngawngkol pua unla, ka kawmah zil un, ajiahchu jainemtah leh lungtang a kingaingiamtah ka hi; huchi’n na hagau diingun khawldamna na mu diing uhi. 
MAT.11.30	Ajiahchu ka ngawngkol a nuam a, ka puaah zong a zang hi, a chi hi.
MAT.12.1	Huchihlaiin, Jesu chu khawlni’n buhlei lai tawnin a chiah jel a; huleh a nungjuite a gil uh a kial a, buhvuite a sihtan va, a ne panta uh. 
MAT.12.2	Hizongleh Pharisaite’n hichu a muhun, a kawmvah, En ve, na nungjuite’n khawlni’n bawl siang louh a bawl uh, a chi va. 
MAT.12.3	Hizongleh ama’n a kawmvah, David in a gilkial laia a lawite toh a bawl uh simkha lou na hi u'maw? 
MAT.12.4	Huchia Pathian biahinn a, a luut a, amah leh a lawmte neeh siang louh, siampute chauh neeh theih, tanghou siah a neeh uh thu? 
MAT.12.5	Ahihlouhleh khawlni’n Pathian biahinn a siampute’n khawlni a suhbuah unzong siamlouh a tang sih uh chih, daanbu ah na sim sih u'maw? 
MAT.12.6	Hizongleh hi munah Pathian biahinn sanga loupizaw khat a um hi chih ka hung hilh ahi. 
MAT.12.7	Ahihvangin nangun, Kithoihna deih louin zahngaihna ka deih, chih umzia heta hileh u’chin, mohna nei lou chu siamlouh tangsah lou diing hi u’china. 
MAT.12.8	Mihing Tapa chu khawlni Lalpa ahi ngal a, a chi hi.
MAT.12.9	Huleh hutah apatin a chiah a, a kikhawpna inn vah a luut a. 
MAT.12.10	Huleh, ngai in, huah mi khutzeng khat a um a, Huleh amahun a heehsiat theihna diingun, Khawlni a suhdam a siang ei? chi'n amah a dong va. 
MAT.12.11	Huin ama’n a kawmvah, Na lahva kuan ahiai belaam, khat nei henla, khawlni’n kokhuuh ah keta leh, huchu vatu lou diing leh, kaidoh lou diing um? 
MAT.12.12	Huchi ahihchian belaam sanga mihing chu bangchitaha luulzaw a tai mah? Hujiahin khawlni’n bawlhoih a siang hi, a chi a. 
MAT.12.13	Huin hupa kawmah, Na khut zandoh in, a chi a. Huchi’n a zandoh a; a langkhat bangin ahung damsiangta hi.
MAT.12.14	Huzohin Pharisaite a pawt va, amah suhlup theihna diing ngaihtuahin a kihou va. 
MAT.12.15	Hizongleh Jesu’n hichu a heet in, hu apatin, a kihemmangta a; huleh mipi nasatah in amah a jui va, ana sudam veh hi. 
MAT.12.16	Huleh amah a soiphuang louhna diingun amahuh a khap a. 
MAT.12.17	Huchu zawlnei Isaiah in hichibanga ana soite ahung taangtun theihna diingin ahi. 
MAT.12.18	En in, ka suaah, ka teel: ka deihtah, amah ka lungkim mahmahna pa chu; ka Hagau a tungah ka koih diing a, huleh ama’n Jentelte kawmah vaihawmna thu a soi diing. 
MAT.12.19	Ama’n chu a nial sih diing a, a kikou sih diing; mi koimah in kholai dungah a aw a ja sih diing uh. 
MAT.12.20	Gualzou diing a vaihawmna dih ahung tut masiah sialluang gawpsa a sutan sih diing a, pat khu zong a sumit sih diing. 
MAT.12.21	Huleh amah min in Jentelte’n kinepna a nei diing uh, a chih.
MAT.12.22	Huin, dawimat, mittaw haamthei lou khat a kawmah ahung pui va; ama’n ana sudam a, huchi’n haamthei lou chu hung haamthei in khua ahung muta hi. 
MAT.12.23	Huleh mipi zousiah in thum ah a sa va, Hipa hi David tapa hilou ahi maw? a chi va. 
MAT.12.24	Hizongleh Pharisaite'n hi thu a jah tahun, Hipa’n dawimangpa Beelzebul jiah loungal in dawite a nohdoh sih diing, a chi va. 
MAT.12.25	Huleh Jesu’n a ngaihtuah uh a he a, a kawmvah, Gam sung khat kilangkhen a amah leh amah kidou chu a mangthai veu a; huleh khopi sung aha, inn sung aha kilangkhen zong a dingdoh sih diing; 
MAT.12.26	Huleh Setan in Setan mah nohdohta leh, amah leh amah kidou ahita diing a; bangchi'n a gam a dingta diai? 
MAT.12.27	Huleh Beelzebul jiaha dawite nohdoh ka hih leh, na tate un koi jiahin ahiai a nohdoh uh? hujiahin amahuh chu nanguh hung vaihawmsah diingte ahi uhi. 
MAT.12.28	Hizongleh ke’n Pathian Hagau vanga dawite nohdoh ka hih leh, Pathian gam na kawmvah hung tung ahita hi. 
MAT.12.29	Ahihlouhleh, kuan mihaat chu a kaan masat louh leh, a inn a luut in, a neih a laahsah thei ngei ei mah? Ka an masa in huzohchiangin a inn chu a luhsah chauh diing ahi. 
MAT.12.30	Koipouh ka lama pang lou chu ahung dou ahi; huleh koipouh ahung khopkhawmpih lou chu a sudalh ahi.
MAT.12.31	Hujiahin ka hung hilh ahi, Mi a sualna zousiah uleh Pathian a soisiatna zousiah vah ngaihdam ahi diing a; hizongleh Hagau Siangthou soisiatna chu ngaihdam ahi sih diing. 
MAT.12.32	Huleh koipouh mihing Tapa kalh chu, a kalhna uh ngaihdamsah ahi diing a, hizongleh koipouh Hagau Siangthou kalh chu, a kalhna uh hi khovel ah zong, huleh khovel hung um kiit diing ah zong ngaihdamsah ahi sih diing hi.
MAT.12.33	Sing chu a hoih, a gah zong a hoih na chih louhngal uleh sing chu a sia, a gah zong a sia chi ngal un; ajiahchu sing hi a gah in a kihe hi. 
MAT.12.34	Guul suante haw, na giitlouhna pum va bangchia thu hoih soi thei diing na hi viai? lungtang dolh val chu kam in a soi veu ahi ngal a. 
MAT.12.35	Mihoih in lungtang goubawm hoih apatin sil hoihte ahung ladoh a; huleh migilou in a goubawm hoihlou apatin sil hoihlou ahung ladoh jel hi. 
MAT.12.36	Hizongleh ka hung hilh ahi, Mite’n thulimlou a soi photmah uh, vaihawm ni chiangin a jiah a soi diing uhi. 
MAT.12.37	Ajiahchu na thu in siamtansah in na um diing a, na thu mahin siamlouh tansah in na um diing hi, a chi hi.
MAT.12.38	Huin Pharisaite leh lehkhagialtute hunkhop in a dawng va, Houtupa, nangmah apatin chiamchihna ka mu nuam uh, a chi va. 
MAT.12.39	Hizongleh ama’n a dawng a, a kawmvah, Khangthah gilou leh aangkawm haatte’n chiamchihna a hawl uh; hizongleh zawlnei Jonah chiamchihna loungal a kawmvah, chiamchihna dang piah ahi sih diing; 
MAT.12.40	Ajiahchu Jonah suun thum leh jan thum ngapi gil sunga a um mahbangin mihing Tapa zong suun thum leh jan thum lei gil sungah a um diing hi. 
MAT.12.41	Nineveh khua mite chu vaihawmna ah tulai khang thahte toh ahung ding diing va, siamlouh a tangsah diing uh; amahuh Jonah thusoi jiahin a kisiih ngal va; en un, Jonah sanga loupizaw hi-ah a um hi. 
MAT.12.42	Huleh simlam kumpinu chu vaihawmna ah tulai khang thahte toh ahung thoukhawm diing a, siamlouh a tangsah diing: Solomon pilna ngaikhe diingin bawn kawlmong apat ahung ngal a; huleh en un, Solomon sanga loupizaw hi-ah a um hi.
MAT.12.43	Huleh dawiniin chu mi sung apat a pawt in tui umlouhna mun chinah khawlna hawl in a vaah lehleha, a mu ngal sih a. 
MAT.12.44	Huin ama’n, Ka pawtdohna inn mahah ka kiihkiit mai diing, a chi a; huchia a hungtahin huchu a awng a, phiatsiang leh zephoih in a mu a; 
MAT.12.45	Huin ava chiah a, amah sanga gilouzaw dawi dang sagih ava pui a, huah a luut va, a teengta uh; huin hupa umdan nunung chu a masa sangin a sezawsemta hi. Tulai khang thah giloutahte tungah zong hutobangin a um diing, a chi hi.
MAT.12.46	Huchia ama’n mipite kawma thu a soi laiin, ngai in, a nu leh a unaute chu amah houpih nuamin inn pua ah a ding va. 
MAT.12.47	Huin mi khat in a kawmah, Ngai in, na nu leh na unaute nang hung houpih nuamin inn pua ah a ding uhi, a chi a. 
MAT.12.48	Hizongleh ama’n a dawng a, amah hilhpa kawmah, Ka nu koi ahiai? huleh ka unaute zong koi ahiai? a chi a. 
MAT.12.49	Huin a nungjuite lamah a khut a jah a, En un, ka nu leh ka unaute! 
MAT.12.50	Ajiahchu koipouh vaan a um ka Pa deihzawng bawl taphot chu ka unaupa, ka unaunu, huleh ka nu ahi uh, a chi hi.
MAT.13.1	Hu ni mahin inn apatin a chiahdoh a, tuipi gei ah a tou a. 
MAT.13.2	Huin a kawmah mipi nasatah ahung kikhawm va, hujiahin amah chu kuang khat ah a luut a; huleh mipi zousiah chu luipiau ah a ding va. 
MAT.13.3	Huleh ama’n a kawmvah tehkhinthu in thu tampi a soi a, Ngai un, chithehtu khat buhchi theh in a kuan a; 
MAT.13.4	Huleh a theh laiin a khen lamgei ah a tu a, vate a hung va, a tom beita hi. 
MAT.13.5	Huleh khenkhat suang silei munte ah a tu a; lei a sah louh jiahin ahung poupah a; 
MAT.13.6	Huleh ni ahung suaah in haigot in ahung um a; zung a neih louh jiahin a gawgawpta hi. 
MAT.13.7	Huleh khenkhat ling lahah a tu a; ling chu ahung khang lian a, a deepmangta hi. 
MAT.13.8	Hizongleh a dang chu lei hoih ah a tu a, khenkhat a leh za bangin, khenkhat, a leh sawmguup bangin, khenkhat a leh sawmthum bangin ahung gahta hi. 
MAT.13.9	Koipouh jahna diing a bil nei in ja heh, a chi hi.
MAT.13.10	Huin nungjuite a hung va, a kawmah, Bang diinga a kawmva tehkhinthu a na soi ahiai? a chi va. 
MAT.13.11	Ama’n a dawng a, a kawmvah, Ajiahchu vaan lalgam thuguuh chu nanguh heet diing a phal ahi a, hizongleh amahuh heet chu phal ahi sih. 
MAT.13.12	Ajiahchu koipouh a nei chu piah beh ahi diing a, a hau sem diing; hizongleh koipouh a nei lou chu a neih sun zong laahsah ahi diing. 
MAT.13.13	Hujiahin a kawmvah tehkhinthu in ka soi ahi; ajiahchu amahun mu napi in a mu sih va, huleh ja napi in a ja sih va, he zong a hesiam sih uhi. 
MAT.13.14	Huleh Isaiah in ana soilawh chu a tungvah ahung taangtungta ahi; Jah chu na ja diing va, he chu na hesiam sih diing uh; huleh muh chu na mu diing va, he chu na hedoh sih diing uh; 
MAT.13.15	Ajiahchu hi mite lungtang a nang gawpta a, a bil uh a ngong a, huleh a mit uh a siingta uhi; huchilou inzaw a mit un a mukha diing va, a bil un a jakha diing va, huleh a lungtang un a hekha diing va, ahung kiheikiitkha diing va, ke'n amahuh ka na sudamkha diing, chia, ana chih khu. 
MAT.13.16	Hizongleh nanguh mit chu a muh jiahin a hampha hi; huleh na bil uh zong a jah jiahin a hampha hi. 
MAT.13.17	Ajiahchu, chihtahzetin ka kung hilh ahi, zawlnei tampi leh midihtat tampi in zong na sil muhte uh muh a ut va, ahihvangin a mu sih uh; huleh na sil jahte uh zong a ja nuam va, hizongleh a ja sih uhi.
MAT.13.18	Hujiahin buhchithehtu tehkhinthu chu ngai un. 
MAT.13.19	Koipouh in lalgam thu a jah a, a heetsiam louh leh, migiloupa a hung a, a lungtang a kithehsa chu a laahsah veu hi. Hichu lam gei a tupa chu ahi. 
MAT.13.20	Huleh suang silei laha tupa chu, thu chu ja a, kipaahtaha a pompah ngalpa ahi. 
MAT.13.21	Ahihvangin amah a zung a neih louh jiahin, tomkhat chauh a um a; thu jiaha gimthuaahna bang, sawina bang ahung um chiangin a puuhpah veu hi. 
MAT.13.22	Huleh ling laha tupa zong, thu chu a ja a ahihvangin hi khovel awlmohna leh hauhsatna heemna in thu chu a deep a, huchi’n amah chu gah nei louin ahung umta hi. 
MAT.13.23	Hizongleh lei hoih tunga tupa chu, thu chu ja a hesiampa chu ahi; huchu gah zong a gah a, khenkhat a leh za bang, khenkhat a leh sawmguup bang, khenkhat a leh sawmthum bangin a pung hi, a chi a.
MAT.13.24	Tehkhinthu dang ama’n a kawmvah a soi kiit a, Vaan lalgam chu, a lou a chihoih theh mi khat toh tehkhin ahi; 
MAT.13.25	Hizongleh mite a ihmut kal un a meelmapa chu a hung a, buh lahah buhlem a theh a, a chiah mangta hi. 
MAT.13.26	Hizongleh buh chu ahung pou a, ahung vuih in, buhlemte zong ahung kilangta hi. 
MAT.13.27	Huchi'n inn neipa suaahte chu a hung va, a kawmah, Pu, na lou a chi hoih theh hilou na hiai mah? buhlemte khoi apata hung um ahiai? a chi va. 
MAT.13.28	Ama’n a kawmvah, Meelma khat in ana bawl ahi, a chi a. A suaahte’n a kawmah, Ahihleh va chiah in hute chu va lakhawm le’ung hoih na sa ei? a chi va. 
MAT.13.29	Hizongleh ama’n chu, Sa lou e, huchi hileh buhlemte na laahkhawmna lam vah, buhte zong na botkhawmkha diing uh; 
MAT.13.30	Buh laah dongin poukhawm u’heh; huleh buh laah huntah chiangin buh aatte kawmah, Buhlemte lakhawm masa unla, haal diingin a lomlom in gaah un; hizongleh buh chu ka buhpang sungah koih luut un, ka chi diing, a chi hi.
MAT.13.31	Tehkhinthu dang a kawmvah a soi kiit a, Vaan lalgam chu ankamtang khat mi’n a laah a, a lou a, a theh bang ahi; 
MAT.13.32	Huchu haichi lahah a neu penpen a; hizongleh ahung khanlet chiangin, hampa lahah a lianpen a; sing ahung hi a, huchi’n tungleeng vate a hung va, a ba ah ahung giaah uh, a chi a. 
MAT.13.33	Tehkhinthu dang a kawmvah a soi kiita; Vaan lalgam chu numei in tol a laah a, taangbuang tehna thum lahah, a bawna a thoh masiaha a phuum bang ahi, a chi a. 
MAT.13.34	Hi silte zousiah chu Jesu’n tehkhinthu in mipite kawmah a soi a; huleh tehkhinthu lou in a kawmvah bangmah a soi sih hi. 
MAT.13.35	Zawlnei in, Tehkhinthu in ka kam ka kaah a; leilung pianchiil apat silguuh kiphualte chu ka soi diing hi, chia a soi chu ahung taangtunna diingin.
MAT.13.36	Huin Jesu’n mipite a sawlmang a, inn sungah a luut a; huchi’n nungjuite a kawmah a hung va, Lou a buhlem tehkhinthu chu hung hilhchian in, a chi va. 
MAT.13.37	Ama’n a dawng a, a kawmvah, Hu chi hoih thehtu chu mihing Tapa ahi; 
MAT.13.38	Lou chu khovel ahi; chi hoihte, chu lalgam tate ahi va; huleh buhlemte chu giloupa tate ahi uh. 
MAT.13.39	Meelma a thehtu chu Diabol ahi; buh laah hun chu khovel tawpna diing ahi; huleh a aattute chu angelte ahi uh. 
MAT.13.40	Huchia buhlemte chu lakhawm a mei a, a kihaal bangin khovel tawp hun chiangin a um diing. 
MAT.13.41	Mihing Tapa’n a angelte a sawlkhe diing a, a gam apatin sualsahtute leh silsual bawl zousiah chu a khawm diing uhi; 
MAT.13.42	Huleh haaltuina mei ah a paai diing va; huah chu kah leh hagawi a um diing. 
MAT.13.43	Huzohchiangin midihtatte chu a Pa uh gam ah ni bangin a taang diing uhi. Koipouh jahna diing a bil nei in ja heh.
MAT.13.44	Huleh vaan lalgam chu loulai a gou kiguuhphum tobang ahi; huchu mi khat in a mudoh a, a phual a, huin kipaahtahin a chiah a, a neih zousiah a zuah a, a leita hi. 
MAT.13.45	Huleh vaan lalgam chu sumkawlveimi tuikep suang hoihtah bawl tobang ahi kiit hi. 
MAT.13.46	Ama’n chu tuikep suang man tamtah khat a mu a, a chiah a, a neih zousiah a zuah a, a leita hi. 
MAT.13.47	Huleh vaan lalgam chu leen tuipi a seh a, chi chinteng huuikhawm bang ahi. 
MAT.13.48	Huchu a dim chiangin a gei ah a kaidoh va, a tou va, a hoihte chu bawmte ah a khum va, hizongleh a hoihloute chu a paai uh. 
MAT.13.49	Khovel tawp chiangin hutobangin a um diing hi; angelte chu a hung diing va, migiloute chu midihtatte lah apat a khenkhe diing uh. 
MAT.13.50	Huleh amahuh chu haaltuina mei ah a paai diing uh; huah chu kah leh hagawi a um diing, a chi hi. 
MAT.13.51	Jesu’n a kawmvah, hi silte zousiah na hesiam viai? a chi a. Amahun a kawmah, hi, Lalpa, a chi va. 
MAT.13.52	Huin ama’n a kawmvah, Hujiahin lehkhagialtu, vaan lalgam thu hilh a um photmah chu inn neitu, a goubawm apata sil lui leh sil thah pholhkhetu bang ahi, a chi hi.
MAT.13.53	Huleh hichi ahung hia, Jesu’n hi tehkhinthute a soi zohin, hu apatin a chiahta a. 
MAT.13.54	Huin amah gam lamah a hung a, a kikhopna inn vah amahuh thu a hilh a, huchi’n amahun thum ah a sa mahmah va, Hipa’n hi pilna leh sil loupi bawltheihna khoia a muh ahiai? 
MAT.13.55	Hipa hi sing kuang bawlpa tapa hilou ahiai mah? a nu Mari kichi hilou ahiai mah? huleh a unaute chu Jakob, Jose, Simon huleh Juda hilou ahiai mah? 
MAT.13.56	Huleh a sanggamnute zong i kawmva um veh hilou u'maw? hu ahihleh hipa’n khoi apata hite zousiah a muh ahiai? a chi va. 
MAT.13.57	Huchi’n a tungah a lungkimta sih uhi. Hizongleh Jesu’n a kawmvah, zawlnei amah gam sung leh amah inn sung chih louh ah zahbawl louhin a um ngei sih hi, a chi a. 
MAT.13.58	Huleh a gintaat louh jiahun ama’n hu ah nna loupi tamtah a tong sih hi.
MAT.14.1	Hu hunlaiin kumpipa Herod in Jesu thu kithang ana ja a, 
MAT.14.2	A suaahte kawmah, Hichu Baptistu John ahi; amah chu misi lah apat a thoudoh kiitta a; hujiahin silmah bawltheihnate’n amah a kilangin nna hung tawng ahita ve, a chi a. 
MAT.14.3	Ajiahchu Herod in a unaupa Philip ji Herodia jiahin, John chu mansah in ana kaan a, suangkul ah ana khumta hi. 
MAT.14.4	John in a kawma, Amahnu na neih a siang sih, a chihsah jiahin. 
MAT.14.5	Huleh ama’n amah chu thah ut mahleh, mipite a lau a, amahun John chu zawlnei hia a ngaih jiahun. 
MAT.14.6	Hizongleh Herod pian ni ahung tun in, Herodia tanu chu a ma vah a laam a, Herod chu a kipaahsahta a. 
MAT.14.7	Huchi ahih jiahin amahnu chu a nget photmah pe diing a kihaahsial in thu a chiamta hi. 
MAT.14.8	Huleh amahnu’n chu a nu thufuih in, Baptistu John lutang kuang khat in hi-ah hung pia’n, a chi a. 
MAT.14.9	Huin kumpipa chu a lungdongta a; ahihvangin a kihaahsialna leh a ankuang uumpihte haw jiahin, piah diingin thu a pia a. 
MAT.14.10	Huleh mi a sawl a, suangkul sunga John lu a va tansahta a. 
MAT.14.11	Huleh a lutang chu kuang khat in ahung dom va, naupangnu chu a pia va, huleh ama’n a nu kawmah ahung tawita hi. 
MAT.14.12	Huin a nungjuite a hung va, a luang chu a la va, a vui va, huleh a chiah va, Jesu a va hilhta uhi. 
MAT.14.13	Jesu’n hu thu a jah in, hu apatin kuang a kitawl in gamgaw lamah a chiah tuamta hi; Huleh mipi’n a jah tahun, khopi a kipan a keeng va chiah in a juita va. 
MAT.14.14	Huleh Jesu ahung paikhiah in, mipi nasatah a mu a, a hehpih mahmah a, a damloute uh a suhdamsah hi.
MAT.14.15	Huleh nitaahlam ahung hihin, a nungjuite a kawmah a hung va, Hi mun gamgaw ahi a, huleh ni la a vaigeita a; khuate a chiah a, neeh diing a va lei theihna diingun mipite sawlkheta in, a chi va. 
MAT.14.16	Huleh Jesu’n a kawmvah, A chiahmang uh a ngai sih; nangun neeh diing pia un, a chi a. 
MAT.14.17	Huin amahun a kawmah, Hiah tanghou ngaa leh nga nih chauh i nei uhi, a chi va. 
MAT.14.18	Ama’n Hiah ka kawmah hung tawi un, a chi a. 
MAT.14.19	Huin mipite chu hampa tunga tou diingin thu a pia a, tanghou beu ngaa leh nga nih chu a la a, vaan lam en in, vang a pia a, a balkeeh a, tanghou te chu a nungjuite a pia a, huin nungjuite’n mipite kawmah a pia uh. 
MAT.14.20	Huleh a bawnun a ne va, a vah chiatta va; a neeh val nenguh bawm sawmlehnih a luaahdim uhi. 
MAT.14.21	Huleh a nete chu numei leh naupang sim louhin piching saang ngaa vel ahi uhi.
MAT.14.22	Huleh mipite a sawlmang kal a, ana chiah a, gaal lehlam a, ana kai masa diingin a nungjuite kuang ah a tuangsah teitei a. 
MAT.14.23	Huleh mipite chu a sawlmang zohin, haamtei diingin taang ah a tuamin a chiahtou a; huleh nitaahlam ahung hihin, huah a tangin a umta a. 
MAT.14.24	Hizongleh kuang chu tuipi lailung ah a um a, huih a lehnun jiahin tuikinawh in a seep lehleh a. 
MAT.14.25	Huleh khovaah kuan laiin, Jesu chu tuipi tunga keeng a pai in a kawmlam uh ahung zu an a. 
MAT.14.26	Huleh nungjuite’n amah chu tuipi tunga keeng a, a pai a muh un, Siha ahi chi'n, a buaita va; lauin a kikouta uhi. 
MAT.14.27	Hizongleh Jesu’n amahuh ahung houpihpah a, Hamuangtahin um un; Keimah ka hi; lau sih un, a chi a. 
MAT.14.28	Huin Peter in a dawng a, Lalpa, nang na hihleh, tui tunga na kawma hungna diing thu hung pia in, a chi a. 
MAT.14.29	Huin ama’n, Hung in, a chi a. Huin Peter chu kuang apatin a kum a, Jesu kawma chiah diingin, tui tungah keeng in a paita a. 
MAT.14.30	Hizongleh huih nung chu a muh in, a lau a; huleh tum diingin a kisa a, Lalpa, hung hundam in, chi’n a kikouta a. 
MAT.14.31	Huin Jesu’n a zampah a, a man a, Nang ginna tawmpa, bang diinga ginglel na hiai? a chi a. 
MAT.14.32	Huleh amahuh kuang sunga a tuan tahun huih chu a sipta hi. 
MAT.14.33	Huin kuang a umte’n, Pathian Tapa tahzet na hi, chi'n amah a bia uhi. 
MAT.14.34	Huleh a gaalkai uleh Genesaret gam ahung tungta va. 
MAT.14.35	Hu mun a mite’n amah thu a heet tahun, hu kiima gam chinah mi a sawl va, damlou zousiah a kawmah ahung pui va; 
MAT.14.36	Huleh a puanmong beeh khoih theih a ngen va; huchi’n a khoih photmah a dam jel uhi.
MAT.15.1	Huin Jerusalem khua a um lehkhagialtute leh Pharisaite Jesu kawmah a hung va, 
MAT.15.2	Bang diinga na nungjuite upate thugousiah a taleeh veu ahi viai? chih chu, an a neeh chiangun a khut uh a sil ngei sih uhi, a chi va. 
MAT.15.3	Hizongleh ama’n a dawng a, a kawmvah, Nangun zong bang diinga na thugousiah jiah va Pathian thupiah a taleeh na hi viai? 
MAT.15.4	Pathian in, Na nu leh na pa zah in, huleh, A nu leh a pa aha housia chu si jiang heh, a chi ngal a. 
MAT.15.5	Hizongleh nangun chu, Koipouh a nu aha a pa aha kawma, Keimah na hung phattuampihna diing photmah, Pathian kawma piah ahita, chi photmah in; 
MAT.15.6	A nu leh a pa a jah diing ahi sih a, a zalen diing hi, na chi va. Huchibangin na thugousiah jiahun Pathian thupiah bangmahlou na suaahsahta uhi. 
MAT.15.7	Nanguh milepchiahte aw, Isai in, na tungtaang thu uh ana soilawh kha ngeel hi. 
MAT.15.8	Hi mite’n a kam un ahung naih va, a muuh un ahung zahbawl uh; hizongleh a lungtang un ahung gamlaat uhi. 
MAT.15.9	Abang abang hileh amahun a thuhilhna va mihing thupiah a hilh jiahun, ahung be thawn uhi, ana chih chu, a chi a. 
MAT.15.10	Huin ama’n mipite a kou a, a kawmvah, Ngai unla, hesiam un; 
MAT.15.11	Kam a luut in mi a suniin sih; hizongleh kam a pawt in, hu ngei in mi a suniin hi, a chi a. 
MAT.15.12	Huin a nungjuite a hung va, a kawmah, Pharisaite’n hi thu a jah va a lunghih louh uh na he ei? a chi va. 
MAT.15.13	Hizongleh ama’n a dawng a, Kung chin ka Pa vaan a um suan louh chu bohkhiah in a um diing. 
MAT.15.14	Hite haw ngaihsah sih un; amahuh chu mittaw lamkaite ahi uhi. Mittaw in mittaw mah a pui inchu, kokhuuh ah a kekhawm diing uh, a chi a. 
MAT.15.15	Huin Peter in a dawng a, a kawmah, Hi tehkhinthu ka kawmvah hung hilh chianta’n, a chi a. 
MAT.15.16	Huin Jesu’n, Tutana nanguh zong heetsiamna beia um na hi u'maw? 
MAT.15.17	Kam a luut photmah gil sungah a luut a, huleh dailenna ah paihkhiah in a um chih, na theisiam nai sih u'maw? 
MAT.15.18	Hizongleh kama pawtte chu lungtang a kipana hung pawt ahi a, hute’n chu mi a suniin hi. 
MAT.15.19	Ajiahchu lungtang a kipatin ngaihtuahna giloute, tualthahnate, aangkawmnate, kingaihnate, guuhtaatnate, a tahlou heetpihnate, soisiatnate ahung pawt veu hi. 
MAT.15.20	Hute chu ahi mihing suniin; khut sil louha an neeh in mi a suniin sih, a chi hi.
MAT.15.21	Huin Jesu hu apatin a pawt a, Tura leh Sidon gam lamah a chiahta a. 
MAT.15.22	Huleh, ngai in, hu gam mah apatin Kana an numei khat ahung pawt a, kikou in a kawmah, Aw Lalpa, David Tapa, ka tungah zahngai in, ka tanu dawimatin a gim mahmah hi, a chi a. 
MAT.15.23	Hizongleh ama’n chu kam khat in zong a dawng sih hi. Huin a nungjuite a hung va, a kawmah, Amahnu hi sawlmang in; i nungah a kikoukou ngal a, a chi va. 
MAT.15.24	Ama’n a dawng a, Israel nam belaam mangte kawm loungal ah sawl ka hi sih, a chi a. 
MAT.15.25	Huin numeinu a hung a, Lalpa, hung panpih in, chi’n a bia a. 
MAT.15.26	Hizongleh ama’n a dawng a, tate tanghou laahsah a uite kawma piah a kilawm sih, a chi a. 
MAT.15.27	Huin amahnu’n, Lalpa, hihzaw ahi a, hizongleh uite’n zong a pu uh dohkaan apat tanghou them kia a ne saam uhi, a chi a. 
MAT.15.28	Huin Jesu’n a kawmah, Numei, na ginna thupi hina mai e; na deih bangtahin na tungah um heh, a chi a. Huchi’n a tanu chu hu hun ngei in a damta hi.
MAT.15.29	Huleh Jesu chu hu apatin a chiah a, Galili tuipi kawm ahung tung a; huin taang ah a chiahtou a, huah a touta a. 
MAT.15.30	Huleh mipi nasatah, keengbaite, mittawte, haamthei loute, piangsualte, leh midang tampi hung pui in, a kawmah a hung va, amahuh chu Jesu keengbul ah a koih va, ama’n ana sudam chiat a. 
MAT.15.31	Huchia haamtheiloute hung haama, piangsualte hung hoiha, keengbaite keeng a hung pai leh, mittawte’n hung mu theita uh, chih a muh un, mipite’n thum ah a sa va; huchi'n Israelte Pathian chu a paahtawita uhi.
MAT.15.32	Huin Jesu’n a nungjuite a kawmah a kou a, Mipite tuin ka kawmah ni thum a umta va, neeh diing bangmah a neih louh jiahun, ka hehpih mahmah hi; huleh amahuh angawl in ka chiahsah nuam sih hi, huchilouin zaw lamkal ah a sawlsam kha diing uh, a chi a. 
MAT.15.33	Huin a nungjuite’n a kawmah, Mipi hizah tate vaahna thamzet tanghou hu zaatpi gamdai ah khoi apatin i mu diai? a chi va. 
MAT.15.34	Huin Jesu’n a kawmvah, tanghou beu bangzah na nei viai? a chi a. Huin amahun, Beu sagih leh nga neu tawmtakhat, a chi va. 
MAT.15.35	Huin ama’n mipi chu tual a tou diingin thu a pia a. 
MAT.15.36	Huin tanghou beu sagih leh ngate chu a la a, kipaahthu a soi a, a balkeeh a, nungjuite kawmah a pia a, huleh nungjuite’n mipite kawmah a pia uhi. 
MAT.15.37	Huleh a bawnun a ne va, a vah chiatta uh; huleh a neeh val uh anneng chu bawm sagih a luaahdim uhi. 
MAT.15.38	Huleh a nete chu numei naupang sim louhin, piching saang li ahi uhi. 
MAT.15.39	Huin mipite chu a sawlmang a, kuang ah a tuang a, Magdala gam lamah a hungta hi.
MAT.16.1	Pharisaite zong Sadukaite toh a hung va, amah ze-etna diingin vaan a kipan chiamchihna amahuh ensah diingin a ngen va. 
MAT.16.2	Ama’n a dawng a, a kawmvah, Nitaahlam chiangin, khua a pha diing hi’nte mei san a suaah, na chi veu uhi. 
MAT.16.3	Huleh jingkal chiangin, tuni’n khua a se diing hi’nte mei san a suaah a, a ngiamkai, na chi veu uhi. Nanguh milepchiahte aw, vaan umdan na hesiam va; hizongleh hun chiamchihna na he sih uh. 
MAT.16.4	Khangthah gilou leh aangkawm haatte’n chiamchihna a hawl uh; hizongleh zawlnei Jonah chiamchihna loungal a dang a kipe sih diing, a chi a. Huleh amahuh a nusia a, a chiahta hi. 
MAT.16.5	Huleh a nungjuite’n gaallehlam a tun un, tanghou a po mangngilh va. 
MAT.16.6	Huin Jesu’n a kawmvah, Pharisaite leh Sadukaite tol lahah kiveeng unla pilvaang un, a chi a. 
MAT.16.7	Huleh amahun chu, Tanghou i puaah louh jiahin ahi ve, chi'n a kingaihtuah va. 
MAT.16.8	Jesu’n huchu a hedoh a, a kawmvah, Aw gintawmte, tanghou na neih louh jiah va bang diinga kingaihtuah na hi viai? 
MAT.16.9	Mi saangngaate vaahna tanghou ngaa leh, bawm bangzah aha na dimsah uh, chih tu nasan a hesiam nailoua, na lungsim va zong he zing lou na hi u'maw? 
MAT.16.10	Huleh mi saangli vaahna tanghou beu sagih leh na bawm dimzaat u’zong? 
MAT.16.11	Na kawmvah tanghou thu soi ka hi sih a, Pharisaite leh Sadukaite tol lahah kiveeng un chih soi ka hi zaw chih bang diinga hesiam lou na hi viai? a chi a. 
MAT.16.12	Huin amahun tanghou tol lahah kiveeng un chi hilouin Pharisaite leh Sadukaite thuhilhna lahah pilvaang diingin ahi zaw, chih ahung theita uhi.
MAT.16.13	Jesu chu Caesarea Philippi gam ahung tunin a nungjuite kawmah, Mite’n kei mihing Tapa hi koi ahi ahung chi viai? chi’n a dong a. 
MAT.16.14	Huleh amahun, Lawikhat in, Baptistu John ahi ahung chi va; lawikhat in Elijah huleh a dangte’n Jeremiah ahihlouhleh zawlneite laha khat ahi, ahung chi uhi, a chi va. 
MAT.16.15	Ama’n chu a kawmvah, Ahihleh nangun koi ahi na hung chi viai? a chi a. 
MAT.16.16	Huin Simon Peter in a dawng a, Khrist, Pathian hing Tapa chu na hi, a chi a. 
MAT.16.17	Huleh Jesu’n a dawng a, a kawmah, Simon Barjona na hampha hi, ajiahchu sa leh sisan in ahung heetsah na hi sih a, vaan a um ka Pa hung heetsah ahi zaw hi. 
MAT.16.18	Huleh ke'n zong na kawmah, Nang Peter na hi, chih ka hung hilh ahi; huleh hi suangpi tungah ka kouhtuam ka lemdoh diing hi; huchu misi kulh kotkhaahte’n bangmah a lohbut sih diing. 
MAT.16.19	Huleh na kawmah vaan lalgam chabite ka hung pe diing a, lei a na kaan photmah chu vaan ah kaan ahi diing a, huleh lei a na phel photmah chu vaan ah phel ahi diing, a chi a. 
MAT.16.20	Huin Khrist ahi chih koima hilhlou diingin a nungjuite dettahin thu a pia hi.
MAT.16.21	Hunungsiah chu Jesu’n Jerusalem a, a chiah diing bang, upate, siampu lalte huleh lehkhagialtute laha sil tampi a thuaah diingdan bang, thaha a um diing bang, huleh ni thum ni a, a thoh kiit diing bang a nungjuite a hesah panta hi. 
MAT.16.22	Huin Peter in amah a puituam a, Lalpa, hih in hung gamlaat heh; na tungah a tung hial sih diing, chi'n a taihilh a. 
MAT.16.23	Hizongleh amah chu a kihei a, Peter kawmah, Setan, ka nungah pai in; kei diingin puuhna na hi; nang Pathian silte ngaihtuah louin mihing silte na ngaihtuah zawh jiahin, a chi a.
MAT.16.24	Huin Jesu’n a nungjuite kawmah, Mi koipouh in ahung juih nuam leh mahni gimthuaah khawhsa louin, a kros pua in hung jui heh. 
MAT.16.25	Ajiahchu koipouh a hinna humbit nuamin a taan diing a; huleh koipouh keimah jiaha a hinna taan in a mu diing hi. 
MAT.16.26	Mi’n khovel a pum in nei henla, a hinna taan taleh amah diingin bang a phatuam diai? ahihlouhleh, mi’n a hinna luang in bang ahiai a piah diing? 
MAT.16.27	Mihing Tapa chu a Pa loupinna a angelte toh hung diing ahi ngal a; huchiangin michin a natoh bangjelin a thuh chiat diing hi. 
MAT.16.28	Chihtahzetin na kawmvah ka soi ahi, Hi a dingte a khen chu, mihing Tapa a lalgam a, a hung a muh masiah uh, sihna chiam lou diing a um uhi, a chi hi.
MAT.17.1	Huleh ni guup nungin Jesu’n Peter toh, Jakob toh, huleh a unaupa John toh a tonpih a, a tuamin taang saang tung khat ah a puitou a, 
MAT.17.2	A ma vah a meel ahung limdangta a; a maai ni bangin ahung taang a, a puansilhte chu vaah bangin ahung vaam hi. 
MAT.17.3	Huleh, ngai in, Mosi leh Elijah a kawmva hung kilaah in amah toh a kihou uhi. 
MAT.17.4	Huin Peter in Jesu a houpih a, a kawmah, Lalpa, ei a diingin hitaha um a hoih hi; na ut leh hi-ah bawh thum i bawl diing a, nang a diingin khat, Mosi diingin khat, Elijah diingin khat, a chi a. 
MAT.17.5	A soi laitahin, ngai in, mei vaahtahin amahuh ahung khuhta a; huleh, ngai in, hu mei lah apatin aw khat in, Hichu ka Tapa deihtah ahi, amah ah ka kipaah mahmah hi; amah thu ngai un, a chi a. 
MAT.17.6	Huleh nungjuite’n huchu a jah un, bohkhup in a puuh va, a lau mahmah uhi. 
MAT.17.7	Huin Jesu a hung a, amahuh a khoih a, Thou unla, huleh lau sih un, a chi a. 
MAT.17.8	Huleh a daahdoh uleh, Jesu chauh lou chu, koimah dang a mu sih uhi. 
MAT.17.9	Huleh taang apata ahung kumsuh un, Jesu’n amahuh thu a pia a, Mihing Tapa misi lah apat a thoh kiit masangsiah hi na sil muh uh koimah hilh sih un, a chi a. 
MAT.17.10	Huin a nungjuite'n a kawmah, Ahihleh bang diinga lehkhagialtute'n, Elijah hung masa diing ahi, chi ahi viai? chi'n a dong va. 
MAT.17.11	Huleh Jesu’n a dawng a, Elijah chu a hung masa ngei diing a, silbangkim a bawlthah diing. 
MAT.17.12	Hizongleh ka hung hilh ahi, Elijah chu a hung zouta, amah a he sih va, a tungah a utut un a hih zouta uhi. Huchimahbangin mihing Tapa in zong a lahvah a thuaah saam diing, a chi a. 
MAT.17.13	Huin nungjuite'n Baptistu John thu a kawmva soi ahi chih ahung heta uhi.
MAT.17.14	Huleh mipi lah ahung tunun, koi aha mi khat a kawmah a hung a, a ma a khupdin in, 
MAT.17.15	Lalpa, ka tapa tungah zahngai in; amah hi lungap vei ahi a, a gim mahmah hi; khatveivei chiah mei ah, huleh khatveivei chiah tui ah a puuh veu mei hi. 
MAT.17.16	Huleh na nungjuite kawmah ka hung pui a, a sudam thei sih uhi, a chi a. 
MAT.17.17	Jesu’n a dawng a, Ginna nei lou leh khang thah chihmoh haw, bangtan ahiai ka hung umpih diing, bangtan ahiai ka hung thuaah zoh diing? amah chu hi-ah ka kawmah hung pui un, a chi a. 
MAT.17.18	Huin Jesu’n dawi chu a vau a; a sunga kipatin a pawtta a; huleh naupang chu hu hun ngeiin a damta hi. 
MAT.17.19	Huin nungjuite chu a tuamin Jesu kawmah a hung va, Bang diinga kei un nohdoh thei lou ka hi viai? a chi va. 
MAT.17.20	Huin Jesu’n a kawmvah, Na gintaat louh jiahun ahi; chihtahzetin ka hung hilh ahi, Ankamtang khat bang ginna na neih uleh, hi taang kawmah, Hi apatin hu lamah kituan in, na chi diing va, a kituan mai diing; nanguh diingin sil bawltheih louh mawngmawng a um sih diing. 
MAT.17.21	Bang hitaleh hichibang zaw haamteina leh angawlna loungalin a pawtdoh sih hi, a chi hi.
MAT.17.22	Huleh Galili a, a um laiun, Jesu’n a kawmvah, Mihing Tapa chu mite khuta matsah in a um diing hi; 
MAT.17.23	Huleh amah chu a that diing va, huleh a ni thum ni’n kaihthoh in a um diing, a chi a. Huchi'n a lungkham mahmahta uhi. 
MAT.17.24	Huleh Kepernaum ahung tunun, Pathian biahinn sum dongte Peter kawmah a hung va, Na houtupa un biahinn siah pe veu saam lou ahi maw? a chi va. 
MAT.17.25	Ama’n chu, Pe veu e, a chi a. Huleh Peter chu inn sunga ava luut leh Jesu’n a kawmah, Simon, bang na chi ngaih ei? Lei a lalte’n siah hiin, sum siah hitaleh koite lahah ahiai a laah jel uh? a tate uh lahah ahiai, mi tuam lahah? chi'n ana soikhalh a. 
MAT.17.26	Peter in a kawmah, Mi tuam lahah, a chi a. Jesu’n a kawmah, Huchi ahihleh tate awl a ve maw. 
MAT.17.27	Hitamahleh, nang tuipiah va chiah inla, ngakuai vakhai inla, nga na khaidoh masatpen la in; huleh a kam keeh lechin dangka tengkhat na mu diing; huchu la inla, kei leh nang a dingin a kawmvah pia in, huchilou inzaw i sulunghimohkha diing, a chi hi.
MAT.18.1	Hulai tahin nungjuite Jesu kawmah a hung va, vaan lalgam ah koi a lianpen diai? a chi va. 
MAT.18.2	Huin Jesu’n naupang neu khat a kawmah a kou a, amah chu a lahvah a dingsah a, 
MAT.18.3	Chihtahzetin ka hung hilh ahi, Na lamleet va, naupang neute bang na hung hih louh uleh, vaan lalgam ah na luut het sih diing uh. 
MAT.18.4	Hujiahin koipouh hi Naupang neu banga kingaingiam chu, hu mi ngei chu vaan gam ah a lianpen diing. 
MAT.18.5	Huleh koipouh hitobang naupang khat keimah min a kipaahpih chu kei hung kipaahpih ahi.
MAT.18.6	Hizongleh koipouh keimah hung gingta mi neute laha khat zong puuhsah chu a ngawng ah suang sumheeh lianpi awhsah in tui khang lian thuuhtah ah kheluut leuh amah diingin a hoihzaw hi. 
MAT.18.7	Puuhnate jiahin khovel tung a gih hi! puuhnate chu hung um diing mawng ahi a; hizongleh puuhna umsahtu tung a gih hi! 
MAT.18.8	Huleh na khut aha na keeng aha in ahung suhpuuh leh, saattan inla paaimang in; khut nih aha keeng nih aha nei a kumtuang mei a paih a um sangin, piangsual a, ahihlouhleh keengbaai a hinna a luut nang a diingin a hoihzaw hi. 
MAT.18.9	Huleh na mit in ahung suhpuuh leh kheikhia inla, paaimang in; mit nih nei a gawtmun mei a paih a na um sangin, mit khat nei a hinna a luut nang a diingin a hoihzaw hi. 
MAT.18.10	Hi mineute laha khat zong simmoh lou diingin pilvaang un; ajiahchu a angelte un vaan a um ka Pa meel a en zing uhi, chih ka hung hilh ahi. 
MAT.18.11	Mihing Tapa chu beimangte hundam diinga hung ahi ngal a.
MAT.18.12	Bang na chi ngaih viai? Mi khat in belaam zakhat nei henla, a lahva khat vaahmang taleh, sawmkuaah leh kuaahte chu nusia in, taang a chiah in, a vaahmang pen va hawl lou diing ahiai mah? 
MAT.18.13	Huleh va mu kiitta henla hileh, chihtahzetin ka hung hilh ahi, sawmkuaah leh kuaah vaahmang loute tungah sangin, hu belaam pen tungah a kipaahzaw diing hi. 
MAT.18.14	Huchimah bangin hi mineute laha khat zong a manthai diing hi na Pa uh vaan a um deihlam ahi sih hi.
MAT.18.15	Huleh na unau na tunga a tatleeh leh, chiah inla nang leh amah chauh heet in a khelhna chu va hilh in; ama'n na thu a ngaih leh na unau na zou ahi ding. 
MAT.18.16	Hizongleh a ngaihkhiah louh inchu, heetpihtu nih aha, thum aha kama thu a kichetna diingin, mi khat aha nih aha tonpih in. 
MAT.18.17	Huleh amahuh a ngaihkhiah nuam louha ahihleh, kouhtuamte kawmah tut in; huleh kouhtuamte thu zong a ngaihkhiah saam louh inchu amah chu nang a diingin ginglou leh siahdongmi bang hi heh. 
MAT.18.18	Chihtahzetin ka hung hilh ahi, Leitung a na kaan photmah u’chu vaan a zong kaan ahi diing a; huleh leitung a na phel photmah uh vaan ah phel ahi diing hi.
MAT.18.19	Huleh na kawmvah ka soi kiit hi, Leitung a na lahva mi nih a sil nget diing va a kithutuah uleh ka Pa vaan a um bawlsah in a um diing uhi. 
MAT.18.20	Ajiahchu mi nih aha, thum aha ka min a, a kikhopna photvah a lahvah ka um jel ahi, a chi hi.
MAT.18.21	Huin Peter a kawmah a hung a, Lalpa, ka unau in bangzat vei ahiai ka tunga a khelh leh ka ngaihdam diing? Sagih vei tanin ahi diai? a chi a. 
MAT.18.22	Jesu’n a kawmah, Sagih vei chiang ka hung chi sih hi; sagih vei mun sawmsagih tanchiang ka hung chi zaw ahi. 
MAT.18.23	Hujiahin vaan lalgam chu kumpipa koi aha a suaahte kawma sum hisaap suhfel tum toh tehkhin ahi. 
MAT.18.24	Ahung suhfel pat a ahihleh, mi khat talent saangsawm ba a kawmah ahung pui va. 
MAT.18.25	Hizongleh ama’n piah diing a neih louh tahin a pu in chu amah, a ji leh a tate toh, huleh a neih zousiah toh zuah a dit diing thu a pia a. 
MAT.18.26	Hujiahin suaahpa’n chu khupboh in a bia a, Pu, ka tungah thuaahthei tadih inla, a bawn in ka hung dit diing, a chi a. 
MAT.18.27	Huin hu suaahpa pu in amah chu a hehpihta mahmah a, a hah a, a bat a ngaidamta hi. 
MAT.18.28	Hizongleh hu suaahpa chu a pawt a, a suaah hihpihte laha khat amah sum zakhat ba chu a va mu a, amah chu a man a, Na bat hung pia in chi'n a lawl a meeh a. 
MAT.18.29	Huchi'n a suaah hihpihpa chu a keeng bulaha puuh a, Ka tungah thuaahthei tadih in, ka hung dit veh diing, chi'n a ngen a. 
MAT.18.30	Ahihvangin amah a ut sih a; a bat a dit zoh masiah suangkul ah ava khumta a. 
MAT.18.31	A suaah hihpihte'n a silbawl chu a muh un, a lunghimoh mahmah va, huleh a hung va, sil umtan zousiah a pu uh ahung hilhta uhi. 
MAT.18.32	Huphetin a pu in amah chu a kou a, a kawmah, Aw suaah giloupa, na hung nget ngutngut jiaha na bat zousiah hung ngaidam hi’nga; 
MAT.18.33	Ke’n nang ka hung hehpih banga nang zong na suaah hihpihpa na hehpih sam diing hilou maw? a chi a. 
MAT.18.34	Huin a pu chu a thangtawmta a, a bat zousiah a ditzoh masiah migawtte kawmah a peta hi. 
MAT.18.35	Nanguh koipouh in na lungtang tah va na unaute a tatleehna uh na ngaihdamlouh uleh, Vaan a um ka Pa’n zong huchibangin na tungvah a bawl ve diing ahi, a chi hi.
MAT.19.1	Huleh hichi ahung hi a, Jesu’n hi thute a soi zohin, Galili gam apatin a pawt a, Jordan gaal Judia gam lamah a chiah a; 
MAT.19.2	Huleh mipi nasatah in a jui va, ama’n huah amahuh ana sudam hi. 
MAT.19.3	Pharisaite zong a kawmah a hung va, amah ze-etin a kawmah, Bang jiah pouhin mi’n a ji a khul a siang ei? a chi va. 
MAT.19.4	Huin ama’n a dawng a, a kawmvah, A chiil apat a amahuh siamtu in numei leh pasal in ana siam hi. 
MAT.19.5	Huleh, hijiahin pasal in a nu leh a pa a nuse diing a, a ji a tu diing; huleh a nih un sapumkhat ahung hita diing uh, a chi hi, chih na sim sih u'maw? 
MAT.19.6	Huchi'n amahuh chu nih ahi nawnta sih va, sapumkhat ahita uhi. Hujiahin Pathian in a gawmsa chu mihing in khen sih heh, a chi a. 
MAT.19.7	Amahun a kawmah, Ahihleh bang diinga Mosi in kikhulna lehkha piah a khul diing ahi, chia thu a piah ahiai? a chi va. 
MAT.19.8	Ama’n a kawmvah, Mosi in na lungtang uh khauh jiaha na jite uh khul ahung phalsah ahi; hizongleh a chiil apatin huchibang ahi sih hi. 
MAT.19.9	Huleh ke'n ka hung hilh ahi, Koipouh mi dang toh kingaih jiah hiloua, ji khul a, a dang nei chu aangkawm ahi; huleh khulsa nei photmah zong aangkawm ahi, a chi a. 
MAT.19.10	A nungjuite’n a kawmah, pasal a ji toh kal thu huchi ahihleh, kiteen a hoih lou ahi, a chi va. 
MAT.19.11	Hizongleh ama’n a kawmvah, Hi thu kisoi mi zousiah in a pom thei sih uh, a kawmva piahte lou ngalin. 
MAT.19.12	Michilgeh khenkhat a nu uh gil sung apat huchibanga piang mawng a um va; huleh michilgeh khenkhat, mihing geh thuh zong a um a; huleh michilgeh, vaan lalgam jiaha michilgeha kisiamtawmte zong a um hi. Koipouh a pomthei in pom uheh, a chi hi.
MAT.19.13	Hulaiin a tungva a khut nga a, a haamteisah diingin a kawmah naupang neute ahung pui va; huleh nungjuite'n ana tai va. 
MAT.19.14	Hizongleh Jesu’n, Naupangte chu ka kawma a hung diing uh phalsah unla, khap sih un; vaan lalgam, chu huchibang mite a ahi ngal a, a chi a. 
MAT.19.15	Huleh a tungvah a khut a nga a, hu apatin a chiahta hi.
MAT.19.16	Huleh ngai in, mi khat a hung a a kawmah, Houtupa hoih, kumtuang hinna ka neih theihna diingin bang silpha ahiai ka bawl diing? a chi a. 
MAT.19.17	Ama’n a kawmah, Bang diinga mi hoih hung chi na hiai? Pathian chih louh mi hoih dang a um sih hi; bangteng hitaleh hinna a na luut nuam leh thupiahte zawm in, a chi a. 
MAT.19.18	Ama’n a kawmah, A khoi haw e? a chi a. Jesu’n a dawng a, Tual na thah louh diing ahi, Na aangkawm louh diing ahi, Na guuh louh diing ahi, Heetpihtu tahlou in na pang diing ahi sih. 
MAT.19.19	Na nu leh na pa zah in: huleh, Nangmah na kilungsiat bangin na innveengte na lungsiat diing ahi, a chi a. 
MAT.19.20	Tangvalpa'n chu a kawmah, Hite zousiah chu ka neu apat ka jui zingta hi; bang ka sam na lai ei? a chi a. 
MAT.19.21	Jesu’n a kawmah, Hoihkim keei ning na chih leh, chiah inla, na neih zuah inla, migentheite kawmah pia in, huchi'n vaan ah gou na nei diing; huleh hung inla hung jui in, a chi a. 
MAT.19.22	Hizongleh tangvalpa’n chu hu thu a jah tahin lungkham tahin a chiah mangta hi; sum tampi nei ahih jiahin.
MAT.19.23	Huin Jesu’n a nungjuite kawmah, Chihtahzetin ka hung hilh ahi, mi hausa diingin vaan lalgam luut a hahsa hi. 
MAT.19.24	Huleh ka hung hilh kiit ahi, Mi hausa Pathian gam a, a luut sangin sangawngsaau phin bilvang a, a luut paisuaah a baihlamzaw hi, a chi a. 
MAT.19.25	A nungjuite’n hu a jah un limdang a sa mahmah va, Huchi ahihleh koi hutdamin a um zou diai? a chi va. 
MAT.19.26	Hizongleh Jesu’n amahuh a en a, a kawmvah, Huchu mihing diingin bawl gual ahi sih a; hizongleh Pathian diingin chu bangkim ahi thei hi, a chi hi.
MAT.19.27	Huin Peter in a kawmah, Ngai in, kei un bangkim nusia in ka hung juita va; bang ka mu diing viai leh? chi'n a dong a. 
MAT.19.28	Huin Jesu’n a kawmvah, Chihtahzetin ka hung hilh ahi, Siamthahna ah, mihing Tapa a loupina touphah a, a tou chiangin nanguh kei hung juite chu Israel nam sawmlenihte vaihawm in laltouphah sawmlenih ah na tou saam diing uhi. 
MAT.19.29	Huleh michin ka min jiaha, innte aha, unaute aha, sanggamnute aha, pa aha, nu aha, ji aha, tate aha, gamte aha nusia in chu a lehza a mu diing va, kumtuang hinna a tang diing uh. 
MAT.19.30	Hizongleh mi tampi masapen a umte nunungpen in a um diing va; huleh nunungpen a umte masapen ahi diing uhi.
MAT.20.1	Ajiahchu vaan lalgam hi inn neitu a grep huan a natong dinga mi chial dinga jingkal a pawt bang ahi. 
MAT.20.2	Huleh ama’n natongtute toh ni khat a makhai khat loh diing a, a kilem tahun, a grep huan ah a sawlta a. 
MAT.20.3	Huleh amah chu daah thumna velin a pawtdoh a, midang dawlmun a ding meimeite a mu a, 
MAT.20.4	Huleh a kawmvah, Nanguh zong grep huan ah va kuan un, a kilawmhun ka hung pe ding, a chi a. Huin amahuh chu a chiahta va. 
MAT.20.5	Huleh daah guupna leh daah kuaahna vel dingin a va pawt kiit a, huchi bangmahin a bawl kiit a. 
MAT.20.6	Huleh daah sawm leh daah sawmlekhatna velin a va pawt kiit a, a kawmvah, Bang diinga ding meimei na hi viai? a chi a. 
MAT.20.7	Amahun a kawmah, Koima'n ahung goih louh jiahin, a chi va. Ama’n a kawmvah, Nanguh zong grep huan ah va kuan un; a kilawm bangjel na mu diing uh, a chi a. 
MAT.20.8	Huin nitaahlam ahung hihin, grep huan neitu’n a sumkolpa kawmah, Natongtute kou inla, a nunungpen apatin a masapen tanin a loh uh pia in, a chi a. 
MAT.20.9	Huin daah sawmna leh daah sawmlekhatna vela a goihte a hung uleh, makhai khat chiat a muta va. 
MAT.20.10	Huin a masate a hung un muh tamdeuh a kinem va; hizongleh amahun zong makhai khat chiat mah a muta va. 
MAT.20.11	Huleh hichu a kilaahzoh un inn neitu tungah a phunta va, 
MAT.20.12	Hi a nunungte’n daah khat sung chauh a tong va, keiuh nisa hahlai thuaah a tonggimte toh kibangin na bawlta, chi'n. 
MAT.20.13	Hizongleh ama’n chu a lahva khat a dawng a, Lawm, na tungah bangmah ka sukhial sih hi; makhai khat loh diing a kihoutuaah hilou i'maw? 
MAT.20.14	Nang a chu kilaah inla chiahta in; hi a nunungpen kawmah zong nang ka hung piah zaatmah ka pe ut hi. 
MAT.20.15	Ka neihsa ka utut a ka bawltheih hilou amaw? Ka hoih jiahin na thangsia ahi maw? a chi a. 
MAT.20.16	Hutobangin a nunung chu a masa diing a, huleh a masa chu a nunung diing hi; ajiahchu tampi kouh ahi a, hizongleh tawmtakhat teel ahi; a chi hi.
MAT.20.17	Huleh Jesu Jerusalem khua a, a chiahtouh laiin nungjui sawmlehnihte lampi ah a puituam a, a kawmvah, 
MAT.20.18	Ngai un, Jerusalem zu an in i chiah tou uh ahi; mihing Tapa chu siampu lalte leh lehkhagialtute khutah matsah in a um diing a, huleh amahun si diingin siamlouh a tangsah diing uhi, 
MAT.20.19	Huleh amah chu chiamnuih bawlna diing leh, jep diing leh, kros a khetbeh diingin Jentelte khut ah a pedoh diing uhi; huleh ni thum ni in a thou kiit diing, a chi hi.
MAT.20.20	Huin Zebedi tate nu chu, a tapate toh hung in amah ahung bia va, bang sil aha a ngen a. 
MAT.20.21	Huin ama’n a kawmah, Bang ahiai na deih? a chi a. Amahnu’n a kawmah, Na lalgam a hi ka tapate geel khat na jiat a, khat na vei a, a tou theihna diing uh thu pia in, a chi a. 
MAT.20.22	Hizongleh Jesu’n a dawng a, Na nget uh na he sih uhi. Nangun ka nou dawn diing na dawn thei viai? huleh ka baptisma tan diing na tang thei diing viai? a chi a. Amahun a kawmah, Thei e, a chi va. 
MAT.20.23	Huin ama’n a kawmvah, Ka dawn diing nou chu na dawn ngei diing va, ka baptisma tan diing zong na tang ngei diing uhi; hizongleh ka jiatlam leh ka veilam a tousah diing thu chu keimah piah diing ahi sih hi, ka Pa’n a bawlsahte kawmah piah ahi diing, a chi a. 
MAT.20.24	Huleh sawmte’n hichu ana jah un, unau nihte tungah a lungthahta uhi.
MAT.20.25	Hizongleh Jesu'n amahuh chu a kawmah a kou a, Jentelte vaihawmte chu a tungvah a lal mahmah va, huleh milian milalte'n a tungvah thu a nei mahmah uhi chih na he uhi. 
MAT.20.26	Hizongleh nanguh lahah chu huchi ahi sih diing; koi hitaleh na lahva let uh chu na natong un a um diing ahi. 
MAT.20.27	Huleh na lahva houtupen a pan ut chu na suaah un a pang diing ahi; 
MAT.20.28	Mihing Tapa hilhial zong natohsaha um dinga a hung louha, natong diing leh mi tampi tatna diing a a hinna pe diing a a hung zawh mah bangin, a chi hi.
MAT.20.29	Huleh Jeriko khua apat a pawt un, mipi nasatah in amah a jui va. 
MAT.20.30	Huleh ngai in mittaw nih lam geia toute’n, Jesu lampi ah a chiah hi chih a jah tahun Aw Lalpa, David Tapa, ka tungvah zahngai in, chi'n a kikou va. 
MAT.20.31	Huleh mipite’n a daihna diingun a tai va; hizongleh amahuh chu, Aw Lalpa, David Tapa, ka tungvah zahngai in, chi’n a kikou semsem uhi. 
MAT.20.32	Huin Jesu a ding a, amahuh a kou a, Na tungvah bang bawlleng na ut viai? a chi a. 
MAT.20.33	Amahun a kawmah, Lalpa mit vaah ka ut uh, a chi va. 
MAT.20.34	Huin Jesu’n a hehpih mahmah a, a mit uh a khoih a; huchi'n a mutheipah ngal va, huleh amah a juita uhi.
MAT.21.1	Huleh Jerusalem a tun kuan va, Olive taang a Bethphage a tun un, Jesu’n nungjuite nih a sawl a, 
MAT.21.2	A kawmvah, Na mazawn va khua ah va chiah un; huleh sabiltung kikhit a kawma, a nou toh na va mupah diing uhi; hute chu suut unla, ka kawmah hung kai unla. 
MAT.21.3	Huleh mi a koi aha in na kawmva soi a neih leh, Lalpa’n amahuh a mamoh hi, na chi diing va, huchi'n ama’n ahung sawlpah diing hi, a chi a. 
MAT.21.4	Hite zousiah chu zawlnei kam a kisoisa ahung taangtun theihna diingin ahi. 
MAT.21.5	Zion tanu chu hilh inla, Ngai in, na Kumpipa chu kingaingiam tahin sabiltung tungah, sabiltung nou tunga tuangin na kawmah a hung hi, chi'n, a chih chu. 
MAT.21.6	Huin nungjuite chu a chiah va, Jesu’n amahuh thu a piah bangin a bawl va, 
MAT.21.7	Huleh sabiltung leh a nou chu ahung kai va, a tungah a puante uh a phah va, a tungah Jesu a tousah uhi. 
MAT.21.8	Huleh mipi tamtahmei in lampi ah a puante uh a phah va, a dangte’n singbawh a saatkhia va, lampi ah a phah uhi. 
MAT.21.9	Huleh mipi a ma a chiahte leh a nunga juite’n kikou in, David Tapa, Hosanna; Lalpa mina hung pai chu a hampha hi; Tungnungpen ah. Hosanna, a chi va. 
MAT.21.10	Huleh Jerusalem khosung a luut tahin, Hipa koi ahiai? chi'n khopi pumpi a liing hial uhi. 
MAT.21.11	Huleh mipite'n, Hipa hi zawlnei Jesu, Galili gam a Nazareth khua a mi ahi, a chi uhi.
MAT.21.12	Huleh Jesu chu Pathian biahinn ah a luut a, biahinn a sil zuah leh lei zousiah a delhdoh a, huleh sum hengtute dohkaan haw leh vakhu zuahte touna haw a sawnpuuhsah a. 
MAT.21.13	Huleh a kawmah, Ka Pa inn chu haamteina inn a kichi diing, chih gelh ahi; hizongleh nangun suammangte khuuhin na siam uhi, a chi a. 
MAT.21.14	Huleh Pathian biahinn ah, mittawte leh keengbaite a kawmah a hung va, ama’n amahuh chu ana sudam hi. 
MAT.21.15	Hizongleh siampu lalte leh lehkhagialtute’n a silmah bawlte leh biahinn a, David Tapa, Hosanna, chia naupang kikoute a muh un a lungkim sih mahmah va. 
MAT.21.16	Huleh a kawmah, Hite’n bang ahiai a soi uh na ja ei? a chi va. Huleh Jesu’n a kawmvah, hi, naungeehte leh nawiteep nalaite kam a pawt in paahtawina na sukimta, chih na sim ngei sih u'maw? a chi a. 
MAT.21.17	Huleh amahuh nusia in khopi apat a pawt a, Bethani ah a chiah a; huah a giahta hi.
MAT.21.18	Huleh a zing a khopi lama a kilehkiit in a gil ahung kialta a. 
MAT.21.19	Huleh lam gei ah theipi kung a mu a, a bula ava chiah leh a nah loungal bangmah a muta sih a, huin theipi kung kawmah, Tu apat kumtuang in na gah kiit nawn sin, a chi a. Huin theipi kung chu a vulpah ngal hi. 
MAT.21.20	Huleh nungjuite’n huchu a muh un, Bangchidan ahiai theipi kung chu a vulpah mei? chi'n thumah a sa mahmah va. 
MAT.21.21	Jesu’n a dawng a, a kawmvah, Chihtahzetin ka hung hilh ahi, Ginna na neih va, na ginlelh louh uleh theipi kung a bawl bang chauh na bawl sih diing va, hi taang kawmah zong, Kisuandoh inla, tui khang lian ah kipaai in chileh uchin, na chih bang un a um diing hi. 
MAT.21.22	Huleh bangkim gingta a haamteia na nget u’chu na mu diing uhi, a chi hi.
MAT.21.23	Huleh amah Pathian biahinn a, a luut a thu a hilh laiin, siampu lalte leh vaantaang upate a kawmah a hung va, Bang thuneihna in ahiai hi silte na bawl? Kuan ahiai hi thuneihna hung pia? a chi va. 
MAT.21.24	Jesu’n a dawng a, a kawmvah, Ke'n zong thu khat ka hung dong diing a, huchu na hung hilh uleh, ke'n zong koi thu in ahiai hi sil ka bawl ka hung hilh ve diing hi. 
MAT.21.25	John baptisma hi khoi apatin ahiai? vaan apatin aha, ahihlouhleh mihing apat? a chi a. Huleh amahuh a kingaihtuah va, Vaan akipat chilehang lah, huchi ahihleh bang diinga gingta lou? a chi diing a. 
MAT.21.26	Hizongleh mihing a kipat chilehang lah mipite i lau ngal a; mi zousiah in John chu zawlnei a, a seh jiahun, a chi va. 
MAT.21.27	Huchi'n Jesu a dawng va, Ka he sih uh, a chi va. Huin ama’n a kawmvah, Ke'n zong bang thuneihna in ahiai hi silte ka bawl chih ka hung hilh sih diing hi.
MAT.21.28	Hizongleh nangun bang na chi ngaih viai? Mi koi aha in tapa nih a nei a; huleh a khatna kawmah a hung a, Tapa, tuni in ka grephuan ah va tong in, a chi a. 
MAT.21.29	Ama’n a dawng a, Ut sing, a chi a; hizongleh a khonung in a lungsim a hengta a, a va kuanta hi. 
MAT.21.30	Huin a nihna kawmah a hung a, huchimahbangin a chi a. Huleh ama’n a dawng a, Pu, ka chiah diing hi, a chi a; hizongleh a chiahta sih a. 
MAT.21.31	Amahuh gel koi zaw in a pa uh deihlam a bawl viai le? a chi a. Amahun a kawmah, A masazaw in, a chi va Jesu’n a kawmvah, Chihtahzetin ka hung hilh ahi, Siahdongte leh nohchizuahte’n Pathian gam ahung luut khelh diing uhi. 
MAT.21.32	Ajiahchu John chu dihtatna lam thu ah na kawmvah a hung a, amah na gingta sih uh; hizongleh siahdongte leh nohchizuahte’n amah a gingta uhi; huleh nangun hu na muh un, amah na gintaatna diingun na kisiih nuam tuan sih uhi.
MAT.21.33	Tekhinthu dang ngaikhia un; Inn neitu mi koiaha khat a um a, hupa’n chu grephuan a bawl a, daai in a uum kiimvel a, hu sungah grep suuhna kokhuuh a lai a, innsaang a lam a, huchi'n loubawlmite kawmah hohloh diingin a pekhia a, gam dangah a chiahta a. 
MAT.21.34	Huleh a gah loh a hun diing kuan in, a suaahte chu a gah la diingin a enkolte kawmah a sawl a. 
MAT.21.35	Huleh a enkolte’n a suaahte chu a man va, khat a vua va, khat a that va, khat suang in a sep uh. 
MAT.21.36	Huin ama’n a suaahte a masa haw sanga tamzaw a sawl kiit a; amahuh tungah zong huchimahin ana bawl va. 
MAT.21.37	A tawp ah, Ka tapa a zahtaatkha diing uh chi'n, a tapa chu a sawl a. 
MAT.21.38	Hizongleh a enkolte’n a tapa chu a muh un, Hipa gouluahtu diing ahi; hung un, i that diing va, a gouluah diing chu i kitan diing uh, a chi va. 
MAT.21.39	Huin amah chu a man va, grephuan pua ah a paaidoh va, a thatta uhi. 
MAT.21.40	Huchi'n grephuan neitupa a hung tahchiangin hu a enkoltute chu bang a lohta diai? a chi a. 
MAT.21.41	Amahun a kawmah, Ama’n hu migiloute chu gentheitahin a sumang diing a, grephuan chu a enkoltu dang, a gah loh hun china a gahte a kawma pe jel diingte kawmah a kemsah diing, a chi va. 
MAT.21.42	Jesu’n a kawmvah, Pathian lehkhabu ah, Inn lamtute suang deih louh, hu suang ngei chu a ning a suang poimohpen ahung hita; huchu Lalpa bawl ahi a, huleh i mitmuh un a thum ah hi, chih thu na sim kha ngei sih u'maw? 
MAT.21.43	Hujiahin ka hung hilh ahi, Pathian gam chu na kawm vapat laahsah ahi diing a, gah suang diing jat dang kawmah piah ahi diing hi. 
MAT.21.44	Huleh koipouh hi suang tunga puuh chu a keehjah diing a; huleh a netkhaah photmah chu a gawijan diing hi, a chi a. 
MAT.21.45	Huleh siampu lalte leh Pharisaite’n a tehkhinthute a jah un, amahuh tung thu soi ahi chih a kihe va. 
MAT.21.46	Hizongleh amah chu mat a tup uleh, mipite a lau ngal uhi, amahun zawlnei a, a ngaih jiahun.
MAT.22.1	Huleh Jesu’n a dawng a, a kawmvah tehkhinthu a soi kiit a. 
MAT.22.2	Vaan lalgam chu koiaha kumpipa khat a tapa a diinga kiteenna ankuang bawl tobang ahi, 
MAT.22.3	Huleh kiteenna ankuang luina a chialte kou diingin a suaahte a sawl a; amahuh a hung nuam sih uhi. 
MAT.22.4	Ama’n a suaah dangte a sawldoh kiit a, Chialte kawmah va chiah unla, Ngai un, ka ankuang ka peihta hi; ka bawngtalte leh ka gan thaute thah ahi a, sil zousiah peihsa ahita; kiteenna ah hungta un, va chi un, a chi a. 
MAT.22.5	Hizongleh amahun a ngaihsah sih va, khat a lou ah, khat a sumdawnna ah a kichiah mangta uhi; 
MAT.22.6	Huleh mi dangte’n a suaahte chu a man va, musittah in a bawl va, a thatta uhi. 
MAT.22.7	Hizongleh kumpipa’n huchu a jah tahin a lungthah a; a sepaihte a sawl a, hu tualthatte chu a sumang a, huleh a khua uh zong a haalsahta hi. 
MAT.22.8	Huin ama’n a suaahte kawmah, Kiteenna ankuang peih ahita, hizongleh ka chialte lah ne taah ahi sih uh. 
MAT.22.9	Hujiahin lamkathuamte ah chiah unla, mi na muh taphot uh kiteenna an ne diingin hung chial un, a chi a. 
MAT.22.10	Huchi'n hu suaahte chu a pawt va, lamkathuamte a va chiah in a muhphaah tan uh, misia, mipha, a bawn in a koukhawm va; kiteenna mun chu michialte in ahung dimta hi. 
MAT.22.11	Huin kumpipa chu michialte en diing a ahung luut leh, kiteenna puan silh lou mi khat a muta a; 
MAT.22.12	Huin ama'n a kawmah, Lawm, bangchidan ahiai, kiteenna puan silh lou a hia na hung luut, a chi a? Huin amah chu a haam keei sih a. 
MAT.22.13	Huin kumpipa’n a suaahte kawmah, A khut leh a keeng kaan unla, pawdoh unla, polam mial ah paaita un; huah kah leh hagawi a um diing. 
MAT.22.14	Ajiahchu tampi kouh ahi a, tawmtakhat teel ahi uh, a chi hi.
MAT.22.15	Huin Pharisaite chu a chiah va, a thusoi a mat theihna diing dan a va kihou va. 
MAT.22.16	Huleh amahun a nungjuite uleh Herod pawlte a kawmah a sawl va, hute’n chu a kawmah, Houtupa, midihtah na hi a, dihtahin Pathian lam thu na hilh a, mi koimah khawhsah tuam na nei sih chih ka he uhi; ajiahchu koimah khentuam na nei sih hi. 
MAT.22.17	Hujiahin bangchi na sa ei? hung hilh in; Kaisar kawma siah tawi siang aha, siang lou? a chi va. 
MAT.22.18	Hizongleh Jesu’n a lungsim uh giit louhdan chu a he a, Milepchiahte, bang diinga hung ze-et na hi viai? 
MAT.22.19	Siah sum chu hung ensah un, a chi a. Huin a kawmah makhai khat ahung tawi va. 
MAT.22.20	Huin ama’n a kawmvah, hi koi lim ahiai? a chi a. 
MAT.22.21	Amahun a kawmah, Kaisar a, a chi va. Huin ama’n a kawmvah, Kaisar sil chu Kaisar kawmah pia unla, Pathian sil chu Pathian kawmah pia un, a chi a. 
MAT.22.22	Amahun hi thute a jah un thumah a sa mahmah va, amah a nusia va, a chiah mangta uhi.
MAT.22.23	Hu ni mahin Sadukaite, thohkiitna a um sih chite a kawmah a hung va, 
MAT.22.24	Houtupa, Mosi in, Mi ta nei lou a, a sih leh, a unaupa’n a ji luah in, a unaupa diingin chi a hahsah diing ahi, a chi hi. 
MAT.22.25	Tuin ka kawmvah unau pasal sagih a um va; huleh a upapen in ji a nei a, a sita a; chi a hah louh jiahin a ji chu a unaupa a nuutsiatta a. 
MAT.22.26	Huchimahbangin a nihna zong ta beiin a si a, a thumna in a luah a, a sagihna tanin a nei chiat uh. 
MAT.22.27	Huchi'n a tawp ah numeinu zong a sita hi. 
MAT.22.28	Ahihleh thohkiitna ah amahnu chu sagihte laha koipen ji ahita diai? a bawnun la a nei chiat ngal va, chi'n a dong uh a. 
MAT.22.29	Jesu’n a dawng a, a kawmvah, Pathian lehkhathu leh Pathian silbawltheihna na heet louh jiahun, na sukhial veu uhi. 
MAT.22.30	Thohkiitna ah kiteenna a um nawnta sih a, teeng zong a kiteengsahta sih uh, vaan a angelte tobang ahi uhi. 
MAT.22.31	Hizongleh misi thohkiitna thu a Pathian in na kawmva a soi chu simkha lou na hi uh maw? 
MAT.22.32	Kei chu Abraham Pathian, Isaak Pathian, Jakob Pathian ka hi, a chih chu. Pathian chu misi Pathian ahi sih a, mihing Pathian ahi zaw, a chi a. 
MAT.22.33	Huleh mipite’n huchu a jah un, a thuhilh chu thumah a sa mahmah uhi.
MAT.22.34	Hizongleh ama’n Sadukaite a nialdang chih a jah tahun Pharisaite chu a kikhawm va. 
MAT.22.35	Huleh a lahva daansiam khat in amah ze-et in thu khat a dong a. 
MAT.22.36	Houtupa, daan thu ah bang ahiai thupiah lianpen? chi'n. 
MAT.22.37	Jesu’n a kawmah, Lalpa na Pathian chu na lungtang zousiah in, na hagau zousiah in, na lungsim zousiah in na lungsiat diing ahi, chih. 
MAT.22.38	Huchu thupiah masa leh lianpen ahi. 
MAT.22.39	Huleh a nihna chu hibangmah ahi, Nangmah na kilungsiat bangin na innveengte na lungsiat diing ahi, chih. 
MAT.22.40	Hi thupiah nihte tungah daan thu leh zawlneite thu zousiah a kikhaikhawm veh ahi, a chi hi.
MAT.22.41	Pharisaite a kikhop laiun, Jesu’n amahuh thu a dong a. 
MAT.22.42	Khrist hi bang na chi ngaih viai? koi ta ahiai? a chi a. Amahun a kawmah, David tapa, a chi va. 
MAT.22.43	Ama’n a kawmvah, Ahihleh bangchidana David in hagau a amah chu, 
MAT.22.44	Lalpa’n ka Lalpa kawmah, Na meelmate na keengpeeh nuaia ka koih masiah ka jiatlam ah tou in, chia, Lalpa a chih ahiai; 
MAT.22.45	Huchia David in amah chu Lalpa a chih ngal leh, a tapa bang a chi hih diai? a chi a. 
MAT.22.46	Huin koima'n amah chu kam khat in zong a dawng thei sih va, hu nia kipatin koima’n thu dang mawngmawng a dong kiit ngamta sih uhi.
MAT.23.1	Huin Jesu’n mipite leh a nungjuite kawmah thu a soi a, 
MAT.23.2	Lehkhagialtute leh Pharisaite chu Mosi touphah ah a tou uhi; 
MAT.23.3	Hujiahin juih diing chi a ahung hilh photmah uh jui unla, bawl jel un; hizongleh amahuh silbawl bang chu bawl sih un; amahun a soi va, a bawl tuan sih uhi. 
MAT.23.4	Vangih puaah hah tahtah a siam va, mi liangkou ah a suan va; amahun lah a khutzung khat un zong a khoih nuam sih uh. 
MAT.23.5	Amahun a bawl zousiah uh chu mi muh diing a bawl ahi uh; a sil buh uleh khipte uh a sulian va, a puan mongte uh a tualsah uh; 
MAT.23.6	Huleh ankuang luinate ah mun saangpen, huleh kikhopna inn ah touna hoihpen bang a deih uh, 
MAT.23.7	Huleh dawlmun a mi’n chibai a buuh uh bang, Rabbi, Rabbi, chia a kouh uh bang a ut uhi. 
MAT.23.8	Hizongleh nanguh chu Rabbi chihin um sih un; ajiahchu na Houtupa uh khat a um, Khrist ngei chu; huleh nanguh na bawnun unau na hi uhi. 
MAT.23.9	Huleh leitung ah koimah pa chi sih un; ajiahchu na Pa uh khat ahi a, vaan a um chu. 
MAT.23.10	Houtute chihin um sih un, ajiahchu na Houtu uh khat a um, Khrist chu. 
MAT.23.11	Na lahva loupipen chu na suaah un a um diing ahi. 
MAT.23.12	Huleh koipouh a kiliansah chu suhneu ahi diing a; huleh koipouh kingaineu chu tawisangin a um diing hi.
MAT.23.13	Hizongleh nanguh lehkhagialtu leh Pharisai lepchiahte aw, na tunguh a gih hi! vaan lalgam lampi mite na khaahsah va; nanguh lah na luut ngal sih va, mi a luut diingte lah na luutsah sih uhi. 
MAT.23.14	Nanguh lehkhagialtu leh Pharisai lepchiahte aw, na tunguh a gih hi! ajiahchu meithaite inn na negam va, mi heemna’n sawtpipi na haamtei uh; hujiahin siamlouhtanna liansem na mu diing uhi. 
MAT.23.15	Nanguh lehkhagialtu leh Pharisai lepchiahte aw, na tunguh a gih hi! ajiahchu mi khat Juda phungkai a siam diingin zong tui khang lian leh gam ah na chiah kiimvel va, huleh huchi na siam zoh chiangun amah chu nanguh sanga a lehnih a gawtmun mi diingin na siam veu uhi. 
MAT.23.16	Nanguh mittaw ma puite, Koipouh Pathian biahinn loua kichiam chu bangmah ahi sih a, hizongleh koipouh Pathian biahinn a sana loua kichiamin chu a taangtun diing ahi, chite haw, na tunguh a gih hi. 
MAT.23.17	Nanguh mingol leh mittawte; sana leh sana siangthousah Pathian biahinn a khoi loupizaw ahiai? 
MAT.23.18	Huleh koipouh maitaam lou a kichiam chu, bangmah ahi sih; hizongleh a tunga um silpiah lou a kichiam in a taangtun diing ahi, na chi uh. 
MAT.23.19	Nanguh mingol leh mittawte; silpiah leh silpiah susiang maitaam chu khoi loupizaw ahiai? 
MAT.23.20	Huchi'n koipouh maitaam lou a kichiam phot in, maitaam leh a tunga um zousiah lou in a kichiam ahi. 
MAT.23.21	Huleh koipouh Pathian biahinn lou a kichiam chu, Pathian biahinn leh a sunga um zousiah lou in a kichiam ahi. 
MAT.23.22	Huleh vaan lou a kichiam phot chu, Pathian laltouphah leh a tunga toupa lou a kichiam ahi. 
MAT.23.23	Nanguh lehkhagialtu leh Pharisai lepchiahte aw, na tunguh a gih hi! ajiahchu nangun pudina leh mohuri huleh jira bang sawmakhat na pia va, huleh daanthu poimohzaw thukhen dihna bang, zahngaihna bang huleh ginumna bang na thudon sih uhi; hite chu ahi na bawl ngei diing uh a dangte zong bawl lou tuanlouin. 
MAT.23.24	Nanguh puitu mittawte, thousi hisiang a sangawngsaau valh veute haw. 
MAT.23.25	Nanguh lehkhagialtu leh Pharisai lepchiahte aw, na tunguh a gih hi! ajiahchu nangun nou leh kuang polam na susiang va, hizongleh a sung lah leepguuhna leh kisumlouhna in a dim ngal a. 
MAT.23.26	Nang Pharisai mittaw, nou leh kuang sunglam susiang masa in, huchi'n a polam zong ahung siang thei diing hi. 
MAT.23.27	Nanguh lehkhagialtu leh Pharisai lepchiahte aw, na tunguh a gih hi! ajiahchu nanguh hi haan kinuh vaam, a polam mawitaha kilang a, a sunglam lah misi guh leh silniinte a dim bang na hi uhi. 
MAT.23.28	Hutobangmahin nanguh zong polama mihing mitmuh in, dihtat bangin na lang va, hizongleh na sunglam uh chu lepchiahna leh giitlouhna in a dim hi. 
MAT.23.29	Nanguh lehkhagialtu leh Pharisai lepchiahte aw, na tunguh a gih hi! ajiahchu zawlneite haan na bawl va, huleh midihtat haante zong na jem uh, 
MAT.23.30	Huleh, Ka pu leh pate uh damlaia na um hile ung, zawlneite sisan a suahna vah tel lou diing hi ve ung, na chi uhi. 
MAT.23.31	Huchi'n zawlneite thatte tate na hi uh chih na kihesah uhi. 
MAT.23.32	Na pi leh pute uh tehna daan sudim ngal mei un. 
MAT.23.33	Nanguh guulte, nanguh guul haahte, bangchi'n ahiai gawtmun siamlouhtanna na pelh theih diing uh? 
MAT.23.34	Hujiahin, ngai un, na kawmvah zawlneite, mipilte, huleh lehkhagialtute ka hung sawl ahi; a lahva khenkhat na that diing va kros ah na kilhbeh diing uh; huleh khenkhatte chu na kikhopna inn vah na jep diing va, huleh khochin ah na sawi jel diing uh; 
MAT.23.35	Huchi'n midihtat Abel sisan kisuah apat, Pathian biahinn leh maitaam kikal a Barakia tapa Zakaria na thah va a sisan suah tanphain, leitung a midihtatte sisan kisuah zousiah na tungvah ahung tung thei diing hi. 
MAT.23.36	Chihtahzetin ka hung hilh ahi, hi silte zousiah tulai khang thahte tungah ahung tung diing hi.
MAT.23.37	Aw, Jerusalem, Jerusalem, zawlneite thattu, na kawma kisawlte suang a na seplumtu, aahpi in a noute aha nuaia a opkhum banga ke'n zong na tate bangzatvei opkhum ahiai ka tup taah, hizongleh na ut sih uhi. 
MAT.23.38	Ngai un, na inn uh a hawm a nuutsiat in a umta hi. 
MAT.23.39	Ka hung hilh ahi, Lalpa min a hung chu a hampha hi, na chih masangsiah uh, tukal na hung mu nawn sih diing uhi, a chi.
MAT.24.1	Huleh Jesu chu Pathian biahinn apat pawt in a chiahta a; huleh Pathian biahinn kibawl daante ensah diingin a nungjuite a kawmah a hung va. 
MAT.24.2	Huleh Jesu’n a kawmvah, Hi sil zousiah na mu sih uh maw? Chihtahzetin ka hung hilh ahi, Suang suhchip louha kithuap mawngmawng hitah ah a um sih diing, a chi a. 
MAT.24.3	Huleh Olive taang tunga a tou laiin, nungjuite a kawmah aguuhin a hung va, hi silte bangchihchiangin ahung um diai? huleh na hung kiitna diing leh khovel tawpna diing chiamchihna bang adiai? hung hilh in, a chi va. 
MAT.24.4	Huin Jesu’n a dawng a, a kawmvah, Mi koimah in ahung heem louhna diingin pilvaang un. 
MAT.24.5	Ajiahchu mi tampi in, Khrist ka hi, Huchi'n ka min in ahung diing va; mi tampi a heem zou diing uhi. 
MAT.24.6	Huleh kidou leh kidou thuthangte na ja diing va; na lungdon louhna diingun pilvaang un; ajiahchu hi silte zousiah hung um diing mawng ahi a, hizongleh a tawpna ahi nai sih diing. 
MAT.24.7	Nam tuam leh nam tuam, gam tuam leh gam tuam a kidou diing va; huleh mun tuamtuam ah kial bang a tung diing, hii bang a leeng diing a, ziil bang a liing diing hi. 
MAT.24.8	Hite zousiah chu gentheihna kipatna ahi. 
MAT.24.9	Hu hun chiangin nanguh chu suhgim diingin ahung mansah diing va, ahung that diing uh; huleh ka min jiahin nam zousiah huat na hi diing uh. 
MAT.24.10	Huleh mi tampi a puuh diing va, khat leh khat a kimansah diing va, khat leh khat a kimudah diing uh. 
MAT.24.11	Huleh zawlnei tahlou tampi ahung pawt diing va, mi tampi a heem zou diing uh. 
MAT.24.12	Huleh sualna a pun diing jiahin mi tampite lungsiatna chu ahung daai diing. 
MAT.24.13	Hizongleh a tawp donga thuaah zou, hu mi chu hutdamin a um diing. 
MAT.24.14	Huleh hi lalgam Tanchinpha chu nam zousiah heetsahna diingin khovel pumpi ah soi in a um diing; huzohchiangin a tawpna chu ahung tung diing hi.
MAT.24.15	Hujiahin sumangbangtu kihdahhuai, zawlnei Daniel in ana soi chu mun siangthou a ding na muh chiangun (a sim phot in hesiam uheh). 
MAT.24.16	Huchih hun chiangin Judia gam a umte taang ah tai uh heh; 
MAT.24.17	Inn tunga um chu a inn sungah bang aha ladoh diingin hung kumsuh sih heh; 
MAT.24.18	Lou a um zong a puante la diingin hung kiih sih heh. 
MAT.24.19	Huleh, hu ni chiangin gaaite leh naungeeh neite tung a gih hi! 
MAT.24.20	Hizongleh na tai hun uh phalbi lai ahih louh a, khawlni zong ahihlouhna diingin haamtei un. 
MAT.24.21	Ajiahchu hu hun chiangleh gimthuaahna nasatah um diing ahi, hutobanga gimthuaahna loupi chu khovel siam chiil apat tutanin a um ngei sih a, um zong a um nawn sih diing hi. 
MAT.24.22	Huleh hu nite chu suhtom hilou hileh mihing mawngmawng hing in a suaahta sih diing; hizongleh teelte jiahin hu nite chu suhtom ahi diing hi. 
MAT.24.23	Hu hun chiangleh koipouh in na kawmvah, En in, hi-ah Khrist a um, ahihlouhleh, huah a um chi zongleh tahsang sih un. 
MAT.24.24	Ajiahchu Khrist tahlou leh zawlnei tahlou ahung pawt diing a, chiamchihna leh silmah loupitahtah ahung ensah diing uhi; huah chu ahihtheihleh teelte ngei zong ahung heem diing uhi. 
MAT.24.25	Ngai un, a ma in ka hung hilh lawhta ahi. 
MAT.24.26	Hujiahin, na kawmva, Ngai un, gamdai ah a um, ahung chih uleh chiahdoh sih un; ngai un, pindan sunggil ah a um, ahung chih uleh tahsang sih un.
MAT.24.27	Ajiahchu chu nisuaahna lama kawl ahung phet a ni tumnalam tana a salhvaah bangin, mihing Tapa hung kiitna zong huchimah bang diing ahi. 
MAT.24.28	Saluang umna photah musanete zong a umkhawm diing hi. 
MAT.24.29	Hu gimthuaahna nite zohtahleh ni chu suhmial in a um diing a, ha chu a vaah nawn sih diing a, vaan apatin aahsite ahung ke diing, huleh vaan silbawltheihna chu suhliing ahi diing hi. 
MAT.24.30	Hu hun chiangin vaan ah mihing Tapa chiamchihna chu ahung kilang diing a; hutahchiangleh lei tunga jat zousiah in a suun diing uh, huleh mihing Tapa chu silbawltheihna leh gualzohna loupi toh vaan mei tunga hung a mu diing uhi. 
MAT.24.31	Huleh ama’n a angelte chu pengkuul ging nasatah toh a sawlkhe diing a, huleh amahun a teelte chu lei ning li akipan, vaan tawp akipan a lehlam tawp tanphain a khawm diing uhi.
MAT.24.32	Huchi'n theipi kungah tehkhinthu zil un; a ka ahung meen a, a nah ahung sel chiangin nipi a naita chih na he uhi; 
MAT.24.33	Huchimahbangin nangun zong hi silte na muh chiangun, a naita a, kotbul mahmah ah a umta chih he un. 
MAT.24.34	Chihtahzetin ka hung hilh ahi, Hi silte a tunkim masiah tulai khang thahte a mang sih diing uhi. 
MAT.24.35	Vaan leh lei a mang diing a, hizongleh ka thu a mang sih diing hi. 
MAT.24.36	Hizongleh hu ni diing leh a hun diing chu Pa chauh loungal koimah in, vaan a angelte’n zong a he sih uhi. 
MAT.24.37	Hizongleh Noah damlai bangin, mihing Tapa hung kiitna zong ahi diing hi. 
MAT.24.38	Ajiahchu tuijiin tun matengin, Noah kuang a, a luut ni tanin, a ne un a dawn va, ji leh pasal in a kinei uh. 
MAT.24.39	Huleh tuijiin a tun a, a bawnva a laahmang masiah bangmah a he sih uhi; mihing Tapa hung kiitna zong huchibangmah ahi diing hi. 
MAT.24.40	Hu hunchiangin lou ah mi nih a um diing va; khat chu laahmangin a um diing a, khat chu nuutsiatin a um diing. 
MAT.24.41	Numei nih buhgawina ah buh gawtin a um diing va; khat chu laahmang in a um diing a, khat chu nuutsiatin a um diing hi. 
MAT.24.42	Hujiahin kiging un, na Lalpa uh bangchih huna ahung diing chih na heet louh jiahun.
MAT.24.43	Hizongleh hichu he un, inn neitu in guta hung diing hun he leh, a veeng diing a, a inn a luhsah sih diing hi. 
MAT.24.44	Hujiahin kiging zingin um un; ajiahchu na ngaihtuah louh laitah va mihing Tapa chu hung diing ahi. 
MAT.24.45	Ahihleh a pu in a hunchin a, a tan diing uh hawmsah diing a a innkuanpihte tunga houtu a, a koih suaah muanhuai chu koi ahiai? 
MAT.24.46	A pu hung chiangin huchibanga bawl ahung muh, hu suaah chu a hampha hi. 
MAT.24.47	Chihtahzetin ka hung hilh ahi, Ama’n amah chu a neih zousiah tungah houtu in a siam diing hi. 
MAT.24.48	Hizongleh suaah gilou in a lungsim in, Ka pu chu hung baih lou diing ahi, chi'n, 
MAT.24.49	A suaah hihpihte na vua in, zukham ankhamte kawmah ne in na dawnta leh, 
MAT.24.50	Hu suaahpa pu chu, a gintaat louh ni, a kiveen louh laitahin a hung diing a, 
MAT.24.51	Huleh amah chu tum nih suah in, milepchiahte tan bang a tangsah diing a; huah chu kah leh hagawi a um diing hi.
MAT.25.1	Hu hun chiangin vaan lalgam chu nungaah siangthou sawm, a thaumei uh keng a, mouneitu dawn diing a pawtkhete toh teh ahi diing. 
MAT.25.2	Huleh a lahvah mi ngaa a pil va, ngaa a ngol uhi. 
MAT.25.3	Hu a ngolte’n chu a thaumei uh a keng va, thautui a kengtel sih uhi; 
MAT.25.4	Hizongleh a pilte’n chu a thaumei u’toh a uum ah a tui zong a kengtel uhi. 
MAT.25.5	Mouneitu chu ahung vaigeih jiahin a bawnun a lusu va ana ihmu vehta uhi. 
MAT.25.6	Huleh jan khang laiin, Ngai in, mouneitu a hung hi, a dawn diingin pawtdoh un; chia kikou ging a umta a. 
MAT.25.7	Hu tahin hu nungaahte chu a thou veh va, a thaumei uh a deta va. 
MAT.25.8	Huleh a ngolte’n a pilte kawmah, Na thautui uh hung hawm un; ka thaumeite uh mit diing ahita hi, a chi va. 
MAT.25.9	Hizongleh a pilte’n a dawng va, Keiuh leh nanguh diing a kidaih sih diing hi; a zuahte kawmah va chiah unla va kilei un, a chi va. 
MAT.25.10	Huleh amahuh a lei diing a a va chiah kal un mouneitu chu a hungta a; huleh kigingsa a na umte chu amah toh moulopna inn ah a luut khawmta va; huin kot chu a kikhaahta hi. 
MAT.25.11	Hu nungin hu nungaah dangte zong a hung va, Lalpa, Lalpa, kot hung hon in, a chi va. 
MAT.25.12	Hizongleh ama’n a dawng a, Chihtahzetin ka hung hilh ahi, nanguh ka hung thei sih, a chi a. 
MAT.25.13	Hujiahin kiging un, ajiahchu mihing Tapa hung diing ni leh a hun na he ngal sih uhi.
MAT.25.14	Vaangam chu mi khat in a suaahte koukhawm a, a thuampuate a khut va kemsah a, khual gamlataha jinmang bang ahi. 
MAT.25.15	Huleh ama’n a suaah khat kawmah talent ngaa, a suaah dang khat kawmah talent nih, huleh a suaah dang khat kawmah talent khat a pia a; amahun ahihtheih hun diing chiat un a pia a, amah chu a jinta hi. 
MAT.25.16	Huin talent ngaa tangpa chu kuanin a va sumdawng a, talent ngaa dang a muhbeh a. 
MAT.25.17	Huleh huchimah bangin talent nih tangpa’n zong talent nih dang a muhbeh a. 
MAT.25.18	Hizongleh talent khat tangpa chu a chiah a, lei a tou a, a pu dangka chu a phuumta hi. 
MAT.25.19	Hun sawttah nungin hu suaahte pu chu ahung tungta a, amahuh toh sum a sutuaahta a. 
MAT.25.20	Huchi'n talent ngaa tangpa a hung a, talent ngaa dang ahung tawi beh a, Pu, nang talent ngaa na hung kemsah a; en in talent ngaa dang ka muhbeh hi, a chi a. 
MAT.25.21	A pu in a kawmah, Suaah hoih leh ginum, na bawl hoih hi; sil tawmtakhat tungah na ginum a, sil tampi tungah thuneitu in ka hung koih diing hi; na pu kipaahna ah luut in, a chi a. 
MAT.25.22	Talent nih tangpa zong a hung a; Pu, nang talent nih na hung kemsah a; en in, talent nih dang ka muhbeh hi, a chi a. 
MAT.25.23	A pu in a kawmah, Suaah hoih leh ginum, na bawl hoih hi, sil tawmtakhat tungah na ginum a, sil tampi tungah thuneitu in ka hung koih diing hi; na pu kipaahna ah luut in, a chi a. 
MAT.25.24	Huin talent khat tangpa chu a hung a, Pu, mi kheltah na hi a, na tuh louhna ah na aat a, na theh louhna ah zong na khawm jel chih ka hung he hi; 
MAT.25.25	Hujiahin ka hung lau a, va chiah in na talent chu lei nuaiah ka va phuum a; en in, hi-ah nang a mah na kimuh kiitta hi, a chi a. 
MAT.25.26	A pu in a dawng a, a kawmah, Nang suaah gilou leh zawmthopa, ka tuh louhna ah ka aat a, ka theh louhna ah ka lakhawm veu hi chih na he maw? 
MAT.25.27	Huchi a hihnung, ka dangka chu sumdawngte kawma na va koih diing a, huchia ka hung chianga ka sum chu a pung toh ka muh kiit diing ahi. 
MAT.25.28	Hujiahin a talent chu laahsah unla, talent sawm neitu kawmah pia un. 
MAT.25.29	Ajiahchu koipouh a nei chu piah beh ahi diing a, tampi ahung nei diing; hizongleh koipouh a nei lou chu a neih sun zong laahsah ahi diing hi. 
MAT.25.30	Huleh suaah phatuamlou chu polam mial ah paaikhia un; huah chu kah leh hagawi a um diing hi, a chi hi.
MAT.25.31	Mihing Tapa chu angel siangthou zousiah toh a loupina a, a hung chiangin amah chu a loupina laltouphah tungah a tou diing hi; 
MAT.25.32	Huleh a ma ah nam zousiah a khawm diing a, huleh ama’n amahuh haw chu belaampu in keel lah apata belaamte a khenkhiah bangin a khen diing. 
MAT.25.33	Belaamte chu a jiatlamah a koih diing a, keelte chu a veilamah a koih diing. 
MAT.25.34	Huchiangin Kumpipa in chu a jiatlamate kawmah, Nanguh ka Pa deihsahte, hung unla, khovel siam chiil apata nanguh diing a kibawl gam chu luah un; 
MAT.25.35	Bang jiahin ahiai i chih leh ka gil a kialin an na hung pia va; ka dang a taahin dawn diing na hung pia va; mikhual ka hihin na hung zintun va; 
MAT.25.36	Saguah a ka um in puan na hung silhsah va; damlou a ka um in na hung veh va; suangkul a ka taan in ka kawmah na hung uh, a chi diing. 
MAT.25.37	Huchiangin midihtatte’n, Lalpa, bangchihin aha gilkiala ka hung muh va, an ka hung piah uh? dangtaah a ka hung muh va, tui ka hung piah uh. 
MAT.25.38	Bangchihin ahiai mikhual a ka hung muh va ka hung na zintun uh? Saguah a ka hung na muh va puan ka hung silhsah uh? 
MAT.25.39	Bangchihin ahiai china aha, ahihlouhleh suangkul a na taan aha ka hung muh va, na kawma ka hung uh? chi'n a dong diing uhi. 
MAT.25.40	Huleh Kumpipa in chu a dawng diing a, a kawmvah, Chihtahzetin ka hung hilh ahi, Hi ka unaute laha neupen khat tunga na bawl uh chu ka tunga bawl na hi uh, a chi diing. 
MAT.25.41	Huzohchiangin a veilama umte kawmah, Nanguh haamsethuaahte, ka kawm apat chiahmang unla, kumtuang mei, diabol leh a sawllehte diing a a bawl vah luutta un; 
MAT.25.42	Ajiahchu ka gilkial in an na hung pe sih va; ka dangtaahin dawn diing na hung pe sih va; 
MAT.25.43	Mikhual ka hih in na hung zintun sih va; saguah ka hih in puan na hung silhsah sih va; ka chinat leh suangkul a ka taan in na hung veh sih uhi, a chi diing. 
MAT.25.44	Huchiangleh amahun zong a dawng diing va, Lalpa kei un bangchihin ahiai gilkial aha, dangtaah aha, mikhual aha, saguah aha, damlou aha, suangkul taang aha a ka hung muh va, na nna ka hung tohsah louh uh, a chi diing uh. 
MAT.25.45	Huchiangin ama’n a dawng diing a, Chihtahzetin ka hung hilh ahi, Hite laha neupen khat tunga na bawl louh uh chu, ka tunga bawl lou na hi uhi, a chi diing. 
MAT.25.46	Huleh hute chu kumtuang gawtmun ah a chiahta diing va; hizongleh midihtatte chu kumtuang hinna ah a chiahta diing uh, a chi hi.
MAT.26.1	Huleh hichi ahung hi a, Jesu’n hi thute chu a soi zohin, a nungjuite kawmah, 
MAT.26.2	Ni nih zou chiangleh chiahkaan ankuang luina um diing ahi, huleh mihing Tapa chu kilhbeh diing a matsah in a um diing hi, chih na he uh ahi, a chi a. 
MAT.26.3	Hu tahin siampu lalte leh lehkhagialtute, vaantang upate chu siampu lalpen Kaiapha a chih uh innpi ah a kikhawm va, 
MAT.26.4	Huleh Jesu chu doha bawl a man a, a thah theihna diingun a kihoukhawm va, 
MAT.26.5	Ahihvangin ankuang lui ni in hihdah heh, huchilou inchu mipi lahah buaina ahung umkha diing, a chi uhi.
MAT.26.6	Huleh Jesu chu Bethani khua a miphaah Simon inn a, a um laiin, 
MAT.26.7	Huah chu numei khat Alabastar bawm a thau namtui luultah tawi in a kawmah a hung a, ankuang a, a tou laiin a lu ah a leih a. 
MAT.26.8	Hizongleh a nungjuite’n hichu a muh un, a lungkimta sih va, Bang diinga hikhu mathaang a subei ahiai? 
MAT.26.9	Hi thau hi a man tamtaha zuah a, huleh mizawngte kawma piah theih ahi ngal a, a chi va. 
MAT.26.10	Jesu’n hichu a heetin a kawmvah, Bang diinga hi numeinu subuai na hi viai? amahnu’n ka tungah sil hoihtah a bawl ahi. 
MAT.26.11	Ajiahchu mizawngte na kawmvah a um zing uhi, hizongleh kei chu na kawmva um zing ka hi sih hi. 
MAT.26.12	Hi thau namtui ka tunga a leih chu vuia ka um ni a diingin ahih ahi. 
MAT.26.13	Chihtahzetin ka hung hilh ahi, Khoi munah zong, khovel pumpi ah hi tanchinpha kisoina photah, hi numeinu silbawl zong amah heetzingna diingin a soi jel diing uhi, a chi hi.
MAT.26.14	Huin sawmlehnihte laha khat, Juda Iskariot a chih u’chu siampu lalte kawmah a va chiah a, 
MAT.26.15	Huleh a kawmvah, Amah ka hung pekhe diing a, bang na hung pe diing viai? a va chi a. Huleh amahun dangka sawmthum piah diingin a kikhaampihta va. 
MAT.26.16	Hunungsiah chu amah matsahna diing lemtaang a hawlta hi.
MAT.26.17	Huchi'n tanghou tol sohlouh ankuang luina ni masapen in, nungjuite Jesu kawmah a hung va, a kawmah, chiahkaan ankuang na neehna diing khoi munah hung guatsah le’ung na ut ei? a chi va. 
MAT.26.18	Huin ama’n, Khopi ah chiah unla, mi khat kawmah, Houtupa’n ka hun a naita a, ka nungjuite toh na inn ah chiahkaan ankuang ka nekhawm diing uh, a chi hi, va chi un, a chi a. 
MAT.26.19	Huleh nungjuite’n chu Jesu’n a hilh bangin a bawl va; huleh chiahkaan ankuang chu a bawl zouta uhi. 
MAT.26.20	Huleh nitaahlam ahung hihin, nungjui sawmlenihte toh ankuang a uum va. 
MAT.26.21	Huleh a neeh laiun, ama’n, Chihtahzetin ka hung hilh ahi, Na lahva mi khat in kei ahung mansah diing hi, a chi a. 
MAT.26.22	Huleh amahuh chu a lungdong mahmahta va, a kawmah, Lalpa, kei ka hi maw, a chi chiatta va. 
MAT.26.23	Huin ama’n a dawng a, An kuang hung sawhpihpa ngei in kei ahung mansah diing hi. 
MAT.26.24	Mihing Tapa chu a tanchin kigial bang jelin a pai diing ahi; hizongleh mihing Tapa mansah diingpa tung a gih hi! hupa chu ana pianglou hileh amah diingin a hoihzaw diing hi, a chi a. 
MAT.26.25	Huin a mansahtupa Juda in a dawng a, Houtupa, kei ka hi maw? a chi a. Ama’n a kawmah, Nangma'n na chita hi, a chi a. 
MAT.26.26	Huleh an a neeh laiun, Jesu’n tanghou a la a, a vangpiah a, a balkeeh a, huleh a nungjuite a pia a, La unla, ne un; hichu ka tahsa ahi, a chi a. 
MAT.26.27	Huin nou a la a, kipaahthu a soi a, a kawmvah a pia a, Na bawnun dawn un; 
MAT.26.28	Hichu sualnate ngaihdamna diing a mi tampite diinga pawt thuhun thah a ka sisan chu ahi. 
MAT.26.29	Hizongleh ka hung hilh ahi, Ka Pa gam a nanguh toh a thah a ka dawn ni a tun masiah, tukal hi grepgah tui ka dawn kiit nawn sih diing hi, a chi hi.
MAT.26.30	Huleh la khat a sah zou un a pawt va, Olive taang ah a chiahta uhi. 
MAT.26.31	Huleh Jesu’n a kawmvah, Tu jan chiangin na bawnun, ka tunga lungthuai veh diing na hi uhi; ajiahchu, Belaampu ka jep diing a, huleh belaamhon chu a dalhjah diing uh, chih gelh ahi. 
MAT.26.32	Hizongleh ka thohkiit nung chiangin Galili gam ah na ma vah ka chiah diing, a chi a. 
MAT.26.33	Peter in a dawng a, a kawmah, Mi zousiah na tungah lungthuai veh zongle uh kei chu ka lungthuai sih diing, a chi a. 
MAT.26.34	Jesu’n a kawmah, Chihtahzetin ka hung hilh ahi, Tu jan chiang leh, aahkhuan ma in thumvei na hung kihetmohbawl diing, a chi a. 
MAT.26.35	Peter in a kawmah, Nang toh sikhawm diing hizongleng ka hung kihetmohbawl sih diing, a chi a. Hubangmahin nungjuite zousiah in zong a chi chiat uhi.
MAT.26.36	Huin Jesu chu amahuh toh mun khat, Gethsemani a chih uh a tung a, huleh a nungjuite kawmah, Paama ka va haamtei kalin hi-ah na tou un, a chi a. 
MAT.26.37	Huleh ama’n Peter leh Zebedi tapate nih a pui a, lungsim in a mangbangta a. 
MAT.26.38	Huin ama’n a kawmvah, Ka lungsim sihna khopin a lunggim hi; hi-ah um unla, hung veenpih un, a chi a. 
MAT.26.39	Huin amah chu themkhat a chiah gamla deuh a, a khupboh a, Aw Pa, ahihtheihleh hi nou hung peelsah in; ahihvangin keimah thu hilouin nang thuthu hizaw heh, chi'n a haamtei a. 
MAT.26.40	Huleh nungjuite kawmah a hung a, amahuh chu ihmuin ahung mu a, huin Peter kawmah, Nangun daahkal khat zong hung veenpih zoulou na hi uh maw? 
MAT.26.41	Heemna a na luut louhna diingun kiging zingin haamtei un; hagau in chu a peih a, tahsa chu a haat sih hi, a chi a. 
MAT.26.42	A nihveina ah ava chiah kiit a, Aw Pa, ka dawn louha hi nou in hung peel thei lou ahihleh, nang thuthu hita heh, chi'n a haamtei a. 
MAT.26.43	Huin a hung a, amahuh ihmuin ahung mu kiit a; ajiahchu a ihmut uh a suaah mahmah hi. 
MAT.26.44	Huleh amahuh a nusia a, a chiah kiita, a thumveina ah a soi ngei soi in, a haamtei kiit a. 
MAT.26.45	Huin a nungjuite kawmah a hung a, a kawmvah, Tuin chu ihmu unla khawldamta un, ngai un, a hun ahung tungta hi, Mihing Tapa hi misualte khutah matsah ahita. 
MAT.26.46	Thou unla, i chiah diing uh; en un, ahung mansahtu diing ahung tungta hi, a chi hi.
MAT.26.47	Huleh a soi laiin, en un, sawmlenihte laha khat, Juda chu, siampu lalte leh upate kawma kipat, mipi nasatah mai namsaau leh khetbuuh tawite toh a hungta a. 
MAT.26.48	Huleh a mansahtu diingpa in amahuh chiamchihna a hilh masa a, Ka tawp penpen amah ahi diing hi; amah chu man un, chi'n. 
MAT.26.49	Huleh ama’n chu Jesu ahung zuanpah a, Chibai, Houtupa, a chi a; huin amah chu a tawp a. 
MAT.26.50	Huleh Jesu’n a kawmah, Lawm, bang diinga hung na hiai? a chi a. Huin amahuh a hung va, Jesu tungah khut a ha va, a manta uhi. 
MAT.26.51	Huleh ngai in, Jesu umpihte laha mi khat in a khut in a sawh a, a namsaau a doh a, siampu lal suaahpa a saat a, a bil a saatkhiahsah hi. 
MAT.26.52	Huin Jesu’n a kawmah, Na namsaau a koihna ah koih kiit in; ajiahchu namsaau pan photmah namsaau maha si diing ahi uhi. 
MAT.26.53	Tuin zong angel saanggup mun sawmlenih sanga tamzaw hung sawlsah diing a ka Pa kawma ngen thei lou hung sa na hi uh maw? 
MAT.26.54	Hizongleh huchi hitaleh, Pathian lehkhathu hitobanga hung um ngei diing chu bangchi'n a taangtung theita diai? a chi a. 
MAT.26.55	Hu daahkal mahin Jesu’n mipite kawmah, Guta man diing bang jenin, namsaau leh khetbuuh tawiin kei man diingin na hung u'maw? Nichin in Pathian biahinn ah thuhilh in ka tou a, na hung man sih va. 
MAT.26.56	Hizongleh zawlnei lehkhathu ahung taangtun theihna diing a hite zousiah hung um ahi, a chi a. Huin nungjuite zousiah in a nusia va, a taita uhi.
MAT.26.57	Huleh Jesu mantute’n amah chu siampu lalpen Kaiapha inn a lehkhagialtute leh upate umkhawmna ah a pui va. 
MAT.26.58	Hizongleh Peter in siampu lalpen innpi dongin gamlatahin a jui a, huin a va luut a, a tawpna heet tum in veengtute lahah a va tou a. 
MAT.26.59	Huleh siampu lalte leh upate leh vaaihawmte zousiah in, Jesu chu a thah theihna diingun heetpihtu dihlou a hawl va; 
MAT.26.60	Hizongleh a mu sih uh; ahi, heetpihtu dihlou tamtah ahung vang un, a mu tuan sih uh. A tawpah heetpihtu dihlou nih a hung va, 
MAT.26.61	Hi Pa’n Pathian biahinn susia a ni thum sunga bawl kiit thei ka hi, a chi hi, a chi va. 
MAT.26.62	Huin Siampu lalpen chu a dingdoh a, a kawmah, Bangmahin na dawng sih maw? hite hung heehna bangchidan ahiai? a chi a. 
MAT.26.63	Hizongleh Jesu chu a haam keei sih a. Huin siampu lalpen in a kawmah, Pathian hing min in ka hung vau ahi, Pathian Tapa Khrist na hihleh hih louh hung hilh in, a chi a. 
MAT.26.64	Jesu’n a kawmah, Na chita hi: himahleh ka hung hilh ahi, Tunung chiangleh mihing Tapa silbawltheihna jiatlama tou leh, vaan mei tunga hung na mu diing uhi, a chi a. 
MAT.26.65	Huin siampu lalpen in a puan a botkeeh a, Pathian a soisia hi; heetpihtu dang bang diing i chi nalai diai? ngai un, Pathian a soisiatna chu tuin na ja uhi. 
MAT.26.66	Bang na chi ngaih viai? a chi a. Amahun a dawng va, Si taah ahi, a chi va. 
MAT.26.67	Huin a maaitang ah chil a siat va, a tuum va, huleh a dangte’n a khutpeeh un a beeng va, 
MAT.26.68	Nang Khrist, hung hilh in, koi ahiai ahung beeng? a chi uhi.
MAT.26.69	Huleh Peter chu polamah huang sungah a tou a, huleh nungaah khat a kawmah a hung a, Nang zong Galili mi Jesu toh lawikhat na hi, a chi a. 
MAT.26.70	Hizongleh ama’n chu, Na thusoi ka he sih, chi'n a bawnva ma ah hemoh a kipang a. 
MAT.26.71	Huin innliima ava pawt tahin nungaah dang in amah chu ana mu-a, hu mun a umte kawmah, Hi mipa zong Nazareth Jesu kawma um ahi, a chi a. 
MAT.26.72	Huin ama’n, Hupa zaw ka he sih, chia kichiam in a kiheetmohbawl kiitta hi. 
MAT.26.73	Huleh tomkhat zouin hu mun a dingte a hung va, Peter kawmah, Nang zong a lahva khat na hi ngei mei; ajiahchu na haam in a kihe hi, a chi va. 
MAT.26.74	Huin ama’n, Hupa chu ka he top sih, chi'n haamsia kilohin a kichiamta a. Huin aah a khuangpahta hi. 
MAT.26.75	Huleh Peter in Jesu thusoi, aahkhuan ma in thumvei na hung kiheetmohbawl diing, a chih chu ahung hedohta a. Huin polam ah a pawt a, a kap huthutta hi.
MAT.27.1	Jingkal ahung hihin, siampu lalte leh vaantaang upate zousiah Jesu thahna diingin a kihoukhawm va; 
MAT.27.2	Huin amah chu a kaan va, a pui va, gamoptu Pontia Pilat kawmah a pekheta uhi.
MAT.27.3	Huin Juda a mansahtu in Jesu siamlouh a tangsah uh chih a heet in a kisiih a, hu dangka sawmthum chu siampu lalte leh upate kawmah ahung tawi kiit a, 
MAT.27.4	Mikhial lou sisan ka matsah chu ka sual ahi, a chi a. Huleh amahun, Hu kei uh diingin bang a khawh diai? nang na lohloh kilohta in, a chi va. 
MAT.27.5	Huin ama’n dangka chu Pathian biahinn sungah a sepluut a, a pawt a, chiah in ava kikhailum hi. 
MAT.27.6	Huleh siampu lalte’n dangka chu a la va, Sisan man ahih jiahin hichu thohlawm bawm a koih a siang sih hi, a chi va. 
MAT.27.7	Huleh a kihoukhawm va, mikhual vuina diingin hu sum in beelkhengtu mun a leita uh. 
MAT.27.8	Hujiahin hu mun chu tutanin, Sisan mun a chi uhi. 
MAT.27.9	Huchi'n zawlnei Jeremiah thusoi, Israel tate laha koite aha in ana sahsa uh, amah man diing dangka sawmthum chu a la va; 
MAT.27.10	Huleh Lalpa hung chiam bangin, beelkhengtu mun man diingin a pia uh, a chih chu hung taangtung ahita hi.
MAT.27.11	Huin Jesu chu gamoptu ma ah a ding a, huleh gamoptu’n, Judate Kumpipa na hi maw? chi'n a dong a, Huin Jesu’n a kawmah, Hi e, a chi a. 
MAT.27.12	Huleh siampu lalte leh upate’n amah a heeh laiun bangmahin a dawng sih hi. 
MAT.27.13	Huin Pilat in a kawmah, Ahung heehna zoujai uh jalou na hi maw? a chi a. 
MAT.27.14	Huleh ama’n kamkhat in zong a dawng sih a; huphetin gamoptu’n thum ah a sa mahmah hi. 
MAT.27.15	Huleh gual vaah ni chianga gamoptu’n suangkul taang khat, mipite’n a teel penpen uh a hahsah veu ahi a. 
MAT.27.16	Hulaiin Barabba a chih uh, gilou a kithangtah suangkul taang khat a um a. 
MAT.27.17	Hujiahin amahuh ahung kikhop tahun, Pilat in a kawmvah, Koi zaw ahiai ka hung hahdohsah na deih uh? Barabba ahiai? Jesu Khrist kichi? a chi a. 
MAT.27.18	Ajiahchu thangsiat jiaha a matsah uh ahi chih ama’n a he hi. 
MAT.27.19	Huleh vaihawmna touphah a, a tou laiin, a ji in a kawmah mi a sawl a, Hu mi dih tungah bangmah bawl sin; ajiahchu amah jiahin tu ni’n ka mang in sil tampi ka thuaah hi, a va chisah hi.
MAT.27.20	Hizongleh siampu lalte leh upate’n Barabba chu ngen a, Jesu chu sulum diingin mipite a heem va. 
MAT.27.21	Gamoptu’n a dawng a, a kawmvah, Nihte laha koi zaw hung hahkhe leng chi na hi viai? a chi a. Amahun, Barabba, a chi va. 
MAT.27.22	Pilat in a kawmvah, Ahihleh Jesu Khrist kichi hi bang ka lohta diai? a chi a. Amahun a bawnun a kawmah, Kros ah kilhbeh in um heh, a chi va. 
MAT.27.23	Huin gamoptu’n, Bang diingin eimaw? Bang bawlsual a nei ei? a chi a Amahun a bawnun, Kros ah kilhbeh in um heh, chi'n a kikou saan uhi. 
MAT.27.24	Pilat in bangmah loh theih louh leh, buaina semsem hi diing ahi chih a muh tahin, tui a la a, mipi ma a, a khut sil in, Hi mi dih sisan ah mohna bei ka hi; nangun na lohloh kiloh un, a chi a. 
MAT.27.25	Huin mipi zousiah in a dawng va, A sisan phuba chu keiuh tung leh ka tate uh tungah tu heh, a chi va. 
MAT.27.26	Huin ama’n Barabba chu a kawmvah a hahkhiahsahta a; huleh Jesu chu a jep zohin kilhbeh diingin a pedohta hi.
MAT.27.27	Huin gamoptu sepaihte’n Jesu chu innpi ah a puiluut va, a kawmah sepaih hon a bawnin a khawm va. 
MAT.27.28	Huleh amah puan a hawhkhiahsah va, puansandup a silhsah uhi. 
MAT.27.29	Huleh linglukhuh a phan va, a khuhsah va, a khut jiatlam ah sialluang a tawisah va; huleh a ma ah a khupdin va, Chibai, Judate Kumpipa! chi'n chiamnuih bawlna in a nei uhi. 
MAT.27.30	Huleh a tungah chil a siat va, sialluang chu laahsah in a lu a jepna uhi. 
MAT.27.31	Huleh amah chiamnuih bawlna a neih zoh un, puansandup chu a hawhkhiahsah va, kilhbeh diingin a puita uhi. 
MAT.27.32	Huleh ahung pawtdoh uleh, Cyrene mi, a min Simon kichi mi khat a mu va; amah chu a kros paw diingin a man uhi. 
MAT.27.33	Huleh Golgotha kichi mun ahung tun un, huchu luguh mun chihna ahi. 
MAT.27.34	Amah chu uain thuuh, silkha toh kihal dawn diingin a pia va: ama’n huchu a chiam a, a dawn nuamta sih hi. 
MAT.27.35	Huleh amah chu kros ah a kilh va, huleh aaisaan in a puante chu a kihawm va; zawlnei in, Ka puante chu a kihawm va, ka puannaah tungah aai a saan uh, chia ana soi a taangtunna diingin. 
MAT.27.36	Huleh huah a tou va, amah chu a veengta uhi. 
MAT.27.37	Huleh a heehna; Hichu JUDATE KUMPIPA Jesu ahi, chia gelh a lu tungah a taah uhi. 
MAT.27.38	Huleh amah toh suamhaat mi nih zong a kilhbeh va, a jiatlam ah khat, a veilam ah khat. 
MAT.27.39	Huleh mi vaahleh phot in a lu uh thing in, a elhou va, 
MAT.27.40	Nang, Pathian biahinn susia a ni thum sunga bawl kiitpa, nang leh nang kihunkheta’n Pathian Tapa na hih leh kros dawn apat hung kumkhia in, a chi va. 
MAT.27.41	Hubangmahin siampu lalte’n zong elhou in, lehkhagialtute leh upate toh, 
MAT.27.42	Ama’n midang a hundam a; amah leh amah laha kihundam thei sih. Israelte Kumpipa ahihleh kros dawn apat hung kumta henla, huchileh ka gingta mei diing uh. 
MAT.27.43	Ama’n Pathian a muang vele; Amah deih ahihleh tuin hunkheta hen; Pathian Tapa ka hi, a chi ngal a, a chi va. 
MAT.27.44	Hu suamhaatte, amah toh a kilhbehte un zong huchimahin a elhou uhi.
MAT.27.45	Huleh pung guupna apatin pung kuaahna tandongin leitung pumpi ahung mialta a. 
MAT.27.46	Huleh pung kuaahna diing velin, Jesu chu aw ngaihtahin a kikou a, Eli, Eli, lamasabakthani? a chi a. Huchu, Ka Pathian, ka Pathian, bang diinga hung taisan na hitai? chihna ahi. 
MAT.27.47	Amah kawma ding khenkhatte’n huchu a jah un, Hipa’n Elijah a kou ahi, a chi va. 
MAT.27.48	Huleh a lahva mi khat a taipah a, spanji a la a, uain thuuh ah a diah a, sialluang mongah a taah a, a dawn diingin a petou hi. 
MAT.27.49	A dangte’n chu, Huchisah in; amah hundam diingin Elijah ahung naimah i en diing uh, a chi va. 
MAT.27.50	Jesu chu aw ngaihtahin a kikou kiit a, a hagau a hahta hi. 
MAT.27.51	Huleh ngai in, Pathian biahinn puanjah chu a tunglam apatin a nuailam tanin keeh nih ahung kisuaha; huleh ziil ahung liing a, suangpite ahung pawhkeeh a, 
MAT.27.52	Huleh haante ahung kihong a; misiangthou ihmusate sapum tampi kaihthoh in a umta uh, 
MAT.27.53	Huleh amah thohkiit nungin haante apat hung pawtdohin khopi siangthou ah a luut va, huleh mi tampi kawmah a kilaah uhi. 
MAT.27.54	Huin sepaih zahoutu leh a kawma Jesu veenga umte’n ziilling leh sil hung umte a muh un nasatahin a lauta va, Hichu Pathian Tapa ahi ngei mei, a chi va. 
MAT.27.55	Huleh Galili gam apata a natohsah jel kawma Jesu hung jui numei tamtah hu munah a um va, gamlatah apatin a en zing va; 
MAT.27.56	Hute lahah chu Mari Magdalene, Jakob leh Jose nu Mari, huleh Zebedi tate nu chu a um uhi.
MAT.27.57	Nitaahlam ahung hihin, Jesu nungjui hive, Arimathia khua a um, a min Joseph, mihausa khat a hung a, 
MAT.27.58	Amah chu Pilat kawmah a va chiaha, Jesu luang a ngen a. Huin Pilat in luang chu piah diingin thu a pia a. 
MAT.27.59	Huleh Joseph in a luang chu a la a, puannem siangtahin a tuam a, 
MAT.27.60	Huin a haan thah, suang a khuaah hawmah a sial a; huleh haan kot ah suang lianpi khat a liihluut a, a chiahta hi. 
MAT.27.61	Huleh Mari Magdalene leh Mari dang huah, haan mazawnah tou in a um uhi.
MAT.27.62	Huleh a jingin, huchu kiginni jingni ahi a, siampu lalte leh Pharisaite Pilat kawmah a hungkhawm va, 
MAT.27.63	Pu, hu miheemhaatpa’n a dam laia, Ni thum nungin ka thou kiit diing a chih ka he zing uhi. 
MAT.27.64	Hujiahin haan chu ni thum tan hoihtaha veen diingin thu pia in, huchilou inchu jan chiangin a nungjuite hungin amah a va gu diing va, mipi lahah, Misi laha kipatin a thou kiitta hi, a chikha diing uhi; huchileh khelhna masa sangin khelhna nunung a sezawkha diing hi, a chi va. 
MAT.27.65	Pilat in a kawmvah, Veengtu mi na nei uh ahi sih maw: chiah unla na theihpa tawp un veeng hoihsahta un, a chi a. 
MAT.27.66	Huchi’n a chiah va, haan chu a enchian va, a suang a chiamchih va, veengtu a koihta uhi.
MAT.28.1	Khawlni beikuan, hapta ni masapen diing khua ahung vaah kuanin, Mari Magdalene leh Mari dang chu haan en diingin a hung va. 
MAT.28.2	Huleh ngai in, zil nasatahin ahung liing a; ajiahchu Lalpa angel vaan apatin ahung kumsuh a, huleh haan kot apat suang a liihkhia a, a tungah a touta hi. 
MAT.28.3	A meel kilatdan chu kawlphe bangmai ahi a, a puansilh chu vuuh bangin a vaam hi. 
MAT.28.4	Huleh amah a lau jiahun veengtute chu a kithing va, misi bangin ahung umta uhi. 
MAT.28.5	Huin angel in numeite a houpih a, a kawmvah, Lau sih un; Jesu kilhbeh a um chu na hawl uh chih ka he hi. 
MAT.28.6	Amah hi-ah a um sih; ajiahchu ama’n a soi bangin a thouta hi. A lupna mun hung en mah un. 
MAT.28.7	Huleh kintahin chiah unla, nungjuite kawmah, Misi lah apatin a thou kiitta; huleh, ngai un, Galili gam lamah na ma vah a chiah hi, hu mun ah amah na mu diing uh, chi'n va hilh un; ngai un, Ka hung hilh zouta hi, a chi a. 
MAT.28.8	Huin amahuh chu lau leh kipaah mahmah kawmin, haan apatin kintahin a chiah va; huleh a nungjuite va hilh diingin a taita va. 
MAT.28.9	Huleh a nungjuite va hilh diing a a chiah laiun, ngai in, Jesu’n amahuh a tuaah a, Chibai, a chi a, Huin a hung va, a keengte tu in a bia uhi. 
MAT.28.10	Huin Jesu’n a kawmvah, Lau sih un; chiah unla, ka unaute Galili gam a chiah diingin va hilh un, hu mun ah ahung mu diing uhi, a chi a. 
MAT.28.11	Huleh amahuh a chiah laiun, ngai in, veengtute khenkhat khopi sungah a hung va, siampu lalte kawmah sil umdan zousiah a va hilh va. 
MAT.28.12	Huleh upate toh a kikhop va a kihoutuaah zohun, sepaihte kawmah sum tampi a pia va, 
MAT.28.13	A kawmvah, Jan in, ka ihmut kal un, a nungjuite a hung va, amah ana guta uh, chi un. 
MAT.28.14	Huleh gamoptu’n ana jah taahleh, keiun amah ka heem diing va, nanguh ka hung hunkhe nadiing uh, a chi va. 
MAT.28.15	Huchi'n sum chu a la va, amahuh a hilh bang ngeiun a bawlta uh; huleh hi thu chu Juda mite lahah tuni tanin a kisoi nalai hi. 
MAT.28.16	Huin nungjui sawmlekhatte chu Galili gam ah Jesu’n a guatsah taang ah a chiah va. 
MAT.28.17	Huleh amah a muh tahun chibai a buuh va; hizongleh khenkhat in a ginglel uhi. 
MAT.28.18	Huin Jesu chu a kawmva hung in amahuh a houpih a, Vaan leh lei a thuneihna zousiah ka kawmah piah ahita. 
MAT.28.19	Hujiahin chiah unla, nam chin a mi nungjui in siam unla, Pa leh Tapa leh Hagau Siangthou min in baptis un; 
MAT.28.20	Thu ka hung piah zousiah jui diingin thuhilh un; huleh ngai un, kei bangchihtanin, khovel tawp dongin na kawmvah ka um diing hi, a chi hi. Amen.
MRK.1.1	Pathian Tapa, Jesu Khrist Tanchinpha kipatna; 
MRK.1.2	Zawlneite lehkhabu ah, Ngai in, ka sawlleh na ma ah ka sawl a, ama’n na lampi a bawl diing. 
MRK.1.3	Gamdaai a mi kikou aw in, Lalpa lamlian sial unla, a lampite hihtang un, a chi, chi a kigial bangin. 
MRK.1.4	John in gamdai ah a baptis a, sualte ngaihdamna diing a kisiihna baptis thu a soi hi. 
MRK.1.5	Huleh Judia gam mi zousiah leh Jerusalem a umte chu a pawt va, a kawmah a chiah va, a sualte uh thuphatawi in Jordan lui ah baptisma a tang chiat uhi. 
MRK.1.6	Huleh John chu sangawngsaau mul puan silh in, a kawng savun kawnggaah in a gaah a; huleh a an chu khaukhup leh gam khuaizu ahi. 
MRK.1.7	Huleh, Ka nung ah kei sanga lianzaw khat a hung a, kei chu kuun a, a keengtophah khau phel taah zong ka hi sih. 
MRK.1.8	Ke'n chu tuiin ka hung baptis a; hizongleh ama’n chu Hagau Siangthou in nanguh ahung baptis diing, chi'n a soi hi.
MRK.1.9	Huleh hu hun laiin hichi ahung hi a, Jesu chu Galili gam a Nazareth khua a kipanin a hung a, John kawmah Jordan lui ah baptisma a tang a. 
MRK.1.10	Huleh tui lah apat ahung pawt tahin, vaan kihong a, Hagau vakhu banga a tunga hung kumsuh a mu a; 
MRK.1.11	Huleh vaan a kipanin aw khat ahung ging a, Nang ka Tapa deihtah na hi, na tungah ka kipaah mahmah hi, chi'n.
MRK.1.12	Huleh Hagau in amah chu gamdai ah a sawldohpah a. 
MRK.1.13	Huleh amah chu Setan heem a um in ni sawmli gamdai ah a um a; huleh gamsate lahah a um a; angelte’n a nna a tohsah uhi.
MRK.1.14	Huchi'n John suangkul a, a khum nungun, Jesu chu Pathian gam Tanchinpha soiin Galili gam ah a hung a, 
MRK.1.15	A hun a tungta a, huleh Pathian gam a naita hi; kisiih unla, Tanchinpha gingta un, chi'n.
MRK.1.16	Huleh Galili diil geia a vaahna ah Simon leh a unaupa Andru diil a leen sep a mu a; ajiahchu ngaman mi ahi uhi. 
MRK.1.17	Huleh Jesu’n a kawmvah, Hung jui un, mihing man di’n ka hung siam diing, a chi a. 
MRK.1.18	Huleh amahun a leente uh nusia in amah a juipah uhi. 
MRK.1.19	Huleh hu a kipana themkhat a chiah gamlaat leh Zebedi tapa Jakob leh a unaupa John a mu a; amah uh chu a leen uh phoh a kuang a um mah ahi uh a. 
MRK.1.20	Huleh ama’n amah uh a koupah a; huin amahun a pa uh Zebedi chu a suaah thalaahte u’toh kuang a nusia in amah a juita uhi.
MRK.1.21	Huleh amah uh chu Kapernaum khua ah a luut va; huleh khawlni’n kikhopna inn ah a luutpah a, thu a hilh hi. 
MRK.1.22	Huleh amahun a thuhilh chu limdang a sa mahmah va; ama’n lehkhagialtute bang hilou a, thuneitah banga a hilh jiahin. 
MRK.1.23	Huleh a kikhopna inn vah dawiniin paai mi khat ana um a; amah chu a kikoudoh a; 
MRK.1.24	Ka tangun hung umsah in; Nazareth Jesu, nang leh kei un bang ahiai kizopna i neih? kei uh sumang diing a hung na hi maw? Koi na hih ka hung he hi, Pathian misiangthou na hi, chi'n. 
MRK.1.25	Huleh Jesu’n amah a tai a, Sip inla, a sung apatin hung pawt in, a chi a. 
MRK.1.26	Huleh dawiniin in mipa chu a soisa vah a, hah kou a kikou in a sung apat ahung pawtta hi. 
MRK.1.27	Huleh a bawnun limdang a sa mahmah va, huchi'n, Hi bang ata ei leh? bangchi bang thuhilhna thah a ta ei? Ama’n thunei tahin dawiniinte nasan thu a pia a, a thu a mang uh, chi in a kidongtuah uh. 
MRK.1.28	Huleh Galili gam kiimvel zousiah ah, gam chinah a tanchin a thangsuahpahta hi.
MRK.1.29	Huleh kikhopna inn a kipat a pawt un Simon leh Andru inn ah Jakob leh John toh a luutpah va. 
MRK.1.30	Huleh Simon ji nu chu khosih a na in ana lum a, huleh amahnu tanchin ana hilhpah uhi. 
MRK.1.31	Huleh ama’n amahnu chu a khut a va tu in a phong a; huin a khosih in a nusepah a, huleh amahnu’n a nna uh a tohsah hi. 
MRK.1.32	Huleh nitaahlam, nitum in, damlou zousiah leh dawi paaite a kawmah ahung pui uh a, 
MRK.1.33	Huleh khopi sunga mi zousiah chu kotpi bulah a kikhawm va. 
MRK.1.34	Huleh ama’n mi tampi natna tuamtuam a nate a sudam a, dawi tampi a nohdoh a; huleh dawite’n amah a heet jiahun a haam diinguh a phal sih hi.
MRK.1.35	Huleh jingkal in, kho vaah ma daihin a thou a, a pawt a, munsip ah a va chiah a, huah a haamtei hi. 
MRK.1.36	Huleh Simon leh a lawite’n a nungah a jui va. 
MRK.1.37	Huleh amah a muh tahun a kawmah, Mi zousiah in nang ahung hawl uhi, a chi va. 
MRK.1.38	Huleh ama’n a kawmvah, Kho nailahte ah zong thu ka soi theihna diingin i chiah diing uh; hu diing maha hung kuan ka hi ngal a, a chi a. 
MRK.1.39	Huleh ama’n Galili gam pumpi a, a kikhopna innte va thu hilhin dawite a nohdoh jel hi.
MRK.1.40	Huleh miphaah khat a kawmah a hung a, a ma a khupdin in, Na ut leh na hung susiang thei hi, chi'n a ngen a. 
MRK.1.41	Huleh Jesu’n a hehpih mahmah a, a khut a zam a, a khoih a, a kawmah, Ka ut hi; siangthouta in, a chi a. 
MRK.1.42	Huleh a soi zoh tahin a phaahna in a nusepah a, ahung siangthouta hi. 
MRK.1.43	Huleh amah a khapchat a, a sawlmangpah a; 
MRK.1.44	Huleh a kawmah, En in, koimah kawmah bangmah soi het sin; hizongleh chiah inla, siampu kawmah va kilah inla, na damsiang thu amah uh heetsahna diingin Mosi’n thu a piah silte va laan in, a chi a. 
MRK.1.45	Hizongleh amah chu a chiahdoh a, hu thu nasatah a taangkoupihin a phuangdalh panta hi; huchi'n Jesu chu a langtangin khopi sungah a luut theita sih a, gamdai munte ah a um zawta a; huleh mun chin a kipanin a kawmah mite ahung uhi.
MRK.2.1	Huleh ni bangzah aha nungin Kapernaum khua ah a luut kiit a, huleh inn ah a um chih thu ahung thangta a. 
MRK.2.2	Huleh kotkhaah kiim tanpha a, umna diing um lou khopin mi tampi ahung kikhawmpah va; huleh ama’n a kawmvah thu a soi hi. 
MRK.2.3	Huleh mizeng khat mi li in hung zawngin a kawmah ahung pui va. 
MRK.2.4	Huleh mitam jiaha a kawm nai a ahung theih louh tahun a umna inn tung a hong va; huleh a pheet vang zohun, mizeng chu a lupna toh a khaikhesuh uhi. 
MRK.2.5	Jesu’n a gindan uh a muh in mizeng kawmah, Tapa, na sualnate ngaihdam ahita, a chi a. 
MRK.2.6	Hizongleh lehkhagialtute khenkhat hu muna tou a um va, a lungsim un, 
MRK.2.7	Bang diinga hi pa’n Pathian soisia a hichibang thu a soi ahiai? Pathian chauh loungal koi ahiai sualnate ngaidam thei? chi'n a ngaihtuah uhi. 
MRK.2.8	Huleh Jesu’n a lungtang un huchibangin a ngaihtuah uh chih a lungsim in ana hepah a, a kawmvah, Bang diinga hi thute na lungtang va ngaihtuah na hi viai? 
MRK.2.9	Mizeng kawma, Na sualnate ngaihdam ahita, chih leh, Thou inla na lupna la inla, keengin chiahta in, chih khoi a baihlamzaw ei? 
MRK.2.10	A khoi hitaleh mihing Tapa’n leitung ah sualnate ngaihdam theihna, a nei chih na heetna diingun, (mizeng kawmah), 
MRK.2.11	Thou inla, na lupna la inla, na inn lamah chiahta in ka hung chi ahi, a chi a. 
MRK.2.12	Huleh amah chu a thoupah a, a lupna la in a bawn va mitmuh ah a chiahdohta hi; huchi'n a bawnun limdang a sa va, Hichibang mawngmawng i mu ngei sih, chi'n Pathian a paahtawi uhi.
MRK.2.13	Huleh amah chu diil gei ah a chiahdoh kiit a; huleh mipi zousiah a kawmah a va chiah va, amahuh thu ana hilh hi. 
MRK.2.14	Huleh a chiah pum in Alphai tapa Levi, siahdonna muna toulai a mu a, a kawmah, Hung jui in, a chi a. Huin amah chu a thou a, a juita hi. 
MRK.2.15	Huleh hichi ahung hi a, Jesu’n Levi inn a ankuang a uum leh siahdongtute leh misualte tampi in zong Jesu leh a nungjuite a uumpih va; ajiahchu tampi ahi va, a nung a jui uhi. 
MRK.2.16	Huleh lehkhagialtute leh Pharisaite’n siahdongtute leh misualte toh an nekhawma amah a muh tahun, a nungjuite kawmah, Bangchidan ahiai siahdongtute leh misualte toh a neeh a, a dawn? a chi va. 
MRK.2.17	Jesu’n hichu a jah tahin, a kawmvah, Mi damte’n doctor a mamoh sih va, mi damloute’n a mamoh zaw uhi; midihtatte kou diing a hung ka hi sih a, misualte kisiihsah diing a hung ka hi zaw hi, a chi hi.
MRK.2.18	Huleh John leh Pharisaite nungjuite’n an a ngawl veu va; huleh a hung va, a kawmah, Bang diinga John nungjuite leh Pharisaite nungjuite’n an a ngawl va, nang nungjuite’n a ngawl louh uh ahiai, a chi va. 
MRK.2.19	Huleh Jesu’n a kawmvah, Moupuite kawma mouneitu a um laisiah moupuite’n an a ngawl thei ngei viai mah? Mouneitu a kawm va a um laisiah an a ngawl thei sih diing uhi. 
MRK.2.20	Hizongleh mouneitu a kawm va kipana puimang nite ahung tung diing a, hu ni chiangin chu a ngawl diing uhi. 
MRK.2.21	Mi koimah in puan lui puan thah them in a phoh ngei sih; phoh tale uh a phohna pen in a lui pen a luai keeh diing a, a susezaw sem diing hi. 
MRK.2.22	Huleh mi koimah in uain thah savun thawl lui ah a thun ngei sih uh; thun tale uh uain thah in savun thawl chu a phukeeh diing a, uain a kibo diing a, huleh savun thawl chu a seta diing hi; uain thah chu savun thawl thah a thun ngei diing ahi zaw hi, a chi hi.
MRK.2.23	Huleh hichi ahung hi a, khawlni in buhlei lai tawnin a chiah a; huleh a nungjuite’n a chiah kawmun buhvuite a zuut panta va. 
MRK.2.24	Huin Pharisaite’n a kawmah, En in, bang diinga amahun khawlni a bawl sianglou bawl ahi viai mah? a chi va. 
MRK.2.25	Huin ama’n a kawmvah, David leh a lawite a taahsap va, a gilkial lai va a silbawl uh na simkha ngei hial sih u'maw? 
MRK.2.26	Abiathar siampu lalpen ahihlai a, Pathian inn a, a luut a, siampute chauh loungalin neeh sianglou tanghou siah a neeh a, a lawite kawma zong a piah thu, a chi a. 
MRK.2.27	Huleh ama’n a kawmvah, Khawlni chu mihing a diing a bawl ahi a, mihing chu khawlni a diing a bawl ahi sih. 
MRK.2.28	Hujiahin mihing Tapa chu khawlni Lalpa zong ahi, a chi hi.
MRK.3.1	Huleh amah chu kikhopna inn ah a luut kiit a; huah mi khutzeng khat ana um a. 
MRK.3.2	Huleh amah a heeh theihna diingun, khawlni a, a suhdam leh suhdamlouh a ensim va. 
MRK.3.3	Huleh ama’n khutzengpa kawmah, Dingdoh in, a chi a. 
MRK.3.4	Huleh ama’n a kawmvah, Khawlni in sil hoih bawl aha siang, ahihlouhleh sil hoihlou bawl? hutdam aha siang, ahihlouhleh suhlup? a chi a. Hizongleh amah uh a sip chiat va. 
MRK.3.5	Huleh ama’n a lungtang khauhdan uh poisatahin, lungthah pum a, a et kimvel nungin, hupa kawmah, Na khut zandoh in, a chi a. Huleh ama’n a zandoh a: huchi'n a langkhat bangin a damta hi. 
MRK.3.6	Huleh Pharisaite chu a pawtdoh va, amah a suhlup theihdan diing uh ngaihtuahin. Herod mite toh a kihoukhawmpah uhi. 
MRK.3.7	Hizongleh Jesu chu a nungjuite toh diil lamah a chiahta a; huleh Galili gam a kipan mipi nasatahin amah a jui va, 
MRK.3.8	Huleh a silbawl loupidante a jaun, Judia gam apat, Jerusalem apat, Idumai apat bang, Jordan gaal apat bang in; Tura leh Sidon khokiim apat bangin mipi nasatah a kawmah a hung uhi. 
MRK.3.9	Huleh ama’n mipi jiahin amah diing a kuang neu khat guatsa a koih diingin a nungjuite a hilh a, huchilou inchu amah a nehthopkha diing uh. 
MRK.3.10	Ajiahchu mi tampi a sudamta a; huchi'n natna nei photmahin amah a khoih theihna diingun a boh lutlut uh. 
MRK.3.11	Huleh dawiniinte’n amah a muh un, a ma a bohkhup in, Nang Pathian Tapa na hi, chi'n a kikou uhi. 
MRK.3.12	Huleh ama’n a tanchin phuangdoh lou diingin amahuh a khap chat hi.
MRK.3.13	Huleh taang ah a chiah tou a, a deihdeihte a kawmah a kou a; Huleh amahuh a kawmah a hung va. 
MRK.3.14	Huleh a kawm a um diingin leh, thusoi a, a sawlkhiah theihna diingin sawmlenihte a guat a, 
MRK.3.15	Damloute suhdam theihna leh, dawite nohdoh theihna thunei diingin; 
MRK.3.16	Huleh Simon chu ama’n Peter a sa a, 
MRK.3.17	Zebedi tapa Jakob leh, Jakob unaupa John; amahuh chu Bonerges a sa a, huchu, Vaanpiging tate, chihna ahi. 
MRK.3.18	Huleh Andru, Philip, Bartholomai, Matthai, Thoma, Alphai tapa Jakob, Thaddai, Kananmi Simon, 
MRK.3.19	Huleh a mansahpa Juda Iskariot zong ahi uh; huleh amahuh inn sungah a luut va. 
MRK.3.20	Huleh an nasan nesah thei lou khopin mipi ahung kikhawm kiit uh. 
MRK.3.21	Huleh a lawmte’n hichu a jahun, A ngol ahita, chi'n amah mat tum in a pawt uhi.
MRK.3.22	Huleh lehkhagialtute Jerusalem khua a kipan a hungsuhte’n, Beelzebul paai ahi, huleh dawi maangpa jiahin ahi dawite a nohdoh, a chi va. 
MRK.3.23	Huleh ama’n amahuh a kou a, a kawmvah tehkhinthu in thu a soi a, Bang chi'n Setan in Setan a nohdoh thei diai? 
MRK.3.24	Gam khat kilangkhen in kidou leh, hu gam chu a dingdoh thei sih diing hi. 
MRK.3.25	Huleh innkuan khat kilangkhen in kidou leh, hu innkuan zong a dingdoh thei sih diing hi. 
MRK.3.26	Setan zong amah leh amah kidouin kilangkhen leh a dingdoh zou sih diing a, a mangthai zaw diing hi. 
MRK.3.27	Mi koimah in mi haatpa a kaantom masat louhngalleh, mi haatpa inn a luut in a thuampuate a laahsah thei sih; a kaantom nung chiangin chu a thuampua a tomsah mai diing. 
MRK.3.28	Chihtahzetin ka hung hilh ahi, Mihing tate a sualna zousiah uleh, Pathian soisiatna lama a soisiatna zousiahte uh ngaihdam ahi diing va; 
MRK.3.29	Hizongleh koipouh Hagau Siangthou soisia in chu bangchihtanin ngaihdamna a mu sih diing a, kumtuang siamlouhtanna lauhuai ah a um zaw diing hi, a chi a. 
MRK.3.30	Dawi niin paai ahi, a chih jiahun hu thu chu a soi ahi.
MRK.3.31	Huin a unaute leh a nu a hung va, inn pua a ding in amah kou diingin mi a sawl va. 
MRK.3.32	Huleh a kiim ah mipihon a tou va, amahun a kawmah, Ngai in, inn pua ah na nu leh na unaute’n ahung hawl uhi, a chi va. 
MRK.3.33	Huleh ama’n a dawng a, a kawmvah, Ka nu leh ka unaute koite ahiai? a chi a. 
MRK.3.34	Huin a kiim a pute a envel a, En un, ka nu leh ka unaute! 
MRK.3.35	Ajiahchu koipouh Pathian deihzawng bawl photmah, hu mite chu ka unaute, ka sanggamnute leh ka nute ahi uh, a chi hi.
MRK.4.1	Huleh diil pangah thu a hilhpan kiitta a; huleh mipi nasatah a kawmah ahung kikhawm va, huchi'n diil tunga kuang ah a luut a, a touta a; huleh mipi zousiah chu diil geiah leitung ah a um uhi. 
MRK.4.2	Huleh amahuh chu tehkhinthu in thu tampi a hilh a, huleh a thuhilhna ah a kawmvah; 
MRK.4.3	Ngaikhia unla, En un, buhchithehtu khat buhchi theh diingin a kuan a; 
MRK.4.4	Huleh hichi ahung hi a, a theh laiin khenkhat lampi gei ah a tu a, huleh hute chu tungleeng vate a hung a, a ne zouta uh. 
MRK.4.5	Huleh khenkhat suang silei lahah a tu a, huleh lei a sah louh jiahin a poupah a; 
MRK.4.6	Hizongleh ni ahung satin a haivul a, huleh zung a neih louh jiahin a gogawpta hi. 
MRK.4.7	Huleh khenkhat chu lingnawng lahah a tu a, huleh ling ahung khang a, a deepmangta a, huleh gah a neita sih hi. 
MRK.4.8	Huleh a dang chu lei hoih ah a tu a, huleh pouin a khangpahta a, huleh a leh sawmthum bang, sawmgup bang, huleh zakhat bangin ahung pungta hi, a chi a. 
MRK.4.9	Huleh ama’n a kawmvah, Koipouh jahna diing a bil nei in ja heh, a chi a. 
MRK.4.10	Huleh a tang a, a um laiin a kiim a sawmlenihte toh umte’n tehkhinthu chu a dong va. 
MRK.4.11	Huin ama’n a kawmvah, Pathian gam thuguuh chu nanguh heet diing phal ahi a; hizongleh polam mite diingin chu sil zousiah tehkhinthu a hih ahi. 
MRK.4.12	Muh chu a muh theih va, a heetsiam louhna diing uleh, jah chu a jah theih va, a ngaih na a heet louhna diingun; huchilou inchu a zawleh ahung kihei kiit diing va, a sualnate uh ngaihdam ahi kha diing uh, a chi hi.
MRK.4.13	Huleh ama’n a kawmvah, Hi tehkhinthu na he sih u'maw? huleh huchi a hih inchu tehkhinthu zousiah bangchi’n na heta divuai? 
MRK.4.14	Buhchithehtu in chu thu a theh a. 
MRK.4.15	Huleh lamgei a thu thehnate chu hitobang ahi uh; thu chu a jah tahun Setan a hungpah a, a lungtang va thu kitheh chu a lamangpah hi. 
MRK.4.16	Huleh huchibang mahin suang si leia kitheh chu hite ahi uh; amahun thu chu a jah tahun kipaahtahin a pompah uh; 
MRK.4.17	Hizongleh amah vah zung a nei sih va, tomtakhat chauh a um va; hu nunga thu jiaha gimthuaahna ahung um chiangin a puuhpah uhi. 
MRK.4.18	Huleh lingnawng laha kitheh chu hite ahi uh: hute’n thu chu a ja va, 
MRK.4.19	Huleh khovel hinkhua ngaihtuahnate, hauhsat utna heemnate leh sil dangdang deihgohnate hung luut in thu chu a deep a, gahlouin a um veuta hi. 
MRK.4.20	Huleh lei hoih a kitheh chu hite ahi uh: thu chu ja in a pom va, a leh sawmthum bang, sawmguup bang, huleh za khat bangin a gah uh, a chi hi.
MRK.4.21	Huleh ama’n a kawmvah, Khawn vaah koihna a koih louh diingin, loh nuai aha, ahihlouhleh lupna nuai aha a koih diingin khawnvaah a la ngei viai mah? 
MRK.4.22	Ajiahchu kiphuang lou diing a iim bangmah a um sih a; kilang lou diing a phual zong bangmah a um sih hi. 
MRK.4.23	Mi koipouh in jahna diing a bil a neih leh ja heh, a chi a. 
MRK.4.24	Huleh ama’n a kawmvah, Bang ahiai na jah uh pilvaang un; na tehna ngeimah un ahung tehsah diing va; huleh nanguh a ngaikhete kawmah ahung piah behlap diing uh. 
MRK.4.25	Ajiahchu koipouh a nei kawmah piahbeh ahi diing a; huleh koipouh a nei lou chu a neihsun zong laahsah ahi diing, a chi a. 
MRK.4.26	Huleh ama’n, Pathian gam chu, mi’n leiah haichi tuh henla; 
MRK.4.27	Huleh jan chiangin ihmu in suun chiangin thou henla, huleh haichi chu hung pou in khang doh henla, amahpa’n laha zia he sih leh, hutobang ahi. 
MRK.4.28	Ajiahchu lei in amah in gah ahung suah jel a; a masa in a nah, huin a vui, huin a vui ah a tangching. 
MRK.4.29	Hizongleh a gah chu ahung min chiangin, buhlaah a huntaah jiahin kawite in a aat panta hi, a chi a. 
MRK.4.30	Huleh ama’n, Pathian gam chu bangtoh i tehkaahta diai? ahihlouhleh bangtoh tehkhina soi diing i ta viai? 
MRK.4.31	Hichu ankam chi tang khat leia a kituh chianga, leia haichi zousiah sangin neupen zongleh; 
MRK.4.32	A tuh nungun, ahung pou a, loupa zousiah sangin ahung lianzaw a, ba lianpi ahung nei a; huchi'n tungleeng vate a liimah a giaah uhi, hutobang ahi, a chi a. 
MRK.4.33	Huleh hichibang tehkhinthu tampiin, amahuh heet theih khamkham in a kawmvah thu a soi a; 
MRK.4.34	Hizongleh tehkhinthu louin a kawmvah thu a soi sih hi; huleh amahuh ngena a um chiangun a nungjuite kawmah sil zousiah a hilhchian jel hi.
MRK.4.35	Huleh huni mahin, nitaahlam ahung hih in, ama’n a kawmvah, Gaalkhat lamah i kai diing uh, a chi a. 
MRK.4.36	Huleh amahun mipite a sawlkhiah zoh un, kuang a a um bangbang in amah a paipihta va. Huleh a kawmah kuang neu dangte zong a um hi. 
MRK.4.37	Huleh huihpi nasatah ahung nungta a, tuikinawh chu kuang sungah ahung luut juijui a; huchi'n ahung dim phialta a: 
MRK.4.38	Huleh amah chu kuang meilamah taangkhap khap in, ihmu in a um a; huleh a phawng va, a kawmah, Houtupa, ka manthai uh poisa lou na hi maw? a chi va. 
MRK.4.39	Huin amah chu ahung thou a, huih chu a tai a, diil kawmah, Daai inla, um kinke'n in, a chi a. Huin huih chu a tawpta a, ahung sipkeeita hi. 
MRK.4.40	Huleh ama’n a kawmvah, Bang diinga huchi lau na hi viai? Ginna himhim na neih louh uh bangchidan ahiai? a chi a. 
MRK.4.41	Huleh a lau mahmah va, khat leh khat kihouin, Hipa hi bangtobang mi ahiai, huih leh diil tanphain a thu a awi uh, a kichituah uhi.
MRK.5.1	Huleh diil gaal, Gadara mite gam ahung tungta va. 
MRK.5.2	Huleh kuang a kipan ahung pawt tahin, mi dawiniin paai khat, haan a kipan hung pawt in amah ana tuaahpah a. 
MRK.5.3	Amah chu haan lah ngen a teeng ahi a; mi koima’n khainiang in a kaan thei hial sih uh; 
MRK.5.4	Kol buh in, khainiang bangin ana kaanta va, hizongleh khainiangte chu a bottan a, huleh kolte a sugawp a, mi koimah in a thunun zou sih uhi. 
MRK.5.5	Huleh suun leh janin taangte leh haante a um zingin a kikou a, suang bangin a kiziih veu hi. 
MRK.5.6	Hizongleh ama’n gamlatah apat Jesu a muh tahin, a tai a, a va beta a; 
MRK.5.7	Huleh aw ngaihtaha kikouin, Jesu, Pathian Tungnungpen Tapa, nang toh kizolhna bang ahiai ka neih? hung sugim lou diingin Pathian minin ka hung ngen hi, a chi a. 
MRK.5.8	Ajiahchu Jesu’n a kawmah, Nang dawiniin, hipa sunga kipan hung pawt in, ana chita a. 
MRK.5.9	Huleh ama’n, Na min bang ahiai? Huchi'n a dong a. Huleh ama’n, Ka min Nuai ahi, ajiahchu tampi ka hi uh, chi'n a dawng a. 
MRK.5.10	Huleh hu gam a kipan amahuh sawlmang lou diingin a kawmah hah nget in a ngen a. 
MRK.5.11	Huleh hutaha taang pangah voh hon tampi a taa a. 
MRK.5.12	Huleh dawite zousiah in, Voh sungah hung sawl in, a sung va ka luut theihna diingun, chi'n a kawmah a ngen uhi. 
MRK.5.13	Huin Jesu’n amahuh thu a pia a, huchi'n dawiniinte chu a pawt va, voh sungah a luut va; huin voh hon saang nih phial chu keenah diil lamah hah tai in a taisuhta va; huchi'n tui lahah a sita uhi. 
MRK.5.14	Huin voh chingte chu a tai va, khopi sung leh kho neu ah hi thu a va hilh va; huin amahuh chu bang sil hung um a taimah, chia en diingin ahung uh. 
MRK.5.15	Huleh Jesu kawm ahung tung va, dawi mat, nuai paaipa chu puan silh a, lungsim ngeina pua a ana tou chu ahung mu va; huin a lauta uhi. 
MRK.5.16	Huleh a mute’n dawi matpa tunga sil tundan leh, voh umtan bang amahuh ana hilh va. 
MRK.5.17	Huin amah chu a gam va kipan pawtkhe diingin a ngenta uhi. 
MRK.5.18	Huleh amah kuang a, a luut kuanin dawi paaipa’n a kawma um diing a ngen a. 
MRK.5.19	Hizongleh Jesu’n a phal sih a, a kawmah, Na inn ah na lawmte kawmah chiah inla, Lalpa’n nanga diing a sil loupi ahung bawlsah daante leh, nang ahung hehpih daante va hilh in, a chi zawta hi. 
MRK.5.20	Huin a chiah a, Jesu’n amah diing a sil loupi a bawlsah daante Dekapoli khua ah a taangkoupihta a; huleh mi zousiah in limdang a sa mahmah uhi.
MRK.5.21	Huleh Jesu kuang a gaalkhat lama ahung kai kiitin mipi tampi a kawmah ahung paikhawm va; huin amah chu diil pangah a um a. 
MRK.5.22	Huleh, ngai in, kikhopna inn a vaihawmte laha mi khat, a min Jaira kichi a hung a; Jesu a muh tahin a keeng bulaha bohkhup a, 
MRK.5.23	Ka tanu naupang neu a si dehdeh a; ahung dam a, a hin theihna diingin, hung a a tunga na khut nga diingin ka hung ngen hi, chi'n hah nget in a ngen a. 
MRK.5.24	Huleh Jesu chu amah toh a chiah a; mipi nasatahin a jui va, a tuam huthut uhi. 
MRK.5.25	Huleh numei khat Kum sawmlenih sipuuta damlou a um a, 
MRK.5.26	Doctor tampi lahah sil tampi ana thuaah in, a neih zousiah ana zang zouta a, bangmah phatuam louin a khawh zosem a. 
MRK.5.27	Amahnu in Jesu tanchin ana ja a, a nungah mipi lahah a hung a, a puan a khoih a. 
MRK.5.28	Ajiahchu a lungsim in, A puan chauh khoih leng zong ka dam mai diing, chi'n a ngaihtuah hi. 
MRK.5.29	Huin a sipuut chu a kangpah a; a natna a damta chih a tahsa ah a kiheet hi. 
MRK.5.30	Huleh Jesu’n a sunga kipanin silbawltheihna a pawt chih a hepah a, mipi lahah a kihei kimvel a, Koi ahiai ka puan khoih? a chi a. 
MRK.5.31	Huleh a nungjuite’n a kawmah, Mipi in ahung tuam huthut uh na mu ngal a, Koi ahiai hung khoih? na chih, a chi va. 
MRK.5.32	Huleh ama’n hu sil bawlnu chu muh tum in a en kimvel a. 
MRK.5.33	Hizongleh numeinu in a tunga sil kibawl he in, lau leh kituun pum in a hung a, a ma ah a bohkhup a, a kawmah thudih zousiah a hilhta hi. 
MRK.5.34	Huin ama’n amahnu kawmah, Tanu, na ginna in ahung damsahta hi; hamuangtah in chiah inla, na natna kipanin damta in, a chi a. 
MRK.5.35	Ama’n huchia a soi laiin, kikhopna inn vaihawmtu inn a kipanin mi a hung a, Na tanu a sita ve; bang diinga Houtupa subuai nalai na hiai? ahung chi a. 
MRK.5.36	Jesu’n hu thu kisoi a jah tahin, kikhopna inn vaihawmtu kawmah, Lau sin, gingta mai in, a chi a. 
MRK.5.37	Huleh ama’n Peter leh Jakob leh, Jakob unaupa John chih louh in amah a juih uh a phal sih a. 
MRK.5.38	Huleh kikhopna inn vaihawmtu inn ahung tung a, a na buai vengvung leh, kap a na maau jenjunte a mu a. 
MRK.5.39	Huleh a luut a, a kawmvah, Bang diinga kap a hichi na hi viai? naupangnu chu a si ahi sih, ihmu ahi, a chi a. 
MRK.5.40	Huin amahun awilou tahin a nuihsan va. Hizongleh amahuh chu a bawnun a nohdoh a, naupangnu nu leh pa leh a tonpihte a pui a, naupangnu umna ah a luut va. 
MRK.5.41	Huleh ama’n naupangnu chu a khut in a tu a, a kawmah, Talitha kumi, a chi a; huchu, Naupangnu thou in, ka hung chi ahi, chihna ahi. 
MRK.5.42	Huin naupangnu chu a thou a, a paipah ngal a; amah chu kum sawmlenih mi ahita him a. Huin amahun nasatahin limdang a sa uh. 
MRK.5.43	Huleh ama’n a kawmvah hi thu koimah in a heet louh diing a chi tinten a; Huleh amahnu chu neeh diing bang aha piah diing thu a pia hi.
MRK.6.1	Huleh hu a kipanin a pawt a, amah gam lamah a hung a; huleh a nungjuite’n amah a jui uhi. 
MRK.6.2	Huleh khawlni ahung hihin, kikhopna inn ah thu a hilh panta a; huleh mi tampi a thuhilh jate’n limdang a sa va, Hipa’n hi thute khoi apat a muh ahiai? a kawma pilna kipia bang pilna hi a, a khut in hichitah a sil loupi a bawl hi bangchidan ahiai? 
MRK.6.3	Amah hi Mari tapa, Jakob leh, Josse leh, Juda huleh Simon unaupa, sing kuang bawltu khu hilou amaw? A sanggamte hi ah i kawmah um hilou ahi u'maw? a chi va. Huchi'n a tungah a lungkimta sih uhi. 
MRK.6.4	Hizongleh Jesu’n a kawmvah, zawlnei chu amah gam sung leh, amah innkuante lah leh, amah innsungah chih louh zahbawl louhin a um ngei sih hi, a chi a. 
MRK.6.5	Huleh mi damlou tawmtakhatte tunga khut nga a, a suhdam chih louh hutahah sil loupi mawngmawng a bawl thei sih hi. 
MRK.6.6	Huleh ama’n a gintaat louh jiahun limdang a sa mahmah hi. Huleh khuate a thuhilh in, a chiah lehleh hi.
MRK.6.7	Huleh ama’n sawmlenihte a kawmah a kou a, nih nihin a sawldoh a; huleh dawiniinte tunga thuneihna zong a pia hi. 
MRK.6.8	Huleh a zinna va diingin chiangphut chih louh bangmah, kawljal hileh, tanghou hileh, dangka ip sunga zong sum keng lou diingin thu a pia hi. 
MRK.6.9	Hizongleh keengtophah chu but unla; huleh puannaah nih silh sih un, a chi a. 
MRK.6.10	Huleh ama’n a kawmvah, Khoi munah zong na tunna inn phot vah, hu apat na pawt masiah un umden un. 
MRK.6.11	Huleh koi hizongleh ahung tunsah louh va, na thu u’zong a ngaihkhiah louh uleh hu apat na pawt chiangun amah uh heetsahna diingin na keengtaw va leivui thingkhia un. Chihtahzetin ka hung hilh ahi, Vaihawmni chiangin hu khua thuaah diing sangin Sodom leh Gommorrah thuaah chu a dan a um zaw diing, a chi a. 
MRK.6.12	Huin a kuandohva, Mite chu a kisiih diing uh ahi chih thu a soi uhi. 
MRK.6.13	Huleh dawi tampi a nohdoh va, damlou tampi thau nuh in a sudam jel uhi.
MRK.6.14	Huleh kumpipa Herod in a tanchin ana ja a; (a min a than taah jiahin), Baptistu John misi laha kipan in ahung thou kiitta a, hujiahin sil loupite bawl theihna amah ah um in ahung kilang ahi, a chi a. 
MRK.6.15	Midangte’n, Elijah ahi, a chi va. Huleh mi dangin, zawlnei ahi, zawlneite laha khat ahi, a chi va. 
MRK.6.16	Hizongleh Herod in chu, A lu ka tansahpa John ngei ahi; misi lah apat ahung thou kiit ahi, a chi hi. 
MRK.6.17	Ajiahchu Herod in a unaupa Philip ji Herodia a kiteenpih taah jiahin Herodia jiahin mi a sawl a, John chu a mansah a, huleh amah chu kaan in suangkul aha khumta hi. 
MRK.6.18	Ajiahchu John in Herod kawmah, Na unaupa ji na kiteenpih daan ngei ahi sih, ana chi hi. 
MRK.6.19	Hujiahin Herodia in amah a mudah a, thah a ut a; hizongleh a that thei sih. 
MRK.6.20	Ajiahchu Herod in John chu midihtat leh siangthoutah ahi chih a heet jiahin a lau a, a huuh veu a; a thu a jahin a lungdong a, hizongleh kipaahtahin a ngaikhe jel hi. 
MRK.6.21	Huleh lemtaan ni khat ahung tung a, Herod in a pi ani in a mi loupite, a sepaihliante, huleh Galili gam a mi liante a diingin jan ankuang a lui a; 
MRK.6.22	Huin Herodia tanu ahung luut a, a laam a, Herod leh a kawma pute a kipaahsahta a, kumpipa’n nungaah naupangnu kawmah, Na deihdeih ngen in ka hung pe diing, a chi a. 
MRK.6.23	Huleh amahnu kawmah, Na hung nget photmah, ka gam kimkhat tan in ka hung pe diing, chi'n a kichiam a. 
MRK.6.24	Huin amahnu chu a pawt a, a nu kawmah, Bang ka ngen diai? a va chi a; Huleh amahnu in, Baptistu John lutang, ana chi a. 
MRK.6.25	Huin amahnu chu kumpipa kawmah kintahin ahung luutpah a, Baptistu John lutang tu mahmahin kuang khat in hung pe lechin ka ut, chi'n a ngen a. 
MRK.6.26	Huin kumpipa chu a lungkham mahmah a; hizongleh a kichiamnate leh, a kawma pute jiahin a nial nuam sih a. 
MRK.6.27	Huleh kumpipa in a that diingin mi khat a sawlpah a, a lutang hung tawi diingin thu a pia a; huleh amah chu chiah in suangkul sungah a lutang a va tanta hi. 
MRK.6.28	Huleh a lutang chu kuang khat in ahung tawi a, nungaah naupangnu a peta a; huin hu nungaah naupangnu in a nu kawmah a peta hi. 
MRK.6.29	Huleh a nungjuite’n hichu a jah tahun a hung va, a luang ahung la va, haan ah a vuita uhi.
MRK.6.30	Huleh sawllehte chu Jesu kawmah ahung kikhawm va, a silbawlte zousiah uleh a thuhilhnate uh ahung hilh va. 
MRK.6.31	Huin ama’n a kawmvah, Nanguh chauhin hung unla, munsip ah tomkhat hung khawl phot un, a chi a; ajiahchu huah mi ahung paileh a tam jiahin an nasan a ne man sih uhi.
MRK.6.32	Huleh amahuh chu kuang in mun sipah a tuam chiahta va, 
MRK.6.33	Huleh mipite’n a chiah lai uh a mu va, mi tampi in amah a he va, khopi chin a kipan keeng in ahung tai va, ana makhelh in a kawmah ahung paikhawmta uhi. 
MRK.6.34	Huleh Jesu’n ahung pawtdoh in mipi nasatah a muta a, a chingtu bei belaam bang ahihjiahun a hehpih mahmah a; thu tampi a hilh panta hi. 
MRK.6.35	Huin ni a vaigeih mahmah tahin a nungjuite a kawmah a hung va, Hi gamsip mun ahi a, hun laha vaigeita a; 
MRK.6.36	I kimvela loute leh khuate a va chiah a, an neeh diing a kilei theihna diingun amahuh sawldoh in; neeh diing bangmah laha nei ngal sih va, a chi va. 
MRK.6.37	Ama’n a dawng a, a kawmvah, Nangun neeh diing pia un, a chi a. Huin amahun a kawmah, Tanghou makhai za nih man va lei in, neeh diing ka pe diing uh maw? a chi va. 
MRK.6.38	Ama’n a kawmvah, Tanghou beu bangzah na nei viai? va endih vua, a chi a. Huin amahun a neih jah uh a heet tahun, Beu ngaa leh nga nih, a chi va. 
MRK.6.39	Huleh ama’n mi zousiah hampa hing tunga a lawilawi a tousah diingin thu a pia a. 
MRK.6.40	Huin amahuh a gualgual in, za khatkhat bang, sawmngaa ngaa bangin a touta va. 
MRK.6.41	Huleh ama’n hu tanghou beu ngaa leh nga nih chu a laah zohin vaan lam a en a, a vangpiah a, tanghou te chu a balkeeh a, a ma va luisah diingin a nungjuite kawmah a pia a; huleh nga nihte zong a bawn va lahah a hawmsah suahta hi. 
MRK.6.42	Huleh amahun a bawnun a ne va, a vah chiatta uhi. 
MRK.6.43	Huleh tanghou neente leh nga neente chu bawm sawmlenih dimin a luaah uh. 
MRK.6.44	Huleh tanghou nete chu mi saang ngaa vel ahi uhi.
MRK.6.45	Huleh ama’n mipi a hahkhiah sungin a nungjuite chu gaal lehlam a Bethsaida khua a na chiah masa diingin kuang ah a tuangsahpah a. 
MRK.6.46	Huleh amahuh a sawlkhiah zohin haamtei diingin taang ah a chiahta hi. 
MRK.6.47	Huleh nitaah lam ahung hihin, kuang chu diil laiah a umta a, amah chu a ngen in tual tungah a um a. 
MRK.6.48	Huleh ama’n amahuh chu huihin a lehlamlam a, a nam jiaha kuang jap a, a mangbat uh a mu a; huleh kho vaah kuan la min amah chu diil tunga a keeng a pai in a kawmlam uh ahung zu an a, amahuh paipeel a tum a. 
MRK.6.49	Hizongleh amah chu diil tunga keenga pai a muh un siha khat hiinte, a chi va, a kikoudoh uh. 
MRK.6.50	Ajiahchu a bawnun amah a mu va, a buaita uhi. Huin amahuh a houpihpah a, Ha muangtah in um un; kei ka hi; lau sih un, a chi a. 
MRK.6.51	Huleh kuang ah a kawmvah a tuangdoh a; huih chu a tawpta hi. Huin amahun soi theih louh khopin limdang a sa mahmah uh. 
MRK.6.52	Ajiahchu amahun tanghou silmahte bang a he nawn sih uhi, a lungtang uh ana ngon taah jiahin.
MRK.6.53	Huleh gaal lehlam a kai un, Genesaret gam a tung va, luipang ahung zu an va. 
MRK.6.54	Huleh kuang a kipan a pawtdoh un mite’n amah ana hepah uh, 
MRK.6.55	Hu gam sung pumpi ah a tai kimvel va, amah a um hi chih a heetna tan vah damloute a lupna un ahung zawng uhi. 
MRK.6.56	Huleh khoneute leh, khopite leh louzau bang, khoi munah zong a luutna photah, damloute chu kotzing bangah a lumsah va, a puanmong beeh khoih theih a ngen va, huleh amah khoih pouhmah chu a dam jel uhi.
MRK.7.1	Huin Jerusalem khua a kipan a hung Pharisaite leh lehkhagialtu koite aha a kawmah a hung va. 
MRK.7.2	Huleh amahun, a nungjuite khenkhat in khut niin pum a, chihchu khut sil lou a an a neeh uh a muh un, dih a sa sih va. 
MRK.7.3	Ajiahchu Pharisaite leh Judate zousiah in upate thugousiah a juih zing jiahun, a khut uh hoihtah a sil louin an a ne ngei sih uhi. 
MRK.7.4	Huleh dawl mun apat ahung chiangun, kisilzet louin an a ne sih uhi. Huleh thudang tampi juih diing a a muh uh a um a, hute chu noute, beelte, sumbeelte sil bang ahi. 
MRK.7.5	Huin Pharisaite leh lehkhagialtute’n, Bang diinga na nungjuite’n upate thugousiah banga um lou a, khut silou a an ne ahi viai? chi'n amah a dong va. 
MRK.7.6	Huin ama’n a dawng a, a kawmvah, Isaiah in nanguh milepchiahte thu ana soilawh dihten hi, Hi mite’n a muuh un ahung paahtawi va, hizongleh a lungtang uh kei apatin a gamla hi. 
MRK.7.7	Bang hitaleh a thuhilhna va mihing thupiahte a hilh jiahun, ahung biah u’chu a thawn ahi, chih gelh bangin. 
MRK.7.8	Ajiahchu nangun Pathian thupiah paampaih in, mihing thugousiah na tu uh; beelte leh noute sil bang; huleh a dang tampi huchibang silte na hawl uhi, a chi a. 
MRK.7.9	Huleh ama’n a kawmvah, Na thugousiah uh na juih theihna diingun Pathian thupiah tangtahin na paampaih uhi. 
MRK.7.10	Ajiahchu Mosi in, Na pa leh na nu zahbawl in; koipouh a pa aha, a nu aha housia chu si jiang heh, a chi a. 
MRK.7.11	Hizongleh nangun, Mi'n a pa aha, a nu aha kawma, Ka vanga na phattuamna diing uh Korban ahita, a chih inchu, (huchu Pathian kawma piah chihna ahi), amah chu a zalen diing, na chi uh. 
MRK.7.12	Huleh amah chu a pa aha, a nu aha diing a bangmah a bawlsah na phal sih uh; 
MRK.7.13	Na thugousiah uh mi na piahsawn un Pathian thu bangmahlou na suahsah uhi; huleh huchi bang sil tampi na hawl uhi, a chi a. 
MRK.7.14	Huin ama’n mipi zousiah a kawmah a kou a, a kawmvah, Na bawnun ka thu ngaikhia unla, hesiam un; 
MRK.7.15	Mihing polam apat a, a sunga luut a, amah subuah thei bangmah a um sih; hizongleh amah apat a hung pawt silte, hute ngei chu mihing subuah ahi zaw hi. 
MRK.7.16	Mi koipouh jahna diing a bil nei in ja heh, a chi a. 
MRK.7.17	Huleh ama’n mipi nusia a innsung a, a luut zohin, a nungjuite’n hu tehkhinthu amah a dongchianta va. 
MRK.7.18	Huin ama’n a kawmvah, Nanguh zong huchi lawm a heetsiam na bei na hi uh maw? Bang sil hitaleh polam a kipan a mihing sunga luut in amah a subuah thei sih; 
MRK.7.19	Ajiahchu a lungtang sunga luut lou a, a gil sunga luut zaw a, neeh chinteng susiang a dailenna a pawtkhemei ahi chih he lou na hi viai mah? a chi a. 
MRK.7.20	Huleh ama’n, Mihing sunga kipan a hung pawt, hu ngei in mihing a subuah hi; 
MRK.7.21	Ajiahchu sunglam a, mihing lungtang a kipanin, ngaihtuahna giloute, aangkawmnate, thanghuainate, tualthahnate, 
MRK.7.22	Guuhtaatnate, huaihamnate, giitlouhnate, heemhaatnate, bevennate, kimitsiipnate, soisiatnate, kiletsahnate, leh ngolhuainate bang ahung pawt veu hi; 
MRK.7.23	Hi sil gilou zousiah chu sunglam apat hung pawt in mihingte a subuah veu hi, a chi hi.
MRK.7.24	Huin a thoua, hu a kipanin Tura leh Sidon gam kual sungah a chiahta a, inn khat ah a luut a, koimah heet diing a deih sih a; hizongleh a kiphual zou sih hi. 
MRK.7.25	Huchi'n numei khat, a tanu naupang khat dawiniin paai ahi a, a tanchin ana ja a, huleh a hung a, a keeng bulaha bohkhup a. 
MRK.7.26	Hu numeinu chu Grik mi ahi a, nam lam thu ah Sirophoniki mi ahi; amahnu in a tanu sunga dawi nohdohsah diingin a ngen hi. 
MRK.7.27	Hizongleh Jesu’n amahnu kawmah, Tate hung vah phot u’heh; tate tanghou laahsah a uite kawma piah a kilawm sih, a chi a. 
MRK.7.28	Huin amahnu in a dawng a, a kawmah, Hih zaw ahi, Lalpa, ahihvangin dohkaan nuaia uite’n zong tate anneng kia a ne veu uhi, a chi a. 
MRK.7.29	Huin ama’n amahnu kawmah, Na thusoi jiahin chiahta in; dawi chu na tanu sunga kipanin a pawtta hi, a chi a. 
MRK.7.30	Huleh amahnu a inn ahung tunin dawi chu a na pawtdohta a, a tanu, lupna a lum ahung muta hi.
MRK.7.31	Huleh Tura leh Sidon gam kual sung apat pawt kiit in, Dekapoli gam lai tawnsuah peh in Galili diil ahung tungta a: 
MRK.7.32	Huleh mi bilngong, haam zong haamchian thei lou khat a kawmah ahung pui va; a tunga a khut nga diingin a ngen va. 
MRK.7.33	Huin ama’n mipi lah apatin amah a puituam a, a khutzung in a bil sungte a khoih a, huin chil a siat a, huleh a lei a khoih a; 
MRK.7.34	Huin vaan lam en in a haaihuai a, a kawmah, Ephphatha, a chi a, huchu, Kihong in, chihna ahi. 
MRK.7.35	Huin a bilte ahung vang a, a leigui a kiphel a, huleh siangtahin a haam theita hi. 
MRK.7.36	Huleh ama’n koimah hilh lou diingin amah uh a khap a; hizongleh a khap nah pouh leh a soi phuang zaw sem uhi. 
MRK.7.37	Huleh soi theih louh khopin thumah a sa va, Ama’n sil zousiah a bawl hoih ta; bilngong lah khua a jasah a, huleh haamthei lou laha haamsahta, a chi uhi.
MRK.8.1	Huchih hunlaiin mi a tam mahmah va, neeh diing bangmah a nei sih va, Jesu’n a nungjuite a kou a, a kawmvah, 
MRK.8.2	Mipite tuin ka kawmah ni thum neeh diing nei lou a um ahih taah jiahun ka hehpih mahmah hi; 
MRK.8.3	Huleh angawl in a inn vah paisah leng lamkal ah a sawlsamkha diing uh; khenkhatte hung na a gamla mahmah ngal a, a chi a. 
MRK.8.4	Huin a nungjuite’n a dawng va, Koi in hi gamdai ah mihing hizahpi vahna khop tanghou khoi a la diing ahiai? a chi va. 
MRK.8.5	Huin ama’n; Tanghou beu bangzah na nei viai? chi'n a dong a. Huleh amahun, Sagih, a chi uh. 
MRK.8.6	Huin ama’n mipite chu tual a tou diingin thu a pia a; tanghou beu sagih chu a la a, kipaahthu a soi a, a balkeeh a, huin a ma va lui diingin a nungjuite kawmah a pia a; huleh amahun mite ma ah a luita uh. 
MRK.8.7	Huleh nga tawmtakhat zong a nei va; ama’n a vangpiah a, hute zong a ma va lui diingin thu a pia hi. 
MRK.8.8	Huchi'n a ne va, a vahta uh; huleh a kham val uh neen bawm sagih dim in a luaah uhi. 
MRK.8.9	Huleh a nete chu mi saang li vel ahi va; huin amahuh a sawlmangta hi.
MRK.8.10	Huleh amah chu a nungjuite toh kuang sungah a luutpah a, Dalmanutha gam a tungta uh. 
MRK.8.11	Huleh Pharisaite ahung kuan va, amah ze-etna in, chiamchihna ngen in, amah chu thu ahung dongta uhi. 
MRK.8.12	Huin amah chu a lungsim in a khuaisa a, Bang diinga tulai khang thahte’n chiamchihna hawl ahi viai? Chihtahzetin ka hung hilh ahi, Hi tulai khang thahte kawmah chiamchihna mawngmawng a kipe sih diing hi, a chi a. 
MRK.8.13	Huin amahuh nusia in kuang ah a luut kiit a, gaal lehlamah a chiahta hi. 
MRK.8.14	Huleh nungjuite’n tanghou a keng mangngilh va, tanghou beu khat chauh chih louh kuang ah tanghou dang mawngmawng a nei sih uh. 
MRK.8.15	Huleh ama’n a kawmvah, Pil vang unla, Pharisaite leh Herod tol lahah kiveeng un, a chi a. 
MRK.8.16	Huin amahuh chu, Tanghou i neih louh jiah ahi, chi'n a kingaihtuah va. 
MRK.8.17	Huleh Jesu’n a heet tahin a kawmvah, Bang diinga tanghou na neih louh jiah va kingaihtuah na hi viai? Tutan a hethei lou leh hesiam nailou na hi uh maw? Na lungtang uh taah nalai ahi maw? 
MRK.8.18	Mit nei ngal a mu lou na hi viai mah? bil nei ngal a ja lou na hi viai mah? huleh he zing lou na hi viai mah? 
MRK.8.19	Mi saang ngaa laha tanghou beu ngaa ka balkeeh laiin a neen bawm bangzah a tai na luaahdim uh? a chi a Amahun a kawmah, Sawmlenih, a chi va. 
MRK.8.20	Huleh mi saang li laha sagih ka balkeeh laiin a neen bawm bang jah a tai na luahdim uh? a chi a Amahun, Sagih, a chi va. 
MRK.8.21	Huin ama’n a kawmvah, Bangchia hesiam lou na hi viai? a chi hi.
MRK.8.22	Huleh Bethsaida ahung tung a; a kawmah mittaw khat ahung pui va, amah khoih diingin a ngen uh. 
MRK.8.23	Huin ama’n mittawpa chu a khut in a tu a, kho polamah a puidoh a; Huleh a mit ah chil a siat a, a tungah khut a koih a, Khua na mu thei ei? chi'n a dong hi. 
MRK.8.24	Huin amahpa a daahdoh a, Mite chu sing bangin pai in ka mu hi, a chi a. 
MRK.8.25	Hunungin a mit ah a khut a koih kiit a, a mit a hahsah a; huchi'n ahung damta a, mi chinteng chu chiantahin a mu theita hi. 
MRK.8.26	Huleh amah chu, Khosung a lah luut sinla, khua a mi koimah zong hilh het sin, chi'n a inn lamah a sawlta hi.
MRK.8.27	Huleh Jesu leh a nungjuite chu a pawtdoh va, Caesarea Philippi khuate ah a chiah va; huleh lampi ah a nungjuite kawmah, Mite’n kei hi koi ka hi ahung chi viai? chi'n a dong a. 
MRK.8.28	Huleh amahun, Baptistu John ahi, ahung chi uh; hizongleh khenkhatte’n, Elijah ahi, ahung chi uh; huleh a dang in, zawlneite laha khat ahi, ahung chi uhi, chi'n a dawng uhi. 
MRK.8.29	Huin ama’n a kawmvah, Ahihleh nang un koi ka hi na hung chi viai? a chi a. Huin Peter in a dawng a, a kawmah, Khrist chu na hi, a chi a.
MRK.8.30	Huleh ama’n a tanchin koimah hilh lou diingin amahuh a khap a. 
MRK.8.31	Huleh ama’n a kawmvah, Mihing Tapa in sil tampi a thuaah diing bang, upate leh, siampu lalte leh, lehkhagialtute deih louh a, a um diing bang, thah a, a um diing bang, huleh ni thum ni a, a thohkiit diing haw bang a hilh panta hi. 
MRK.8.32	Huleh ama’n hu thute chu phuanglaah tahin a soi a. Huin Peter in amah a pui a, a vauta hi. 
MRK.8.33	Hizongleh amah chu a kihei a, a nungjuite a en a, Peter chu a vau a, Setan, ka nungah pai in, nangma’n Pathian silte ngaihtuah louin, mihing silte na ngaihtuah zaw hi, a chi hi.
MRK.8.34	Huleh ama’n mipite leh a nungjuite a kou a; a kawmvah, Mi koipouh in ahung juih nuam inchu, amah gimthuaah poisa louin, a kros pua in hung jui heh, 
MRK.8.35	Ajiahchu mi koipouh a hinna humbit tum in a taan diing a; hizongleh mi koipouh keimah leh Tanchinpha jiaha, a hinna taan in a humbit diing hi. 
MRK.8.36	Bang jiahin ahiai i chih leh mi’n khovel a pum in nei henla, amah hinna taan ngal leh bang a phatuam diai? 
MRK.8.37	Ahihlouleh, mi’n a hinna luang in bang a pe diai? 
MRK.8.38	Hujiahin mi koipouh tulai khang thah aangkawm haat leh giloute laha keimah leh ka thu zumpih chu mihing Tapa in zong angel siangthoute toh a Pa loupina a ahung chiangin, hu mi chu a zumpih ve diing hi, a chi hi.
MRK.9.1	Huin ama’n a kawmvah, Chihtahzetin ka hung hilh ahi, Hi muna dingte khenkhat chu Pathian gam silbawltheihna toh hung tung a muh masiah uh sihna chiam lou diing a um uh, a chi a. 
MRK.9.2	Huleh ni guup nungin Jesu’n Peter toh, Jakob toh, John a pui a, a tuam in taang saang tung khat ah amahuh chauh a puitou a; huleh a ma vah a meel ahung kihengdangta hi. 
MRK.9.3	Huchi'n a puansilh chu leitung a puansawp koimah in huchibanga a sawp ngou theih louh diing khopin, vuuh bang mai in a ngou in a ngou a, 
MRK.9.4	Huleh Elijah leh Mosi a kawmah ahung kilang va; Jesu toh a kihou khawm uh. 
MRK.9.5	Huin Peter in a houpih a, a kawmah, Houtupa, ei uh diingin hitaha um a hoih hi; buuh thum i bawl diing a; khat nang a diingin, khat Mosi a diingin, huleh khat Elijah a diingin, a chi a. 
MRK.9.6	Ajiahchu, a lau mahmah jiahun a soi diing pen zong a he sih hi. 
MRK.9.7	Huin meilum lom khat in amahuh ahung liah a; huleh meilum laha kipanin aw ahung ging a, Hichu ka Tapa deihtah ahi; a thu ngai un, a chi a. 
MRK.9.8	Huleh kintah a, a kiimvel uh a etpah uleh, Jesu chih louh a kawmvah midang koimah a muta sih uhi. 
MRK.9.9	Huleh taang apat ahung kumsuh laiun, mihing Tapa misi laha kipan a thohkiit masiah a sil muhte uh koimah hilh lou diingin a khap chat hi. 
MRK.9.10	Huleh hu thu chu a lungsim vah a vom zing va, Misi lah apat a thohkiit chih pen bang chihna hi diing a diai? chi'n a kidong uh. 
MRK.9.11	Huleh amahun, Bang diinga lehkhagialtute’n Elijah hung masa diing ahi chi ahi viai, chi'n amah a dong va. 
MRK.9.12	Huleh ama’n a dawng a a kawmvah, Elijah chu hung masa a, sil zousiah a bawl hoih diing mawng ahi; ahihleh mihing Tapa in sil tampi a thuaah diing a, huleh deih louhin a um ngei diing ahi, chia a tanchin bangchidana kigial a diai? 
MRK.9.13	Hizongleh ka hung hilh ahi, Hu Elijah chu a hung zouta a, huleh a tanchin a gelh bang ngei un a tungah a utut uh a bawlta uhi, a chi a.
MRK.9.14	Huleh amah a nungjuite kawma ahung tunin, a kiim va mipi nasatah leh lehkhagialtute’n amahuh ana nial uh a mu a; 
MRK.9.15	Huleh mipi zousiah in amah a muh tahun limdang a sa mahmah va, a kawma tai in chibai a va buuh uh. 
MRK.9.16	Huin ama’n lehkhagialtute kawmah, Amah u’toh bang kinial na hi viai? chi'n a dong a. 
MRK.9.17	Huin mipi laha khat in a dawng a a kawmah, Houtupa, ka tapa haam thei lou dawi paai na kawmah ka hung pui hi; 
MRK.9.18	A matna mun phot ah a heeh puuh jel a; huchi'n a chilphuan bua in, a ha bang a gawi a, a gawng deuhdeuh hi; huchi'n na nungjuite kawma hung nohdohsah un ka chih leh a bawl thei sih uh, a chi a. 
MRK.9.19	Huin ama’n amah a dawng a, Aw ginna nei lou khang thahte, na kawm va bangtan ahiai ka um diing? bangtan ahiai ka hung thuaahtheih diing? amah chu ka kawmah hung pui un, a chi a. 
MRK.9.20	Huleh amah chu a kawmah ahung pui va; huleh dawi in amah chu a muh tahin naupang chu nasatahin a soisapah a; huchi'n tualah a puuh a, chilphuan bo zengzungin a kitaal lehleh hi. 
MRK.9.21	Huleh ama’n a pa kawmah, Hichibang ahung hihna bangtan ahitai? chi'n a dong a. Huin ama’n, A naupan laia kipanin ahita. 
MRK.9.22	Huchi'n amah hihlum diingin khatvei chiangin mei laiah leh tui lahah a sawn luut veu a; hizongleh nangin bang aha na bawl theih leh hung hehpih inla, hung panpih in, a chi a. 
MRK.9.23	Jesu’n a kawmah, Na gintaat theih phot leh a gingtate diingin sil zousiah ahithei hi, a chi a. 
MRK.9.24	Huin naupangpa pa chu a kikoupah a; huleh mithi luang pum in, Lalpa, ka gingta hi, ka ginlahna hung panpih in, a chi a. 
MRK.9.25	Huin Jesu’n mipi hung taikhawm a muh tahin dawiniin chu a tai a, a kawmah, Nang haamtheih louhna leh bilngonna dawi, thu ka hung pia hi, a sung apat hung pawt inla, luut kiit nawn sin, a chi a. 
MRK.9.26	Huin dawi chu a kikou a, nasatahin a soisa a, hu zohin ahung pawtta a; huleh naupang chu mi tampite’n, A si ahi, a chih diing khop un ahung umta hi. 
MRK.9.27	Hizongleh Jesu’n amah chu a khut in a tu a, a phong a, huleh ahung thouta hi. 
MRK.9.28	Huleh inn sunga ahung luut in a nungjuite’n, Bang diinga kei un nohdoh thei lou ka hi viai? chi'n a guuhdot va. 
MRK.9.29	Huleh ama’n a kawmvah, Hitobangte hi haamteina leh angawl na loungal in a pawt thei sih hi, a chi hi.
MRK.9.30	Huleh hu a kipanin a chiahdoh va, Galili gam a tawnpeh va; huleh koimah heet diing a ut sih hi. 
MRK.9.31	Ajiahchu a nungjuite thu a hilh a, a kawmvah, Mihing Tapa chu mite khut ah a kipedohta, huchi'n a that diing va, huleh a sih nung ni thum ni in a thou kiit diing, a chi a. 
MRK.9.32	Hizongleh amahun a thusoi chu a hesiam sih va, dong laha dong ngam sih uhi.
MRK.9.33	Huleh amah chu Kapernaum khua ahung tung a, inn sunga a um laiin a kawmvah, Lampi a hu na kinialna uh bang ahiai? chi'n a dong a. 
MRK.9.34	Hizongleh amahuh chu a sipkeei uh; ajiahchu lampi ah koi ahiai lianpen diing, chi'n ahung kinial zouta uhi. 
MRK.9.35	Huin amah chu a tou a, sawmlenihte a kou a, a kawmvah, Mi koipouh a masapen hih ut chu a nunungpen ahi diing a, huleh mi zousiah natong in a um diing ahi, a chi a. 
MRK.9.36	Huin ama’n naupang neutakhat a kai a, a lailung vah a dingsah a; huleh a pom zohin a kawmvah, 
MRK.9.37	Mi koipouh ka mina hitobang naupang neutakhat sang chu kei hung sang ahi; huleh mi koipouh kei hung sang chu, kei hung sang hilouin ahung sawlpa sang ahi zaw hi, a chi hi.
MRK.9.38	Huleh John in, Houtupa, mi khat na min a dawite nohdoh ka mu va, kei uh ahung zui sih a; huleh keiuh ahung zuih louh jiahin ka khapta uhi, chi'n amah a dawng a. 
MRK.9.39	Hizongleh Jesu’n, Khap sih un; ajiahchu ka min a sil loupi bawl ngal a, kei hung soise meimei thei mi a um sih hi, 
MRK.9.40	Ajiahchu koi hitaleh ei hung dou lou chu ei lam a pang ahi. 
MRK.9.41	Mi koipouh ka min a hih jiah va, ka min a tuisih nou khat dawn diing a hung pia inchu, chihtahzetin ka hung hilh ahi, a kipaahman muh diing a taan hial sih diing hi.
MRK.9.42	Huleh koipouh kei hung gingta hi naupang neutatate laha khat zong supuuh chu, a ngawngah sumheeh suang lianpi ki-ohsah henla, tui khang lian ah kipaailuut leh amah diingin a hoihzaw diing hi. 
MRK.9.43	Huleh na khut in ahung suhpuuh leh tankhia in; khut nih nei a gawtmun mei mit thei lou a na chiah sangin, khut beia hinna a luut nang a diingin a hoihzaw hi. 
MRK.9.44	A than uh a sih louhna leh, mei kuang a mit louhna ah. 
MRK.9.45	Huleh na keeng in ahung suhpuuh leh tankhia in; keeng nih nei a gawtmun mei mit thei loua chiah sangin, keengbaai a hinna a luut nanga diingin a hoihzaw hi; 
MRK.9.46	A than uh a sih louhna leh, mei kuang a mit louhna ah. 
MRK.9.47	Huleh na mit in ahung suhpuuh leh khei khia in; mit lang nih nei a gawtmun mei kuang a paih a na um sangin mit langkhat nei a Pathian gam a luut nang a diingin a hoihzaw hi. 
MRK.9.48	A than uh a sih louhna leh, mei kuang a mit louhna ah. 
MRK.9.49	Ajiahchu michin mei kuang a soh-al in a um diing a, kithoihna chinteng chia soh-al in a um diing hi. 
MRK.9.50	Chi chu a hoih a; hizongleh chi in a alna mangsah taleh bangchi'n na alsah kiitta diviai? Nanguh ngeiah chi kineih unla, huleh khat leh khat kilem in um un, a chi hi.
MRK.10.1	Huleh amah chu hu apat a kipandoh a, Judia gam kualsung Jordan gaal lampeh ahung tungta a; huleh mipite a kawmah ahung kikhawm kiit va; huchi'n ahih ngeimah bangin amahuh thu a hilh kiit hi. 
MRK.10.2	Huleh Pharisaite a kawmah ahung va, amah ze-etna diingin, Mi'n a ji a khul a siang ei? chi'n a dong va. 
MRK.10.3	Huleh ama’n a dawng a, a kawmvah, Mosi in nanguh bang thu ahung pia ei?’ a chi a. 
MRK.10.4	Huin amahun, Mosi in kikhulna lehkha gial a kikhul a phal hi, a chi va. 
MRK.10.5	Huin Jesu’n a dawng a, a kawmvah, Na lungtang khauh jiahun ahi ama’n hi thupiah nanguh diing a ahung na gelhsah. 
MRK.10.6	Hizongleh leilung kisiam chiila kipanin Pathian in amahuh pasal leh numei in a siam hi. 
MRK.10.7	Hi jiahin pasal in a pa leh a nu a nuse diing a, a ji a tu tinten diing; 
MRK.10.8	Huleh a nihun tahsa pumkhat ahung hita diing va; huchi'n nih hi nawn louin tahsa khat ahung hi zawta diing uh. 
MRK.10.9	Hujiahin Pathian in a gawmsa chu mihingin khen sih heh, a chi a. 
MRK.10.10	Huleh inn sungah a nungjuite’n hu thu mah amah a dong kiit va. 
MRK.10.11	Huleh ama’n a kawmvah, Mi koipouh in a ji a khul a ji dang a neih leh a ji a aangkawmsan ahi. 
MRK.10.12	Huleh numei in a pasal a khul a pasal dang a neih leh a aangkawm ahi, a chi a.
MRK.10.13	Huleh a khoih diingin naupang neute a kawmah ahung pui va; huleh a nungjuite’n ahung puite ana tai uh. 
MRK.10.14	Hizongleh Jesu’n hu a muh in a lungkim hial sih a, a kawmvah, Naupang neute ka kawmah hungsah unla, khap sih un; ajiahchu Pathian gam chu huchibang mite a diing ahi. 
MRK.10.15	Chihtahzetin ka hung hilh ahi, Mi koipouh naupang neu banga Pathian gam sang lou chu, a sungah a luut het sih diing, a chi a. 
MRK.10.16	Huin ama’n amahuh a pom a, a tung vah a khut a koih a, huleh a vangpiahta hi.
MRK.10.17	Huleh lampi a chiah diing a a pawt laiin, mi khat ahung tai a, a ma ah a khupdin a, huleh a kawmah, Houtupa hoih, kumtuang hinna ka tan theihna diingin bang ahiai ka bawl diing? chi'n a dong a. 
MRK.10.18	Huin Jesu’n a kawmah, Bang diinga hoih hung chi na hiai? Khat chih louh hoih koimah a um sih, huchu Pathian ahi. 
MRK.10.19	Thupiahte na he vele, Aangkawm sin, tual that sin, Gu sin, Heetpihtu tahlouin pang sin, Mi heem sin, Na nu leh na pa zahbawl in, chihte, a chi a. 
MRK.10.20	Huin ama’n a dawng a, a kawmah, Houtupa, hihaw zousiah chu ka naupan laia kipana ka juih a hita, a chi a. 
MRK.10.21	Huin Jesu’n amah a en a, a lungsiat a, a kawmah, sil khat na sam nalai hi; chiah inla, na neih photmah zuah inla, migentheite kawmah pia in, huchi'n vaan ah gou na nei diing; huleh hung inla, kros pua in hung jui in, a chi a. 
MRK.10.22	Huin amahpa chu hu thu ah a maai ahung mualta a, huleh lunggim tahin a chiahmangta hi, sum tampi nei mi ahih jiahin. 
MRK.10.23	Huleh Jesu’n a en kimvel a, a nungjuite kawmah, Mi hausate diingin Pathian gam a luut hahsa hina mei e! a chi a. 
MRK.10.24	Huleh a nungjuite’n chu a thusoite thumah a sa thei mahmah va. Hizongleh Jesu’n a dawng kiit a, a kawmvah, Naute, hauhsatna muangte diingin Pathian gam a luut hahsa hina mei e! 
MRK.10.25	Mi hausa Pathian gam a a luut sangin, sangawngsaau phin bil vanga a luut paisuaah a baih zaw hi, a chi a. 
MRK.10.26	Huin amahun soi theih louh khopin thumah a sa va, Huchi ahihleh koi hutdam in a um zou diai? a kichi uh. 
MRK.10.27	Huin Jesu’n amahuh a en a, Mihing diingin hichu bawl gual louh ahi a, hizongleh Pathian diingin ahi sih; ajiahchu Pathian diingin sil zousiah a hithei hi, a chi a. 
MRK.10.28	Huin Peter in a kawmah, En in, kei un bangkim nusia in ka hung jui uh, chi'n a soi panta a. 
MRK.10.29	Huleh Jesu’n a dawng a, Chihtahzetin ka hung hilh ahi, Mi koi hitaleh keimah jiah leh Tanchinpha jiaha inn aha, unaupate aha, unaunute aha, pa aha, nu aha, ji aha, tate aha, huleh gamte aha nusia chu, 
MRK.10.30	Tu damsung ngeia sawinate toh innte, unaunute, nute, tate, huleh gamte a lehza a mulou diing a um sih uh; huleh khovel hung tung diing ah kumtuang hinna toh. 
MRK.10.31	Hizongleh mi tampi a masapente a nunung pen diing va, a nunungpente a masapen diing uh, a chi hi.
MRK.10.32	Huleh amahuh chu Jerusalem khua a chiahtou in lampi ah a um va, Jesu chu a ma vah a pai a; huleh amahun limdang a sa mahmah va; huleh a juih pumun a lau va. Huin ama’n sawmlenihte a pui kiit a, a tung a sil hung tung diingte a hilh panta a, 
MRK.10.33	Ngai un, Jerusalem khua a chiahtou diing i hi uh; huleh mihing Tapa chu siampu lalte leh lehkhagialtute kawmah matsah in a um diing; huleh amah chu si diingin siamlouh a tangsah diing va, Jentelte khutah a pekhe diing uh; 
MRK.10.34	Huleh amahun chiamnuih bawlna in a zang diing va, a jep diing va, chil a siatkhum diing va, huleh a that diing uh; huleh a ni thum ni in a thou kiit diing hi, a chi hi.
MRK.10.35	Huin Zebedi tapate Jakob leh John a hung va, a kawmah, Houtupa, na kawma ka deih photmah uh hung bawlsah lechin ka chi uh, a chi va. 
MRK.10.36	Huin ama’n a kawmvah, Nanguh diingin bang hung bawlsah leng na chi viai? ana chi a. 
MRK.10.37	Huin amahun a kawmah, Na loupina ah, khat na jiatlam ah, khat na veilam ah hung tousah in, a chi uh. 
MRK.10.38	Hizongleh Jesu’n a kawmvah, Bang ahiai na nget uh na he sih uhi; ka nou dawn diing na dawn thei diviai? huleh ka baptisma tan diing zong na tangthei diviai? a chi a. 
MRK.10.39	Huin amahun a kawmah, Thei e, a chi va. Huin Jesu’n a kawmvah, Ka dawn diing nou chu na dawn ngei diing va; huleh ka baptisma tan diing zong na tang ngei diing uh; 
MRK.10.40	Hizongleh ka jiatlam leh ka veilama tou diing chu kei piah diing ahi sih a, a diing va kiguatsahte kawmah piah ahi zaw diing hi, a chi a. 
MRK.10.41	Huleh sawmlenihte’n hichu a jahun Jakob leh John tungah a lungkim sih mahmah meita va; 
MRK.10.42	Hizongleh Jesu’n amahuh a kou a, a kawmvah, Jentelte tunga vaihawm diing a kiguatte chu a tung vah a lal mahmah uh; huleh a mi lianteun a tung vah thu a nei mahmah mei chih na he uh. 
MRK.10.43	Hizongleh nanguh lahah huchibang ahi sih diing hi; mi koipouh na lah va a lian hih ut chu na natongtu un a pang diing a; 
MRK.10.44	Huleh mi koipouh na lah va lalpen ut chu mi zousiah suaahin a pang diing ahi. 
MRK.10.45	Ajiahchu mihing Tapa hiilhial zong natohsah a um diingin ahung sih a, natongtu diing leh mi tampite tatna diing a a hinna pe diingin a hung zaw hi, a chi hi.
MRK.10.46	Huleh Jeriko khua ahung tung va; huleh a nungjuite leh mipi nasatah toh Jeriko khua apat a pawt laiun Timai tapa Bartimai mittaw chu lam gei ah khutdohin ana tou a. 
MRK.10.47	Huleh Nazareth Jesu ahi chih a jah tahin, Jesu, nang David tapa, hung khotuah in, chi'n a kikou a. 
MRK.10.48	Huleh mi tampi in amah chu sip diingin a khap va; hizongleh ama’n chu, Nang David tapa, hung khotuah in, chi'n a kihahkou sem hi. 
MRK.10.49	Huin Jesu chu a dinga, amahpa kouh diing thu a pia a. Huleh amahun mittawpa chu a kou va, a kawmah, Ha muangtahin um inla, thou in; ama’n nang ahung kou hi, a chi va. 
MRK.10.50	Huin amah chu a puansilh paai in a thou a, Jesu kawmah a hungta a. 
MRK.10.51	Huleh Jesu’n a dawng a, a kawmah, Na tungah bang bawl leng na ut ei? a chi a. Mittawpa in a kawmah, Lalpa, muhtheih ka ut hi, a chi a. 
MRK.10.52	Huin Jesu’n a kawmah, Chiahta in; na ginna in ahung damsahta hi, a chi a. Huin a mit ahung vaahpah a; lampi ah Jesu a juita hi.
MRK.11.1	Huleh Jerusalem kawm, Olive taanga Bethphage leh Bethani khua a tun un, a nungjuite laha mi nih a sawl a. 
MRK.11.2	Huleh a kawmvah, Na mazawn va khua ah va chiah unla; huleh a sunga na luuttah uleh, sabiltung nou kikhit, a tung a koimah tuan ngei louhna khat na mupah diing uh; huchu hung suut unla, hung kai un. 
MRK.11.3	Huleh mi koi aha in na kawm va, Bang diinga na suut uh ahiai? ahung chih leh, Lalpa’n a mamoh ahi; ahung thah kiitpah na diing, chi un, a chi a. 
MRK.11.4	Huin amahuh chu a chiah va, innpua kot bula lampi nih kisuhtuahna a sabiltung nou kikhit chu a mu va; huleh a suut va. 
MRK.11.5	Huleh hutaha ding koite aha in a kawmvah, Bang diinga sabiltung nou suut na hi viai? a chi va. 
MRK.11.6	Huin amahun a kawmvah Jesu’n thu a piah bangin a soi va; huchi'n a chiahsahta uh. 
MRK.11.7	Huin amahun sabiltung nou chu Jesu kawmah ahung pui va, a tung ah a puan uh a phah va, amah chu a tung ah a tuangta hi. 
MRK.11.8	Huin mi tampi in lampi ah a puante uh a phah va, a dangte’n lou a sawlbawh saat in lampi ah a phah uhi. 
MRK.11.9	Huleh malama paite leh nunglama juite’n, Hosanna; Lalpa mina hung pai chu a hampha hi. 
MRK.11.10	Lalpa mina hung tung diing i pu David lalgam chu a hampha hi; Tungnungpen ah Hosanna, chi'n a kikou uh. 
MRK.11.11	Huin Jesu chu Jerusalem ah Pathian biahinn ah a luut a; huleh sil zousiah a et kimvel zohin, nitaahlam zong ahung hita a, sawmlenihte toh Bethani khua ah a chiahta hi.
MRK.11.12	Huleh a jingin Bethani a kipan ahung un, a gil a kialta a; 
MRK.11.13	Huleh theipi kung nah nei gamlapi a umkhat a mu a, a gah ka muh khaah leh chi'n a va zu an a; huleh a tun in a nah loungal bangmah a mu sih; ajiahchu theipi gah hun ahi sih hi. 
MRK.11.14	Huin Jesu’n a houpih a, sing kawmah, Tunungsiah bangchihtanin koima’n nang apat gah ne nawn sih heh, a chi a. Huleh a nungjuite’n huchu a ja uhi.
MRK.11.15	Huleh Jerusalem khua ahung tung va; Jesu chu Pathian biahinn ah a luut a, biahinn sunga sil zuah leh leite a nohdoh panta a, huleh sum hengtute dohkaante leh, vakhu zuahte touna a sawnpuuhsah hi. 
MRK.11.16	Huleh mi koimah in Pathian biahinn a van a luut paisuaahpih uh a phal sih. 
MRK.11.17	Huleh ama’n a kawmvah, Ka inn chu nam chin diing a haamteina inn a kichi diing, chi a kigial hilou ahiai mah? hizongleh nangun gutate khuuh in na bawlta uh, chi'n a hilh hi. 
MRK.11.18	Huleh lehkhagialtute leh siampulalte’n hichu a ja va, amah suhmang na diing lampi a hawlta uh; ajiahchu mi zousiah in a thuhilh limdang a sah jiahun amah a lauta uhi. 
MRK.11.19	Huleh nitaah lam ahung hihin khopi a kipanin a pawtdohta hi.
MRK.11.20	Huleh jingkal a ahung paikawm un theipi kung chu a zung apat a gogawp chu ahung mu va. 
MRK.11.21	Huleh Peter in hung hedoh in a kawmah, Houtupa, en dua, theipi kung na haamsiat chu a gogawpta hi, a chi a. 
MRK.11.22	Huin Jesu’n a dawng a, a kawmah, Pathian gingta un. 
MRK.11.23	Ajiahchu chihtahzetin ka hung hilh ahi, Mi koipouh in hi taang kawmah, Kituandoh inla, tui khang lian ah kipaai in, chia a lungtanga ginglel lou hial a, a soi chu hung tung ngei diing ahi chia gingta photmah in a soi photmah a mu diing hi. 
MRK.11.24	Hujiahin ka hung hilh ahi, Sil bangkim na deih phot uh, na nget chiangun, musa in kingai un, huchi'n na mu diing uhi. 
MRK.11.25	Huleh haamtei a na din chiangun, koi tung hitaleh thupoi bang aha na neih unchu ngaidam un; na pa uh vaan a um in zong na tatsualnate uh ahung ngaihdam theihna diingin. 
MRK.11.26	Hizongleh na ngaihdam louh un chu, na Pa uh vaan a um in zong na tatsualnate uh ahung ngaidam sih diing hi, a chi hi.
MRK.11.27	Huleh Jerusalem khua ah a luut kiit va; huleh Pathian biahinn sunga, a vaah lehleh laiin, siampu lalte leh, lehkhagialtute leh upate a kawmah ahung va; 
MRK.11.28	Huleh a kawmah, Bang thuneihna in ahiai hi silte na bawl? huleh hi silte bawlna diingin hi thuneihna kuan ahung pia ei? a chi va. 
MRK.11.29	Huin Jesu’n a dawng a, a kawmvah, Ke'n zong thu khat ka hung dong diing a, hung dawng un, huchi'n bang thuneihna in ahiai hi silte ka bawl, ka hung hilh diing. 
MRK.11.30	John baptisma hi vaan a kipan ahiai, mihing a kipan? hung dawng un, a chi a. 
MRK.11.31	Huin amahuh a kingaihtuah va, Vaan apat chi leilah, bang diinga amah gingta lou, ahung chi diing a; 
MRK.11.32	Hizongleh, Mihing apat chilei lah; mipite a lau ngal va, ajiahchu mi zousiah in John chu zawlnei hitahzet in a sep uh, a chi va. 
MRK.11.33	Huin amahun a dawng va, Jesu kawmah, Ka soi thei sih uh, a chi va. Huin Jesu’n a dawnna in a kawmvah, Ke'n zong bang thuneihna a hi silte bawl ka hih ka hung hilh diah sih diing, a chi hi.
MRK.12.1	Huleh ama’n a kawmvah tehkhinthu in thu a soi panta a. Mi koi aha in grephuan a bawl a, daai in a uum kimvel a, greptui suuhna kokhuuh a lai a, innsaang khat a lam a; louhoute kawmah hohloh diingin a pia a, huleh khual gamlapi ah a chiahta hi. 
MRK.12.2	Huleh a gah loh hunin, hu an a gah a tan diing chu lou houte kawm apat va la diingin louhoute kawmah suaah khat a sawl hi. 
MRK.12.3	Huleh amahpa chu ana man va, a vua va, khutguaahin a sawl kiitta uh. 
MRK.12.4	Huin ama’n suaah dang khat a sawl kiit a; amah chu suang in ana sep va, a lutang ana suliam va, zumhuaitah a na bawl in a sawlmangta uhi. 
MRK.12.5	Huin ama’n a dang khat a sawl kiit a; amah chu ana that va, huleh a dangte tampi zong khenkhat a vua va, khenkhat a that uhi. 
MRK.12.6	Huleh ama’n tapa deihtah khat a neih nahlai jiahin, Ka tapa chu a zahtaat diing uh, chi'n a nunungpen in amah zong a kawmvah a sawlta hi. 
MRK.12.7	Hizongleh hu louhoute’n, Hichu a gouluah diingpa ahi; hungun, i that diing uh, huchi'n a gouluah diing chu ei a ahi mei diing, a chi va. 
MRK.12.8	Huchi'n amah chu a man va, a that va, huleh grephuan polamah a paaita uhi, 
MRK.12.9	Hujiahin grephuan neitu in bang a lohta diai? Amah chu ahung diing a, louhoute chu a sumangthai diing a, huleh grephuan chu mi dangte kawmah a pe diing hi. 
MRK.12.10	Hi Pathian lehkhabu thu, Inn bawlte’n a suang deih louh u’chu a ning a suang poimohpen ahung hita hi. 
MRK.12.11	Hichu Lalpa bawl ahi a, huleh i mitmuh un a limdang hi, chih na simkha sih viai mah? a chi a. 
MRK.12.12	Huin hu tehkhinthu chu amahuh dem a, a soi ahi chih a heet jiahun amah chu mat a tum va, hizongleh mite a lau uhi; huchi'n amah chu a nusia va, a chiahta uhi.
MRK.12.13	Huleh amahun a thusoite a man diingin, Pharisaite hunkhop leh Herod pawlte hunkhop a kawmah a sawl va. 
MRK.12.14	Huleh amahun ahung tunun, a kawmah, Houtupa, nang hi midihtah na hi a, mi koimah na giing sih hi; ajiahchu mi maaizahtuam na nei sih a, dihtahin Pathian lampi thu na hilh jel, chih ka he uh; Kaisar kawma siah tawi dih ahiai, dihlou? 
MRK.12.15	Pe diing ka hi viai, ahihlouhleh pe lou diing ka hi viai? a chi va. Hizongleh ama’n a lepchiahdan uh a he a, a kawmvah, Bang diinga hung ze-et na hi viai? makhai khat hung tawi un, ka en diing, a chi a. 
MRK.12.16	Huin ahung tawi va. Huleh ama’n a kawmvah, Hi koi lim leh koi min ahiai? a chi a. Huleh amahun, Kaisar a, a chi uh. 
MRK.12.17	Huin Jesu’n a dawng a a kawmvah, Kaisar silte chu Kaisar kawmah pia unla, Pathian silte chu Pathian kawmah pia un, a chi a. Huin amahun limdang a sa mahmah uhi.
MRK.12.18	Huleh Sadukaite, misi thohkiitna a um sih chitute a kawmah ahung va, 
MRK.12.19	Houtupa, Mosi in, Mi khat a unaupa sita henla, a ji ta nei louin nuse leh, a unaupa in a ji a luah diing a, a unaupa diingin chi a haahsah diing ahi, chih ahung gelhsah hi. 
MRK.12.20	Tuin unau pasal sagih a umta a, a upapen in ji a nei a, huleh chi haah nei louin a si hi. 
MRK.12.21	Huin a nihna in amahnu a nei a, chi haah nei lou mahin a si jel a; huleh a thumnapa zong huchimahbangin. 
MRK.12.22	Huchi'n a sagih un a kiteenpih chiat va, chi haah nei louin a sivehta uh; huleh a tawp ah numeinu zong a sita hi. 
MRK.12.23	Ahihleh misi lah apat thohkiit nia ahung thohkiit chiangun a lah va koi pen ji a hita diai le? a sagih un a kiteenpihkha chiat ngal va, chi'n a dong va. 
MRK.12.24	Jesu’n amahuh a dawng a a kawmvah, Pathian lehkhathu leh Pathian silbawltheihna na heet zawh saang uh a um louh jiahtah a bawl khial hilou na hi uh maw? 
MRK.12.25	Misi laha kipan a thohkiit chiangun, a kiteeng nawn sih diing va, teeng zong a kiteengsah nawn sih diing uh; vaan a um angelte bang ahita diing uhi. 
MRK.12.26	Huleh misite kaihthoh a, a um diing uh thu, Mosi lehkhabu ah, loubawh laha Pathian in, Kei Abraham Pathian, Isaak Pathian, huleh Jakob Pathian ka hi, chi a, a houpihdan sim lou na hi viai mah? 
MRK.12.27	Amah chu misi Pathian ahi sih a, mihing Pathian ahi zaw hi; hujiahin na he khial mahmah uhi, a chi hi.
MRK.12.28	Huleh lehkhagialtute laha khat a hung a, a kinial uh a ja a, Jesu’n amahuh dihtahin a dawng chih a he a, a kawmah, Thupiah zousiah laha lianpen khoikhu ahiai? chi'n a dong a. 
MRK.12.29	Huin Jesu’n a dawng a, Thupiah zousiah laha lianpen chu, Aw Israel, ngai un; Lalpa i Pathian u’chu Lalpa khat ahi; 
MRK.12.30	Huleh Lalpa na Pathian chu, na lungtang zousiah a, na hinna zousiah a, na lungsim zousiah a, huleh na haatna zousiah a na lungsiat diing ahi, chih ahi: hichu thupiah masapen ahi. 
MRK.12.31	Huleh a nihna chu hi ahi, Nangmah na kilungsiat bang a na innveengte na lungsiat diing ahi. Hite sanga lianzaw thupiah mawngmawng a um sih hi, a chi a. 
MRK.12.32	Huin lehkhagialtupa’n a kawmah, Ahi, Houtupa, na soi dih ngei mei; Pathian khat chauh a um a, amah chih louh a dang a um sih; 
MRK.12.33	Amah chu lungtang zousiah a, heetsiamna zousiah a, hinna zousiah a, huleh haatna zousiah a lungsiat a, huleh eimah i kilungsiat banga i veengte lungsiat chu haaltum sillat leh kithoihna zousiah sangin a hoihzaw hi, a chi a. 
MRK.12.34	Huleh ama’n piltaha, a dawn Jesu’n a muh in a kawmah, Pathian gam apat na gamla sih hi, a chi a. Hunungsiah chu koima’n thu mawngmawng a dong ngamta sih uhi.
MRK.12.35	Huleh Jesu’n Pathian biahinn a thu a hilh laiin, amahuh a houpih a, Lehkhagialtute’n, Khrist chu David tapa ahi, bangchidan a, a chih uh a hiai? 
MRK.12.36	Amah David ngei in Hagau Siangthou in, Lalpa’n ka Lalpa kawmah, Na meelmate na keeng ngahna a ka bawl masiah ka jiatlamah tou in, a chih, a chi ngal a. 
MRK.12.37	Hujiahin David ngei in amah chu Lalpa a chih ahi; khoi a kipan a, a ta hi a ta diai le? a chi a. Huleh mipi vaantaang in kipaahtahin a thu a ngaikhia uhi. 
MRK.12.38	Huin ama’n a thuhilhna ah a kawmvah, Lehkhagialtute lahah kiveeng un, amahuh chu puantual silh a vaah, huleh dawl muna chibai buuh bang a ut uh. 
MRK.12.39	Huleh kikhopna inn a touphah hoihpen leh, gual vaahna a mun hoihpen bang a ngaina biih uhi. 
MRK.12.40	Meithaite innsung a negam va, huleh a heem in sawtpipi a haamtei uh; hite’n chu siamlouh tana lian sem a mu diing uhi, a chi hi.
MRK.12.41	Huleh Jesu chu sumkholna zawnah a tou a, mipite’n sumkholna a, a sum khiahdan uh a en a; huleh mi hausa tamtahte’n tampipi a khia uh. 
MRK.12.42	Huleh meithainu zawngtah khat a hung a, sumeng dangka nih a khia a; huchu paihsa khat toh kibang ahi. 
MRK.12.43	Huin ama’n a nungjuite a kou a, a kawmvah, Chihtahzetin ka hung hilh ahi, sumkholna bawma sum khete zousiah sangin, hi meithainu zawng tahin a khe tampen hi. 
MRK.12.44	Ajiahchu amahuh zousiah in a neih val uh a khia uh ahi a; hizongleh hi meithainu in chu a neih zousiah, a kitunhingna diing teng a khe veh ahi, a chi hi.
MRK.13.1	Huleh Pathian biahinn a kipana a pawtdohin a nungjuite laha khat in a kawmah, Houtupa, en dua, a suang te bang tobang hi a, huleh a innte haw bangchitah a loupi a taimah! a chi a. 
MRK.13.2	Huin Jesu’n a dawng a, a kawmah, Hi inn loupite na mu maw? suhchim louh a, suang khat tunga khat kichiang mawngmawng hi-ah a um sih diing, a chi a. 
MRK.13.3	Huleh Olive taang a Pathian biahinn zawna a tou laiin, Peter toh Jakob toh, John toh Andru in a guuhin a kawmah, 
MRK.13.4	Hi silte bang chih chiangin ahung tung diai? huleh hi silte hung tun diing chiangin chiamchihna bang ahung um diai? hung hilhin, chi'n a dong va. 
MRK.13.5	Huleh Jesu’n amahuh a dawng a, a kawmvah, Koima’n ahung heem louhna diingun pilvaang un. 
MRK.13.6	Ajiahchu, Kei Khrist ka hi, chi'n mi tampi ka minin ahung diing va, mi tampi a heem diing uh. 
MRK.13.7	Huleh gaal thute leh kidou thuthangte na jah hun chiangun lungdong sih un; hute chu hung tung diing mawng ahi: hizongleh a tawpna chu ahi nai tadih sih diing. 
MRK.13.8	Ajiahchu nam tuam leh nam tuam a kidou diing va, gam tuam leh gam tuam a kidou diing uh; huleh mun tuam tuam ah ziil a kiliing diing a, kialte leh buainate a tung diing: hi silte chu gentheihna kipatna ahi. 
MRK.13.9	Hizongleh kipilvaang un; ajiahchu vaihawmtute khutah ahung pedoh diing va, kikhopna innte ah ahung vo diing va; huleh keimah jiahin houtute leh kumpite ma ah amah uh heetsahna diingin a hung kipui diing hi. 
MRK.13.10	Huleh Tanchinpha chu nam zousiah kawmah soi masat ahi diing hi. 
MRK.13.11	Hizongleh ahung pui va, ahung piahdoh hun chiangun bang ka soi de aw chi'n ngaihtuah khawl sih unla; a huntaha hung kipia chu soi zaw un; ajiahchu a soitu nanguh hilouin, Hagau Siangthou ahi zaw ngal a. 
MRK.13.12	Huchi'n unaupa in unaupa thah diingin a mansah diing a, huleh pa in a ta; huleh tate’n a nulepate uh a dou diing a, a thatsah diing uhi. 
MRK.13.13	Huleh ka min jiahin mi zousiah huat na hi diing uh; hizongleh a tawp dong a thuaah tawntung zou, hu mi ngei chu huuhhing in a um diing hi. 
MRK.13.14	Hizongleh zawlnei Daniel in ana soi, sumangtu kihdahum chu a din louhna diing a ding na muh chiangun, (a sim photin a umzia he heh) hu hun tah chiangin Judia gam a umte taang ah tai u’heh. 
MRK.13.15	Huleh inn tunga um zong kum sih heh, a inn sunga thuampua umte ladoh diingin zong va luut sih heh; 
MRK.13.16	Huleh lou a um chu a puan la diingin kiih kiit sih heh. 
MRK.13.17	Hizongleh hu lai huna gaai leh naunou pomte tung a gih hi! 
MRK.13.18	Huleh hu lai hun chu phalbilai ahih louhna diingin haamtei un. 
MRK.13.19	Ajiahchu hu nite ah gimthuaahna a um diing, hutobang gimthuaahna Pathian in leilung a siam chiila kipan tuni tanin a um ngei nai sih a, um zong a um nawn sih diing hi. 
MRK.13.20	Huleh Lalpa’n hu nite chu sutom sih henla hileh, mi mawngmawng hingin a suahta sih diing uh; hizongleh miteel, a teeltuamte jiahin a nite chu a sutomta hi. 
MRK.13.21	Huleh hu hun chianga mi khat pouh in na kawm va, En un, hi ah Khrist a um, aha ahihlouhleh, en un, hutah ah a um, a chih uleh tahsang sih un. 
MRK.13.22	Ajiahchu Khrist tahlou leh zawlnei tahlou ahung pawt diing va, hute’n chu chiamchihnate leh silmahte ensah in, hithei lehouh teelte nasan a heemkhe diing uh. 
MRK.13.23	Hizongleh kipilvaang un: ngai un, sil zousiah ka hung hilh masata hi.
MRK.13.24	Hizongleh hu nite a, hu hahsatna tun zoh chiangin, ni chu a mialta diing a, huleh ha zong a vaah nawn sih diing. 
MRK.13.25	Huleh vaan aahsite chu ahung ke diing a, vaan a um silbawl theihnate chu a kiliing diing hi. 
MRK.13.26	Huleh hutah chiangin mihing Tapa chu silbawltheihna nasatah leh loupina toh meipi laha hung a mu diing uh. 
MRK.13.27	Huleh hutah chiangin ama’n a vaansawllehte a sawlkhe diing a, a teelte, kawlmong li a kipan, lei tawp a kipanin vaan tawp dongin a khawmkhawm diing uhi. 
MRK.13.28	Huchi'n theipi kungah tehkhinthu zil un; a ba ahung dot a, a nah ahung sel chiangin nipi a naita chih na he uh. 
MRK.13.29	Huchimahbangin hi silte ahung tun na muh chiangun, amah ahung naita, kotkhaah bul ngei ah ahung tungta, chih he un. 
MRK.13.30	Chihtahzetin ka hung hilh ahi, hi sil zousiah a tunkim masiah tulai khang thahte a bei sih diing uh. 
MRK.13.31	Vaan leh lei a bei diing a: ka thu ahihleh a bei sih diing hi. 
MRK.13.32	Hizongleh hu ni leh hu huntah chu, Pa chauh loungal, koimah in, vaan a um angelte’n zong, Tapa in zong a he sih hi. 
MRK.13.33	A hun diing na heet louh jiahun pilvaang unla, kiging zinga um in haamtei un. 
MRK.13.34	Bang jiahin ahiai i chih leh mihing Tapa chu, mi khat a inn nusia a, a suaahte kawma thuneihna pia a, huleh a natoh diing uh pe chiat a, khual gamlapi a va zin bang ahi. 
MRK.13.35	Hujiahin kiging zing un; ajiahchu inn neitupa hung diing hun, nitaah lam aha, jan khang lai aha, aahkhuan in aha, ahihlouhleh jingkal in aha chih na he sih uh. 
MRK.13.36	Huchilou inzaw thakhata hungin ihmu in ahung mukha diing hi. 
MRK.13.37	Huleh na kawm va ka soi chu mi zousiah kawma ka soi ahi, Kiging zing un, a chi hi.
MRK.14.1	Huleh ni nih nungin chiahkaan kuut leh tanghou tolsoh louh kuut a um a; huleh siampu lalte leh lehkhagialtute'n amah chu doha bawl a, mat a, thah theihna diingdan a hawl va. 
MRK.14.2	Hizongleh kuut ni in hidah leh, huchilou inchu mipi buaina a umkha diing, a chi va.
MRK.14.3	Huleh Bethani khua a Simon miphaahpa inn a um a, ankuang a, a tou laiin, numei khat, Alabastar bawma spiknard thau gimtui man tamtah tawi in a hung a; huleh amahnu’n a bawm chu a tatkeeh a, a lu ah a sungta hi. 
MRK.14.4	Huleh a lah vah lungkim lou khenkhat a um va, Bang diinga thau namtui kimawh suhbei ahiai? 
MRK.14.5	Hichu makhai zathum sanga tamzaw a zuah a, migentheite kawma piah theih diing ahi ngal a, a chi va. Huchi'n amahnu tungah a phunta uhi. 
MRK.14.6	Huin Jesu’n, Amahnu chu a umum in umsah un, bang diinga subuai na hi viai? ka tungah na hoih a tong ahi. 
MRK.14.7	Ajiahchu migentheite na kawmvah a um zing va, na ut hun teng un na panpih thei uh; hizongleh kei chu na kawmvah ka um zing sih hi. 
MRK.14.8	Amahnu’n a bawl theihtawp a bawlta ahi, ka sapum vui diing a thau hung nuh khawl ahi. 
MRK.14.9	Chihtahzetin ka hung hilh ahi, khovel pumpi a hi tanchinpha kisoina phot ah hi amahnu sil bawl zong a heetzingna diingin a kisoi diing hi, a chi a. 
MRK.14.10	Huleh sawmlenihte laha khat, Juda Iskariot chu amah mansah diingin siampu lalte kawmah a va chiah a. 
MRK.14.11	Huleh hikhu a jah tahun amah uh a kipaah va, huleh amah chu sum piah a chiamta uhi. Huin ama’n a matsahna diing lemtaang a hawlta hi.
MRK.14.12	Huleh tanghou tolsoh louh kuut ni masapen, chiahkaan kuut belaamnou a goh ni un, a nungjuite’n a kawmah, chiahkaan ankuang na neeh theihna diingin khoiah va bawl le ung na ut ei? a chi va. 
MRK.14.13	Huin ama’n a nungjuite nih a sawldoh a, a kawmvah, Khopi sungah va luut un, huchi'n pasal tuibeel pua khat in ahung tuaah diing a: amah chu jui un. 
MRK.14.14	Huleh a luutna penpen, hu inn neitu kawmah, Houtupa’n ka nungjuite toh chiahkaan ankuang ka neeh na diing uh mikhual pindan khoitah ahiai? a chih hi, chi un. 
MRK.14.15	Huchi'n ama’n pindan tungnung liantah, van umsa leh guatsa diam ahung ensah diing; hu ah ei uh diing bawl un, a chi a. 
MRK.14.16	Huin a nungjuite a chiah va, khopi sungah a luut va, huleh a kawm va a soi bangin a muta uh; huchi'n chiahkaan ankuang chu a bawlta uhi. 
MRK.14.17	Huin nitaah lam ahung hihin amah chu sawmlenihte toh ahung a, 
MRK.14.18	Huleh tou a, a neeh laiun Jesu’n, Chihtahzetin ka hung hilh ahi, An ka neehkhawmpih na lah va mi khat in ahung mansah diing hi, a chi a. 
MRK.14.19	Huleh amahuh chu a lungkham panta va, a kawmah, khatkhat in, Kei ka hi maw? a chi va, a banban in a dongta uhi. 
MRK.14.20	Huin ama’n a dawng a, a kawmvah, Sawmlenihte laha khat, kuang a ka an sawhkhawmpih ahi. 
MRK.14.21	Mihing Tapa chu a tanchin kigial bang ngei a chiah diing ahi a; hizongleh mihing Tapa mansah diingpa tung a gih hi! amahpa chu a pian a piang lou hileh amah diingin a hoihzaw diing hi, a chi a. 
MRK.14.22	Huleh a neeh laiun Jesu’n tanghou a la a, a vangpiah a, huleh a balkeeh a, a kawmvah a pia a, La unla ne un: hichu ka tahsa ahi, a chi a. 
MRK.14.23	Huin nou a la a, huleh kipaahthu a soi zohin, a kawmvah a pia a; a bawnun a dawn chiat uhi. 
MRK.14.24	Huleh ama’n a kawmvah, Hichu thuhun thah a ka sisan, mi tampite diing a luang chu ahi. 
MRK.14.25	Chihtahzetin ka hung hilh ahi, Pathian gam a a thah a ka dawn ni a tun masiah greptui ka dawn nawnta sih diing, a chi a. 
MRK.14.26	Huleh amahun la khat a sah zohun a pawtdoh va, Olive taang ah a chiahta uhi.
MRK.14.27	Huleh Jesu’n a kawmvah, Tujan chiangin na bawnun ka tungah na lunghilou veh diing uh; ajiahchu, Belaampu ka jep diing a, belaam hon chu a dalhjah diing uh, chih gelh ahi. 
MRK.14.28	Hizongleh ka thohkiit nung chiangin Galili gam ah na ma vah ka chiah diing, a chi a. 
MRK.14.29	Hizongleh Peter in chu a kawmah, A bawnun lunghilou veh zong le uh kei chu ka lunghilou sih diing, a chi a. 
MRK.14.30	Huin Jesu’n a kawmah, Chihtahzetin ka hung hilh ahi, Tuniin, tujan ngei in, aah nihvei a khuan ma in thumvei na hung kiheetmohbawl diing, a chi a. 
MRK.14.31	Hizongleh ama’n chu khauh semin, Nang toh sikhawm diing hizongleng ka hung kiheetmohbawl sih diing, a chi a. Huchimahbangin a bawnun a chi chiat uhi.
MRK.14.32	Huleh amahuh chu Gethsemani kichi mun khat ahung tungta va; huleh ama’n a nungjuite kawmah, Ka haamtei sungsiah hi-ah na tou un, a chi a. 
MRK.14.33	Huleh Peter toh, Jakob toh John a pui a, nasatah a thaphaangin a mangbang panta a. 
MRK.14.34	Huchi'n a kawmvah, Ka lungtang sihna khop hialin a lungkham hi, hi-ah ana um unla, kiging zing un, a chi a. 
MRK.14.35	Huin malamah themkhat a chiahsuan deuh a, tual ah a puuh a, ahihtheih leh hu hunin amah a pelh theihna diingin a haamtei a. 
MRK.14.36	Huleh, Abba, Pa, sil zousiah nanga diingin a hithei hi, hi nou hi kei apatin lamang in; hizongleh kei thu hilouin, nangmah thu thu hizaw heh, a chi a. 
MRK.14.37	Huin a hung a, amahuh chu ihmu in ahung mu a, huchi'n Peter kawmah, Simon ihmu na hi maw? daahkal khat zong kiging a um zou lou na hi maw? 
MRK.14.38	Heemna a na luut louhna diingun kiging zing unla, haamtei un. Hagau in chu a peih a, hizongleh tahsa chu a zawngkhal hi, a chi a. 
MRK.14.39	Huleh a chiahmang kiit a, a haamtei a, a chih ngeimah a chi a. 
MRK.14.40	Huin ahung kiihkiit a, amahuh chu ihmuin ahung mu jel a, (a ihmut uh a suaah mahmah jiahin) huleh amah dawnna diing zong a he sih uhi. 
MRK.14.41	Huin a thumveina in a hung a, a kawmvah, Tuin chu ihmu unla, khawlta un; a hunta hi, a hun zong a tungta; ngai un, mihing Tapa chu misualte khut a piahkhiah ahita. 
MRK.14.42	Thou un, i chiah diing uh; en un, kei hung mansahtu chu a naita hi, a chi a.
MRK.14.43	Huleh thu a soi laiin, sawmlenihte laha khat, Juda chu siampu lalte leh lehkhagialtute leh upate a kipanin namsaau leh khetbuuh tawi mipi nasatah toh ahung tungpah a. 
MRK.14.44	Huleh amah mansahpa in, Ka tawp penpen chu amah ahi, man unla, kituup tahin puimang un, chi'n chiamchihna a pe masa zouta a. 
MRK.14.45	Huchi'n ahung hun tahin a va naihpah a, Houtupa, houtupa, chi'n a tawpta a. 
MRK.14.46	Huin amahun a tungah khut a ha va, a manta uhi. 
MRK.14.47	Huleh a kawm va dingte laha khat in namsaau a doh a, siampu lalpen suaahpa a saat a, a bil a saatkhia hi. 
MRK.14.48	Huleh Jesu’n amahuh a dawng a, a kawmvah, Guta man diing bang hialin namsaaute leh khetbuuhte keng in kei man diingin na hung kuan uh maw? 
MRK.14.49	Ni chinin, biahinn ah thuhilh in ka um zinga, na hung man sih uh; hizongleh Pathian lehkhabu thu a taangtun ngei diing ahi, a chi a. 
MRK.14.50	Huin a bawnun amah a nusia va, a taita uhi. 
MRK.14.51	Huleh tangval koi ahakhat in, puannem khat chauh silh in amah a jui a; huleh tangvalte’n amah ana man va; 
MRK.14.52	Huin a puannem chu nusia in, a saguah in a taita hi.
MRK.14.53	Huin Jesu chu siampu lalpen ma ah a pui va; huleh amah toh siampu liante leh, upate leh, lehkhagialtute zousiah ahung kikhawm va. 
MRK.14.54	Huleh Peter in gamlapi ah, siampu lalpen inn sung tandongin a jui a; huleh suaahte toh a toukhawma, mei a awi hi. 
MRK.14.55	Huleh siampu lalte leh vaihawmna inn a um zousiah in Jesu a thah theihna diingun a heeh na diing a hawl va; a mu sih uh. 
MRK.14.56	Mi tam tahin zuauthu in a heeh va, hizongleh a heehna haw uh a kituaah sih. 
MRK.14.57	Huin mi koite aha a dingdoh va, zuauthu in a heeh va, 
MRK.14.58	Hi khuta bawl biahinn ka suse diing a, ni thum sungin khuta bawl louh a dangkhat ka lam diing, ama’n a chih ka ja uh, a chi va. 
MRK.14.59	Hizongleh huchi'n zong a heehna uh a kituaah thei tuan sih hi. 
MRK.14.60	Huin siampu lalpen a lai ah a dingdoh a, Jesu kawmah, Bangma a dawng lou maw? Hite hung heehna bangchidan ahiai? chi'n a dong a. 
MRK.14.61	Hizongleh amah chu a sip bihbeh a, bangmahin a dawng sih hi siampu lalpen in, Nang Hampha Tapa, Khrist chu na hi maw? chi'n a dong kiit a. 
MRK.14.62	Huleh Jesu’n, Ka hi; huleh mihing Tapa hi silbawltheihna jiatlama tou a, vaan meipi laha hung na mu diing, uh, a chi a. 
MRK.14.63	Huin siampu lalpenin a puante a botkeeh a, Heetpihtu dang bang diing i chi nalai diai? 
MRK.14.64	Pathian a soisiatdan na jata uh; bangchi na sa viai? a chi a. Huin a bawnun amah chu si taahin siamlouh a tangsahta uhi. 
MRK.14.65	Huin khenkhat in chil a siatkhum panta va, a maai a tuamsah va, khut in a su va, huleh a kawmah, Soi in, a chi va; huleh suaahte’n zong a khutpeeh un a beeng uhi.
MRK.14.66	Huleh Peter chu nuai lama innpi huanga a um laiin, Siampu lalpen suaah nungaahte laha khat a hung a; 
MRK.14.67	Huleh amahnu in Peter mei awi a um a muh in, a en a, Nang zong Nazareth Jesu toh kilawi na hi, a chi a. 
MRK.14.68	Hizongleh ama’n chu kiheetmohbawl in, Ka he sih, na soi zong a ngaihna ka he sih, a chi a. Huleh inn liimah a va pawtdoh a, huchi'n aah a khuangta hi. 
MRK.14.69	Huleh nungaah khat in amah a mu kiit a, a kawma dingte kawmah, Hipa a lah va khat ahi, a chi jel a. 
MRK.14.70	Huleh a kiheetmohbawl kiit a. Huin tomkhat zouin a kawma dingte’n Peter kawmah, A lah va khat hijen te: ajiahchu Galilimi na hi a, na haam in zong a kihe hi, a chi va. 
MRK.14.71	Hizongleh ama’n, Hu na mihing soipa uh ka hekha sih, chi'n haamsia louin a kichiamta hi. 
MRK.14.72	Huleh a nihveina’n aah a khuangta a. Huin Peter in Jesu’n a kawma, aah nihvei khuan ma in thumvei na hung kiheetmohbawl diing hi, a chih thu a hedoh a ama’n huchu a ngaihtuahin a kapta hi.
MRK.15.1	Huleh jingkal ahung hihin, siampu lalte chu upate toh, lehkhagialtute toh, huleh vaihawmtute zousiah toh a kihoukhawm va, huleh Jesu chu a kaan va, a pui va, Pilat kawmah a pedohta uhi. 
MRK.15.2	Huin Pilat in, Judate Kumpipa na hi maw? chi'n a dong a. Huin ama’n a dawng a, a kawmah, Na chikha hi, a chi a. 
MRK.15.3	Huleh siampu lalte’n thu tampiin a heeh va; hizongleh ama’n bangmah in a dawng sih. 
MRK.15.4	Huin Pilat in a dong kiit a, Bangma a dawng lou maw? en in, ahung heehna zoujaite uh, a chi hi. 
MRK.15.5	Hizongleh Jesu’n bangmah in a dawng tuan sih a; huchi'n Pilat in limdang a sa mahmah hi. 
MRK.15.6	Huleh kuut ni chiangin a nget penpen uh suangkul taang khat ama’n a hahdohsah veudan ahi a. 
MRK.15.7	Huleh a min Barabba kichi, a helna lama tualthat, a helpihte toh koltaang khawmkhat a um a. 
MRK.15.8	Huleh mipi chu ngaihtaha kikou in, amahuh diing a a bawlsah veu banga bawl diingin a ngen va. 
MRK.15.9	Hizongleh Pilat in a dawng a, a kawmvah, Judate Kumpipa hung hahdohsah leng na ut viai? a chi a. 
MRK.15.10	Ajiahchu siampu lalte’n’ thangsiatna jiahin amah a pedoh uh ahi chih a he hi. 
MRK.15.11	Hizongleh siampu lalte’n chu, Barabba hung hahdohsah zaw in, chia ngen diingin mipite a chiilta uhi. 
MRK.15.12	Huin Pilat in a dawng a, a kawmvah, Ahihleh Judate Kumpipa na chih pa uh hi bang loh leng chi na hi viai? a chi kiit a. 
MRK.15.13	Huin amahun, Kros ah kilhbehin, chi'n a kikou kiit va. 
MRK.15.14	Huin Pilat in a kawmvah, Bang jiahin e, bang bawl sual a nei a ahiai? a chi a. Huin amahuh chu, Kros ah kilhbeh in, chi'n a kihahkou sem uhi. 
MRK.15.15	Huchi'n Pilat in mipi suhlungkim a ut a, Barabba a hahdohsah a, huleh Jesu chu a jep zohin kros a kilhbeh diingin a peta hi.
MRK.15.16	Huin sepaihte’n amah chu innpi sung, Praitorium a chih vah a pui va, huleh sepaih zousiah a kou khawm va. 
MRK.15.17	Huleh amah chu puansandup a silhsah va, linglukhuh a phan va, a khuhsahta uhi. 
MRK.15.18	Huleh, Chibai, Judate Kumpipa, chi'n chibai a buuh uhi. 
MRK.15.19	Huleh a lu sialluang in a vua va, chil a siatkhum va, huleh khupdin in a bia uhi. 
MRK.15.20	Huleh chiamnuih bawlna a, a zat zohun, puan sandup chu a hawhkhia va, amah puan a silhsah kiit va, kros a kilhbeh diingin a puita uhi.
MRK.15.21	Huleh mi pailai khat, gam lama kipana hung, Cyrene gam mi Simon, Alexander leh Rufa pa chu a kros po diingin amah va. 
MRK.15.22	Huleh amah chu Golgotha munah a pui va, huchu, Luguh mun, chihna ahi. 
MRK.15.23	Huleh uain murrah toh kihal dawn diingin a pia va; hizongleh ama’n a sang sih hi. 
MRK.15.24	Huleh kros a, a kilhbeh zohun, a tan diing chiat uh heetna diing a aai saan in, a puansilhte chu a kihawmta uhi. 
MRK.15.25	Huleh amah a kilhbeh hun u’chu daah thumna ahi. 
MRK.15.26	Huleh a heehna uh heetsahna, a tungah, Judate Kumpipa, chi'n a kigial hi. 
MRK.15.27	Huleh amah toh miguta nih a kilhbeh va; khat a jiatlam ah, huleh khat a veilam ah. 
MRK.15.28	Huchi'n Pathian lehkhathu, Amah chu mi tasualte toh simkhawm ahi, chih chu a taangtungta hi. 
MRK.15.29	Huleh mi chiahleh vaahleh zousiah in a lu uh thingkawm in, Ehei, nang Pathian biahinn susia a ni thum a sadoh kiitpa, 
MRK.15.30	Nangmah kihuhing inla, huleh kros apat hung kumkhia in, chi'n a elhou uhi. 
MRK.15.31	Huchibang mahin siampu lalte’n zong a elhou va, lehkhagialtute toh amah leh amahuh kihou in, Ama’n midang a huhinga, amah a kihuhing thei sih. 
MRK.15.32	Israelte Kumpipa Khrist chu tuin kros apat hung kumkhia heh, i muh a, huleh i gintaat theihna diingun, a chi va. Huleh kros a, a kilhbehkhawmte un zong amah a housia uhi.
MRK.15.33	Huleh daah guupna ahung hihin, gam pumpi tungah sim ahung zing a, daah kuaahna ahih mateng khua a mialta hi. 
MRK.15.34	Huleh daah kuaahna ah Jesu chu aw ngaihtahin a kikou a, Eloi, Eloi, lamasabakthani? chi'n. Huchu, Ka Pathian, ka Pathian, bang diinga hung taisan na hiai? chihna ahi. 
MRK.15.35	Huleh a kawma dingte khenkhat in hu a jah un, Ngai un, Elijah a kou hi, a chi va. 
MRK.15.36	Huleh mi khat a tai a, spanji khat uain thuuh a diah dimin, sialluang chiang dawnah a taah a, dawn diingin a pia a, Ngaihsah sih un; amah lakhe diingin Elijah ahung ngeel eimah i en diing uh, a chi uhi. 
MRK.15.37	Huin Jesu chu aw ngaihtahin a kikou a, a hagau a hahta hi. 
MRK.15.38	Huleh Pathian biahinn puanjah chu a tunglam a kipan a nuailam tandongin keeh nih ahung kisuahta hi. 
MRK.15.39	Huleh a mazawn a ding sepaih zahoutu in, hutobanga a kikoudoh leh a hagau hah a muh in, Hipa hi Pathian Tapa ahitahzet mai, a chi a. 
MRK.15.40	Hutah ah numeite zong gamlatah apat en in a um va; hute lahah, Mari Magdalene, Jakob neuzaw leh Jose nu Mari, huleh Salomi a tel uhi. 
MRK.15.41	(Amah u’chu Galili gam a a um laia, amah jui a, a natohsahte zong ahi uh). Huleh numei dang tampi Jerusalem a amah toh kitonpute zong a um uhi. 
MRK.15.42	Huleh nitaahlam ahung hihin, kiginni ahih jiahin, huchu khawlni ma a ni ahi a. 
MRK.15.43	Joseph, Arimathai khua a mi, vaihawmtu zahumtah, Pathian gam ngaah zing a um, a hung a, haangsan tahin Pilat kawmah a luut a, Jesu luang chu a va ngenta a. 
MRK.15.44	Huleh Pilat in a huchi sihpah chu thumah a sa mahmah a; huchi'n sepaih zahoutu kou in a kawmah, A sihna a sawt tai mah, chi'n a dong a. 
MRK.15.45	Huleh sepaih zahoutu apat a heetchian phetin a luang chu Joseph a peta hi. 
MRK.15.46	Huin ama’n puannem a lei a, amah chu a lakhia a, puannem in a tuam a, suang hawtkuaah haan khat ah a sialta a, huleh suang khat haankot ah a liihkhumta hi. 
MRK.15.47	Huleh Mari Magdalene leh Jose nu Mari in a sialna a en uhi.
MRK.16.1	Huleh khawlni a bei phetin, Mari Magdalene leh, Jakob nu Mari leh, Salomi in amah a vanuh diingun sil gimtui a lei va. 
MRK.16.2	Huleh hapta ni masapen ni jingkal matahin haan ah ni suaah in ahung va. 
MRK.16.3	Huleh, amah uleh amahuh kihou in, Ha an kot apat suang kua’n hung liihkhiahsah diing adiai? a kichi va. 
MRK.16.4	Huleh a et uleh suang chu liihdohsa in a muta uhi; a suang chu a lian mahmah hi. 
MRK.16.5	Huleh haan sunga a luut uleh, tangval khat puan vaam tualtah silh a, jiatlam panga tou a muta va; a lau mahmah uhi. 
MRK.16.6	Huin ama’n a kawmvah, Lau sih un; Kros a kikilhbeh Nazareth Jesu na hawl uh ahi; amah chu a thou kiitta a, hi-ah a um nawn sih hi; en un a sialna mun uh. 
MRK.16.7	Hizongleh chiah unla, a nungjuite leh Peter kawmah, Galili gam ah na ma vah a chiah hi; na kawm va a soi bangin amah na mu diing uh, chih va hilh un, a chi a. 
MRK.16.8	Huin amahuh chu kintahin a pawt va, haan apatin a taita uh a; kiliing a thum ah a sah jiahun. Huleh a lau jiahun koimah kawmah bangmah a soi sih uhi. 
MRK.16.9	Huchi'n Jesu chu hapta ni masapen a, a thohkiit in Mari Magdalene, a sung apat dawi sagih a nohdohna nu kawmah a kilaah masapen a. 
MRK.16.10	Huleh amahnu chu a chiah a, Jesu umpih veute, amah suuna kapte a va hilh a. 
MRK.16.11	Huleh amahun, amah chu a hingta a, huleh amahnu in a mu hi chih a jah un a tahsang sih uhi. 
MRK.16.12	Huleh hu nungin a lah va mi nih, gamlam zuana a pai laiun, meel tuam pu in a kawmvah a kilaah a. 
MRK.16.13	Huin amahuh chu a chiah va, nungjui dangte a va hilh va; amahun zong ana gingta sih uhi. 
MRK.16.14	Hunung la min, ankuang a, a tou laiun, sawmlekhatte kawmah a kilaah a, a thohkiit nunga amah mute thu a gintaat louh jiahun, a gintaat louhna uleh, a lungtang khauh thu vah a taihilh hi. 
MRK.16.15	Huin ama’n a kawmvah, khovel zousiah ah chiah unla, silsiam chinteng kawmah Tanchinpha soi un. 
MRK.16.16	Koipouh a gingta a baptisma tang chu huhing in a um diing a; hizongleh a gingta lou chu siamlouh tang in a um diing hi. 
MRK.16.17	Huleh a gingtate chu hi chiamchihnate in a jui diing: Ka min in dawite a nohdoh diing va; haam thahte in a haam diing uh. 
MRK.16.18	Guulte khut in a la diing va; sih theihna sil bangchi bang dawn zongle uh bangmah a chi sih diing uh; huleh damloute tungah khut a nga diing va, a dam jel diing uhi, a chi hi.
MRK.16.19	Huchia Lalpa’n a kawm va thu a soi zohin, amah chu vaan ah puitouh in a um a, Pathian jiatlamah a touta hi. 
MRK.16.20	Huleh amahuh chu a kuandoh va, mun chinah thu a soita va, Lalpa’n amah uh a tohpih a, chiamchihna in juiin a thu chu a sukip jel hi. Amen.
LUK.1.1	I lahva chiantaha gintaat a um hu silte, mi tampite’n a phuanjahna diing ngaihtuah a gelh ana tup uh; 
LUK.1.2	A chiil apat a mita mutute leh thu natongtute’n ahung na hilh bangun, 
LUK.1.3	Zahumpen Theophil, a bul a kipan sil zousiah heetkimna nei in, kizom jel a na kawm a gelh hoih ka sa hi. 
LUK.1.4	Tuma a nang hungna kihilh thute a dih ngeel hi chih na heetna diingin.
LUK.1.5	Juda gam kumpipa Herod damlai in, a min Zakaria kichi, Abia pawla mi siampu natong khat a um a; huleh a ji chu Aaron tanute khat ahi a, a min Elizabeth ahi. 
LUK.1.6	Huleh amahuh geel chu soisel beiin Lalpa thupiah leh a daan zousiah juiin Pathian mitmuh in dihtattahin a um uhi. 
LUK.1.7	Huleh Elizabeth a chi'n jiahin ta a nei sih va, a nih un a upa tuaah mahmahta uhi. 
LUK.1.8	Huleh hichi ahung hi a, Ama’n a hun tan dungjui a Pathian ma a siampu nna a toh laiin, 
LUK.1.9	Siampu tawndan dungjuiin Lalpa biahinn a luut chiang a gimnamtui haal chu a tan ahi a. 
LUK.1.10	Huleh gimnamtui kihaal laiin mipite chu a bawnun innpua ah ana haamtei uhi. 
LUK.1.11	Huleh Lalpa angel khat gimnamtui haalna maitaam jiatlam a dingin a kawmah ahung kilaah a. 
LUK.1.12	Huleh Zakaria in amah a muh tahin a mangbang a, lau zong a lau a. 
LUK.1.13	Hizongleh angel in a kawmah, Zakaria, lau sin; ajiahchu na haamteina jah ahita hi; na ji Elizabeth in tapa ahung neihsah diing a, a min John nasah diing ahi. 
LUK.1.14	Huleh nang chu nuamin na kipaah diing a; huleh mi tampite amah pianin a kipaah diing uhi. 
LUK.1.15	Ajiahchu Lalpa ngaih in amah mi lian ahi diing a, uain aha, ahihlouhleh khamtheih zu mawngmawng a dawn sih diing; huleh a nu sunga kipan ngei in Hagau Siangthou in a dim diing hi. 
LUK.1.16	Huleh Israel tate tampi Lalpa a Pathian uh lam a kihei kiitsah diing hi. 
LUK.1.17	Huleh pate lungtang tate lam a ngasah diing leh, thumang loute midihtat pilna lam a ngasah diing leh, Lalpa diing a mi honkhat kipeihsa a um diing a na bawllawh diingin Elijah lungsim leh silbawltheihna toh Lalpa ma ah a pai diing hi, a chi a. 
LUK.1.18	Huin Zakaria in angel kawmah, Hikhu bangchi'n ka hethei diai? keilah teehsia hita ing a, ka ji zong a teeh mahmahta a, a chi a. 
LUK.1.19	Huin angel in a dawng a, a kawmah, Kei Gabriel, Pathian ma a diing chu ka hi; huleh na kawm a thu soi diing leh hi thu kipaah huaite hilh diing a sawl ka hi. 
LUK.1.20	Huleh ngai in, a hun banga hung tung diing hi thu ka soite na gintaat louh jiahin hi silte ahung tun masiah haamthei louin na um diing hi, a chi a. 
LUK.1.21	Huleh mipite’n Zakaria chu a nangaah va, Pathian biahinn sunga a sawt um beeh jiahin limdang a sa mahmah uhi. 
LUK.1.22	Huleh ahung pawt in a kawmvah thu a soi theita sih a; huin biahinn sungah kilaahna a mu ahi chih a heta va; ajiahchu a kawmvah heetsahna a bawl a, huleh haam thei louin a um zingta hi. 
LUK.1.23	Huleh hichi ahung hi a, a natohna a ni a chin tahin a inn ah a chiahta hi. 
LUK.1.24	Huleh hu nite nungin a ji Elizabeth chu ahung gaaita a, ha ngaa sunga kibu a, 
LUK.1.25	Mite laha ka minse seel diingin, Lalpa’n ahung muh in hichibangin ka tungah a bawlta hi, chi'n.
LUK.1.26	Huleh aha guupna ah Pathian in angel Gabriel chu Galili gam a khua khat, a min Nazareth kichi ah, 
LUK.1.27	Nungaah siangthou khat, David suan a mi, a min Joseph kichipa ji diing a hual kawmah a sawl a; hu nungaah siangthou min chu Mari ahi. 
LUK.1.28	Huleh angel chu a kawmah a luut a, Chibai, nasatah a deihsahnu, Lalpa na kawmah a um hi; numei lahah hamphanu na hi, a chi a. 
LUK.1.29	Huleh amahnu’n amah a muh in a thusoite ah a lunghimoh mahmah a, hikhu hi bangtobang chibai buuhna hita diing a de aw, chi'n a ngaihtuah a. 
LUK.1.30	Huin angel in a kawmah, Mari, lau sin; ajiahchu Pathian lahah deihsahna na tang hi. 
LUK.1.31	Huleh ngai in, na gaai diing a, tapa na nei diing a, a min Jesu na sa diing hi. 
LUK.1.32	Amah chu mi lian ahi diing a, Tungnungpen Tapa a kichi diing; huleh Lalpa Pathian in a kawmah a pa David laltouphah a pe diing a; 
LUK.1.33	Huleh Jakob haahte tungah kumtuang in a lal diing a, a gam in beini a nei sih diing hi, a chi a. 
LUK.1.34	Huin Mari in angel kawmah, hi bangchi'n ahi diai? pasal lah nei lou ing a, a chi a. 
LUK.1.35	Huleh angel in a dawng a, a kawmah, Hagau Siangthou na tungah ahung tung diing a, Tungnungpen silbawltheihna in ahung liahkhuh diing; hujiahin mi siangthou nang a hung piang diing zong Pathian Tapa chih ahi diing hi. 
LUK.1.36	Huleh ngai in, na sanggamnu Elizabeth in zong a teeh nungin tapa khat a paaita hi; a chiing a chihnu ah, tu aha guupna a hita hi. 
LUK.1.37	Ajiahchu Pathian diingin ahi thei lou bangmah a um sih diing hi, a chi a. 
LUK.1.38	Huleh Mari in, En in, Lalpa suaahnu chu; na soi bang ngei in ka tungah hung tung heh, a chi a. Huin angel in a chiahsanta hi.
LUK.1.39	Hulaiin Mari chu a thou a, singtaang gam ah, Juda khopi khatah kintahin a chiah a; 
LUK.1.40	Huleh Zakaria inn ah a luut a, Elizabeth chibai a buuh a. 
LUK.1.41	Huleh hichi ahung hia, Elizabeth in Mari chibai buuh a jah tahin a sunga naungeeh chu a tawm a; huleh Elizabeth chu Hagau Siangthou in ahung dimta a. 
LUK.1.42	Huleh aw ngaihtahin ahung haamdoh a, Numei lahah hamphanu na hi, na gil a gah zong a hampha hi. 
LUK.1.43	Ka Lalpa nu ka kawma na hung bangchidan a hitai? 
LUK.1.44	Ngai in, na chibai hung buuh gin ka bila a luut tahin ka gilsunga naungeeh chu nuamin a kitawm hi. 
LUK.1.45	Huleh a gingtanu zong a hampha hi; Lalpa’n a kawma a thusoite chu taangtung diing ahih jiahin, a chi a. 
LUK.1.46	Huin Mari in, Ka hinna in Lalpa a paahtawi a, 
LUK.1.47	Huleh ka hagau chu ka Hundampa Pathian tungah a nuam hi. 
LUK.1.48	Ajiahchu ama’n a suaahnu namngiam dan a ngaihsah a; huchi'n, ngai in, tu a kipanin khang thah zousiah in hampha ahung chi diing uhi. 
LUK.1.49	Ajiahchu amah mihaat in ka tungah sil loupitahte a bawlta a; huleh a min zong siangthou ahi. 
LUK.1.50	Huleh amah laudan siamte tungah a hehpihna a khang a khang in a um peh hi. 
LUK.1.51	A baantha in a haatdan a ensah a; mi kiliansahte chu a lungtang suangtuahna uh a suhdalhsahta hi. 
LUK.1.52	Mi haatte chu a laltouna va kipan a lakhia a, mi ngiamte chu a tawisangta hi. 
LUK.1.53	Gilkialte chu silhoih in a sutai a; huleh mi hausate chu khutguaah in a sawlmangta hi. 
LUK.1.54	A hehpihna heet zingna in a suaah Israel a panpihta a; 
LUK.1.55	Kumtuanga diing a i pulepate, Abraham, huleh a haahte kawma ana soi bang ngei in, a chi a. 
LUK.1.56	Huleh Mari chu a kawmah ha thum vel a taam a, huin a inn ah a pai kiitta hi.
LUK.1.57	Huleh Elizabeth chu a nausuah hun ahung tungta a; huchi'n tapa ahung neita a. 
LUK.1.58	Huleh a innveengte leh a sanggamte’n, Lalpa’n hehpihna loupitah a tungah a sulang chih ana ja va, a kipaahpih uhi. 
LUK.1.59	Huleh hichi ahung hi a, a ni giatni in naungeeh zehtan diingin a hung va; a min diingin a pa min la in Zakaria a sah tum va. 
LUK.1.60	Huin a nu in a dawng a, Huchi hi sinte, John chih zawh diing ahi, a chi a. 
LUK.1.61	Huleh amah un a kawmah, Na beh na phung lahah hi mina kikou koimah um loupi, a chi va. 
LUK.1.62	Huleh amah un a pa kawmah, A min bang na hisah nuam ei chi'n heetsahna a bawl va. 
LUK.1.63	Huin ama’n lehkhagelhna dohkaan a ngen a, A min chu John ahi, chi'n a gial a. Huleh a bawnun thumah a sa mahmah uh. 
LUK.1.64	Huin a kam ahung kihongpah a, a lei ahung kiphel a, ahung haam a, Pathian a paahtawita hi. 
LUK.1.65	Huleh a kawmva teeng zousiahte chu ahung lauta va; huleh hi thute chu Judia gam singtaang zousiah ah a thangsuahta hi. 
LUK.1.66	Huleh a jakha zousiah in a lungtang vah a geel chiat va, Hi naungeeh bangchibang ahung hitaphet de aw, chi'n! Huleh Lalpa khut in amah a umpih hi. 
LUK.1.67	Huleh a pa Zakaria chu Hagau Siangthou in ahung dim a, huleh thu ahung soidohta a, 
LUK.1.68	Israel Lalpa Pathian chu paahtawi in um heh; ajiahchu ama’n a mite ahung kana, ahung tanta hi, 
LUK.1.69	Huleh a suaah David innkuante lahah hutdamna kii ahung siamsahta hi. 
LUK.1.70	Leilung pian chiil apat a zawlnei siangthoute kama ana soi bangin; 
LUK.1.71	I meelmate lah leh ahung mudah zousiahte khuta kipan hutdam i hi a; 
LUK.1.72	I pulepate kawma khotuahna a chiam chu bawl diing leh, a thuhun siangthou he zing diingin; 
LUK.1.73	I pu uh Abraham kawma a kihaahsialna chu, 
LUK.1.74	I meelmate lah apat a hung hunkhia a, lau loua a nna i toh theihna diing, 
LUK.1.75	I damsung teng a mitmuh a siangthou leh dihtattaha um diingin. 
LUK.1.76	Huleh nang, naungeeh, Tungnungpen zawlnei ahung kichi diing hi; ajiahchu a lampite bawl diingin Lalpa ma ah na pai diing hi. 
LUK.1.77	A sualnate uh ngaihdamna a, a mite kawma hutdamna heetna pe diingin. 
LUK.1.78	I Pathian uh hehpihna nemtah jalin; hujiahin tunglama kipana nisuaah in ahung khohta hi. 
LUK.1.79	Mial lah leh sihna liim nuaia pute taan vaah diing leh, hamuanna lampi a i keengte hung puisah diingin, a chi a. 
LUK.1.80	Huleh naungeeh chu ahung khang lian a, a lungsim lam ahung haat deuhdeuh a, Israelte kawma a kilaah masiah gamdai ah a um zing hi.
LUK.2.1	Huleh hulaiin hichi ahung hi a, Kaisar Augusta in khovel pumpi min gelh diing thu a pia a. 
LUK.2.2	(Huleh hichu Syria gam a Cyrenea gam optu ahih lai a mingelhna masapen ahi). 
LUK.2.3	Huleh mi zousiah chu mingelh diingin amah uh gam chiat ah a chiah va. 
LUK.2.4	Huleh Joseph zong Galili gam a Nazareth khua a kipanin Judia gam a David khopi Bethlehem a chih vah a chiah tou a; (David innkuante leh a haah a mi ahih jiahin). 
LUK.2.5	Mari, a ji khaam gaai saanlai toh, min gelh diingin. 
LUK.2.6	Huleh hichi ahi a, hutaha a um laiun a nauneih ahung hunta a. 
LUK.2.7	Huleh a tapa masa chu ahung neikheta a, huleh puannem in a tuam a, amahuh diing a zinbuuh a mun a um louh jiahin gankuang ah a sial hi.
LUK.2.8	Huleh hu gam mah ah belaampute a belaamte uh chinga jan a gam a giah a um va. 
LUK.2.9	Huleh, ngai in, Lalpa angel khat a kawmvah a hung a, Lalpa loupina in a kiimvel uh a taanvaah a; huleh amah uh chu a lau mahmah uhi. 
LUK.2.10	Huin angel in a kawmvah, Lau sih unla, ngai un, mi chin a diingin thupha kipaahhuai mahmah nanguh ka hung puaah hi. 
LUK.2.11	Ajiahchu tuniin nanguh diingin David khua ah. Hundampa a piangta, Khrist Lalpa chu. 
LUK.2.12	Huleh hikhu nanguh diingin chiamchihna ahi diing, Naungeeh puannema tuam, gankuang a lum chu na mu diing uhi, a chi a. 
LUK.2.13	Huleh thakhatin hu angel kawmah vaan mipite a hungkhawm va, Pathian a phat va, 
LUK.2.14	Tungnungpen ah Pathian loupitahin um henla, leitung a a kipaahpih mihingte lahah lemthu leeng heh, chi'n. 
LUK.2.15	Huleh hichi ahung hi a, angelte’n vaan a, a paisan tahun belaampute’n chu, Tuin Bethlehem khua tanpha in i chiah diing a, Lalpa’n thu ahung hilh hung tung chu i va en diing uh, a kichi va. 
LUK.2.16	Huleh kintahin a hung va, Mari leh Joseph leh gankuang a lum naungeeh chu a va mu uh. 
LUK.2.17	Huleh a muh zohun hi naungeeh tungtaang thu amah uh heetsah a um chu a soithangta uhi. 
LUK.2.18	Huleh a jakha taphot in hu belaampute thusoi chu limdang a sa chiat uhi 
LUK.2.19	Hizongleh Mari in hi thu zousiah a lungtangah a vom zinga, a ngaihtuah zingta hi. 
LUK.2.20	Huleh belaampute chu amah uh kihilh bang ngeia sil zousiah a jah va a muh jiahun Pathian paahtawia phat kawmin a kiihkiitta uhi. 
LUK.2.21	Huleh a zehtanna diing ni giat ahung chinin hu naungeeh chu a min diingin suul a, a um ma daih a angel in a phuaahsa Jesu a sata uhi.
LUK.2.22	Huleh Mosi daan dungjui a amahnu kisuhsiang ni ahung tunin, amah chu Jerusalem ah ahung pui va, Lalpa ma a lat diingin. 
LUK.2.23	(Tapasal suul hong photmah chu Lalpa diingin siangthou a kichi diing ahi chih, Lalpa daanthua a gelh dungjuiun;) 
LUK.2.24	Huleh Lalpa daanthua kisoi dungjuia vakhu kopkhat aha, vapaal nou nih aha kithoihna a laan diingin.
LUK.2.25	Huleh ngai in, Jerusalem ah pasal khat a min Simeon kichi a um a; amah chu midihtat leh Pathian ngaihsahtah ahi a, Israelte hamuanna diing chu a ngaah zing a; huleh Hagau Siangthou a tungah a um hi. 
LUK.2.26	Huleh Lalpa Khrist a muh masiah a si sih diing chih Hagau Siangthou in a hesah a. 
LUK.2.27	Huleh Hagau heetsah in Pathian biahinn ah ahung luut a; huleh naungeeh Jesu chu a nu leh pa in daan ngeina banga hihsah diing a ahung puiluut tahun, 
LUK.2.28	Ama’n ana aangpom a, Pathian a paahtawi a, 
LUK.2.29	Lalpa, tuin na suaah chu na thu bang jel a hamuangtah a chiahsah diing na hi; 
LUK.2.30	Ajiahchu ka mit in na hutdamna chu a muta hi. 
LUK.2.31	Mi zousiah maai ma a na bawl chu; 
LUK.2.32	Jentelte salhvaah diing vaah leh, na mi Israelte loupina diing chu, chi'n. 
LUK.2.33	Huleh Joseph leh a nuin naungeeh tungtaang a thu kisoite chu thumah a sa mahmah uhi. 
LUK.2.34	Huleh Simeon in amah uh a vangpiah a, a nu Mari kawmah, Ngai in, hi naupang hi Israelte laha mi tampi puuhna diing leh din kiitna diing a guat ahi; huleh chiamchihna niala um diingin toh. 
LUK.2.35	(Ahi, nangmah ngei lungtang zong namsaau in a sun pailet diing a), mi tampite lungtanga ngaihtuahte a kilat theihna diingin, a chi hi.
LUK.2.36	Huleh Aser nam a mi, Phanuel tanu, Ana kichi numei zawlnei khat a um a; amahnu chu teehsia a hita a, a nungaah tawp zousiah a pasal kawmah kum sagih a um a. 
LUK.2.37	Huleh amahnu chu meithai kum sawmgiat leh li vel mi ahi a, Pathian biahinn paisan louin suun leh janin an ngawl pum a haamteiin Pathian a bia hi. 
LUK.2.38	Huleh amahnu chu huchih laitahin a hung a, Pathian kawmah kipaahthu a soi a, Jerusalem khua a tatna diing lamen photmah kawmah Jesu tanchin a soi hi.
LUK.2.39	Huleh Lalpa daan dungjuia sil zousiah a bawl zoh un Galili gam ah amah uh khua ngei Nazareth ah a pai kiitta uhi. 
LUK.2.40	Huleh naungeeh chu ahung khang lian deuhdeuh a, a lungsim ahung haat deuhdeuh a, pilna in ahung dimta a; huleh Pathian khotuahna chu a tungah a um hi. 
LUK.2.41	Huleh a nulepa chu kum chinin chiahkaan ankuang lui chiangin Jerusalem ah a chiah veu va. 
LUK.2.42	Huleh amah chu kum sawmlenih ahung hihin ankuang luina daan ngeina in Jerusalem ah a chiahtou va; 
LUK.2.43	Huleh a nite a chin zoh a ahung kilehkiit laiun, naupang Jesu chu Jerusalem ah a umdenta a; Huleh Joseph leh a nu in hichu a he sih uh. 
LUK.2.44	Hizongleh amahun a lawi lahva um hina’nte chi'n ni khat lam a paita uh a, huleh a sanggamte uleh a meelheette u’laha hawl uh. 
LUK.2.45	Huleh a muh louh tahun amah hawl kawmin Jerusalem ah a kinungleh kiitta uhi. 
LUK.2.46	Huleh hichi ahung hi a, ni thum nungin Pathian biahinn, ah, houtute laha tou a, a thu uh ngaikhia leh, amah uh thu dongin a va mu va. 
LUK.2.47	Huleh a thu zata photin a heetdan leh a dawndan limdang a sa mahmah uhi. 
LUK.2.48	Huleh a nulepa in a muh tahun limdang a sa mahmah va; a nuin a kawmah, Bawi, bang diinga hichibang a hung bawl na hiai? ngai in, na pa leh ke'n lungkhamtahin ka hung hawl uhi, a chi a. 
LUK.2.49	Huin ama’n a kawmvah, Bang diinga hung hawl na hi viai? ka Pa inn a um a, a nna ka toh diing mawng sa lou na hi viai mah? a chi a. 
LUK.2.50	Huleh amahun a kawmva a thusoi chu a hesiam sih uhi. 
LUK.2.51	Huin amah uh a juisuh a, Nazareth khua a tungva, a thuthu un a um a; hizongleh a nuin hi sil kisoi zousiah chu a lungtangah a vom zing hi. 
LUK.2.52	Huleh Jesu chu pilna ah leh tahsa ah ahung khang lian deuhdeuh a, Pathian leh mihing deihsah in a um deuhdeuhta hi.
LUK.3.1	Tiberia Kaisar vaihawm kum sawmlengaa kum in Pontia Pilat chu Judia gamoptu ahi a, huleh Herod chu Galili gam kumpipa ahi a, a unaupa Philip chu Ituria leh Trakoniti gam kumpipa ahi a, huleh Lusania chu Abilene gam kumpipa ahi a, 
LUK.3.2	Ana leh Kaiapha chu siampu lalpente ahi va, hulaiin gamdai ah Zakaria tapa John kawmah Pathian thu ahung tung a. 
LUK.3.3	Huleh amah chu Jordan lui kiim gam zousiah ah a hung a, sualte ngaihdamna diing a kisiihna baptisma thu a soi a; 
LUK.3.4	Zawlnei Isaiah thu lehkhabua, Gamdaaia mi kikou awging in, Lalpa lamlian sial unla, a lampite sutang un, 
LUK.3.5	Guam chin dipdim ahi diing a, huleh taang leh mual chin suhngiam ahi diing; huleh a kawite chu suhtang ahi diing a, lampi phonte suhnal ahi diing; 
LUK.3.6	Huleh mi zousiah in Pathian hutdamna a mu diing uh chia kigelh bangin. 
LUK.3.7	Huin ama’n a khut a baptisma tang diing a hung mipite kawmah, Guul haahte aw, lungthahna hung tung diing taisan diingin kua’n ahiai hung vauhilh? 
LUK.3.8	Hujiahin kisiih min potaahin gah un, huleh Abraham ka pu uh ahi chi'n na lungsim un ngaihtuah sih un; Ajiahchu Pathian in hi suang te Abraham haahtein a dingsah thei hi chih ka hung hilh ahi. 
LUK.3.9	Huleh tuin zong sing bul ah heita koih ahita; sing chin gah hoih a gah lou phot chu a phuuh va, meiah a paailuut veu uh, a chi a. 
LUK.3.10	Huin mipite’n a kawmah, Ahihleh kei un bang ka bawlta diing viai? chih a dong va. 
LUK.3.11	Ama’n a dawng a, a kawmvah, Koipouh puannaah nih nei in a nei lou hawm heh; huleh neeh diing nei in zong huchibang mahin bawl heh, a chi a. 
LUK.3.12	Huin siahdongtute zong baptisma tang diingin a hung va, a kawmah, Houtupa, kei un bang ka bawl diing viai? a chi va. 
LUK.3.13	Huleh ama’n a kawmvah, Ahung chiamsah val uh phuut sih un, a chi a. 
LUK.3.14	Huleh sepaihte’n zong huchimahbangin a kawmah, Kei un bang ka bawl diing viai? Huchi'n a dong va Ama’n a kawmvah, Koima pawngbawl sih unla, dihloutahin zong heeh sih un; huleh na loh vah lungkim un, a chi a. 
LUK.3.15	Huleh mipite a kinep va, mi zousiah in John chu Khrist houh ahi de aw chia a lungtang va a ngaihtuah laiun; 
LUK.3.16	John in a dawng a, a kawmvah, Ke'n chu tui in ka hung baptis ngei a; hizongleh kei sanga loupizaw, a keengtophah khau zong suut taah ka hih louh mi khat ahung diing; ama’n chu Hagau Siangthou leh mei in nanguh ahung baptis diing; 
LUK.3.17	A khut in a pasiseep a tawi a, a phual a jap siang tinten diing a, a buhte a buhpangah a sungkhawm diing hi; hizongleh a si chu mei mit thei louin a haaltum diing hi, chih. 
LUK.3.18	Huleh mite kawmah hasotna thu dang tampi in tanchinpha a soi jel hi. 
LUK.3.19	Hizongleh kumpipa Herod chu, a unaupa Philip ji Herodia jiah leh a silgilou bawl zousiah a John in a taihilh jiahin, 
LUK.3.20	A silsual bawl zousiah behlapna in John chu suangkul ah a khumta hi.
LUK.3.21	Huleh mipi zousiah in baptisma a tan zohin hichi ahung hia, Jesu’n zong baptisma a tang a, huleh a haamtei laiin vaan ahung kihong a, 
LUK.3.22	Huleh Hagau Siangthou chu tahsa nei in vakhu bangin ahung kumsuh a, a tungah a tuta a; huleh vaan apatin aw ahung suaah a, Nang ka Tapa deihtah na hi; na tungah ka kipaah mahmah hi, a chi hi.
LUK.3.23	Huleh Jesu’n thuhilh apat chiil laiin amah chu kum sawmthum vel ahita a, mi ngaihdanin chu Joseph tapa ahi a, huchu Heli tapa ahi a, 
LUK.3.24	Huchu Matthat tapa ahi a, huchu Levi tapa ahi a, huchu Melki tapa ahi a, huchu Janna tapa ahi a, huchu Joseph tapa ahi a, 
LUK.3.25	Huchu Mattathia tapa ahi a, huchu Amos tapa ahi a, Huchu Naum tapa ahi a, huchu Esli tapa ahi a, huchu Nagge tapa ahi a, 
LUK.3.26	Huchu Maath tapa ahi a, huchu Mattathia tapa ahi a, huchu Semei tapa ahi a, huchu Joseph tapa ahi a, huchu Juda tapa ahi a, 
LUK.3.27	Huchu Joanna tapa ahi a, huchu Rhesa tapa ahi a, huchu Zerubbabel tapa ahi a, huchu Salathiel tapa ahi a, huchu Neri tapa ahi a, 
LUK.3.28	Huchu Melki tapa ahi a, huchu Addi tapa ahi a, huchu Kosam tapa ahi a, huchu Elmodam tapa ahi a, huchu Er tapa ahi a, 
LUK.3.29	Huchu Jose tapa ahi a, huchu Eliezer tapa ahi a, huchu Jorim tapa ahi a, huchu Matthat tapa ahi a, huchu Levi tapa ahi a, 
LUK.3.30	Huchu Simeon tapa ahi a, huchu Juda tapa ahi a, huchu Joseph tapa ahi a, huchu Jonan tapa ahi a, huchu Eliakim tapa ahi a, 
LUK.3.31	Huchu Melia tapa ahi a, huchu Menan tapa ahi a, huchu Mattatha tapa ahi a, huchu Nathan tapa ahi a, huchu David tapa ahi a, 
LUK.3.32	Huchu Jesse tapa ahi a, huchu Obed tapa ahi a, huchu Boaz tapa ahi a, huchu Salmon tapa ahi a, huchu Naasson tapa ahi a, 
LUK.3.33	Huchu Aminadab tapa ahi a, huchu Aram tapa ahi a, huchu Esrom tapa ahi a, huchu Phares tapa ahi a, huchu Juda tapa ahi a, 
LUK.3.34	Huchu Jakob tapa ahi a, huchu Isaak tapa ahi a, huchu Abraham tapa ahi a, huchu Terah tapa ahi a, huchu Nahor tapa ahi a, 
LUK.3.35	Huchu Saruk tapa ahi a, huchu Ragau tapa ahi a, huchu Phalek tapa ahi a, huchu Heber tapa ahi a, huchu Sala tapa ahi a, 
LUK.3.36	Huchu Kainan tapa ahi a, huchu Arpachsad tapa ahi a, huchu Sem tapa ahi a, huchu Noah tapa ahi a, huchu Lamek tapa ahi a, 
LUK.3.37	Huchu Mathusela tapa ahi a, huchu Enok tapa ahi a, huchu Jared tapa ahi a, huchu Mahalelil tapa ahi a, huchu Kainan tapa ahi a, 
LUK.3.38	Huchu Enos tapa ahi a, huchu Seth tapa ahi a, huchu Adam tapa ahi a, huchu Pathian tapa ahi.
LUK.4.1	Huleh Jesu chu Hagau Siangthou a dimin Jordan lui apatin a kilehkiit a, huleh gamdai ah Hagau puiin a um a. 
LUK.4.2	Ni sawmli sung diabol heemin a umta a; huleh hu nite sungin bangmah a ne sih a; huin a tawpah a gil ahung kialta hi. 
LUK.4.3	Huin diabol in a kawmah, Pathian Tapa na hihleh hi suang tanghou suaah diingin thupia in, a chi a. 
LUK.4.4	Huleh Jesu’n, Mihing tanghou chauhin a hing sih diing a, Pathian thu chinin a hing zaw diing, chih gelh ahi, chi'n a dawng a. 
LUK.4.5	Huin diabol in amah chu taang saang khatah a puitou a, mitphetkal louin khovel lalgam zousiah a ensah a. 
LUK.4.6	Huin diabol in a kawmah, Hi zousiah tunga thuneihna leh a loupina chu ka hung pe diing: ka kawma piahkhiah ahita ngal a; huleh ka piah nuam taphot kawmah ka pe veu hi, 
LUK.4.7	Hujiahin kei na hung biah phot inchu a bawnin nanga ahi diing, a chi a. 
LUK.4.8	Huin Jesu’n a dawng a, a kawmah, Ka nunglamah um in Setan; Lalpa na Pathian na biah diing a, Amah nna chauh na tohsah diing ahi, chih gelh ahi, a chi a. 
LUK.4.9	Huin diabol in amah chu Jerusalem ah a pui a, Pathian biahinn tungzum ah a koih a, a kawmah, Pathian Tapa na hihleh hitah apat ke khesuh in; 
LUK.4.10	Ajiahchu Ama’n bang ahung kem diing a, a vaansawllehte thu a pe diing a, 
LUK.4.11	Huleh amahun a khut un ahung nadom diing uh; huchilou inchu na keeng in suang na suikha diing, chih gelh ahi, a chi a. 
LUK.4.12	Huin Jesu’n a dawng a, a kawmah, Lalpa na Pathian na ze-et louh diing ahi, chih ahi, a chi a. 
LUK.4.13	Huin diabol in a heemna diing tenga a heem zohin hun lemtaanga diingin a paisanta hi.
LUK.4.14	Huleh Jesu chu Hagau silbawltheihna in Galili gam ah a kileh kiitta a; huleh a tanchin chu hu gam kiim zousiah ah a thangsuahta hi. 
LUK.4.15	Huleh a kikhopna inn vah thu a hilh jel a, mi zousiah paahtawiin a umta hi. 
LUK.4.16	Huleh a khanletna khua Nazareth ahung tungta a; huleh a hihdan ngeina bangin khawlni in kikhopna inn ah a luut a, sim diingin a ding a. 
LUK.4.17	Huleh a kawmah zawlnei Isaiah lehkhabu a pia va, huin ama’n hu lehkhabu chu a pheet a, hi thu kigelhna laitah a mu a, 
LUK.4.18	Migentheite kawma Tanchinpha soi diing a ahung guat jiahin Lalpa Hagau chu ka tungah a um hi; ama’n chu lungtang hasete sudam diing leh, saltaangte kawma suahtaatna thu leh, mittawte kawma mit vaah kiitna thu soi diing leh, bawlsiat thuaahte zalensah diingin, 
LUK.4.19	Lalpa lungdam kum thu bang soi diingin ahung sawl hi, chih. 
LUK.4.20	Huin lehkhabu chu a jial a, thunatongtu kawmah a pe kiit a, a touta hi. Huleh kikhopna inn a um mi zousiah mit chu a tungah a tu vehta hi. 
LUK.4.21	Huin ama’n a kawmvah, Tuni’n hi Pathian Lehkhabu thu chu na jah un ahung taangtungta ahi, a chita hi. 
LUK.4.22	Huleh mi zousiah in a thu a heetpih va, a kam a pawt hehpihna thute chu limdang a sa mahmah uhi. Huleh amahun, Hipa hi Joseph tapa hilou ahiai mah? a chi uhi. 
LUK.4.23	Huleh ama’n a kawmvah Nangun hi paunaah, Doctor, nang leh nang kisudam in, Kapernaum khua a na silbawlte ka na jah zousiah uh, hi-ah nangmah kholamah zong bawl in, na hung chi ngei diing uh, a chi a. 
LUK.4.24	Huin ama’n, Chihtahzetin ka hung hilh ahi, zawlnei koimah amah gam sungah kipaahpih in a um ngei sih, 
LUK.4.25	Hizongleh thutah ka hung hilh ahi, Elijah damlaia kum thum leh ha guup vaan a kikhaah a, khovel a kial nasatah a tun laiin Israel gam ah meithai tampi a um uh; 
LUK.4.26	Hizongleh Sidon gam a Sarepta khua a meithainu khat kawmah chih louh a lahva koimah kawmah Elijah sawl ahi sih hi. 
LUK.4.27	Huleh zawlnei Elisa damlai in Israel gam ah phaah tampi a um uh, hizongleh Syriami Naaman chih louh koimah suhsiangthou in a um sih uhi, a chi a. 
LUK.4.28	Huleh kikhopna inn a um zousiah in hi thute a jah un a lungthah mahmahta uh. 
LUK.4.29	Huleh a dingdoh va, amah chu khua a kipanin a delhdoh va, a khotaang kawlkhou ah sawnkhiah diingin a pui uhi. 
LUK.4.30	Hizongleh amah chu a lahvah paisuaah in a chiahta hi,
LUK.4.31	Huleh Galili gam a khua khat, Kapernaum ah a hungsuh a, huleh khawlnite in amah uh thu a hilh a. 
LUK.4.32	Huleh thuneitah a, a soi jiahin a thuhilh chu limdang a sa mahmah uhi. 
LUK.4.33	Huleh kikhopna inn ah dawiniin hagau nei mi khat a um a, huleh aw ngaihtahin a kikou a; 
LUK.4.34	Ka tangun hung umsah in; Nazareth Jesu, Nang leh kei un bang ahiai kizopna i neih? keiuh sumang diing a hung na hi maw? nang kua na hiai chih ka hung he hi, Pathian misiangthou na hi, a chi a. 
LUK.4.35	Huin Jesu’n a tai a, Sip inla, a sung apatin hung pawt in, a chi a. Huin dawiin amah chu a lai va a suhpuuh zohin a sung apatin ahung pawt a, amah a suna sih hi. 
LUK.4.36	Huleh a bawnun thumah a sa mahmah va, Hikhu bang thu hi ata’i le! ajiahchu thuneitah leh silbawlthei tahin dawiniinte thu a pia a, a pawt mai uh, chi'n a kihou va. 
LUK.4.37	Huleh hu kiim gam mun chinah a tanchin a thangta hi.
LUK.4.38	Huleh amah chu a thou a, kikhopna inn apat a pawt a, Simon inn ah a luut a. Huleh Simon ji nu chu nasatahin ana khosih a; huchi'n amah diingin ana ngetsah va. 
LUK.4.39	Huleh amah chu amahnu geiah a ding a, khosih chu a tai a, huchi'n a phata hi; huleh ahung thoupah a, ana uh a tohsahta hi. 
LUK.4.40	Huleh nitumkuan ahung hihin natna tuamtuam a na damlou nei zousiah a kawmah ahung pui va; huleh ama’n a tung chiat vah a khut ana nga a, a sudamta hi. 
LUK.4.41	Huleh dawite zong, Nang Khrist, Pathian Tapa na hi, chi a kikou in mi tampite sung apat ahung pawtdoh uhi. Huleh ama’n amahuh a tai a a haam diing uh a phalsah sih hi; ajiahchu Khrist ahi chih a he uhi. 
LUK.4.42	Huleh khua ahung vaah in a pawt a, gamgaw munah a chiah a; mipite’n amah a hawl uh a, a kawmah a hung va, amahuh nuse lou diingin a hou uhi. 
LUK.4.43	Huleh ama’n a kawmvah, Pathian gam thu chu kho dangah zong ka soi diing ahi; hu diing a sawl ka hi him ahi, a chi a. 
LUK.4.44	Huleh Galili gam a kikhopna innte ah thu a soi jel hi.
LUK.5.1	Huleh hichi ahung hi a, Pathian thu ngai diing a amah a bohbuai jiahun, Genesaret diil geiah a ding a; 
LUK.5.2	Huleh diil geia kuang nih um a mu a; hizongleh nga mantute chu a kuang uh nusia a, a leente uh sawp in a um va. 
LUK.5.3	Huleh kuang te laha khat, Simon a penah a tuangdoh a, a kawmah, piaugei apat themkhat tolhdeuh diingin a ngen a. Huleh a tou a, mipite chu kuang tung apatin thu a hilhta hi. 
LUK.5.4	Huleh a thusoi zohin Simon kawmah, Lithuuh lam naih inla, nga man diingin na leente uh sep un, a chi a. 
LUK.5.5	Huleh Simon in a dawng a, a kawmah, Houtupa, Jan kho vaahin gim tahin ka pang va, bangmah ka man sih uhi; hizongleh na thu in leen ka sep diing hi, a chi a. 
LUK.5.6	Huleh hichu a bawlzohun nga tampi a khuhkha va; huleh a leen uh keeh diing a kisa a. 
LUK.5.7	Huleh kuang danga tou a lawite uh hung a panpih diingin a khutjap va. Huin amahuh ahung va, huleh kuang te geel chu a sungdim uh a, huchi'n tum diing a kisa hialta hi. 
LUK.5.8	Simon Peter in hikhu a muh in Jesu keengbulah a puuh a, Lalpa, hung chiahsan in; ajiahchu kei misual ka hi, a chi a. 
LUK.5.9	A nga mat uh amah leh a lawmte’n limdang a sah mahmah jiahun. 
LUK.5.10	Huleh Simon kithuahpihte Zebedi tate Jakob leh John in zong limdang a sa uhi. Huleh Jesu’n Simon kawmah, Lau sin, tu apatin mihing na manta diing, a chi a. 
LUK.5.11	Huleh a kuangte uh luipanga ahung tawldoh zohun, bangkim a nusia va, amah a juita uhi.
LUK.5.12	Huleh hichi ahung hi a, khua khata a um laiin, ngai in, mi khat a pumtanga phaah tuam a um a; ama’n chu Jesu a muh in lei siin a bohkhup a, Lalpa, na utin chu na hung susiangthou thei hi, chi'n a ngen a. 
LUK.5.13	Huin ama’n a khut a hadoh a, amah chu a khoih a, Ka ut hi, siangthouta in, a chi a. Huchi'n thakhat in a phaahna in a nusepahta hi. 
LUK.5.14	Huleh ama’n a kawmah, Koima hilh sin; hizongleh va chiah inla, siampu kawmah va kilah in; huleh amahuh heetsah na diingin Mosi thupiah bangin, sianhonna diingin sil va laan in, chi'n thu a pia a. 
LUK.5.15	Hizongleh a tanchin chu a thang na sa zawsem a; huleh mipi nasatah a thu ngaikhe diing leh a natna uh kisudamsah diingin ahung uh. 
LUK.5.16	Huleh amah chu gamdai ah a chiah tuam a, a haamteita hi.
LUK.5.17	Huleh ni khat chu hichi ahung hi a, thu a hilh laiin; Galili leh Judia gam kho chin leh Jerusalem a kipana hung Pharisaite leh daan siamte a kawmah a tou va; amahuh suhdamna diingin Lalpa silbawltheihna chu a kawmah a um a. 
LUK.5.18	Huleh, ngai in, mite’n zeng khat lupna in ahung zawng va; huleh a zawn luut theihna diing leh a ma a, a koih theihna diing a ngaihtuah uh a. 
LUK.5.19	Huleh mipi jiahin zawn luutna dan a mu sih va; inn tungah a kaltou va, huleh bichiing pheet vangin a laitah ah Jesu ma ah a lupna toh a khaikhesuh uhi. 
LUK.5.20	Huin ama’n a ginna uh a muh in, a kawmah, Mihing, na sualnate ngaihdam ahita hi, a chi a. 
LUK.5.21	Huin lehkhagialtute leh Pharisaite’n, Hi Pathian soisia koi ahiai? Pathian chauh loungal kua’n ahiai sual ngaidam thei? chi'n a ngaihtuah va. 
LUK.5.22	Hizongleh Jesu’n a ngaihtuah uh a heet in a dawng a, a kawmvah, Bang ahiai na lungtang va na ngaihtuah uh? 
LUK.5.23	Na sualnate ngaihdam ahita chih leh, thou inla keeng in chiahta in chih khoi a baihlam zaw ei? a chi a. 
LUK.5.24	Banghitaleh leitung ah mihing Tapa in sual ngaihdam theihna a nei hi chih na heet na diingun. (Zeng a damloupa kawmah) Thou inla, na lupna la inla, na inn ah chiahta in ka hung chi ahi, a chi a. 
LUK.5.25	Huleh a ma vah a thoukhepah a, a lupna a la a, Pathian paahtawi kawmin a inn lamah a chiahta hi. 
LUK.5.26	Huin a bawnun limdang a sa mahmah va, Pathian a paahtawi uh; huleh, Tuni’n sil limdangtah mai i mu uhi, chi'n a lau mahmah uhi.
LUK.5.27	Huleh hi silte zohin a pawtkhia a, siahdonna muna tou, a min Levi kichi siahdongtu khat a mu a; huleh a kawmah hung juiin, a chi a. 
LUK.5.28	Huchi'n ama’n bangkim nusiain a thou a, amah a juita hi. 
LUK.5.29	Huleh Levi in a inn ah Jesu diingin ankuang luina loupitah a nei a, huah chu siahdongtute tampi leh midang tampite’n amahuh ankuang a uumpih uhi. 
LUK.5.30	Hizongleh a lehkhagialtute uleh Pharisaite chu a nungjuite tungah a phun va, Bang diinga siahdongtute leh misualte toh ne a dawn khawm na hi viai? a chi va, 
LUK.5.31	Huin Jesu’n a dawng a, a kawmvah, Mi chidamte’n doctor a mamoh sih va, mi chinate’n a mamoh zaw uhi. 
LUK.5.32	Midihtatte kou diing a hung ka hi sih a, misualte kou a kisiihsah diing a hung ka hi zaw hi, a chi hi.
LUK.5.33	Huin amahun a kawmah, Bang diinga John nungjuite’n an a ngawl veu va, huleh a haamtei veu uh, huleh Pharisaite nungjuite’n zong huchimah banga a bawl va; hizongleh nang nungjuite’n ne a dawn ahi viai? a chi va. 
LUK.5.34	Huleh Jesu’n a kawmvah, Moupuite kawma mouneitu a um laisiah moupuite an na ngawlsah thei viai mah? 
LUK.5.35	Hizongleh a lah vapat mouneitu laahmang nite ahung tung diing a, hu ni chiangin a ngawl diing uh, a chi a. 
LUK.5.36	Huleh ama’n a kawmvah tehkhinthu khat zong a soi a; Koima’n puan thahin puan lui a phoh ngei sih; phohta henla hileh a nihin a keehta diing a, huleh a thah them pen chu a lui toh a kituaah sih diing hi. 
LUK.5.37	Huleh koima’n uain thah chu savunthawl luiah a koih ngei sih; koihta henla hileh uain thahin savunthawl lui chu a pawhjahsah diing a, a kibo diing, huleh a thawlte zong a segawp diing hi. 
LUK.5.38	Hizongleh uain thah chu savun thawl thah a koih diing ahi; huchi'n a nih in a bit diing hi. 
LUK.5.39	Mi koima’n zong uain lui a dawn zoh nungin a thah a duhpah ngei sih; a lui mah tui zaw, a chi veu uhi, a chi hi.
LUK.6.1	Huleh hichi ahung hi a, khawlni masapen zoh a khawlni nihna pen niin buhleite ah a paisuaah a; a nungjuite’n buhvui a sihtan va, a khut va nuaisiangin a ne va. 
LUK.6.2	Huleh Pharisai koite aha in a kawmah, Bang diinga khawlni a bawl sianglou na bawl uh ahiai? a chi va. 
LUK.6.3	Huleh Jesu’n a dawng a, David in a gilkial laia a lawite toh a silbawl uh simkha lou na hi viai mah? 
LUK.6.4	Huchia Pathian inn a, a luut a, siampute loungal neeh siang louh tanghou chu a laah a, a neeh a, huleh a lawite kawma zong a piah thu chu, a chi a. 
LUK.6.5	Huleh ama’n a kawmvah, Mihing Tapa chu khawlni Lalpa zong ahi, a chi hi.
LUK.6.6	Huleh hichi ahung hi a, khawlni dangin kikhopna inn ah a luut a, thu a hilh a, huleh huah mi khat khut jiatlam zoi ana um a. 
LUK.6.7	Huleh lehkhagialtute leh Pharisaite’n a heehna diing a muhtheihna diingun, khawlnia a suhdam leh suhdamlouh a ensim va. 
LUK.6.8	Hizongleh ama’n a ngaihtuah uh a he a, khut zoipa kawmah, Thou inla, a lai ah dingdoh in, a chi a. Huin amah chu a thou a, a dingdohta a. 
LUK.6.9	Huin Jesu’n a kawmvah, Sil khat ka hung dong diing hi, Khawlni a sil hoih bawl ahiai siang, sil gilou bawl? Hutdam ahiai siang, suhlup? a chi a. 
LUK.6.10	Huleh a kiima umte zousiah a en vel a, hupa kawmah, Na khut zandoh in, a chi a. Huin ama’n a jan a; huchi'n a khut chu a langkhat lam bangin a damta hi. 
LUK.6.11	Huleh amahuh chu a lungthah segawp va, Jesu tunga a bawl dan diing uh khat leh khat a kihouta uhi. 
LUK.6.12	Huleh hulaiin hichi ahung hi a, taang ah haamtei diingin a chiah a, Pathian kawmah jankhovaah in a haamtei hi.
LUK.6.13	Huleh khovaah phetin a nungjuite a kou a; a lah vapat sawmlenih a teel a, a min u’zong sawllehte ahisah hi. 
LUK.6.14	Simon (ama’n Peter zong a chih) leh a unaupa Andru, Jakob leh John, Philip leh Bartholomai; 
LUK.6.15	Matthai leh Thoma, Alphai tapa Jakob, huleh Simon Zelot a chih uh, 
LUK.6.16	Huleh Jakob unaupa Juda, huleh a mansahtu Juda Iskariot zong ahi uh. 
LUK.6.17	Huleh amahuh toh a kitonsuh a, munjang ah a ding a, a nungjuite mi tampi leh, Judia gam pumpi leh Jerusalem a kipan leh Tura leh Sidon kho lama tuipi geia kipan mipi nasatah toh, hute chu thu ngai diing leh a damlouhnate uh suhdam ut in a hung va, 
LUK.6.18	Huleh hagau niin suhgentheihte zong a hung va; ahung dam vehta uh. 
LUK.6.19	Huleh amah a kipana silbawltheihna pawtkhia a amahuh zousiah a suhdam jiahin mipite’n a bawnun amah khoih a tum uhi.
LUK.6.20	Huin amah chu a khodaah a, a nungjuite a en a, Nanguh migentheite na hampha uh; ajiahchu Pathian gam nanguh a ahi. 
LUK.6.21	Nanguh tu a gilkialte na hampha uh; ajiahchu vah diing na hi uhi. Nanguh tu a kapte na hampha uh; ajiahchu nui diing na hi uhi. 
LUK.6.22	Mihing Tapa jiaha mite’n ahung muhdah va, a lahva kipana ahung nohdoh va, ahung tai va, huleh na min uh hoihlouchia ahung pampaih chiangun na hampha uh ahi; 
LUK.6.23	Hu niin kipaah unla, nuamin kidiang un; ajiahchu, ngai un, vaan ah na kipaahman uh a loupi ahi; Bang jiahin ahiai i chih leh huchimah bangin a pulepate un zawlneite ana bawl uhi. 
LUK.6.24	Hizongleh nanguh mihausate na tunguh a gih hi; ajiahchu nangun na hamuanna uh na mu zouta uhi. 
LUK.6.25	Nanguh tu a gil vahte na tunguh a gih hi; ajiahchu kial diing na hi uhi. Nanguh tu a nuite na tunguh a gih hi; ajiahchu mau a kap diing na hi uhi. 
LUK.6.26	Mi zousiah in ahung phat chiangun na tunguh a gih hi; ajiahchu huchimahbangin a pulepate un zawlnei tahloute tungah ana bawl uhi.
LUK.6.27	Hizongleh nanguh ka thu ngaikhete kawmah ka hung hilh ahi, Na meelmate uh lungsiat unla, ahung mudahte hoihbawl un. 
LUK.6.28	Haansia hung lohte vangpiah unla, ahung simmohbawlte diingin haamteisah un. 
LUK.6.29	Na ngeiphe hung behsahtu kawmah a langkhat lam zong doh in; huleh na puanjal uh hung laahsahtu kawmah na puannaah uh laah zong nial sih un. 
LUK.6.30	Na kawmva hung ngen photmah kawmah pia unla; huleh na thuampua uh hung laahsahtu kawmah ngen kiit nawn sih un. 
LUK.6.31	Huleh mi'n na tungva a bawl diing na deih bang ngei un, nangun zong amahuh tungah bawl un. 
LUK.6.32	Bang jiahin ahiai i chih leh nanguh hung lungsiatte chauh na lungsiat uleh paahtaat bang na loh diviai? misualte’n zong amahuh lungsiattute a lungsiat uhi. 
LUK.6.33	Huleh na tungva hoihte tung chauh a na hoih uleh paahtaat bang na loh diviai? ajiahchu misualte’n zong huchimahbangin a bawl uhi. 
LUK.6.34	Huleh muh kiitna kinepnate uh kawm chauha na thunglaahsah uleh paahtaat bang na loh diviai? ajiahchu misualte’n zong a zahmah muh kiit diingin misualte kawmah a thunglaahsah uhi. 
LUK.6.35	Hizongleh nangun chu na meelmate uh lungsiat unla, hoih bawl un, bangmah muh kiit kinem louin thunglaahsah un; huchi leh na kipaahman uh a loupi diing a, Tungnungpen tate na hi diing uhi; ajiahchu ama’n kipaahnadan heloute leh migiloute a hehpih veu hi. 
LUK.6.36	Hujiahin na Pa uh mi hehpih a siam bangin nanguh zong mi hehpih siam un.
LUK.6.37	Soisel sih un, huchi'n soiselin na um sih diing uh; mohpaih sih un, huchi'n mohpaihin na um sih diing uh; huleh ngaidam un, huchi'n ngaihdamin na um diing uhi. 
LUK.6.38	Pia un, huchi'n piah in na um diing uh; hoihtaha teh in, sawndet in, lohhal in, huleh dimlet in, mite’n na aangsung vah ahung pe diing uhi. Ajiahchu na tehna mah un ahung tehsah kiit diing uhi, a chi a. 
LUK.6.39	Huleh ama’n a kawmvah tehkhinthu khat a soi a, Mittaw in mittaw mah a pui thei diai? a nih va kokhuuh a kekhawmta lou diing ahi viai mah? 
LUK.6.40	Nungjui chu a pu tungah a um sih; hizongleh michih a bukim taphot chu a pu bangin a um diing hi. 
LUK.6.41	Huleh bang diinga nangmah mit a innkam um chu ngaihtuah lou a, na unaupa mit a niinthem um mu na hiai? 
LUK.6.42	Nangmah mit a innkam mu loupi a, na unaupa kawma, Unaupa, na mit a niinthem um hung lakhesah in, bangchi a chithei na hiai? Nang milepchiah, na mit a inkam um chu lakhe masa in, huchileh na unaupa mit a niinthem laahkhiah diing chiantahin na mu thei diing hi. 
LUK.6.43	Ajiahchu sing hoih a gah a se ngei sih a; huleh sing sia zong gah hoihin a gah ngei sih hi. 
LUK.6.44	Sing chin a gah ah heet ahi. Ajiahchu mi'n lingkungah theipi a lou ngei sih va, huleh lingnoh lahah zong grep a lou ngei sih uhi. 
LUK.6.45	Mihoih in a lungtang goubawm hoiha kipanin sil hoih ahung suahkhia a; huleh migilou in a lungtang goubawm sia a kipanin sil hoihlou ahung suahkhe veu hi. Bang jiahin ahiai i chih leh lungtang a dim val chu a ka min a soi ahi.
LUK.6.46	Huleh nangun bang diinga ka soite bawlloupi a Lalpa, Lalpa, hung chi na hi viai? 
LUK.6.47	Koipouh ka kawma hunga, ka thusoite za a, huleh jui chu bang tobang mi ahiviai chih ka hung ensah diing; 
LUK.6.48	Amah chu innbawlmi, thuuhtaha tou a, suangpi tunga innbul lem toh kibang ahi; huleh tui ahung letin tuikhauhin hu inn chu ahung khoh a, a suliing but sih hi; suangpi tunga bawl ahih jiahin. 
LUK.6.49	Hizongleh ja ngal a jui lou chu, innbul kiptah a lem lou a, leitung maia innbawlmi bang ahi; huchu tuikhauhin ahung khoh a, a puuhpah hi; huleh hu inn siat chu ana sa ahi, a chi hi.
LUK.7.1	Huleh mipite jah a, a thusoi zousiah a zoh nungin Kapernaum khua ah a luut a; 
LUK.7.2	Huleh sepaih zahoutu koi ahakhat suaah deihtah chu damlou in a si dehdeh a. 
LUK.7.3	Huleh ama’n Jesu tanchin a jah tahin, a kawma hunga, a suaahpa hung sudam diing a ngen diingin Juda upate a kawmah a sawl a. 
LUK.7.4	Huleh amahun Jesu kawm a va tun un, Amah chu hi sil na bawlsahtaah ahi, 
LUK.7.5	Ajiahchu ama’n ka nam uh a ngaina a, huleh ka kikhopna inn uh zong ahung bawlsah hi, chi'n hoihtahin a ngen va. 
LUK.7.6	Huin Jesu chu amahuh toh a hungta a. Huleh inn apat gamla lou ahung geiin, hu sepaih zahoutu in a kawmah a lawmte a sawl a, Lalpa, kisugim nuam dah mai in; ajiahchu ka innsung na luutna taah ahi sih hi; 
LUK.7.7	Hujiahin kei zong na kawma hung taah in ka kingai sih hi, hizongleh a thu in soi lechin ka suaahpa chu a dam mai diing hi, 
LUK.7.8	Ajiahchu kei zong mi thunuaia um ka hi a, ka nuaiah sepaihte a um a, khat kawma, Chiah in, ka chihleh a chiah a; huleh a dang kawma, Hung in, ka chihleh a hung a; huleh ka suaahpa kawma, Hi bawl in, ka chih leh a bawl jel hi, chi'n. 
LUK.7.9	Jesu’n hi thute a jah in, amah chu limdang a sa mahmah a, a kinunghei a, mipi amah juite kawmah, Na kawmvah ka soi ahi, Israelte laha zong hichi bang lawma ginna lian ka mukha sih hi, a chi a. 
LUK.7.10	Huleh hu a misawlte chu inn lamah a chiah kiit va, suaah damloupa chu damin a muta uhi.
LUK.7.11	Huleh hunungin hichi ahung hi a, amah chu Nain kichi khua khat ah a chiah a; huleh a nungjuite tamtah leh mipi tampi mahmahin a jui va. 
LUK.7.12	Huleh khopi kotkhaah kawm ahung tunin ngai in, misi khat ahung zawngdoh va, a nu tapa neihsun ahi a, amahnu chu meithai ahi a; huleh hu khua a mipi tampi a kawmah a um uh; 
LUK.7.13	Huleh Lalpa’n amahnu a muh tahin a hehpih mahmah a, huchi'n a kawmah, Kap sin, a chi a. 
LUK.7.14	Huin a hung a, a laang chu a khoih a; huleh a zawngtute chu a dingta uh; Huin ama’n, tangval, thou in, ka hung chi ahi, a chi a. 
LUK.7.15	Huleh hu misi chu ahung toudoh a, ahung haamta hi; huin ama’n amah chu a nu kawmah a pekheta hi. 
LUK.7.16	Huin mi zousiah ahung lauta va, Pathian a paahtawi va; I lahah zawlnei loupitah ahung suaahta; huleh Pathian in a mite ahung vehta ahi, chih. 
LUK.7.17	Huleh hi a tungtaang thu chu Judia gam pumpi leh a kiimvel gam zousiah ah a thangsuaahta hi.
LUK.7.18	Huleh John nungjuite’n hi thu zousiah amah a hilh va. 
LUK.7.19	Huin John in a nungjuite laha mi nih a kou a, Jesu kawmah a sawl a, Ahung diingpa chu na hiai mah? ahihlouhleh midang hungaih nalai diing ka hi viai mah? chi'n. 
LUK.7.20	Hute chu Bang diinga ahung tunun, Baptistu John in, Ahung diingpa chu na hiai mah? ahihlouhleh midang hungaih nalai diing ka hi viai mah? chi a na kawma ahung sawl ka hi uh, a chi va. 
LUK.7.21	Huleh hulai ngei in ama’n mi tampi, damloute, hiveite, huleh dawimatte a sudam a; huleh mittaw tampite mit a suhvaahsah a. 
LUK.7.22	Huleh Jesu’n a dawng a, a kawmvah, Chiahta unla, na sil muh uleh na jahte u’chu John va hilh un; bangchi banga mittawte mit hung vaahta a, keengbaite ahung paitheita a, miphaahte ahung siangthouta a, bilngongte’n ahung ja theita a, misite kaihthoh in a umta a, huleh tagahte kawmah tanchinpha soi in a umta, chih. 
LUK.7.23	Huleh koipouh ka tunga lunghih louhna mu lou chu a hampha hi, a chi a. 
LUK.7.24	Huleh John misawlte a pai nungun ama’n mipite kawmah John tungtaang thu a soi panta a, Bang en diinga gamdai a chiahdoh na hi viai? sialluang huih muutliing maw? 
LUK.7.25	Ahihlouhleh bang en diing a chiahdoh na hi viai? Puannem silh maw? Ngai un, puan loupi silh leh mi nuamsate chu kumpipate inn ah ahi a um uh. 
LUK.7.26	Ahihlouhleh bangpen en diing a chiahdoh na hi viai? zawlnei maw? Ahi, ka hung chi ahi, zawlnei sanga loupizaw ahi. 
LUK.7.27	Ngai in ka thangkou na ma ah ka sawl a, ama’n na ma ah na lampi a siam diing, chia a tanchin kigial chu amah ahi. 
LUK.7.28	Numei hin lahah Baptistu John sanga loupizaw zawlnei a um sih; hizongleh Pathian gam a neupen zong amah sangin a loupizaw hi, chih ka hung hilh ahi, a chi a. 
LUK.7.29	Huleh a thu ja zousiah leh siahdongte’n chu John baptisma tang in, Pathian siam a tan uhi. 
LUK.7.30	Hizongleh Pharisaite leh daanhetute’n chu a kawma baptisma tang louin Pathian in amahuh diing a, a lemguatsah chu a nualta uhi. 
LUK.7.31	Huin Lalpa’n, Tulai khang thahte bang toh ka tehkhinta diai? huleh bang tobang ahi viai? 
LUK.7.32	Amah u’chu naupang dawlmun a tou a, khat leh khat kikoutuah a, Theile ka hung muutsah va, na laam sih va; ka hung kah uh lelah na kap tuan sih uh, kichite bang ahi uhi. 
LUK.7.33	Bang jiahin ahiai i chih leh Baptistu John chu an lah nelou, uain lah dawn louin ahung a, huleh nangun amah chu dawipaai ahi, na chi uh. 
LUK.7.34	Huleh mihing Tapa chu ne leh dawnin a hung a, huleh nangun, Endih vua, an haipa, uain haipa, siahdongtute leh misualte lawmpa, na chi jel uh. 
LUK.7.35	Hizongleh pilna chu a tate zousiah in siam a tan uhi, a chi hi.
LUK.7.36	Huleh Pharisaite laha khat in amah toh an neehkhawm a ut a. Huin amah chu Pharisaipa inn ah a luut a, ankuang ah a touta a. 
LUK.7.37	Huleh ngai in, hu khua a um numei sual khat in Jesu Pharisaipa inn ah an ne in a tou chih a heetin Alabastar bawmin thau gimtui ahung tawi a, 
LUK.7.38	A nungah a keeng bulah kapkawmin a ding a, a keengphaangte chu a mittui in a sukawt a, a sam in a siaah a, huleh a keengpeh a tawp a, thau gimtui a nuh hi. 
LUK.7.39	Huleh Pharisai amah koupa’n hikhu a muh in a lungsim in, Hipa zawlnei ahihleh hi a khoihnu koi ahiai, huleh bangchi bang mi ahiai chih he leh kilawma, amah lah misual ahi ngal a, a chi a. 
LUK.7.40	Huin Jesu’n a dawng a a kawmah, Simon, na kawmah soinuam khat ka nei hi, a chi a; Huin ama’n, Houtupa soita’n, a chi a. 
LUK.7.41	Sum thunglaahsahtu koi ahakhat in leibatu nih a nei a; khat in makhai ja ngaa a ba a, huleh khat in sawmngaa. 
LUK.7.42	Huleh a ditna diing a neih louh tahun a nih un a ngaidam tuaahta hi. Hujiahin, hung hilh in, a lahva koi zaw in amah a lungsiat naah zaw diai? a chi a. 
LUK.7.43	Simon in a dawng a, A ngaihdam tam zawpa’n hi diingin ka ngaihtuah, a chi a. Huin ama’n a kawmah, Na chi dih hi, a chi a. 
LUK.7.44	Huleh ama’n numeinu lam a nga a, Simon kawmah, Hi numeinu na mu ei? Na innsungah ka hung luut a, nang ka keeng silna diing tui na hung pe sih hi; hizongleh amahnu’n chu a mittui in ka keengpeh a sil a, a sam in a siaah hi. 
LUK.7.45	Nang chu tawp zong na hung tawp sih a; hizongleh hi numeinu’n chu ka hung luut a kipanin ka keengpehte tawp a khawl nai sih hi. 
LUK.7.46	Nang chu ka lu sathau na hung nuh sih a; hizongleh hi numei in chu ka keengpehte thau gimtui ahung nuh hi. 
LUK.7.47	Hujiahin ka hung hilh ahi, a sualna tampi chu ngaihdam ahita hi; a lungsiat naah mahmah jiahin; hizongleh tawm ngaihdamnate’n a lungsiat tawm uhi, a chi a. 
LUK.7.48	Huin ama’n numeinu kawmah, Na sualte ngaihdam ahita hi, a chi a. 
LUK.7.49	Huleh amah toh ankuang a toukhawmte’n a lungsim un, Sualnate zong ngaidam, hipa hi kua ahiai, a chi va. 
LUK.7.50	Huin ama’n numeinu kawmah, Na ginna in ahung hundamta hi; hamuangtahin chiahta in, a chi hi.
LUK.8.1	Huleh hichi ahung hi a, hunungin Jesu chu thuhilh kawm leh Pathian gam tanchinpha soi kawmin kholian leh khoneu ah a vaah lehleh a, huleh sawmlenihte chu a kawmah a um uhi. 
LUK.8.2	Huleh numei kuate aha, dawipaai dam kiit leh natnate apat dam kiit Mari Magdalene a chih uh, a sung apat dawi sagih pawtdohnanu toh, 
LUK.8.3	Huleh Herod sumkoltu Chuza ji Joanna toh, Susanna toh, huleh midang tampite toh ahi va, hute’n chu a neihsa un a nna a tohsah jel uhi.
LUK.8.4	Huleh mipi nasatah hungkhawma, khochina mi a kawma a hung tahun, tehkhinthu a soi a; 
LUK.8.5	Buhchithehtu khat buhchi theh in a kuan a; huleh a theh laiin khenkhat lampi geiah a tu a, huchu a kituanchil a, huleh tungleeng vate’n a tom beita hi. 
LUK.8.6	Huleh khenkhat suang tungah a tu a; huleh ahung pou pan leh a vulpahta hi, a lei a nom louh jiahin. 
LUK.8.7	Huleh khenkhat chu loulingnei lahah a tu a; huleh ling toh ahung poukhawm a, a deep lumta hi. 
LUK.8.8	Huleh a dang chu lei hoih ah a tu a, ahung pou a, a lehza in a gahta hi, a chi a. Huleh hithute a soi zohin a kikou a, Koipouh jahna diing a bil nei in ja heh, a chi a. 
LUK.8.9	Huleh a nungjuite’n, Hi tehkhinthu hi bang chihna ahiai? chi'n amah a dong va. 
LUK.8.10	Huleh ama’n, Pathian gam thuguuhte chu nanguh diingin heet phal ahi a; hizongleh midang kawmah chu tehkhinthu a soi ahi; mu zing ngal a a muh louhna diing uleh, ja zing ngal a, a heetsiamlouhna diingun. 
LUK.8.11	Hu tehkhinthu chu hikhu ahi; Buhchi chu Pathian thu ahi a. 
LUK.8.12	Huleh lampi geia tute chu thu jate ahi uh; huin diabol chu a hung a, thu chu a lungtang vapat a lamang hi, a gintaat va hutdama a um louhna diingun. 
LUK.8.13	Suang tungate chu hichi bangte ahi uh, a jah tahun thu chu kipaahtahin a pom va; huleh hite’n chu zung a nei sih a, tomkhat sunga gingta va, heemna a tuaah chiangun a puuh veu uhi. 
LUK.8.14	Huleh loulingnei laha tute chu hichibangte ahi uh; a jah nungun a chiah va, khosah diingdan ngaihtuahnate, hauhsatnate, huleh damsung nopsahnate’n a deep a, a gah piching ngei sih hi. 
LUK.8.15	Hizongleh lei hoiha tute chu hichibangte ahi uh; lungtang siangthou leh hoihin thu chu a ja va, a pom va, huleh kuhkaltahin gah a suang uhi.
LUK.8.16	Mi koimah in thaumei a det chiangin kuang in a khuh ngei sih, ahihlouhleh lupna nuaiah zong a koih ngei sih hi; hizongleh a luut photmahin a muh theihna diingin a koihna ah a koih zaw hi. 
LUK.8.17	Ajiahchu kiphuang lou diing a iim bangmah a um sih a, huleh heet louh diing leh kilang lou diing a phual zong bangmah a um sih hi. 
LUK.8.18	Hujiahin bangchi'n ahiai na jah uh pilvaangun; ajiahchu koi hizongleh a nei chu piahbeh ahi diing a, huleh koi hizongleh a nei lou chu neia a kingaih nasan laahsah ahi diing hi, a chi hi.
LUK.8.19	Huleh a kawmah a nu leh a unaute a hung a, huleh mipi jiahin a kawm a tung thei sih va. 
LUK.8.20	Huleh, Na nu leh na unaute nang hung mu nuamin innpua ah a ding uh, chi'n a hilh uh a, 
LUK.8.21	Huin ama’n a dawng a, a kawmvah, Ka nu leh ka unaute chu hi Pathian thu ngaikhia a juite ahi uh, a chi hi.
LUK.8.22	Huleh hichi ahung hi a, ni khat chu a nungjuite toh kuang ah a tuang a; huleh ama’n a kawmvah, Diil gaal lehlamah i kai diing uh, a chi a. Huleh kuang chu phelin a tawlta va. 
LUK.8.23	Hizongleh a kitawl laiun amah chu a ihmuta a; huleh hu diil tungah huihpi ahung nungsuh a; a kuang uh tui in a dimta a, huleh lauthawng huai tahin a umta hi. 
LUK.8.24	Huleh amahuh chu a kawmah ahung va, a phawng va, Houtupa, houtupa, beimang ka hita uh, a chi va. Huin amah chu ahung thou a, huih leh tuikinawh chu a taita a; huin a tawp a, ahung daaita hi. 
LUK.8.25	Huin ama’n a kawmvah, Na ginna uh khoia um ahiai? a chi a. Huleh amahun chu lauin limdang a sa mahmah va, Hipa hi bangtobang mi hi ahiai! ajiahchu huihte leh tui nasan thu a pia a, a mang mai uh, a kichi va.
LUK.8.26	Huleh Galili gaal zawna um Gadarate gam ahung tungva. 
LUK.8.27	Huleh amah gam a a kaidoh tahin hun sawtpi dawi paai koi ahakhat in khopi apat amah ana kituaahpih a; ama’n chu puan a silh sih a, huleh inn mawngmawng a zong a um sih a, haante chauh ah a um veu hi. 
LUK.8.28	Huleh ama’n Jesu a muh tahin, a kikou a, a ma ah a puuh a, huleh aw ngaihtahin, Jesu, Nang Pathian Tungnungpen Tapa, kei leh nangin kizopna bang i nei ei? hung sugim lou diingin ka hung ngen ahi, a chi a. 
LUK.8.29	(Ajiahchu ama’n dawiniin chu mipa sunga kipan pawt diingin thu ana peta hi. Tamveipi dawiniin in amah chu a mankhata a; khainiang leh kol buhsah in a um a; huleh ama’n a kikaannate chu a phutan a, gamdaiah dawi delhmang in a um veu hi) 
LUK.8.30	Huleh Jesu’n a kawmah, Na min bang ahiai? chi'n a dong a Ama’n, Nuai, a chi a; a sunga dawi tampi a luut jiahin. 
LUK.8.31	Huleh amahun kokhuuh thuuh a chiah diing a thu pe lou diingin amah a ngen va. 
LUK.8.32	Huleh hu munah taang ah voh hon tampi a ta va; amahun hute sunga a luut uh phalsah diingin a kawmah a ngen va. Huleh ama’n a phalsah hi. 
LUK.8.33	Huin dawite chu hu mipa sunga kipan pawt in vohte sungah a luut va; voh hon chu diil lamah munkeenah a taisuh huthut va, tui valh in a sita uhi. 
LUK.8.34	Huin a khawite’n sil umdan a muh tahun a tai va, hi thu khopi leh khoneu ah a va soi uhi. 
LUK.8.35	Huin bang thu ahitai chi a en diingin ahung pawt va; huleh Jesu kawm ahung tun uleh dawi matpa chu puan silh a, lungsim hoihtah pua a Jesu keengbula tou ahung mu va; huleh a lauta uhi. 
LUK.8.36	Huleh a mute’n dawimatpa suhdama ahung umdante amahuh ana hilh va. 
LUK.8.37	Huin Gadara gam kimvela mi zousiah in a lau mahmah jiahun amah chu a kawmva kipan chiahmang diingin a ngen va; huin amah chu kuang sungah a luut a, a kiih kiitta hi. 
LUK.8.38	Huleh a sunga kipana dawi hung pawtnapa’n chu a kawma umden diingin a ngen a; hizongleh Jesu’n amah chu a sawlkhia a, 
LUK.8.39	Na inn ah chiah kiit inla, Pathian in na tunga bangchituh a sil loupi hung bawlsah ahitaimah chih va hilh in, a chi a. Huin amah chu a chiahta a, Jesu’n sil loupitah amah diing a, a bawlsah chu khopi pumpi ah a phuangjahta hi.
LUK.8.40	Huleh hichi ahung hi a, Jesu chu ahung kinungleh kiitin mipi’n amah nasatahin ana kipaahpih va; ajiahchu a bawnva amah na ngaah zing ahi uh. 
LUK.8.41	Huleh ngai in, pasal khat a min Jaira kichi kikhopna inn vaihawmtu a hung a; Jesu keengbulah a khupboh a, a inn a hung diingin a ngen a. 
LUK.8.42	Ajiahchu ama’n tanu kum sawmlenih vel pha khat chauh a nei a, amah chu laitat in a lum a. Hizongleh Jesu a chiah tahin mipi’n a tuam huthut uh a. 
LUK.8.43	Huleh numei khat kum sawmlenih sipuut, a neih zousiah doctorte kawma zangbeita a, hizongleh koima’n a suhdam zoh louh uh, 
LUK.8.44	A nungah a hung a, a puan mong a khoih a; huin thakhat in a sipuut chu a kangta hi. 
LUK.8.45	Huin Jesu’n, Koi ahiai ahung khoih? a chi a. Huleh mi zousiah in kei ka hi sih a chih chiat phetun Peter leh a lawite’n, Houtupa, mi honpi’n hung tuam a, hung neh huthut a, Koi ahiai hung khoih na chih, a chi va. 
LUK.8.46	Jesu’n, Koi ahakhat in ahung khoih hi; ajiahchu silbawltheihna ka sunga kipanin a pawt hi chih ka he hi, a chi a, 
LUK.8.47	Huin numeinu’n a kiphual theih louh a muh tahin kiliing pum in a hung a, a ma ah a puuh a, mipi zousiah maaiah a kawmah a khoih nasan leh ahung dampahdan a phuangta a. 
LUK.8.48	Huin Jesu’n a kawmah, Tanu, hamuangtahin um in; na ginna in ahung damsah ahi; lungmuangtahin chiahta in, a chi a. 
LUK.8.49	Ama’n hichia thu a soi laiin kikhopna inn vaihawmtu inn a kipanin mi khat a hung a, Na tanu a sita hi, Houtupa subuai dah mai in, a chi a. 
LUK.8.50	Hizongleh Jesu’n hi a jahin a dawng a, a kawmah, Lau sin; gingta mai in, huchi'n amah chu a damdoh kiit diing, a chi a. 
LUK.8.51	Huleh inn sunga a luut tahin Peter toh, Jakob toh, John toh huleh naupang pa leh nu chih louh koimah luut a phal sih a. 
LUK.8.52	A bawnun amahnu kahin ana mau jenjun va; hizongleh ama’n, Kap sih un; a si sih hi, a ihmu ahi zaw, a chi a. 
LUK.8.53	Amahun amahnu a sita chih a heet jiahun amah chu musit in a nuihsan uhi. 
LUK.8.54	Huleh ama’n a bawnun a sawldoh veh a, amahnu chu a khut in a tu a, Nungaah, thou in, chi'n a kou a. 
LUK.8.55	Huin a hagau ahung kiit a, a thoukhepah a; huin amahnu chu neeh diing pe diingin thu a pia hi. 
LUK.8.56	Huleh a nu leh a pa’n limdang a sa mahmah va; hizongleh hu sil kibawl chu koimah hilh lou diingin ama’n amahuh a khapta hi.
LUK.9.1	Huzohin ama’n a nungjui sawmlenihte a koukhawm a, dawi zousiah tunga silbawltheihna leh thuneihna, huleh natnate suhdamtheihna a pia a. 
LUK.9.2	Amah u’chu Pathian gam thu soi diing leh damloute sudam diingin a sawlkheta hi. 
LUK.9.3	Huleh ama’n a kawmvah, Na zinna diingun chiang aha, sakhau aha, tanghou aha, sum aha bangmah keng sih un; puannaah zong thuaah nih nei sih un. 
LUK.9.4	Na luutna inn vah tungden unla, huleh hua kipanin kipankhia un. 
LUK.9.5	Huleh ahung kipaahpih lou photmah chu hu khopia kipan a na chiahdoh chiangun amahuh heetsahna diingin na keengpeeh va leivui tatkhia un, a chi a. 
LUK.9.6	Huin a chiahta va, tanchinpha soi kawm leh mun china mite sudam in akhua akhua ah a chiahta uhi.
LUK.9.7	Huchi'n kumpipa Herod in a silbawl zousiah ana za a; a lungjingta a, ajiahchu khenkhat in John ahung hing kiit ahita a chi va. 
LUK.9.8	Khenkhat in, Elijah ahung kilaah ahita, a chi va, huleh midangte’n, Malai zawlneite khat hung thou kiit ahita a chi uh. 
LUK.9.9	Huleh Herod in, John laha lu tanta ing a; hizongleh hichilawma a thu ka jah hi koi ahitai? a chi a. Huchi'n amah chu muh a utta hi.
LUK.9.10	Huleh sawllehte’n a hung kiit un a silbawl zousiah uh amah a hilh va. Huin Jesu’n amahuh a pui a, Bethsaida kichi khopi a gamgaw mun khatah a chiahtuampih a. 
LUK.9.11	Mipite’n huchu a heet tahun amah a juita va; huleh ama’n amahuh ana kipaahpih a, a kawmvah Pathian gam thu a hilh a, suhdam ngaite a sudam hi. 
LUK.9.12	Huleh ni tumkuan ahung hihin sawmlenihte chu a hung va, a kawmah, I kimvela khopi leh khoneute a chiah a giahna leh neeh diing hawl diingin mipite sawlkhia in; ajiahchu hi-ah gamgaw mun a um i hi, a chi va, 
LUK.9.13	Hizongleh ama’n a kawmvah, Nangun a neeh diinguh pia un, a chi a. Amahun, Mipi hizaat zoujai neeh diing i va leisah louhleh tanghou ngaa leh nga nih chauh loungal bangmah i nei sih uh, a chi va. 
LUK.9.14	Ajiahchu amahuh mi saang ngaa vel ahi uh. Huin ama’n a nungjuite kawmah, Sawmngaa jelin a honhon in tousah un, a chi a. 
LUK.9.15	Huleh amahun hichi’n a bawl va, a bawnun a tousahta va. 
LUK.9.16	Huin ama’n hu tanghou ngaate leh nga nihte chu a la a, vaanlam entouin a vangpiah a, a balkeeh a, a nungjuite kawmah mipite ma a lui diingin a pia a. 
LUK.9.17	Huleh a ne va, a vah chiatta uh; huleh a khawnmawh uh a neng bawm sawmlenih a luaahdim uhi.
LUK.9.18	Huleh hichi ahung hi a, amah ngena a haamtei laiin a nungjuite a kawmah a um va; ama’n a kawmvah, Mipite’n kei koi ahi ahung chi viai? chi'n a dong a. 
LUK.9.19	Amahun a dawng va, Baptistu John ahi, ahung chi uh; hizongleh khenkhat in, Elijah ahi ahung chi va, huleh a dangte’n, zawlnei malai ate laha khat hung thou kiit ahi, ahung chi uh, a chi va. 
LUK.9.20	Ama’n a kawmvah, Ahihleh nangun koi ka hi na hung chi viai? a chi a. Peter in a dawng a, Pathian Khrist chu, a chi a. 
LUK.9.21	Huleh ama’n hu thu chu koimah hilh lou diingin amahuh a khapta hi,
LUK.9.22	Mihing Tapa’n chu sil tampi a thuaah ngei diing ahi a; upate leh siampu lalte leh lehkhagialtute deih louhin a um diing a, thahin a um diing, huleh ni thum ni’n kaihthohin a um diing ahi, chi in. 
LUK.9.23	Huleh ama’n a bawnva kawmah, Mi koipouh in ahung juih nuam inchu amah le amah kimumangtop in, nichinin a kros pua in hung jui heh. 
LUK.9.24	Ajiahchu koipouh a hinna humbit ut in a taan diing a; hizongleh keimah jiaha a hinna taan in a humbit diing hi. 
LUK.9.25	Bang jiahin ahiai i chih leh mi’n khovel a pum in nei henla, amah kisumang in, ahihlouhleh paihmang in umta leh amah diingin bang a phatuam diai? 
LUK.9.26	Ajiahchu keimah leh ka thute zumpih chu mihing Tapa’n a loupina toh, a Pa loupina toh, angel siangthoute loupina a ahung chiangin amah chu a zumpih diing hi. 
LUK.9.27	Hizongleh thutah ka hung hilh ahi, hi a dingte khenkhat, Pathian gam a muh masiah uh sihna chiam lou diing a um uh, a chi hi.
LUK.9.28	Huleh hichi ahung hi a, hite a soi nung ni giat diing bangin ama’n Peter leh, John leh, Jakob a pui a, taang ah haamtei diingin a chiah a. 
LUK.9.29	Huleh a haamtei laiin a meel umdan chu ahung dangta a, a puansilhte chu a vaam a, a teselsulta a. 
LUK.9.30	Huleh ngai in, mi nih amah toh a kihou va, hute chu Mosi leh Elijah ahi uh. 
LUK.9.31	Amah u’chu loupina a hung kilaahin Jerusalem khua a, a sihna suhkim diing thu a soi va. 
LUK.9.32	Hizongleh Peter leh a kawma umte chu a ihmut uh a suaah mahmah a; huleh ahung halh tahun Jesu loupina leh a kawma diing mi nihte a muta uh. 
LUK.9.33	Huleh hichi ahung hi a, a kawma kipan a paikhiah un, Peter in Jesu kawmah, Houtupa, eiuh diingin hitah a um a hoih hi; bawh thum i lam diing a, nanga di’n khat, Mosi a di’n khat, huleh Elijah a di’n khat, a chi a; bang ahiai a soi zong he louin. 
LUK.9.34	Huchia a soi laiin meilum ahung kai a, amahuh ahung khuh a; huleh meilum laha, a luut phetun a lauta uh. 
LUK.9.35	Huleh meilum laha kipanin aw ahung suaah a, Hi ka Tapa deihtah ahi, A thu ngai un, chi'n. 
LUK.9.36	Huleh aw a daih tahin Jesu chauh a muta va. Huleh a sip vengveng va, hulaiin a sil muhte uh koimah a hilh sil uhi.
LUK.9.37	Huleh hichi ahung hi a, a jingni a taanga kipan a hungsuh un mipi nasatahin amah ana lamtuah va. 
LUK.9.38	Huleh, ngai in, mipi lah apat mi khat hung kikou in, Houtupa, ka hung ngen ahi, ka tapa en in; ka tapa neihsun ahi ngal a. 
LUK.9.39	Ngai in, hagau khat in a man a, thakhat khat in a kikoudoh a; huleh chilphuan bo khopin a bawl gimveu a, naahpihtaha susidup in a nuseveu hi. 
LUK.9.40	Na nungjuite kawmah delhdoh diingin ka ngen a; a delhdoh thei sih uhi, a chi a. 
LUK.9.41	Jesu’n a dawng a, Ginna bei leh khang thah hilhlahte aw, na kawmva bangtan um a hung thuaahsiam diing ka hiai? Na tapa hi-ah hung pui in, a chi a. 
LUK.9.42	Huleh amah chu ahung pailai dawiin a supuuh a, a bawlgim hi. Huin Jesu’n dawiniin chu a tai a, naupang chu a sudam a, a pa kawmah a peta hi.
LUK.9.43	Huleh a bawnun Pathian silbawltheihna loupi chu limdang a sa mahmah va. Hizongleh mi chinin Jesu silbawl zousiah limdang a sah laiun ama’n a nungjuite kawmah. 
LUK.9.44	Hi thu kisoite na bil sungvah luut heh; ajiahchu mihing Tapa chu mite khuta matsah a um diing ahi, a chi a. 
LUK.9.45	Hizongleh amahun hi a thusoi chu a hesiam sih va; a heet louh diing va iim ahihjiahin; huleh a thusoi chu amah a dong ngam sih uhi.
LUK.9.46	Huin a lahva koi ahiai lianpen diing chi'n kinialna ahung neita va. 
LUK.9.47	Jesu’n a lungtang va a ngaihtuah uh a he a, naupang khat a pui a, a kawmah a umsah a, 
LUK.9.48	A kawmvah, Koipouh ka mina hi naupang kipaahpih chu kei hung kipaahpih ahi; huleh kei hung kipaahpih chu ahung sawlpa kipaahpih ahi; na bawnva laha neupen chu a lianpen diing hi, a chi a. 
LUK.9.49	Huleh John in a dawng a, Houtupa, mi khat na mina dawite nohdoh ka mu va; ka hung juihna vah a tel louh jiahin ka khapta uhi, a chi a. 
LUK.9.50	Jesu’n a kawmah, Amah chu khap sil un; ajiahchu ei hung dou lou phot chu ei lama pang ahi, a chi hi.
LUK.9.51	Huleh hichi ahung hi a, puitouh a, a um diing hun a tunin Jerusalem khua a chiah diingin a maai a ngat tinten a, 
LUK.9.52	A ma ah mi a sawl masa a, huchi'n amahuh chu na chiahin amah diing a guatsa diama na koih diingin Samaria mite khua khatah a luut va. 
LUK.9.53	Huleh amahun Jerusalem kholama chiah diing banga a meel a lat jiahin amah ana kipaahpih sih va; 
LUK.9.54	A nungjuite Jakob leh John in hi a heetun, Lalpa, Elijah bawl bangin amahuh kaang mang diingin vaan a kipanin mei koukhe lei hoih na sa diai? a chi va. 
LUK.9.55	Hizongleh amah chu a kihei a, amahuh a tai a, Bangchibang lungsim po mi na hih uh kihe lou na hi uh, 
LUK.9.56	Ajiahchu mihing Tapa hi mite hinna suse diing a hung hilouin, hundam diingin ahung ahi zaw, a chi a. Huin khodang ah a chiahta uhi.
LUK.9.57	Huleh hichi ahung hi a, lampi a, a chiah laiun mi khat in a kawmah, Lalpa na chiahna photah ka hung jui diing, a chi a. 
LUK.9.58	Jesu’n a kawmah, Sialte’n kua a nei a, tungleeng vate’n zong bu a nei uh; hizongleh mihing Tapa’n a lu ngahna diing zong a nei sih, a chi a. 
LUK.9.59	Huleh ama’n midang khat kawmah, Hung juiin, a chi a. Hizongleh ama’n, Lalpa, ka pa hung va vuisah masa photin, a chi a. 
LUK.9.60	Jesu’n a kawmah, Misi in a misi uh kivui u’heh; hizongleh nang chu chiah inla, Pathian gam thu va soi in, a chi a. 
LUK.9.61	Huleh midang khat in zong, Lalpa, ka hung jui diing; hizongleh ka inn a mite kamphain hung va hasah masa photin, a chi a. 
LUK.9.62	Jesu’n a kawmah, Mi koipouh laangkawn tujing a nunglam en chu Pathian gam mi hitaah ahi sih, a chi hi.
LUK.10.1	Hi silte nungin Lalpa’n midang sawmsagih zong a guat a, amah ngei hungna diing kho chin leh mun chin ah a ma ah nih nihin a sawl a. 
LUK.10.2	Hujiahin ama’n a kawmvah, Buh laah diing a tam mahmah a, hizongleh a tongtute a tawm uhi; hujiahin, a buh la diing a natongtute hung sawl doh diingin buh neitu kawmah ngen un. 
LUK.10.3	Chiahta unla, ngai un, ngeihon laha belaamnoute bangin ka hung sawl hi. 
LUK.10.4	Dangka ip aha, sakhau aha, keengtophah aha keng sih un; huleh lampi ah koimah chibai buuh sih un. 
LUK.10.5	Huleh inn na luutna phot vah, a masapenin hi inn ah hamuanna tung heh, chi un. 
LUK.10.6	Huleh hu a hamuanna taah a um leh na hamuanna u’chu a tungah a um diing; a um louhleh na kawmvah ahung kihkiit diing. 
LUK.10.7	Huleh hu inn ah um zing unla, ahung piah phot uh nein dawn un; ajiahchu natongtu chu loh mutaah ahi. Inn khat apat inn khat ah tuan lehleh sih un. 
LUK.10.8	Khua na luutna phot vah ahung na kipaahpih uleh na ma va a lui photmah uh ne un. 
LUK.10.9	Hu a damlou umte chu sudam unla, a kawmvah, Pathian gam na kawmvah ahung tungta, chi jel un. 
LUK.10.10	Hizongleh khua na luutna phot vah ahung na kipaahpih louh uleh a kho kotzingah chiah unla, 
LUK.10.11	Na kho leivui uh ka keengpeeh va baang nasan na tungvah ka taatsiang uh; ahihvangin Pathian gam na kawmvah ahung tungta chih he un, chi un. 
LUK.10.12	Hizongleh ka hung hilh ahi, hu ni chiangin hu khuate thuaah diing sangin Sodom kho thuaah chu a dan a um zaw diing.
LUK.10.13	Korazin, na tung gih e! Bethsaida, na tung gih e! Bang jiahin ahiai i chih leh na sung va sil loupi kibawlte Tura leh Sidon khua a kibawl hileh saiip puan silhin, vut laha touin sawtpiin a kisiih zouta diing uh. 
LUK.10.14	Hizongleh vaihawmni chiangin nanguh thuaah sangin Tura leh Sidon thuaah chu adan a um zaw diing hi. 
LUK.10.15	Huleh nang Kapernaum, vaan tan a paahtawi a um diing kisapa, gawtmun tana sawnkhiah a um diing na hi zaw hi. 
LUK.10.16	Koipouh na thusoi uh ngai chu kei thu ngai ahi uh; huleh koipouh nanguh hung nual chu kei hung nual ahi uh; huleh kei hung nual chu ahung sawlpa nual ahi uh, a chi a. 
LUK.10.17	Huleh sawmsagihte chu kipaahtahin ahung tungkiit va, Lalpa, na min jalin dawite nasan ka thu un a um uh, a chi va. 
LUK.10.18	Ama’n a kawmvah, Setan vaan a kipana kawlphe banga hungkia ka mu hi. 
LUK.10.19	Ngai un, guulte leh momaite totdeen theihna leh melma silbawltheihna zousiah tunga thuneihna ka hung pia hi; huchi'n bangmahin ahung suna het sih diing, 
LUK.10.20	Himahleh dawite na thuthu va a um jiahin kipaah sih unla, vaan a na min uh gelh ahihjiahin kipaah zaw un, a chi a. 
LUK.10.21	Hu hun laitahin Jesu chu Hagau in a kipaah a, Aw Pa, vaan leh lei Lalpa, nangma’n mipil leh misiamte kawmah hi thute na iim a, naungeehte kawma na phuan jiahin ka hung paahtawi hi; ahi, Pa, huchih chu na kipaahna zawng ahi. 
LUK.10.22	Sil zousiah ka Pa’n kei ahung pekheta hi; Tapa koi ahih chih Pa loungal koima’n a he sih; huleh Pa koi ahih Tapa leh a kawmva Tapa’n a phuan nuamnate loungal koima’n a he sih, a chi a. 
LUK.10.23	Huin a nungjuite lam a ngat a, a guuh in, Na sil muhte uh muhna mitte a hampha hi; 
LUK.10.24	Ajiahchu ka hung hilh ahi, zawlnei tampi leh kumpi tampite’n na sil muhte uh muh ana ut va, hizongleh a mu sih uh, huleh na jahte u’zong jah ana ut va, hizongleh a ja sih uh, a chi hi.
LUK.10.25	Huleh ngai in, daantheimi khat a dingdoh a, amah ze-etna in, Houtupa, kumtuang hinna ka neih theihna diingin bang ahiai ka bawl diing? a chi a. 
LUK.10.26	Ama’n a kawmah, Daan lehkhabu ah bang a kigial ei? Bang na chi sim ei? a chi a. 
LUK.10.27	Ama’n a dawng a, Lalpa na Pathian chu na lungtang zousiah a, na hagau zousiah a, na haatna zousiah a huleh na lungsim zousiah a na lungsiat diing ahi; huleh nangmah na kilungsiat bangin na innveengte zong na lungsiat diing ahi, chi'n, a chi a. 
LUK.10.28	Huin Jesu’n a kawmah, Na dawng dih zet mai; hichi'n bawl in, na hing diing hi, a chi a. 
LUK.10.29	Hizongleh ama’n amah siamkitan utin Jesu kawmah, Ka innveeng koi ahiai? a chi hi.
LUK.10.30	Jesu’n a dawng a, Mi koi ahakhat Jerusalem apatin Jeriko ah a chiahsuh a, suammangte a tuaahkha a, hute’n a puansilh a phelsah veh va, a voliam va, silou phetin a nusia uh. 
LUK.10.31	Huin siampu khat hu lampi ah a hungsuh jenjen a; amah a muh tahin lampi gei langkhat ah a peelta a, 
LUK.10.32	Huleh huchimahbangin Levimi khat hu mun ahung tunin a en a, lampi gei langkhat ah a peelta hi. 
LUK.10.33	Hizongleh Samarimi khat khualzin lai chu hupa umna mun ahung tunga, amah a muh tahin a lungsiat mahmah a. 
LUK.10.34	A kawmah a chiah a, a liamnate thau leh uain sunkhum in a tuam a, amah gan tunga tuangsah in zinbuuh ah a chiahpih a, a enkolta hi. 
LUK.10.35	Huleh a jingni a, a chiah diingin makhai nih a ladoh a, jinbuuh neitu kawmah a pia a Amah na enkolin la, hibana na seen jahjah chu ka hung kiit chiangin ka hung pekiit diing, a chi a. 
LUK.10.36	Tuin hi mi thumte lahah a koipen chu gutate tuaahpa innveeng hi diingin na ngaihtuah ei? a chi a. 
LUK.10.37	Ama’n, A tunga khotuahna neipa, a chi a. Huin Jesu’n a kawmah, Chiah inla, nang zong huchibangin va bawl in, a chi hi.
LUK.10.38	Huleh hichi ahung hi a, a chiah laiun khua khatah a luut a; numei khat a min Martha in a inn ah a tungsah a. 
LUK.10.39	Huleh amahnu’n Mari kichi sanggamnu khat a neia, amah chu Jesu keeng bulaha tou a, a thusoi a ngai hi. 
LUK.10.40	Hizongleh Martha chu neehbawl in a buai mahmah a, Jesu kawmah a hung a, Lalpa, ka sanggamnu’n kei chauh neehbawl a ahung set khawhsa lou na hiaimah? hung huh diingin sawlin, a chi a. 
LUK.10.41	Jesu’n a dawng a, a kawmah, Martha, Martha, sil tampi na ngaihtuaha buai na hi; 
LUK.10.42	Hizongleh sil khat chauh a poimoh hi. Mari in tan hoih a teelta a, huchu laahsah louh diing ahi, a chi hi.
LUK.11.1	Huleh hichi ahung hi a, mun khata a haamtei laiin, a haamtei zohin a nungjuite khat in a kawmah, Lalpa, John in a nungjuite a hilh bangin haamtei daan hung hilh in, a chi a. 
LUK.11.2	Ama’n a kawmvah, Na haamtei chiangun, Ka Pa uh vaan a um, Na min kizahtaat heh. Na gam hung tung heh. Na deihzawng vaan a, a kibawl bangin, lei ah zong kibawl heh. 
LUK.11.3	Ka nikhat neehkhop uh an ni chinin hungpia in. 
LUK.11.4	Ka sualnate uh hung ngaidam in; kei un zong ka leibate uh photmah ka ngaihdam jiahun; Heemna ah hung puiluut sinla, gilou lah apat hung hunkhe zaw in, chi un, a chi hi.
LUK.11.5	Huleh ama’n a kawmvah, Na lahva koiaha in lawm khat nei henla, jan khang laiin a kawma va chiahin, Lawm, tanghou beu thum hung thunglaahsah in; 
LUK.11.6	Ajiahchu ka lawm khat khualzin ka kawmah a hung a, a ma a lui diing bangmah ka nei sih, chi henla; 
LUK.11.7	Huleh ama’n innsung patin dawngin, Hung subuai sin; kot khaah ahita a, huleh ka tate zong ka kawmah lupna ah a ihmuta uh; hung thouin ka hung pe thei sih, ana chi leh, 
LUK.11.8	Ka hung hilh ahi, a lawm ahihjiaha va thouin va pe sih mah zongleh a nget teitei jiahin thouin a deih jahjah a va pe diing hi. 
LUK.11.9	Ka hung hilh ahi, Ngen un, ahung kipe diing; hawl un, na mu diing uh; huleh kiu un, ahung kihonsah diing hi. 
LUK.11.10	Ajiahchu a ngen photin a tang va; a hawl photin a mu va; huleh a kiu phot chu a kihonsah diing hi. 
LUK.11.11	Na lahva pa hite koi aha a tapa in tanghou ngen leh kuan suang a pe diai? ahihlouhleh nga ngen leh nga luang in guul a pe diai mah? 
LUK.11.12	Ahihlouhleh aahtui ngen leh mom-ai a pe diai mah? 
LUK.11.13	Huchia nanguh migilou in bawn na tate uh sil hoih piah na taang na heet uleh, na Pa uh vaan a umin a ngentute kawmah Hagau Siangthou naah piah mahmah lou diing ahiai mah? a chi hi.
LUK.11.14	Huleh ama’n dawi haamthei lou khat a nohdoh a; Huleh hichi ahi a, dawi a pawt phetin haamthei lou chu ahung haamta a; huchi'n mipi’n limdang a sa mahmah uh. 
LUK.11.15	Hizongleh a lahva khenkhat in, Dawi maangpa Beelzebul jala dawite a nohdoh ahi, a chi va. 
LUK.11.16	A dangte’n lah amah ze-etna’n vaan apat a chiamchihna a ngen va. 
LUK.11.17	Hizongleh ama’n a ngaihtuah uh he in a kawmvah, Gam amah leh amah kidou photmah a mangthai veu hi; huleh innsung khat zong a kidou leh a puuh veu hi. 
LUK.11.18	Setan zong amah leh amah kidou taleh bangchi'n a gam a ding thei diai? Beelzebul jala dawite nohdoh ahi na hung chi ngal va. 
LUK.11.19	Huleh ke’n Beelzebul jala dawite nohdoh ka hihleh na tapateun koi jala nohdoh ahi viai? hujiahin amahuh chu nanguh hung vaihawmsah diingte ahi uh. 
LUK.11.20	Hizongleh ke’n Pathian khut zung vanga dawite ka nohdoh leh Pathian gam na kawmvah ahung tung tahzetta ahi. 
LUK.11.21	Mi haatin hiam leh thal tawi a, a inn a veen chiangin a thuampuate a bit hi. 
LUK.11.22	Hizongleh amah sanga haatzaw khat a hung a, ahung zoh chiangin a kimuanna gaalthuam zousiah a laahsah a, huleh a thuampo laahsahte chu a hawmjah veu hi. 
LUK.11.23	Koipouh ka lama panglou chu ahung dou ahi a; huleh koipouh ahung laahkhawmpih lou chu a thehjah ahi.
LUK.11.24	Dawi niin chu mi sunga kipan a pawtkhiahin khawlna diing hawlin gam gaw mun bangah a vaah lehleh a; huleh a mu sih a; Ka pawtna inn mah ah ka chiah kiit mai diing, a chi a. 
LUK.11.25	Huleh hutah ahung tun leh phiat sianga jep hoihin a muta a. 
LUK.11.26	Huin a chiah a, amah sanga gilou zaw dawi dang sagih ahung pui a, a sungah a luut va, a teengta uh; huleh hupa umdan nunung chu ama a sangin ahung se zosemta hi, a chi a. 
LUK.11.27	Huleh hichi ahung hi a, hi thute a soi laiin mipi lah apat numei koi ahakhat ahung kikoudoh a, a kawmah, Nang hung kipaaina gil a hampha hi, huleh na nawi teepte toh, a chi a. 
LUK.11.28	Hizongleh ama’n chu, Ahi, himahleh Pathian thu ja a juite a hampha zaw uh, a chi a.
LUK.11.29	Huleh mipi ahung kikhop khawm laiun, ama’n a kawmvah, Tulai khang thahte chu khang giloutah ahi uh; chiamchihna a hawl va; hizongleh zawlnei Jona chiamchihna loungal chiamchihna dang piah ahi sih diing uh. 
LUK.11.30	Ajiahchu Jona Ninevi khua a mite diing a chiamchihna ahih bangin mihing tapa zong tulai khang thahte diingin chiamchihna ahi diing. 
LUK.11.31	Simlam kumpinu chu vaihawmni chiangin tulai khang thahte toh ahung thou diing a, siamlouh a tangsah diing hi; ajiahchu Solomon pilna ngaikhe diingin kawlmonga kipan ahung hi; ngai un, Solomon sanga loupizaw hi-ah a um hi. 
LUK.11.32	Nineveh khua a mite chu vaihawmni chiangin tulai khang thahte toh a thou diing va, siamlouh a tangsah diing uh; ajiahchu Jona thusoi jiahin amahun a sual a kisiih uh; ngai un, Jona sanga loupizaw hi-ah a um hi.
LUK.11.33	Mi koimah in thaumei a vaah chiangin beemkawm kalah a koih ngei sih, huleh loh nuaiah zong a koih ngei sih; ahung luutte’n a vaah a muhtheihna na diingin thaumei koihna ah a koih zaw hi. 
LUK.11.34	Tahsa vaahna chu mit ahi, hujiahin na mit a chiim chiangin na tahsa zong a bawnin a vaah suaah hi, hizongleh na mit a hoih louh chian na tahsa zong a mial veu hi. 
LUK.11.35	Hujiahin na sunga vaah um chu mial ahih louhna diingin pilvaangin. 
LUK.11.36	Hujiahin na tahsa a pumpia a vaah a, a mialna mun a um louhleh thaumei vaahtahin ahung taanvaah bangin a vaahsuaah veu diing, a chi hi.
LUK.11.37	Huleh a thusoi laiin Pharisai koi ahakhat in a kawma an ne diingin amah a chial a; huin a luut a, an ne diingin a touta a. 
LUK.11.38	Hu Pharisaipa’n an neeh ma a khut a sil louh a muh in limdang a sa mahmah a. 
LUK.11.39	Lalpa’n a kawmah, Nanguh Pharisaite’n nou leh kuang polam na silsiang ngei va; hizongleh na sunglam u’chu leepguuhna leh giitlouhna in a dim hi. 
LUK.11.40	Nanguh mingol haw, a polam siamtu’n a sunglam zong siam lou ahiai mah? 
LUK.11.41	Hizongleh na sil neihte uh migentheite kawmah pezaw un; huleh ngai un, sil zousiah nanguh diingin a siang hi. 
LUK.11.42	Hizongleh Pharisaite, na tunguh a gih hi! ajiahchu nangun pudinate, pardite, huleh haichi zousiah sawma khat na pia va, vaihawmna dih leh Pathian lungsiatna na thudon sih uh; hite ahi na bawl diing uh, a dangte bawllou tuan louin. 
LUK.11.43	Nanguh Pharisaite, na tunguh a gih hi! ajiahchu nangun kikhopna inn ah touna hoihpen pente leh dawlmuna mi’n chibai ahung buuh diing na deih uh. 
LUK.11.44	Nanguh lehkhagialtu leh Pharisai lepchiahte haw, na tunguh a gih hi! ajiahchu nangun hi haankhuuh, mi’n haan ahihlam he loua a tung a a va pai veunate bang na hi uh, a chi a. 
LUK.11.45	Huin daanhe mite laha khat in a dawng a, a kawmah, Houtupa, hichibanga na thusoi in kei u’zong hung tai na hi, a chi a. 
LUK.11.46	Ama’n, Nanguh daanhe mite zong na tunguh a gih hi! ajiahchu nangun vangih puaah hah tahtah mi na pat va, nangun lah hu vangihte na khut zung khat un zong na khoih nuam sih uh. 
LUK.11.47	Na tunguh a gih hi! ajiahchu nangun zawlneite haan na lam va, amah u’lah na pulepate uh thah ahi. 
LUK.11.48	Na pulepate uh silbawl a hoih hi chi'n na heetpih tahzet uhi; ajiahchu amahun amahuh a na that va, nangun a haan uh na lamsah uhi. 
LUK.11.49	Hujiahin Pathian pilna in zong, A kawmvah zawlneite leh sawllehte ka sawl diing a, a lahva khenkhat a na that diing va, khenkhat a suduhdah diing uh; 
LUK.11.50	Khovel siam chiila kipana kisuah zawlnei zousiah sisan phu chu tulai khang thahte tungah a kila thei diing hi, 
LUK.11.51	Abel sisan kisuah apat maitaam leh Pathian biahinn kikala si Zakaria sisan tanin; a chi hi chihtahzetin ka hung hilh ahi, hi Phuba chu tulai khang thahte tungah a kila diing hi. 
LUK.11.52	Nanguh daan he mite na tunguh a gih hi! ajiahchu nangun pilna chabi na lamang va, nang u’lah na luut sih va, mi a luut diingte lah na khaam veu uhi, a chi a. 
LUK.11.53	Huleh ama’n hi thute a soi laiin lehkhagialtute leh Pharisaite’n amah chu thu tampi soisah tum in hahphinin a phin panta va; 
LUK.11.54	Siamlouh a tansah theihna diingun a haamkhialna mat tum in a taang zing uhi.
LUK.12.1	Huchiah laia mipi simseeng louh khat leh khat kituanchil khop hiala ahung kikhop laiun, ama’n a masapenin a nungjuite kawmah, Pharisaite tol, lepchiahna lahah kiveeng un. 
LUK.12.2	Ajiahchu kilanglou diing a kikhuh bangmah a um sih a; huleh heet louh diing a kiphual zong bangmah a um sih. 
LUK.12.3	Hujiahin miala na soi photmah uh vaah ah jahin a um diing a; huleh innsung tawnga bilbula na soi uh chu innkhum vuum ah taangkou pihin a um diing hi. 
LUK.12.4	Huleh nanguh ka lawmte, ka hung hilh ahi, Tahsa sulumtheia, huzohchianga bangmah dang bawltheih nei nawnloute lau sih un. 
LUK.12.5	Hizongleh koi ahiai na lau diing uh ka hung hilh lawh diing: a thah nunga zong gawtmuna paihtheihna thuneipa amah chu lau un; ahi, ka hung hilh ahi, Amah chu lau un. 
LUK.12.6	Kawlgit ngaa paisa nihin a zuah veu sih viai mah? huleh a lahva khat zong Pathian ma ah mangngilh in a um sih hi. 
LUK.12.7	Hizongleh na lu va samzangte nasan sim veh ahi. Hujiahin lau sih un; kawlgit tampi sangin na luulzaw uhi. 
LUK.12.8	Ka hung hilh ahi, Koipouh mite ma a kei hung gum photmah chu mihing Tapa’n zong Pathian angelte ma ah amah a gum diing hi. 
LUK.12.9	Hizongleh mite ma a kei hung kiheetmohbawl chu Pathian angelte ma ah kiheetmohbawl in a um diing. 
LUK.12.10	Koipouh mihing Tapa kalha thusoi chu ngaihdam ahi diing a; hizongleh Hagau Siangthou kalha soisia chu a soisiatna ngaihdamsah ahi sih diing hi. 
LUK.12.11	Huleh nanguh kikhopna innte, thukhentute, huleh houtute ma a ahung pui tah chiangun bangchia bangthuin ka dawng diai, ahihlouhleh bang ka soi diai chih lungkham sih un. 
LUK.12.12	Bang jiahin i chih leh Hagau Siangthou in a huntahin na soi diing uh ahung hilh diing hi, a chi hi.
LUK.12.13	Huleh mihon laha khat in, a kawmah, Houtupa, ka unaupa kawmah gou hung kihoppih diingin soi in, a chi a. 
LUK.12.14	Ama’n a kawmah, Mihing, Kua’n ahiai kei na tungva vaihawmtu aha, tanhawmtu aha a hung bawl? a chi a. 
LUK.12.15	Huin ama’n a kawmvah, Pilvaang unla, eenna lahah kiveeng un; ajiahchu hauhsat mihing damsan ahi sih hi, a chi a. 
LUK.12.16	Huleh ama’n a kawmvah tehkhinthu khat a soi a, Mi hausa koi ahakhat chu a loua piang ahung pung mahmahta a. 
LUK.12.17	Huchi'n a lungsim in a kingaihtuah a, Ka buh le baal koihna diing lah ka nei sih a, bang loh diing ka diai? a chi a. 
LUK.12.18	Huin, Hikhu ka bawl diing, ka buh innte ka phel diing a, a lianzaw ka lam diing; huleh huah ka buh leh baalte leh ka thuampua zousiah ka koih diing; 
LUK.12.19	Huleh ka hagau kawmah, Hagau, kum tampi sunga diing thuampua tampi na neita a; kitawlnga inla, ne in, dawn in, huleh nuamtahin um in, ka chi diing, a chi a. 
LUK.12.20	Hizongleh Pathian in a kawmah, Nang mingol, tujan leh na hinna hung kilaahsah diing ahi; hu na sil kholkhawmte koi a diing ahita diai? a chi a. 
LUK.12.21	Amah chauh diing a gou kikhol a, Pathian lama hausa lou chu huchi ahi veu hi, a chi hi.
LUK.12.22	Huin ama’n a nungjuite kawmah, Hujiahin ka hung hilh ahi, Bang ahiai ka neeh diing, chi'n na hinna diing uleh; bang ahiai ka silh diing, chi'n na tahsa diingun lungkham sih un. 
LUK.12.23	Hinna chu neeh diing sangin a thupi zaw a, huleh tahsa zong puansilh sangin a thupi zaw hi. 
LUK.12.24	Va'aahte ngaihtuahun, buh lah a tuh sih va, aat zong a aat sih uh; buhpang leh buhinn zong a nei sih uh; himahleh Pathian in amahuh a vaah hi; nanguh vate sanga bangchituha hoihzaw na hita viai mah? 
LUK.12.25	Huleh na lahva kua’n ahiai lungkham jiaha, a din tongkhata behlap thei? 
LUK.12.26	Huchia nangun hu sil neupa tawp bawn na bawl theih louh uleh bang diinga a dangte lungkhampih na hi viai? 
LUK.12.27	Lili paahte khandan ngaihtuah un; nna a tong sih va, pat a kheeh sih uh; himahleh ka hung hilh ahi, Solomon zong a loupina zousiaha a kijepin hi lili paahte laha khat banga jep in a um sih hi. 
LUK.12.28	Huchia gam a hampa tunia hing a, a jing a meikhuuh a paih mai diing bawn Pathian in huchituh a, a jep inchu, Aw nanguh ginna tawmte, bangchituha nanguh silhsaha um diing na hita viai mah? 
LUK.12.29	Huleh na neeh diing uh aha, na dawn diing uh aha hawl sih un; ginlahna lungsim nei in zong um sih un. 
LUK.12.30	Ajiahchu khovela namte’n hihaw zousiah a hawl uh; huleh na Pa un hi silte na mamoh uh chih a he hi. 
LUK.12.31	Hizongleh nangun chu Pathian gam hawl zaw un; huchi'n hi silte ahung kipiahbeh diing hi. 
LUK.12.32	Pawl tawmte, lau sih un; bang jiahin i chih leh na kawmva lalgam piah chu na Pa uh kipaahna zawngtah ahi. 
LUK.12.33	Na neih pouh uh zuah unla, migentheite kawmah pia un; vaan ah guta chiah louhna leh, leikha neehsiat louhna ah, dangka ip lui thei lou leh gou sethei lou kikhol zaw un. 
LUK.12.34	Ajiahchu na gou uh umna photah na lungtang u’zong a um diing hi.
LUK.12.35	Na kawng uh gaah unla, na thaumei u’zong kuang sah zing un. 
LUK.12.36	Mi a pu kiteenna ankuang luina apat a hung pai a kotkhaah ahung kiuh tah chianga na honsahpah thei diing a na ngaah zing bangin um un. 
LUK.12.37	A pu uh a hung tahchianga amah na ngaah zinga a muh suaahte a hampha uhi; chihtahzetin ka hung hilh ahi, a kawng a gaah diing a, amahuh chu ankuang ah a tousah diing a, a neeh uh a bawlsahta diing. 
LUK.12.38	Huleh jan khang laiin ahiai, jingthoh in ahiai hungleh, huchibanga ahung muh in chu, hu suaahte chu a hampha uhi. 
LUK.12.39	Hichu he un, guta hung diing hun inn neitu in he henla hileh a veeng diing a, a inn a suvangsah sih diing. 
LUK.12.40	Hujiahin nanguh zong kiging zingin um un; ajiahchu na ngaihtuah louh laitah va mihing Tapa chu hung diing ahi, a chi a. 
LUK.12.41	Huin Peter in a kawmah, Lalpa, hi tehkhinthu hi keiuh kawm chauh a na soi ahiai, ahihlouhleh mi zousiah kawm a zong? a chi a. 
LUK.12.42	Lalpa’n, Sumkoltu ginum leh piltah, a pu in a hunchina a an tan diing uh hawmsah diing a, a innkuanpihte tunga houtu a, a siam diing chu koipen ahi diai? 
LUK.12.43	A pu ahung pai chianga huchibang bawl a ahung muh hu suaah chu a hampha hi. 
LUK.12.44	Dihtahin ka hung hilh ahi, Amah chu a neih zousiah tunga thuneitu in a siam diing hi. 
LUK.12.45	Hizongleh hu suaahpa’n a lungsim in, Ka pu hungzoh lou diing hita, chi'n a suaah numei leh pasalte na jep in, huleh ne a dawnin na kham taleh; 
LUK.12.46	Hu suaahpa pu chu a gintaat louh ni khat in a heet louh kalin ahung diing a, tum nih a suah diing a, ginglou mite tan bang a tangsah diing hi. 
LUK.12.47	Huleh suaah a pu deihzawng he ngal a ana kiginglou leh a deihzawng banga bawl lou chu tampivei vuaah ahi diing. 
LUK.12.48	Hizongleh he lou a, vuaahna taah hial sil bawltu chu tawmtakhat vei vuaah ahi diing Ajiahchu koipouh tampi kipiahna kawmah tampi a kiphuut diing a, huleh mi’n tampi a kolsah uh kawmah a tamzosem a phuut diing uhi.
LUK.12.49	Leitung a mei khesuh diing a hung ka hi; tuin zong kaangpanta leh chi hina'ng e! 
LUK.12.50	Hizongleh baptisma tan diing khat ka nei hi, hu ka taangtun masiah ka ngaih muanglou hina e! 
LUK.12.51	Lei tunga lemna leengsah diing a hung hungsa na hi viai mah? Hilou hial, ka hung hilh ahi, kikhenna umsah diing a hung ka hi zaw hi. 
LUK.12.52	Ajiahchu tu a kipanin innsung khat a mi ngaa um chu nih langah thum, huleh thum langah nih pangin a kikhen diing uh. 
LUK.12.53	Pa in tapa, huleh tapain pa; nuin tanu, huleh tanuin nu; innpinuin a mounu, huleh mounuin a innpinu a dou diing, a chi a. 
LUK.12.54	Huleh ama’n mipite kawmah zong, Nangun nitumna lama mei hung kai na muh chiangun guah zu diing ahi na chipah ngal va; huleh huchi'n ahung um ngei a. 
LUK.12.55	Huleh sim huih hung nung na heet chiangun khua lum diing ahi na chi va, huchi'n ahung lum ngei hi. 
LUK.12.56	Nanguh milepchiahte Aw, vaan leh lei umzia lah na hesiam va, bang diinga tulai hun umzia hesiam lou na hi viai? 
LUK.12.57	Huleh bang diinga nangun bang dih ahiai chih ngaihtuahlou na hi viai? 
LUK.12.58	Thukhentu ma a na langpa toh na chiah chiangin lamkal ah amah apat suahtaatna diing hawl haamhaam in; huchilouin chu vaihawmtu ma ah ahung tut diing a, vaihawmtuin miman houtu kawmah ahung pekhe diing a, huleh miman houtuin suangkul ah ahung khumkha diing hi. 
LUK.12.59	Ka hung hilh ahi, paisa san khat tan a na dit bei keei masiah hu apatin na pawt hial sih diing hi, a chi hi.
LUK.13.1	Huchih hun laiin, Galili gam a mite Pilat in a thah a, a sisan uh Pathian biahna sa toh a halkhawmsah uh thu a kawma hung hilh mi hunkhop a um va. 
LUK.13.2	Jesu’n a dawng a, a kawmvah, Huchibang silte a thuaah jiahun hu Galilimite chu Galili gam a mite zousiah sanga sual diahkhola ngaihtuah na hi viai mah? 
LUK.13.3	Ka hung hilh ahi, Hilou e; nanguh zong na kisiih louh unchu huchibang mahin na mangthai veh diing uh, a chi a. 
LUK.13.4	Ahihlouhleh Siloam innsaang in a puuhkhum a, a netlup mi sawmlegiatte zong Jerusalem khua a um zousiah sanga misual diahkhol hia ngaituah na hi viai mah? 
LUK.13.5	Ka hung hilh ahi, Hilou e; Nanguh zong na kisiih louh unchu huchibang mahin na mangthai veh diing uhi, a chi hi.
LUK.13.6	Ama’n hi tehkhinthu zong a soi a; Mi koiaha in a grep huanah theipi kung suan khat a nei a; huleh a gah ahung hawl a, khat zong a mu sih a; 
LUK.13.7	Huin ama’n grep hu an enkoltu kawmah, Ngai in, kum thum sung hi theipi kungah a gah ka hung hawl a, khat zong ka mu sih; phuuh mai in, bang diinga mun luaha um zing ahiai? a chi a. 
LUK.13.8	Ama’n a dawng a, a kawmah, Lalpa, tukum zong umsah nalai in, a kiimkot in ka tou diing a, bawng-eeh in ka phungvuh diing; 
LUK.13.9	Ahung gah taah leh a pha ahi diing a; ahung gah louha ahihleh huchian na phuuh na diing, a chi hi.
LUK.13.10	Huleh ama’n khawlni in kikhopna inn khat ah thu a hilh a. 
LUK.13.11	Huleh ngai in, kum sawmlegiat haat louhna dawi in a mat numei khat a um a, a ngum a kuul khiukheu a, huleh a dingtang thei himhim sih hi. 
LUK.13.12	Jesu’n amah a muh tahin a kou a, a kawmah, Numei, na haatlouhna apat hahkhiah na hita, a chi a. 
LUK.13.13	Huleh a tungah a khut a koih a; huchi'n amahnu chu thakhat in ahung tangpah a; Pathian a paahtawita hi. 
LUK.13.14	Huin khawlnia Jesu’n mi a suhdam jiahin kikhopna inn houtu chu a lungthah a, mipite kawmah, Mihing natohna diing ni guup um hilou ahiai mah; hu sungin hung unla, hung kisudamsahta un, khawlni a hilouin, a chi a. 
LUK.13.15	Huphetin Lalpa’n amah a dawng a, Nang milepchiah, khawlni in na bawng uh aha, na sabiltung uh aha, a khihna apat suut in tui dawnsah diingin na puikhe veu uh hilou ahiai mah? 
LUK.13.16	Hi numei Abraham tanu ahih toh, ngai in, Setan in kum sawmlegiat sunga mat chu khawlni a, a gaahna suutsah louh diing ahiai mah? a chi a. 
LUK.13.17	Huleh ama’n hi thute a soi tahin a meelmate zousiah chu a zumta va; mipite chu a sil loupi bawl zousiah jiahin a kipaah chiat uhi.
LUK.13.18	Huin ama’n, Pathian gam chu bang tobang ahiai? huleh bangtoh tehkhin diing ka hiai? 
LUK.13.19	Hichu mi’n ankam tang khat a laah a, a huana a paihluut bang ahi; huchu ahung pou a, a khang a, sing lianpi ahung hi a, huleh tungleeng vate’n a bate giahna’n a nei uh, a chi a. 
LUK.13.20	Huleh Pathian gam chu bangtoh tehkhin diing ka diai? a chi kiit a. 
LUK.13.21	Hichu tol, numei in a laah a, tehna thum dim an laha, a bawna a thoh veh masiah a phuum bang ahi, a chi hi.
LUK.13.22	Huleh ama’n thuhilh kawmin Jerusalem lam zuanin khopi leh khoneu tawn jelin a chiah a. 
LUK.13.23	Huin mi khat in a kawmah, Lalpa, hutdama um diingte tawmtakhat hi u'maw? a chi a. Ama’n a kawmvah, 
LUK.13.24	Kot jim ah luut tum teitei un; ajiahchu ka hung hilh ahi, mi tampi’n luut a tum diing a, a luut thei sih diing uh; 
LUK.13.25	Inn neitu khatvei a thoh a, kot a khaah tah chian, nanguh innpua a dingin, Lalpa, Lalpa, kot hung honin, chia kot na kiuh chiangun, ama’n na kawmvah, Khoilam mi na hi viai, ka hung he ngei sih, chi'n ahung dawng diing. 
LUK.13.26	Hutah chian nangun, Na ma ah ka ne un, ka dawn va, huleh ka kotzing vah thu na hilh hi, na chi diing uh; 
LUK.13.27	Hizongleh ama’n, Ka hung hilh ahi, khoilam mi na hi viai mah ka hung he sih; nanguh sil gilou bawlte zousiah, ka kawm apat paimang un, ahung chi diing. 
LUK.13.28	Abraham leh, Isaak leh, Jakob leh zawlneite zousiah Pathian gam a um na muh va, nanguh polama paikhiah a um na hih uh na hung kiheet chiangun huah kah leh hagawi a um diing. 
LUK.13.29	Huleh suahlam leh, tumlam leh, simlam leh maallam apat in mi ahung diing va, Pathian gam ah a tou diing uhi. 
LUK.13.30	Huleh ngai un, a nunung pente a masa pena pang diing a um va, huleh a masa pente zong a nunung pena pang diing a um uhi, a chi a. 
LUK.13.31	Hu ni mahin Pharisai koite aha a hung va, a kawmah, Pawt inla, hi mun apat chiahmang in; ajiahchu Herod in thah hung tum ahi, a chi va. 
LUK.13.32	Ama’n a kawmvah, Chiah unla, hu si-aal kawmah hi thu va soi un, Ngai in, tuni leh jingchiang dawite nohdoh in natnate sudam in ni thum niin ka zou diing hi. 
LUK.13.33	Bang hitaleh tuni toh, jingchiang toh, a jing kiit toh ka pai jel diing hi; ajiahchu Jerusalem khua lou ah zawlnei sih ngeina hilou ahi, a chi hi.
LUK.13.34	Aw Jerusalem, Jerusalem! zawlneite that leh nang kawma hung kisawlte suang a na seplum; aahpi’n a noute a hanuaia a opkhum bangin bangzah vei na tate opkhum ka tum a, hizongleh na ut sih uh. 
LUK.13.35	Ngai un, na inn uh a hawm a nuutsiatsah in a umta hi; huleh chihtahzetin ka hung hilh ahi, Lalpa min a hung pai chu a hampha hi na chih masiah uh na hung mu sih diing uh, a chi hi.
LUK.14.1	Huleh hichi ahung hi a, khawlni a Pharisai houtu khat inn a an ne diing a, a chiah in a enkhia va. 
LUK.14.2	Huleh ngai in, a ma ah chipawma damlou mi khat a um a. 
LUK.14.3	Jesu’n daanhete leh Pharisaite a houpih a, a kawmvah, Khawlni in suhdam siang ahiai, siang lou? a chi a. 
LUK.14.4	Amah u’chu a sip chiat va, huin ama’n damlou chu a tu a, a sudama, a chiahsahta hi. 
LUK.14.5	Huin a kawmvah, Na lahva kua’n ahiai na sabiltung uh aha, na bawngtal uh aha kokhuuh ah ke taleh, khawlni a zong kaidoh lou diing? a chi a. 
LUK.14.6	Huleh amahun hi thute a dawng thei kiitta sih uhi.
LUK.14.7	Huleh a mi kouhte un mun saangpen a teel veu uh a mu a, a kawmvah tehkhinthu a soi a; 
LUK.14.8	Kiteenna a koiaha in ahung kouh chiangin touna saangpen ah tou sih un; huchilou inchu nang sanga mi zahtaathuai zaw ana koukha diing a; 
LUK.14.9	Nang hung koutu leh amah chu na kawma hungin, Hipa touna diing ot in; ahung chi diing a; nang chu zum tahin mun hoihlou penah na va toupan phiing diing hi. 
LUK.14.10	Hizongleh ahung kikouh chiangin chiah inla mun hoihloupenah va tou zaw in; huchi'n ahung koutu ahung chiangin na kawmah, Lawm, a saang deuh ah hung tou in, ahung chi thei diing a; hutahchian na an neehpihte ma ngeiah zahbawl in na um diing hi. 
LUK.14.11	Ajiahchu koipouh amah kingaisang chu a ngiam diing a; huleh amah kingaingiam chu tawisang in a um diing, a chi a. 
LUK.14.12	Huin ama’n a chialtupa kawmah zong, Suun ankuang aha, jan ankuang aha na lui chiangin, na lawmte, na unaute, na sanggamte, huleh na innveeng mihausate zong kou sin; huchilou inchu amahun zong ahung kouve diing va ahung thuh kha diing uh. 
LUK.14.13	Hizongleh ankuang na lui chiangin, tagahte, piangsualte, keengbaite, huleh mittawte kou zaw in. 
LUK.14.14	Huchi'n na hampha diing hi; ajiahchu amahun ahung thuh zou sih diing va; midihtatte thohkiit chiangin thuh in na um diing hi, a chi hi.
LUK.14.15	Huleh a an neehpihte khat in hi thute a jahin a kawmah, Pathian gam a an ne diing chu a hampha hi, a chi a. 
LUK.14.16	Huin ama’n a kawmah, Mi koi ahakhat in ankuang luina loupitah a bawl a, mi tampi a kou a; 
LUK.14.17	Huleh a neeh hunin a mi chialte kawma, Hungun, tuin bangkim a kimanta, va chi diingin a suaahpa a sawl a. 
LUK.14.18	Huleh amahun kithugualin suanlam a nei chiat va A masapenin a kawmah, Lou ka leita a, a en diing a ka chiah a kiphamoh hi; na hung ngaihsiam ka hung ngen hi, a chi a. 
LUK.14.19	A dangin, Bawngtal tuah ngaa ka leita a, a siat a phat en diing a ka chiah a kiphamoh hi; na hung ngaihsiam ka hung ngen hi, a chi a. 
LUK.14.20	Huleh a dang khat in, ji ka neita a, hujiahin ka hung thei sih hi, a chi a. 
LUK.14.21	Huchi'n hu suaahpa chu a hung a, hu thute a pu ahung hilh a. Huin hu inn neipa chu lungthah in a suaahpa kawmah, Kotzing leh kawmkalah kintahin chiah inla, tagahte, piangsualte, mittawte huleh keengbaite hitah ah hung puiluut in, a chi a. 
LUK.14.22	A suaahpa’n, Pu, na hung thupiah bangin ka bawl zouta a, himahleh mun a awng nalai hi, a chi, a. 
LUK.14.23	Huin a pu in a suaahpa kawmah, Lamlian leh daaiah chiahdoh inla, ka inn a dim theihna diingin mi hung zawl luut haamhaam in, 
LUK.14.24	Ajiahchu ka hung hilh ahi, Ka mi kouhte khatmah in zong ka ankuang lui a chiam sih diing uh, a chi hi.
LUK.14.25	Huleh mipi nasatahin amah a tonpih va; huleh amah chu a kinunghei a, a kawmvah, 
LUK.14.26	Mi koipouh ka kawma hungin, a pa, a nu, a ji, a tate, a unaupa, a sanggamnu huleh amah hinna nasan a huat louhleh ka nungjui ahi thei sih diing, 
LUK.14.27	Huleh koipouh amah kros kipuaah a hung jui lou chu ka nungjui ahi thei sih diing hi. 
LUK.14.28	Nanguh koipouh innsaang lam tum in a lam zohna diing a neih leh neih louh heetna diing a tou masa phot a, a luut diing zah hisaap bawl lou diing koi na um viai? 
LUK.14.29	Huchilou inchu innbul a lepzoh nungin lamzou theita sih leh a mu zousiah in nuihsan in, 
LUK.14.30	Hipa’n inn a lampan ngal a, a zou theita sih, a chikha diing uh. 
LUK.14.31	Ahihlouhleh kumpipa koi ahiai kumpipa dang dou diing a kuan diingin, tou masa phot a, amah dou diing a mi siing nih toh hung kuanpa chu mi siing khat toh a tuaah ngam diing leh ngam louh diing ngaihtuah masa lou diing? 
LUK.14.32	Ahih louh vanglahleh, a dang pen gamla pia a um laiin Kilemna thuchiam ngen diingin palai a sawl diing hi. 
LUK.14.33	Huchimahbangin nanguh lahah koipouh a neih zousiah paisan lou chu ka nungjui ahithei sih diing hi. 
LUK.14.34	Chi chu a hoih hi; ahiin chi da zouta leh bangin a kisualta diai? 
LUK.14.35	Leia di’n laha hoih sih diing a, eehneel diingin zong a hoih boh sih diing; mi’n a paaidoh jo veu uhi. Koipouh jahna diing a bil nei in ja heh, a chi hi.
LUK.15.1	Huin siahdongtute leh misualte zousiah a thu ngaikhe diingin Bang diinga ahung zu an va. 
LUK.15.2	Pharisaite leh lehkhagialtute’n, Hipa’n misualte a kipawlpih a, an bang a neeh khawmpih, chi'n a phunchiah va, 
LUK.15.3	Huin ama’n hi tehkhinthu a kawmvah a soi a, 
LUK.15.4	Nanguh laha mi koiaha in belaam za nei henla, a laha khat mangsah leh, sawmkuaah leh kuaahte gamdaia nusia a, a mangpen a muh masiah va hawl lou diing koi na hi viai? 
LUK.15.5	Huleh a muh kiit tahin kipaahtahin a liangkou ah a pua a, 
LUK.15.6	Inn a tunin a lawmte leh a innveengte a kou khawma a kawmvah, Hung kipaahpih un; ajiahchu ka belaam mang ka mu kiitta hi, a chi ahi. 
LUK.15.7	Ka hung hilh ahi, Huchimahbangin midih kisiihna tuan diing nei lou sawmkuaah leh kuaahte tungah sangin misual khat kisiih tungah vaan ah kipaahna a lianzaw diing.
LUK.15.8	Huleh numei koi ahiai dangka sawm nei in khat mangsah leh, thaumei de a, inn phiat a, huleh a muh kiit masiah nguntaha hawl lou diing um? 
LUK.15.9	Huleh a muh kiit chiangin a lawmte leh a innveengte a koukhawm a, Hung kipaahpih un; ajiahchu ka dangka mansah ka mu kiitta hi, a chi hi. 
LUK.15.10	Ka hung hilh ahi, Huchimahbangin Pathian angelte ma ah misual kisiih khat tungah kipaahna a um hi.
LUK.15.11	Huleh ama’n, Mi koiahakhat in tapa nih a nei a; 
LUK.15.12	A lahva a naupangzaw pa’n a pa kawmah, Pa, gou kei tan diing teng hung pia in, a chi a. Huchi'n a pa’n a sum chu amahuh a hawmsahta a. 
LUK.15.13	Huleh ni sawtlou nungin tapa naupangzaw pa’n a tan a bawnin a lakhawm a, khual gamlapi ah a zinta a, huleh hu munah a neih teng pahtattahin a va zang zoupahta hi. 
LUK.15.14	Huleh a bawna a zatbei veh tahin hu gam ah kial nasatah ahung tungta a; neeh diing ahung kitasamta a. 
LUK.15.15	Huleh amah chu a chiah a, hu gam mi khat a va beelta a; ama’n amah chu voh an pe diingin lou lamah ana sawl a; 
LUK.15.16	Huleh vohte neeh bangkhat hawngte a, a gil suhvah a ut mahmah a; koima’n lah bangmah a pe sih hi. 
LUK.15.17	Huleh ahung halh tahin, Ka pa kawma kiloh suaahte an neeh seeng louh a nei a tamtam u’toh, keilah gilkial a si diing himai veengin! 
LUK.15.18	Ka thou diing a, ka pa kawmah ka chiah diing a, a kawmah, Pa, vaan a tungah leh nangmah mitmuh in sil ka bawl sualta; 
LUK.15.19	Na tapa chih taah zong ka hi nawn sih; na kawma kiloh na suaahte khat bangin hung bawl in, ka chi diing, a chi a. 
LUK.15.20	Huin a thou a, a pa kawmah a hungta a. Huleh gamlapi a, a um laiin a pa’n ana mu a, a hehpih mahmah a, a tai a, a ngawngkawi a, huleh a tawpta a. 
LUK.15.21	Huin a tapa’n a kawmah, Pa, vaan a tungah leh nangmah mitmuh in sil ka bawl sualta; na tapa chihtaah zong ka hi nawn sih, a chi a. 
LUK.15.22	Hizongleh a pa’n chu a suaahte kawmah, Pu an hoihpen hung ladoh unla silhsah un; a khut ah zungbuh butsah unla, a keengah keengtophah butsah un. 
LUK.15.23	Huleh bawngnou thautah hung la unla, that un; huchi'n i ne diing a, kipaahtahin i um diing uh; 
LUK.15.24	Ajiahchu hi ka tapa chu a si a, ahung hing kiitta hi; a mang a, a kimu kiitta ahi, a chi a. Huchi'n kipaahtah in a umta uhi. 
LUK.15.25	Huleh a tapa upazaw chu lou ah a um a; Inn ahung tunkuanin sil tumging leh laam thawm a jata a. 
LUK.15.26	Huin a suaahte khat a kou a, Hite bang ata’i leh? chi'n a dong a. 
LUK.15.27	Amahpa’n a kawmah, Na naupa ahung tung a, dam leh hoih a, a muh kiit jiahin na pa’n bawngnou thautah a that ahi, a chi a. 
LUK.15.28	Huin amah chu a lungthahta a, a luut nuamta sih a; Hujiahin a pa chu ahung pawt a, ahung zawl a. 
LUK.15.29	Huin ama’n a dawng a, a pa kawmah, Ngai in, kum hizaatpi hung vaah inga, khatvei mah zong na thupiah juikhial lou inga; huchi'n zong ka lawmte toh nop ka bawl na diingin keelnou khat zong na hung pe ngei sih. 
LUK.15.30	Hizongleh hi na tapa, nohchizuahte kawma na sum teng va zang zouvehpa ahung tun tahin amah diingin bawngnou thautah na gohsahpah hi, a chi a. 
LUK.15.31	Huin a pa’n a kawmah, Tapa, nang ka kawma um zing na hi a, ka neih zousiah zong nanga ahi. 
LUK.15.32	Kipaahtah leh nuamtah a i um diing hilou maw? ajiahchu hi na naupa a si a, ahung hing kiitta hi; a manga, i mu kiitta hi, a chi a.
LUK.16.1	Huleh ama’n a nungjuite kawmah hi thu zong a soi a, Mi hausa koiaha in sumkoltu khat a nei a; amahpa’n a sum a mawh thangjatsah chi'n a kawmah a heeh va. 
LUK.16.2	Huin amah chu a kou a a kawmah, Na tung thu ka jah hi bangchi ahiai? na sumkol hisaap hung pia in; ajiahchu tukalsiah sumkola pang nawn lou diing na hi, a chi a. 
LUK.16.3	Huin sumkoltupa’n a lungsim in, Bang chi diing kata’i? ka pu in lah ka sumkol hung tawpsah diing ahita a; lei toh lah peih lou ing a; khutdoh diing lah zum inga. 
LUK.16.4	Sumkol ahung tawpsah chianga a inn va ahung umsah theihna diingun ka bawldan diing ka he ta, a chi a. 
LUK.16.5	Huchi'n a pu sumbate chu a kou chiat a, a masapen kawmah, Ka pu a bangzah ahiai na bat? a chi a. 
LUK.16.6	Ama’n, Thau tehna zakhat, a chi a. Huin ama’n a kawmah, Na lehkha la inla, tou kin inla, sawmngaa gial in, a chi a. 
LUK.16.7	Huleh a dong khat kawmah, Nang bangzah ahiai na bat? a chi a. Ama’n, Buh tehna zakhat, a chi a. Huin ama’n, Na lehkha la inla, sawmgiat gial in, a chi a. 
LUK.16.8	Hu sumkoltu dihtatlou chu a pu in a lemtheih jiahin a phatta hi; ajiahchu vaah tate sangin hi khovel tate hi a tulai thu vah a pilzaw uhi. 
LUK.16.9	Ka hung hilh ahi, Dihtatlouhna sum in na lawm diing uh kibawl un; hu a manthai hun chianga kumtuanga umna a nanguh ahung umsah theihna diingun. 
LUK.16.10	Koipouh tawmtakhat tunga ginum chu tampi tungah zong a ginum ahi; huleh koipouh tawmtakhat tunga ginum lou chu tampi tunga zong a ginum sih hi. 
LUK.16.11	Hujiahin dihtat louhna sum tunga bawn na ginum louh uleh kua’n ahiai nanguh sum tah hung kolsah diing? 
LUK.16.12	Huleh midang a tunga bawn na ginum louh uleh, kua’n ahiai nanguh a tah hung pe diing? 
LUK.16.13	Suaah khat in houtu nih nna a tongkop thei sih; bang jiahin i chihleh khat huain khat a lungsiat diing a; ahihlouhleh khat gum in khat a musit diing hi. Pathian nna leh sum nna na tong kop thei sih diing uh, a chi a.
LUK.16.14	Huleh sum ngaina Pharisaite’n zong hi thu zousiah a ja va, amah a nuihsan va. 
LUK.16.15	Ama'n a kawmvah, Mite mitmuha siamtan tumte na hi uh; hizongleh Pathian in na lungtang uh a he hi; ajiahchu mihing laha paahtawia um chu Pathian mitmuh in sil kihdah huaitah ahi. 
LUK.16.16	Daan leh zawlneite thu John hung um tanchiang a um a; hu kalsiah chu Pathian gam tanchinpha a kisoi a, huleh mi chinin huah pawng luut haam a sawm uhi. 
LUK.16.17	Huleh daan thu neutakhat a man sangin vaan leh lei a bei a baihlamzaw hi. 
LUK.16.18	Koipouh a ji khul a, a dang kiteenpih chu aangkawm ahi; huleh koipouh a pasal in a khulsa kiteenpih chu aangkawm ahi.
LUK.16.19	Mi hausa koiaha a um a, puan sandup leh puan malngaat a silh a, ni chinin nuamsatahin a um a. 
LUK.16.20	Huleh a min Lazar kichi a pumtanga meima a dim a kotkhaah bula a lupsah veu uh khutdoh khat a um a. 
LUK.16.21	Mi hausapa dohkaan apat khateneng kia pouh neeh vah a ut a; hulou zong uite a hung a, a meimate a liaahsah veu uhi. 
LUK.16.22	Huleh hichi ahung hi a, hu khutdohpa chu a si a, angelte’n Abraham aangsungah a pui va; huleh mi hausapa zong a si a, vui in a umta a. 
LUK.16.23	Huleh gawtmun ah gimthuaah in a um a, a daahtou a, gamlapi-a Abraham leh a aangsunga Lazar um chu a muta a. 
LUK.16.24	Huin a kikou a, Pa, Abraham hung khotuah inla, Lazar chu a khutzung muuh tuia diahkawta ka lei hung suvot diingin hung sawl in; ajiahchu hi mei kuang ah ka gim mahmah hi, a chi a. 
LUK.16.25	Hizongleh Abraham in, Tapa, nangma’n na dam laiin sil hoihte na kimuh a, huchibangin Lazar in sil hoihloute a mu chih geeldoh in; hizongleh tu’n chu amah hamuanin a um a, nang gimthuaahsah in na um ahi, 
LUK.16.26	Huleh hite lou zong, kei uleh nanguh kikalah guam nasatah siamin a um hi; hilama kipana na kawmva hung tumte ahung theih louhna diingun; huleh hulama kipana keiuh kawma hung tumte ahung theih louhna diingun, a chi a. 
LUK.16.27	Huin ama’n, Ahihleh, pa, amah chu ka pa inn a sawl diingin ka hung ngen hi. 
LUK.16.28	Ajiahchu unaupasal ngaa ka neia, amahuh va hilh leh; huchilou inchu amah u’zong hi gimthuaahna munah a hungkha diing uh, a chi a. 
LUK.16.29	Abraham in a kawmah, Amahun Mosi leh zawlneite a nei uh; hute thu ngaikhia u’heh, a chi a. 
LUK.16.30	Huin ama’n, Hilou e, pa Abraham, misi laha mi khat a kawmvah va chiah leh a kisiih diing uh, a chi a. 
LUK.16.31	Ama’n a kawmah, Mosi leh zawlneite thu a ngaihkhiah nuam louh uleh misi lah apat mi khat thou kiit mah zongleh a tahsang tuan sih diing uhi, a chi a.
LUK.17.1	Huin ama’n a nungjuite kawmah, Puuhnate um lou thei ahi sih; hizongleh puuhna umsahtu tung a gih hi! 
LUK.17.2	Hi mineute laha khat zong a suhpuuh sangin a ngawng ah buh gawi zanna suang ohsah in tuilianpi ah kipaailuut leh amah diingin a hoihzaw diing hi. 
LUK.17.3	Pilvaang un; na unaupa’n na tunga sil a bawlsual leh tai in; huleh a kisiih leh ngaidam in. 
LUK.17.4	Ni khat sunga na tunga sagih vei sil a bawlsuala sagih vei na kawma ka kisiih hi chi-a nang lama ahung kiheikiitleh na ngaihdam diing ahi, a chi a. 
LUK.17.5	Huin sawllehte’n Lalpa kawmah, Ka ginna uh khang sah in, a chi va. 
LUK.17.6	Lalpa’n, Ankam tang khat bang ginna na neih uleh hi singtheimin kung kawmah, Na kibotdoh inla tuilianpi ah na kisuanin, na chi diing va, na thu uh a mang diing hi; 
LUK.17.7	Nang u laha koi na hi viai loukai aha, belaam ching aha suaah khat neia, lou apat ahung hun chianga, An va uumpah aw, ana chi diing? 
LUK.17.8	Ka neeh diing hung bawlsah inla, na tai gaah inla, ka neeh a ka dawn zoh masiah hung jenin; huzohchiang in nang nein na dawn diing, chizaw lou diing ahiai mah? 
LUK.17.9	Ama’n hu suaahpa chu a kawma thu kipia banga a bawl jiahin a paahta eimah? Ka gingta sih. 
LUK.17.10	Huchimah bangin nangun zong na kawmva thupiah zousiah na bawlzoh chiangun, Suaah phatuam lou ka hi uh; ka bawl diing mawnguh ahi ka bawl uh, chi un, a chi a.
LUK.17.11	Huleh hichi ahung hi a, Jerusalem zuana a chiahin Samaria, leh Galili gamgi jul a tawn peh a; 
LUK.17.12	Huleh khua khata a luut leh phaah sawm in ana lamtuah va, amahuh chu gamlapi ah a ding va; 
LUK.17.13	Huleh aw ngaihtahin a kikou va, Jesu, Houtupa, Hung khotuah in, a chi va. 
LUK.17.14	Huleh amahuh a muh tahin ama’n a kawmvah, Chiah unla, siampute va kiensah un, a chi a. Huleh hichi ahung hi a, a chiah laiun ahung siangthouta uhi. 
LUK.17.15	Huleh a lahva khat in a damta chih ahung kiheet tahin a kihkiita, aw ngaihtahin Pathian a paahtawi a, 
LUK.17.16	Jesu keeng bulah a bohkhup a, kipaahthu a soi hi; huleh amah chu Samarimi ahi. 
LUK.17.17	Huin Jesu’n a dawng a, Sawm hilou maw suhsiangthoua um? Himahleh kuaahte khoia umta? 
LUK.17.18	Hi meelheet louhpa chih louh Pathian paahtawi diing a hung kihkiit kuamah a kimu sih a, a chi a. 
LUK.17.19	Huin ama’n a kawmah, Thou inla, chiahta in; na ginna in ahung damsahta hi, a chi a. 
LUK.17.20	Huleh Pharisaite’n Pathian gam hung tun hun diing a dot uleh ama’n a dawng a, a kawmvah, Pathian gam chu muhtheih in ahung tung sih; 
LUK.17.21	Huleh, En un, hitah ah, ahihlouhleh en un hutah ah, zong a chi sih diing uh: bang jiahin i chih leh ngai un, Pathian gam chu na lahvah a um hi, a chi a. 
LUK.17.22	Huin ama’n a nungjuite kawmah, Mihing Tapa damlai nite ni khat beeh mu nuam mahmah ngal a, na muh theih louh hun uh ahung tung diing.
LUK.17.23	Huchian na kawmvah, En un hitah ah; ahihlouhleh en un hutah ah, ahung chi diing va; chiah sih unla, a nung uh zong jui sih un. 
LUK.17.24	Ajiahchu kawlphe vaan nuai langkhata a pheta, vaan nuai lehlam tanpha a salhvaah mahbangin mihing Tapa zong ahung niin ahi diing. 
LUK.17.25	Hizongleh hu ma in sil tampi a thuaah diing a, tulai khang thahte deih louh in a um diing hi. 
LUK.17.26	Noah damlaia sil umdan bangin mihing Tapa hungkiit ni chiangin zong ahi diing hi. 
LUK.17.27	Noah kuang a a luut a, tuijiin ahung tunga, a bawnva a suhlup ni a tun masiah a neun, a dawn va, ji a nei va, huleh ji leh ta in a kipetuah uh. 
LUK.17.28	Huchimah bangin Lot damlaiin zong a um a; a ne un a dawn va, a lei un a zuah va; huleh a suan va, a lam uh; 
LUK.17.29	Hizongleh Sodom khua apat Lot a pawt niin vaan apatin mei leh kaat a zu a, a bawnun a sulumta hi. 
LUK.17.30	Huchimah bangin mihing Tapa hung kilaah ni chiangin ahi diing hi. 
LUK.17.31	Hu ni chian koipouh inn tunga um chu inn sunga a thuampua la diingin kum sih heh; huleh huchimahbangin koipouh loua um zong hung kihkiit sih heh. 
LUK.17.32	Lot ji he zing un. 
LUK.17.33	Mi koipouh a hinna humbitna hawlin a taan diing a; huleh koipouh a hinna taanin a humbit diing uhi. 
LUK.17.34	Ka hung hilh ahi, hu janin lupna khatah mi nih a lum diing a, khat laahmang in a um diing a, khat nuutsiat in a um diing. 
LUK.17.35	Numei nih buh gawijan in a um diing a; khat laahmang in a um diing a, khat nuutsiat in a um diing. 
LUK.17.36	Lou ah mi nih a um diing va; khat chu laahmang in a um diing a, khat chu nuutsiat in a um diing, a chi a. 
LUK.17.37	Huin amahun a dawng va, a kawmah, Khoiah e, Lalpa? a chi va. Ama’n a kawmvah, Saluang umna photah musa nete zong a umkhawm diing uh, a chi a.
LUK.18.1	Huleh ama’n mihingte’n lungke loua a haamtei zing diing uh ahi chih heetna diingin a kawmvah tehkhinthu khat a soi a; 
LUK.18.2	Khopi khatah Pathian lau lou, huleh mihing zong bangmah a sim lou vaihawmtu khat a um a. 
LUK.18.3	Huleh hu khosungah meithai khatmah a um a; amahnu chu a kawma hungin, Ka langpa tungah phuba hung laahsah in, ahung chi a. 
LUK.18.4	Huleh amah chu tomkhat sunga ut sih a; hizongleh a nungin a lungsim in, Pathian lau louin mihing bangmahin sim sih mahleng, 
LUK.18.5	Hi meithainu’n ahung suhbuai jiahin a phuba ka laahsah diing; huchilou inchu ahung thithena in ahung sutawlkha diing, a chi a. 
LUK.18.6	Huleh Lalpa’n, Vaihawmtu dihtatlou thusoi chu ngai un. 
LUK.18.7	A tungvah jaidoh sawt zong mahleh a miteelte, suun leh jana amah koutute phuba chu Pathian in laahsah lou diing ahiai mah? 
LUK.18.8	Ka hung hilh ahi, ama’n a phuba uh a laahsahpah diing hi. Hizongleh mihing Tapa ahung chiangin leitung ah ginna ahung mu na diai? a chi a.
LUK.18.9	Huleh ama’n mi amahuh midihtat a kingaihtuaha midangte musit koite aha kawmah hi tehkhinthu a soi a. 
LUK.18.10	Mi nih Pathian biahinn ah haamtei diingin a chiahtou va; khat chu Pharisai ahi a, huleh khat chu siahdongtu ahi. 
LUK.18.11	Pharisaipa chu a dinga, amah chauhin a haamtei a, Pathian, midang negute, tawn dihloute, aangkawmte bang ka hih louha, hi siahdongtu bang zong ka hih louh jiahin na tungah ka kipaah hi. 
LUK.18.12	Hafta khat sungin an nihvei ka ngawl a, ka neih zousiah sawma khat ka pe veu hi, a chi a. 
LUK.18.13	Huleh siahdongtu chu gamlataha dingin, vaanlam zong a en ngam sih a, himahleh, Pathian, kei misual tungah zahngai in, chi'n a awm a tuum a. 
LUK.18.14	Ka hung hilh ahi, khatpen sangin hipa chu siamtang in a inn ah a chiahsuhta hi; ajiahchu mi amah kingailoupi photmah a ngiam diing a; huleh mi amah kingaingiam photmah chu tawisangin a um diing, a chi a.
LUK.18.15	Huleh ana khoih diingin a kawmah naungeehte ahung pui va; hizongleh nungjuite’n a muhun amahuh ana tai uh a. 
LUK.18.16	Hizongleh Jesu’n amahuh a kou a, Naupang neute ka kawmah hungsah unla, khaam sih un; bang jiahin i chih leh Pathian gam chu huchibangte a ahi. 
LUK.18.17	Chihtahzetin ka hung hilh ahi, Koi hizongleh Pathian gam naupang neute banga kipaahpih lou chu a sungah a luut hial sih diing, a chi a.
LUK.18.18	Huleh vaihawmtu koiaha in a kawmah, Houtupa hoih, kumtuang hinna ka tan theihna diingin bang ahiai ka bawl diing? chi'n a donga. 
LUK.18.19	Jesu’n a kawmah, Bang diinga hoih hung chi na hiai? khat chauh chih louh koimah a hoih a um sih, huchu Pathian ahi. 
LUK.18.20	Thupiahte na he hilou maw? Aangkawm sin, Tual that sin, Gu sin, Heetpihtu tahlouin pangsin, Na pa leh na nu zahbawl in, chihte, a chi a. 
LUK.18.21	Ama’n, Hite zousiah ka naupan apata ka juih veh ahi, a chi a. 
LUK.18.22	Jesu’n hi thute a jah tahin, a kawmah, Sil khat na sam nalai hi, na neih zousiah zuah inla mi zawngte kawmah hawmin, huchi'n vaan ah gou na nei diing; huleh hung inla, hung jui in, a chi a. 
LUK.18.23	Huleh ama’n hi chu a jahin a lungkham mahmah a; ajiahchu mihausa mahmah ahi. 
LUK.18.24	Huin Jesu’n a lungkham mahmah chih a muh in, Mihausate diingin Pathian gam a luut hahsa hina mai e! 
LUK.18.25	Ajiahchu mi hausa Pathian gam a a luut sangin sangawngsaau phinbil vanga a luut paisuaah a baih zaw hi, a chi a. 
LUK.18.26	Huin hu thu jatute’n, Huchi ahihleh koi hutdamin a um zou diai? a chi va. 
LUK.18.27	Huin ama’n, Mihing diing a sil hithei lou chu Pathian diingin ahi thei hi, a chi a. 
LUK.18.28	Huin Peter in, En in, kei un bangkim nusiain ka hung jui uhi, a chi a. 
LUK.18.29	Jesu’n a kawmah, Chihtahzetin ka hung hilh ahi, Pathian gam jiaha a inn aha, a nulepa aha, a unaute aha, a ji aha, a tate aha nusia chu, 
LUK.18.30	Tu damsung ngeia a leh tampi, huleh hun hung tung diing a kumtuang hinna toh mulou diing koimah a um sih, a chi a.
LUK.18.31	Huin ama’n sawmlenihte a puituam a, a kawmvah, Ngai un, Jerusalem khua a chiahtou diing i hi a; mihing Tapa tungtaang thu a zawlneite thugelh zousiah ahung taangtung diing hi. 
LUK.18.32	Ajiahchu amah hi Jentelte khutah piahkhiah ahi diing a; chiamnuih bawlna’n a zang diing va; zumhuaitaha bawl in chil a siatkhum diing uh; 
LUK.18.33	Huleh a vo diing va, a that diing uh; huleh ni thum ni’n a thou kiit diing, a chi a. 
LUK.18.34	Amahun hi silte chu a hesiam sih va; hi thu chu a lahvah phual in a um a, thu kisoite zong a he sih uhi.
LUK.18.35	Huleh hichi ahung hi a, Jeriko khua a tun kuanin mittaw koi ahakhat lamgeiah khutdohin ana toua. 
LUK.18.36	Ama’n mipi pai thawm ging a ja a, bangchi thu ahitai chi'n a dong a. 
LUK.18.37	Amah un, Nazareth Jesu a pai ahi, chi'n a hilh va. 
LUK.18.38	Huin ama’n, Jesu, nang David Tapa, hung khotuah in, chi’n a kikou a. 
LUK.18.39	Huleh a masate’n amah chu sip diingin a tai va; hizongleh amah chu, David Tapa, hung khotuah in, chih a kihahkou sema. 
LUK.18.40	Huin Jesu a dinga, amah chu a kawma hung pui diingin thu a pia a; huleh Bang diinga ahung tunin ana donga, 
LUK.18.41	Na tungah bang hung bawlsah leng na uh ei? a chi a. Ama’n, Lalpa, muhtheih ka ut hi, a chi a. 
LUK.18.42	Jesu’n a kawmah, Mutheita in; na ginna in ahung damsah ahi, a chi a. 
LUK.18.43	Huin thakhat in ahung mutheita a, Pathian paahtawi kawmin amah a juita a; huleh mi zousiah in hi a muh tahun Pathian a phat ta uhi.
LUK.19.1	Huleh Jesu chu Jeriko khua ah a luut a, a paisuaah a. 
LUK.19.2	Huleh ngai in, mi khat a min Zakai kichi, siahdong houtu a um a, amah chu mi hausatah ahi. 
LUK.19.3	Huleh ama’n Jesu chu mi bangtobang ahiai chih muh a tum a; hizongleh mipi lahah a din ngiam jiahin a muthei sih hi. 
LUK.19.4	Huchi'n a taikhelh a, a en diingin theipi dawnah a kal a; ama’n hu lampi hung tawn diing ahihjiahin. 
LUK.19.5	Jesu hu mun ahung tunin a daahtou a, amah chu a mu a a kawmah, Zakai, kintahin hung kum in; ajiahchu tuni’n na inn a tung diing ka hi, a chi a. 
LUK.19.6	Huin kintahin ahung kum a, kipaahtahin amah chu a zintunta hi. 
LUK.19.7	Huleh amahun hichu a muh tahun, Misual kawma tung diingin a chiahta ve, chi'n a phun uh a. 
LUK.19.8	Huleh Zakai chu a dinga, Lalpa kawmah, Ngai in, Lalpa, ka sum kimkhat tagahte kawmah ka pe diing a; huleh mi thuampua bangaha dihloutaha ka laah a um leh a lehli in ka dit diing, a chi a. 
LUK.19.9	Huin Jesu’n a kawmah, Tuni’n hi inn ah hutdamna ahung tungta hi, amah zong Abraham tapa ahi ngal a. 
LUK.19.10	Ajiahchu beimangte hawl diing leh hundam diing a mihing Tapa chu hung ahi, a chi a.
LUK.19.11	Huleh hi thute a ngaihkhiah laiun Jerusalem a naih taah jiah leh Pathian gam hung langpah diing a a ngaihtuah jiahun tehkhinthu khat a soi beh a. 
LUK.19.12	Ama’n hujiahin a soi a, Mi loupi koi ahakhat a lalna gam diing khat va neia, hung kilehkiit diingin kho gamlatah ah a chiah a. 
LUK.19.13	Huleh ama’n a suaah sawmte a koua, sanasum sawm a kawmvah a pia a, huleh, Ka hung kiit masiah hikhu in sumkawl na vei un, a kawmvah a chi a. 
LUK.19.14	Hizongleh a mite’n amah chu a hua va, Hipa ka tungva vaihawm diingin ka deih sih uh, chi'n a nungah palai a taisah uhi. 
LUK.19.15	Huleh hichi ahung hi a, gam chu va nei a ahung kilehkiitin, a sum veipungdan uh heetna diingin a suaah sum a piahte chu a kawmah a kousah a. 
LUK.19.16	Khatnapa chu a hung a, Lalpa na sanasum sawmin a pung hi, a chi a. 
LUK.19.17	Ama’n a kawmah, Hoih e, nang suaah pha; sil tawmtakhat tunga na ginum jiahin kho sawm tungah vaihawmtu in pangin, a chi a. 
LUK.19.18	Huin a nihnapa a hung a, Lalpa, na sanasum nga in a pung hi, a chi a. 
LUK.19.19	Ama’n huchimahbangin a kawmah, Nang zong kho ngaa tungah vaihawmtu in pang in, a chi a. 
LUK.19.20	Huleh a dang a hung a, Lalpa, en in, na sanasum hi-ah a um hi, kisiaahna puana tuam in ka koih heh hi; 
LUK.19.21	Ajiahchu mi gumtat na hi a ka hung lau hi; na koih louh bang na la veu a, huleh na tuh louh bang na aat veu hi, a chi a. 
LUK.19.22	Ama’n a kawmah, Nang suaah gilou, na kamsuah ngei in siamlouh ka hung tangsah diing. Mi gum tat ka hiha, ka koih louhna a ka laah veua, huleh ka tuh louhna a ka aat veu na he hi. 
LUK.19.23	Huchi ahihleh ka hung tuncha ka sum a pung toh ka laah theih diing a bangchidana ka sum chu sum-inn a na koih lou na hiai? a chi a. 
LUK.19.24	Huin ama’n a kawma dingte kawmah, A sanasum chu laahsah unla, sawm neipa kawmah pia un, a chi a. 
LUK.19.25	(Huin amahun a kawmah, Lalpa, ama’n sanasum sawm a nei hi, a chi va; ) 
LUK.19.26	Ajiahchu ka hung hilh ahi, A nei taphot chu piahbeh ahi diing a, huleh a nei lou chu a neihsun zong laahsah ahi diing hi. 
LUK.19.27	Hizongleh hu ka meelmate, a tungva ka vaihawm diing deihloute chu hung pui unla, ka ma-ah that un, a chi a.
LUK.19.28	Huleh ama’n huchia a soi zohin a makai a, Jerusalem lam zuanin a chiah tou va. 
LUK.19.29	Huleh hichi ahung hia, Olive kichi taanga Bethphage leh Bethani kho kawm naih ahung tunun a nungjuite laha mi nih a sawl a, 
LUK.19.30	Na mazawn va khua ah va chiah unla, na luut tahun sabiltung nou koimah tuanna ngei nai louh na va mu diing uh; huchu hung suut unla, hung kai un. 
LUK.19.31	Huleh mi koipouh in, Bang diinga na suut uh ahiai? chia ahung dot leh, Lalpa’n a mamoh ahi, chi'n a kawmah soi un, a chi a. 
LUK.19.32	Huleh a sawlte chu a va chiahta va, a kawmva a soi bang ngei in a va mu uh. 
LUK.19.33	Huleh sabiltung nou chu a suut uleh a neite’n a kawmvah, Sabiltung nou bang diinga na suut uh ahiai? a chi va. 
LUK.19.34	Amahun, Lalpa’n a mamoh ahi, a chi va. 
LUK.19.35	Huin Jesu kawmah ahung kai va; huleh sabiltung nou tungah a puante uh a phah va, a tungah Jesu a tuangsah uh. 
LUK.19.36	Huleh a chiah laiin lampi ah a puante uh a phah va. 
LUK.19.37	Huleh ahung tun kuana Olive taang liamsuhna diing tah ah nungjui mipi zousiah in a sil loupi bawlte zousiah a muh jiahun a kipaah va, aw ngaihtahin Pathian a paahtawi va. 
LUK.19.38	Lalpa mina hung Kumpipa chu a hampha hi; vaan ah lemthu leeng henla, tungnungpen ah loupina um heh, chi'n. 
LUK.19.39	Huin mipi laha Pharisai khenkhat in a kawmah, Houtupa, na nungjuite tai in, a chi va. 
LUK.19.40	Ama’n a dawng a, a kawmvah, Ka hung hilh ahi, hite a sip unchu suang te a kikoudohpah diing uh, a chi a.
LUK.19.41	Huleh a tun kuanin khopi chu a mu-a, a kahkhum a. 
LUK.19.42	Aw, nang mahmah in tu na hun sung beehin na hamuanna thu hung he tamai lechin maw! himahleh tuin chu na mit apat a kiphual ta hi. 
LUK.19.43	Ajiahchu hitobang nite na tungah ahung tung diing, na gaalte’n na kimvelah leikua a tou diing va; na kiimkotin pawt thei louin ahung uumkhum diing uh. 
LUK.19.44	Huleh nang leh na sunga na tate tualsaatna’n ahung nei diing va, na sungah suang khatbeeh kithuap in a nuse sih diing uh; ahung kiveh lai nite na heet louh jiahin, chi'n.
LUK.19.45	Huin amah chu Pathian biahinn ah a luut a, sil zuahte leh leite a nohdoh a. 
LUK.19.46	A kawmvah, Ka inn chu haamteina inn ahi, chih gelh ahi; hizongleh nangun gutate kua in na siamta uh, a chi a. 
LUK.19.47	Huleh ama’n ni chinin Pathian biahinn ah thu a hilh a. Hizongleh siampu lalte leh lehkhagialtute leh mipi houtute’n amah suhmang a tum uh. 
LUK.19.48	Himahleh mipi zousiah in phatuamngaitaha a thu a ngaihkhiah zing jiahun a lohnadan diing a he sih uhi.
LUK.20.1	Huleh hichi ahung hi a, Pathian biahinn a mite thu a hilh a, tanchinpha a soi laiin, ni khat chu siampu lalte leh lehkhagialtute upa haw toh a kawmah ahung va. 
LUK.20.2	Huchi'n a kawmah, Bang thuneihna in ahiai hi silte na bawl? hung hilh in, a chi va. 
LUK.20.3	Ama’n a dawng a, a kawmvah, Ken zong sil khat ka hung dong diing, hung dawng un; 
LUK.20.4	John baptisma hi vaan a kipan ahiai, mihinga kipan? a chi a. 
LUK.20.5	Huin amahuh chu a kingaihtuah va, Vaan apat ahi chi leilah, Ahihleh bang diinga gingta lou, ahung chi diing a, 
LUK.20.6	Huleh, Mihinga kipan ahi chi leilah mipi zousiah in suang in ahung sep diing uh; ajiahchu John hi zawlnei ahi a chiveh ngal va, a chi va. 
LUK.20.7	Huin amahun, Khoi apat ahih ka soi thei sih uh, chi'n a dawng va. 
LUK.20.8	Jesu’n a kawmvah, Ken zong bang thuneihna-a hi silte bawl ka hiai chih ka hung hilh sih diing hi, a chi a.
LUK.20.9	Huin mipite kawmah hi tehkhinthu a soi a; Mi koi ahakhat in grephuan a bawla; lou enkoltu kawmah hohloh diingin a pia a; huleh gam tuamah sawtpi taam diingin a chiahta hi. 
LUK.20.10	Huleh a gahloh hunin grep huana gah chu ana piah diingun lou enkoltute kawmah suaah khat a sawl a; hizongleh lou enkoltute’n amah chu ana vua va, khutguaahin a sawlmangta uh. 
LUK.20.11	Huin ama’n suaah dang a sawl kiit a; amah zong ana vua va, zumhuai tahin a bawl va, khutguaahin a sawlmangta uh. 
LUK.20.12	Huin ama’n a thumna a sawl kiita; huleh amah zong ana suliam va, a delhdohta uhi. 
LUK.20.13	Huin grep huan neitu in, Bang chi bawl diing ka diai? ka tapa deihtah ka sawl diing hi, amah beeh a muh chiangun ana zahtaatkha moh sih diing uh, a chi a. 
LUK.20.14	Hizongleh lou enkoltute’n amah a muh tahun, Hipa gouluahtu diing chu ahi; a gou i tan theihna diingin i that diing uh, chi'n a kihou va. 
LUK.20.15	Huchi'n grep huan apat a delhdoh va, a thatta uhi Ahihleh grep huan neitu in a tungvah bangchi’n a bawl diai le? 
LUK.20.16	Ahung diing a, lou enkoltute chu a sumang diing a, huleh grep huan chu mi dangte kawmah a pe diing hi, a chi a. Amahun hi a jah tahun, Huchi lawm lawm zaw tundah heh, a chi va. 
LUK.20.17	Huin ama’n amahuh a ena, Ahihleh hi thu kigial bang ahiai? Inn bawltute suang deih louh, hu pentah chu a ning a suang poimohpen ahung hita, chih hi. 
LUK.20.18	Koipouh hi suang tunga puuh chu a kitatgawp diing a; huleh a kiahkhum photmahte chu a gawijan diing hi, a chi a.
LUK.20.19	Huleh hulai mahin siampu lalte leh lehkhagialtute’n amah mat a tum va; hizongleh mipite a lau uh; ajiahchu hu tehkhinthu amahuh demna-a a soi ahi chih a he uhi. 
LUK.20.20	Huin amah chu a taang va, gam optu vaihawmna leh thuneihna a, a tut theihna diingun a thusoi khial man diingin midih kipang enkhemi a sawlkheta uh. 
LUK.20.21	Huleh amahun a kawmah, Houtupa, dihtahin na soia, na hilh veu, huleh koimah khentuam nei louin Pathian lampi dihtahin na hilh ahi chih ka he uh. 
LUK.20.22	Kei uh diing a Kaisar kawm a siah tawi siang ahiai, sianglou? chi'n a dong va. 
LUK.20.23	Hizongleh ama’n a doha bawl uh a he a, a kawmvah, Bang diinga hung ze-et na hi viai? 
LUK.20.24	Makhai khat hung ensah un. Koi lim leh koi min ahiai tuang? a chi a. Amah un a dawng va, Kaisar-a, a chi va. 
LUK.20.25	Ama’n a kawmvah, Hujiahin Kaisar silte chu Kaisar kawmah pia unla, Pathian silte chu Pathian kawmah pia un, a chi a. 
LUK.20.26	Huin mipite ma-ah a thusoi khial mat diing a mu sih va; a dawnna chu limdang a sa mahmah va, a sipta uhi.
LUK.20.27	Huzohin misi thohkiitna a um sih chi Sadukaite laha mi hunkhop a kawmah a hung va; amah chu a dong va; 
LUK.20.28	Houtupa, Mosi’n, Koipouh a unaupa in ji nei a, ta bei a, a sihsan leh a naupa in a ji a luah diing a, a upa diingin chi a haahsah diing ahi, chi'n ahung gelhsah hi. 
LUK.20.29	Huchi'n unau pasal sagih a um a; a upa penin ji a neia, ta nei louin a si a. 
LUK.20.30	Huin a nihna in a luah a, ta nei louin a si a. 
LUK.20.31	Huin a thumna in a luah a, huchimahbangin sagihin a nei va, ta nei louin a si chiatta uh. 
LUK.20.32	A bawnva nungah numeinu zong a sita hi. 
LUK.20.33	Hujiahin thohkiit ni chiangin amahnu chu koipen ji ahita diai? sagihin ji in a nei chiat ngal va, a chi va, 
LUK.20.34	Jesu’n a dawng a kawmvah, Hi khovel tate chu a kiteeng va, huleh ji leh ta in a kipia uh; 
LUK.20.35	Hizongleh hu khovel luah taah diing leh misi lah apat thohkiitna-a tel taah diing a guatte chu a kiteeng sih va, ji leh ta in zong a kinei sih uh; 
LUK.20.36	Amah u’chu si zong a sithei nawn sih uh; ajiahchu angelte bang ahi va; huleh thohkiitna tate ahihjiahun Pathian tate ahi uh. 
LUK.20.37	Huchi'n misite kaihthohin a um chih Mosi’n zong loubawh munah, Lalpa chu Abraham Pathian, Isaak Pathian, huleh Jakob Pathian a chih laiin a hesah hi. 
LUK.20.38	Huchi'n amah chu misi Pathian ahi sih a, mihing Pathian ahi zaw hi; ajiahchu amah ngaihin mi zousiah a hing hi, a chi a.
LUK.20.39	Huin lehkhagialtu koite ahain a dawng va, Houtupa, na soi dih ngeel hi, a chi va. 
LUK.20.40	Hu nungin amahun thudang mawngmawng a dong ngam nawn ta sih uhi. 
LUK.20.41	Huleh ama’n a kawmvah, Khrist chu David tapa ahi bangchidana a chih uh ahiai? 
LUK.20.42	Amah David ngei in Psalm bu ah, Lalpa’n ka Lalpa kawmah, Ka jiat lamah touin, 
LUK.20.43	Na meelmate na keeng ngahna a ka bawl masiah, a chi a. 
LUK.20.44	Hujiahin David in amah chu Lalpa a chihleh bangchidana a tapa hi ahiai? a chi a. 
LUK.20.45	Huzohin mipi kikhawmte zousiah jahin a nungjuite kawmah, 
LUK.20.46	Puannaah tual silha vaah uh, dawlmunte-a chibai buuh bang, kikhopna inn a touna hoihpente leh gual vaahna a mun hoihpente tan ngaina lehkhagialtute lahah kiveeng un. 
LUK.20.47	Meithaite innsung a negam va, mi heemna in sawtpipi a haamtei uh; huchibang mite’n chu siamlouh a hahtan sem diing uhi, a chi a.
LUK.21.1	Huleh a daahdoh a, mi hausate’n sumkholna-a sum a khiah lai uh a mu a. 
LUK.21.2	Huleh ama’n meithainu zawngtah khat in paisa san nih a khiah lai zong a mu a. 
LUK.21.3	Huin ama’n, Chihtahzetin ka hung hilh ahi, amahuh zousiah sangin hi meithai zawngnuin a khetam zaw hi. 
LUK.21.4	Bang jiahin i chih leh hite zousiah in a neih tuang uh Pathian thohlawmah a khia va; hizongleh ama’n chu a hinna diing a a neihsun teng a khe veh hi, a chi a.
LUK.21.5	Huleh koite ahain Pathian biahinn thu, suang hoihtahte leh silpiahte-a jep hoih a hihdan a soi uleh ama’n, 
LUK.21.6	Hi na sil muhte uh ahihleh, suhchim louha suang khat tunga khat kichiang mawngmawng a um louh nite ahung tung diing hi, a chi a. 
LUK.21.7	Amahun, Houtupa, hi silte bangchih chia’n ahung um diai? huleh hi silte ahung tun diing chiangin heetsahna bang ahung um diai? chi'n a dong va. 
LUK.21.8	Huin ama’n, Heema na um louhna diingun pilvaang un; ajiahchu Khrist ka hi, huleh a hun tung diing ahita, chi'n mi tampite ka minin ahung diing uh; hujiahin amahuh jui sih un. 
LUK.21.9	Amahvang kidou thu leh buai thute na jah chiangun lau sih un; ajiahchu hi silte hung tung masa diing mawng ahi; hizongleh a tawpna chu a tungpah nai sih diing hi, a chia. 
LUK.21.10	Huzohin ama’n a kawmvah, Nam tuamin nam tuam, huleh gam tuamin gam tuam a dou diing; 
LUK.21.11	Mun tuam tuamah jil nasatahin a liing diing a, kialte hung tungin, hiite ahung leeng diing; huleh vaan apatin sil lauhuaite leh chiamchihna loupite ahung um diing hi. 
LUK.21.12	Hizongleh hi silte zousiah a tunma in nanguh ahung man diing va, kikhopna inn leh suangkul ahte hung puiin ahung bawlgenthei diing va, ka min jalin kumpipate leh vaihawmtute ma-ah ahung pui diing uh. 
LUK.21.13	Huleh hichu nanguh diingin heetsahna ahi diing. 
LUK.21.14	Hujiahin bangchi dawn diing chih ngaihtuah masa lou diingin na lungtang vah kisukip un; 
LUK.21.15	Ajiahchu na meelma zousiahun ahung dou va, ahung soisel theih louh diinguh kam leh pilna ka hung pe diing hi. 
LUK.21.16	Huleh na nulepate uh, na unaute uh, na behte uleh na lawmteun zong ahung mansah diing va; na lahva khenkhat chu ahung sulum diing uh. 
LUK.21.17	Huleh ka min jiahin mi zousiah huat in na um diing uh. 
LUK.21.18	Hizongleh na lu va samzang khat zong a mangthai sih diing hi. 
LUK.21.19	Na kuhkalna vah na hinna uh na humbit diing uhi. 
LUK.21.20	Huleh sepaihte’n Jerusalem a umkhum uh na muh chiangun a manthaina diing a naita chih he un. 
LUK.21.21	Hu hun chiangin Judia gam a umte taang ah taimang u’heh; a sunga umte zong pawtdoh u’heh; huleh gam a umte zong a sungah luut sih u’heh. 
LUK.21.22	Ajiahchu thu kigial zousiah a taangtun na diing a hu nite chu phubalah ni ahi diing. 
LUK.21.23	Hizongleh hu ni chiangin gaaite leh naungeeh nawiteep neite a tunguh a gih hi! ajiahchu gam sungah hahsatna nasatah leh hi mite tungah lungthahna tung diing ahi. 
LUK.21.24	Huleh amahuh chu namsaau hia min a si diing va, nam chin kawmah suaaha puiin a um diing uh; huleh Jentelte hun a buchin masiah Jerusalem chu Jentelte totdeenin a um diing hi. 
LUK.21.25	Huleh ni leh, ha leh aahsite bangah chiamchihna a um diing a; leitung ah nam chin hahsatna leh mangbatna a um diing; tui khang lian kinawhin a mau vengvung diing. 
LUK.21.26	Mite chu launa jiah leh khovel a sil hung tung diingte ngaihtuahna jiahin a sibup diing uh; ajiahchu vaan silbawltheihnate kisuliing diing ahi. 
LUK.21.27	Hutah chiangin amahun mihing Tapa chu silbawltheihna leh loupina nasatah toh meipi laha hung a mu diing uh. 
LUK.21.28	Huleh hi silte ahung tun pat chiangin entou unla, daahdoh un; ajiahchu na tatna uh a naita hi, a chi a.
LUK.21.29	Huin ama’n a kawmvah, tehkhinthu khat a soi a; Theipi kung leh sing kung zousiah en un; 
LUK.21.30	A nah ahung sel tah chiangin nipi ahung naita chih na mu va na kiheet uhi. 
LUK.21.31	Huchimahbangin hi silte hung tun na muhchian un Pathian gam ahung naita chih he un. 
LUK.21.32	Chihtahzetin ka hung hilh ahi, Sil zousiah a taangtun veh masiah tulai khang thahte a mang sih diing uh. 
LUK.21.33	Vaan leh lei a bei diing a, hizongleh ka thu a bei sih diing hi. 
LUK.21.34	Pilvaang un; huchilou inchu neeh vah taahluat leh, zukham leh, damsung khosah ngaihtuahna in na lungtang uh a dim talokha diing a, huchi'n hu ni na heet louh kalun ahung tung guih kha diing hi. 
LUK.21.35	Ajiahchu thaang kipel banga leitung pumpia umte zousiah tunga tung chiat diing ahi. 
LUK.21.36	Hujiahin hi sil hung tung diing zousiahte peel taah leh, mihing Tapa ma-a diing taah diing a guat na hih theihna diingun bangchih laipouhin haamtei unla, ngaihsah zing un, a chi a. 
LUK.21.37	Huleh ama’n suun laiin Pathian biahinn ah thu a hilh a; jan chiangin a pawtdoha, Olive taang kichi ah ava giah veu hi. 
LUK.21.38	Huleh mipite zousiah chu jingkalin a kawmah biahinn ah a thu ngaikhe diingin ahung uhi.
LUK.22.1	Huleh tanghou tolsoh louh ankuang luina chiahkaan Kuut a chih uh ahung naita a. 
LUK.22.2	Siampu lalte leh lehkhagialtute’n amah a thah theihna diing uh a ngaihtuah va; mipite laha lau uh a. 
LUK.22.3	Huin sawmlenihte laha tel Juda Iskariot a chih uh sungah Setan a luut a. 
LUK.22.4	Huleh a chiahta a, a kawmva Jesu a matsah theihna diing daan siampu lalte leh houtute a va kihoupih a. 
LUK.22.5	Huin amahuh chu a kipaah mahmah va, amah chu sum piah diingin ana chiamta uhi. 
LUK.22.6	Huleh ama’n lem a sa a, mipi um louh kal khata matsahna diing lemtaang a hawlta hi.
LUK.22.7	Huin tanghou tol sohlouh ni chiahkaan Kuut belaamnou gohna ni diing ahung tung ta a. 
LUK.22.8	Ama’n Peter leh John a sawla, Chiah unla, chiahkaan kuut i neeh diingun hung va bawlsah un, a chi a. 
LUK.22.9	Huin amahun a kawmah, Khoitah ah va bawlte le ung na deih ei? a chi va. 
LUK.22.10	Ama’n a kawmvah, Ngai un, khopi sunga na luut chiangun tuibeel pua pasal khat in ahung na tuaah diing a; a luutna inn ah juiluut un. 
LUK.22.11	Huleh a inn neitu kawmah, Houtupa’n, ka nungjuite toh chiahkaan kuut ka neeh na diing uh mikhual pindan khoitah ahiai ahung chi hi, na chi diing uh; 
LUK.22.12	Huleh ama’n pindan tungnung lianpi, guatsa diam khat ahung na ensah diing; huah bawl un, a chi a. 
LUK.22.13	Huin a chiah va, a kawmva a soi bangin a muta va; huleh chiahkaan kuut chu a bawlta uhi. 
LUK.22.14	Huleh ahun ahung chin tahin a touta a, sawmlenihte’n zong a toupih va. 
LUK.22.15	Huin ama’n a kawmvah, Ka thuaah ma in hi chiahkaan kuut nang u’toh neehkhawm ka ut mahmah hi; 
LUK.22.16	Ajiahchu ka hung hilh ahi, Pathian gam a suhbukim ahih masiah hikhu ka ne nawn sih diing hi, a chi a. 
LUK.22.17	Huleh nou a la a, kipaah thu a soi zohin, Hi la unla, kihawm un; 
LUK.22.18	Ajiahchu ka hung hilh ahi, Pathian gam ahung tun masiah grep gah tui ka dawn nawn sih diing hi, a chi a. 
LUK.22.19	Huin tanghou a la a, kipaahthu a soi zohin a balkeeha, a kawmvah a pia a, Hichu ka tahsa, nanguh diing a piah chu ahi; na hung heet zing na diingun hichu bawl veu un, a chi a. 
LUK.22.20	Huchimahbangin nitaah an neeh zohin nou zong a la a, Hi nou ka sisana thuhun thah, nanguh diing a luang khia chu ahi. 
LUK.22.21	Hizongleh, ngai un, ahung mansahtu diing khat chu ka kawmah dohkaan tungah a um hi. 
LUK.22.22	Tahzetin mihing Tapa chu a kiguatsa bangjelin a chiah hi; hizongleh a mansahtupa tung a gih hi! a chi a. 
LUK.22.23	Huin amahuh chu hitobang bawl diing a lahva koipen hi diing ahiai chi'n a kidongtuahta uhi.
LUK.22.24	Huleh amah u’lahah koiaha lianpena seh diing chi-a kinialna zong a um a. 
LUK.22.25	Ama’n a kawmvah, Jentelte kumpipate chu a tungvah lal tahin a um va; huleh a tungva thuneitute chu mi hoihna diing bawltute a chih uh; 
LUK.22.26	Hizongleh nang u’chu huchibang na hi sih diing uh; na lahva lianpen chu naupang zaw bangin um henla; huleh a loupipen chu neehbawltu bangin um zaw heh. 
LUK.22.27	Ajiahchu, ankuang uumtu leh neehbawltu koi ahiai lian zaw? Ankuang uumtu hizaw lou ahiai mah? hizongleh kei chu na lahvah neehbawltu bangin ka um hi. 
LUK.22.28	Nanguh chu heemna ka tuaah sung siaha hung umpihtute na hi uhi. 
LUK.22.29	Huleh ka Pa’n kei gam ahung guatsah bangin nanguh diingin gam ka hung guatsah hi. 
LUK.22.30	Ka gam a ka dohkaana na neeh va, na dawn va, huleh Israel nam sawmlenihte vaihawmsaha laltouphaha na tou theihna diingun, a chi a.
LUK.22.31	Huin Lalpa’n, Simon, Simon, ngai in, Setan in buh banga ahung seep theihna diingin ahung ngen hi. 
LUK.22.32	Hizongleh na ginna a man louhna diingin ka hung haamteisah hi; na kihei kiit chiangin na unaute sukip in, a chi a. 
LUK.22.33	Huin ama’n a kawmah, Lalpa, nang toh suangkul leh sihna ah zong chiah ka ngaap hi, a chi a. 
LUK.22.34	Huin ama’n, Peter, ka hung hilh ahi, thumvei na hung kiheetmohbawl masiah tuni’n aah a khuang sih diing, a chi a. 
LUK.22.35	Huin ama’n a kawmvah, Nanguh dangka-ip beia, sakhau beia, huleh keengtophah beia ka hung sawl laiin sil khatbeeh na kitasam viai mah? a chi a. Amahun, Tasam lou, a chi va. 
LUK.22.36	Huin ama’n a kawmvah, hizongleh tuin chu dangka-ip nei in keng henla, huchimahbangin sakhau nei in zong; huleh namsaau nei louin a puan zuah henla, lei heh. 
LUK.22.37	Bang jiahin ahiai i chih leh ka hung hilh ahi, Amah chu daan botsetute lahah a sim tel uh chih gelh chu ka tungah a taangtung diing him ahi; ajiahchu ka tungtaang thute tungkim ahita, a chi a. 
LUK.22.38	Huin amahun, En in, Lalpa, hi-ah namsaau nih a um hi, a chi va Ama’n a kawmvah, A hun hi, a chi a.
LUK.22.39	Huin a pawtdoh a, a ngeina bangin Olive taang ah a chiah a; huleh a nungjuite’n zong a jui va. 
LUK.22.40	Huleh a mun a tun un ama’n a kawmvah, Heemna-a na luut louhna diingun haamtei un, a chi a. 
LUK.22.41	Huin amah chu suang a sehphaah tan diing bangah a chiahtuam a, a khupdin a; huleh a haamtei a; 
LUK.22.42	Pa, lem na sah a ahihleh hi nou chu ka kawma kipanin lasuanin; hizongleh kei thu hilouin nang thuthu hizaw heh, a chi a. 
LUK.22.43	Huin vaan apatin angel khat a kawmah ahung kilaah a, amah ahung suhaat a. 
LUK.22.44	Huin amah chu a gim mahmah a, phatuam ngai josemin a haamtei a; huleh a khosa chu sisan khal liantah bangin leiah ava kheta a. 
LUK.22.45	Huleh a haamtei zoh-a ahung thohdoh tahin a nungjuite kawmah a hung a, amahuh chu lungkham jiaha ihmuin ahung mu a. 
LUK.22.46	Huin a kawmvah, Bang diinga ihmu na hi viai? Heemna-a na luut louhna diingun thou unla haamtei un, a chi a.
LUK.22.47	Huleh thu a soi lai tahin, ngai un, mipi hon khat a hung a, huleh sawmlenihte laha khat, Juda a chih uh ahung makaia, tawp tum in Jesu kawm a naih a. 
LUK.22.48	Hizongleh Jesu’n a kawmah, Juda, mihing Tapa hi tawpa mansah na hi maw? a chi a. 
LUK.22.49	A kiima mi umte’n sil hung um diing chu a muhun, Lalpa, namsaauin ka saat diviai? a chi va. 
LUK.22.50	Huleh a lahva mi khat in siampu lal suaahpa a saata, a bil jiatlam a saat khiahsah a. 
LUK.22.51	Huin Jesu’n ahoupih a, Hichi chiang chu phal un, a chi a Huin a bil chu a khoih a, a sudamta hi. 
LUK.22.52	Huin Jesu’n a kawma hung siampu lalte leh, Pathian biahinn houtute leh, upate kawmah, Guta man diing bang hialin namsaau leh khetbuuh tawiin na hung uh ahi maw? 
LUK.22.53	Na kawmva ni china Pathian biahinn a ka um laiin lah ka tungah khut na ha hial sih va; hizongleh tu hi na hun uh ahi, huleh mial thuneihna toh, a chi a.
LUK.22.54	Huin amah chu a man va, a pui va, siampu lal inn sungah a puiluut uhi. Huleh Peter in gamlatahah agaal juih a. 
LUK.22.55	Huleh amahun huang sung laiah mei a chih va, a toukhawm va, Peter chu a lahvah a va tou a. 
LUK.22.56	Huleh mei kawma a tou laiin nungaah koiaha in a mu a, ngun tahin a ena, Hipa zong a kawma um ahi, a chi a. 
LUK.22.57	Ama’n, Numei, amah ka he sih hi chi'n a kiheetmohbawl a. 
LUK.22.58	Huleh tomkhat zouin midang khat in a mu kiita, Nang zong a lahva mi na hi, a chi a. Huin Peter in, Ka hi sih, mihing, a chi a. 
LUK.22.59	Huleh pung khat vel nungin midang khat in, Hipa zong a kawma um himah tham ve aw, Galilimi ahi ngal a, a chi tenten a. 
LUK.22.60	Peter in, Na thusoi ka he sih, mihing, a chi a. Huin a thusoi laitahin aah ahung khuangta a. 
LUK.22.61	Huin Lalpa chu a kiheia, Peter a ena Peter in, Tuni’n aahkhuan ma in thumvei na hung kiheetmohbawl diing, chia Lalpa’n a kawma a chih chu ahung hedohta a. 
LUK.22.62	Huin Peter chu a pawtdoh a, a kap huthutta hi. 
LUK.22.63	Huleh Jesu mantute’n amah chu chiamnuih bawlna’n a zang va, a vua va. 
LUK.22.64	Huleh amaikaan zohun a maai a beeng va, Koi ahiai hung vua? soi in, chi'n a dong va. 
LUK.22.65	Huleh thudang tampiin amah soisia in a kawh uhi.
LUK.22.66	Huleh kho vaah tahin vaantaang upate leh, siampu lalte leh, lehkhagialtute ahung kikhawm va, a vaihawmna ma- vah a puiluut va; 
LUK.22.67	Khrist na hiai mah? hung hilh in, a chi va Ama’n a kawmvah, Hung hilh mah zongleng na gingta sih diing uh; 
LUK.22.68	Huleh ke'n zong nanguh thu hung dong leng na hung dawng saam sih diing va, chiah lah na hung chiahsah sih diing uh; 
LUK.22.69	Tukalsiah mihing Tapa chu Pathian silbawltheihna jiatlam ah a tou ta diing hi, a chi a. 
LUK.22.70	Huin a bawnun, Ahihleh, Pathian Tapa na hi maw leh? a chi va. Ama’n a kawmvah, Na hung chih bangun ka hi, a chi a. 
LUK.22.71	Huin amahun, Heetsahna dang bang i ngai nawntuan eimah? Eimah ngei in a kamsuaah i zata uhi, a chi va.
LUK.23.1	Huin mipite chu a bawnun a ding va, amah chu Pilat kawmah a pui va; 
LUK.23.2	Hipa’n, Kei Khrist, kumpipa ka hi chi a Kaisar kawm a siah tawi a khap leh, ka jaatte uh a tohbuai ka he uh, chi'n a heeh ta va. 
LUK.23.3	Huin Pilat in, Judate kumpipa na hi maw? chi'n a donga. Ama’n a dawng a, Na chih chu ka hi, a chi a. 
LUK.23.4	Huin Pilat in siampu lalte leh mipite kawmah, Hipa tungah sualna bangmah ka mu sih, a chi a. 
LUK.23.5	Huin amahun, Hipa’n Galili gam apatin hi mun tanin Juda gam khochinah thu hilhin mipite a tohbuai veu hi, chi'n a hahpan sem uhi.
LUK.23.6	Galili thu a jah tahin Pilat in hu mi chu Galili gam mi ahihleh hih louh a donga. 
LUK.23.7	Huleh Herod vaihawmna nuaia um ahi chih a heet tahin Herod kawmah a sawla, hulaiin amah zong Jerusalem a um ahihjiahin. 
LUK.23.8	Huleh Herod in Jesu a muh tahin a kipaah mahmah a; a tanchin tampi ana jah jiahin hun sawttah apat kimuhpih ut mawng ahi a; huleh a silmah bawl bangaha beeh muh zong a kinem a. 
LUK.23.9	Huin ama’n a kawmah thu tampi a donga; hizongleh ama’n bangmahin a dawng sih. 
LUK.23.10	Huin siampu lalte leh lehkhagialtute chu a dingkhia va, nasatahin a heeh uhi. 
LUK.23.11	Huin Herod leh a sepaihte’n Jesu chu a simmohbawl va, chiamnuih bawlna’n a zang va, huleh puan loupi a silhsah va, Pilat kawmah a sawl kiitta uhi. 
LUK.23.12	Huleh huni mahin Herod leh Pilat chu a kihoutheita uh; hu masiah chu kilungdou zing ana hi uhi.
LUK.23.13	Huin Pilat in siampu lalte leh houtute leh mipite a koukhawma, 
LUK.23.14	A kawmvah, Mite a tohbuai chi-a hipa ka kawma na hung pui uh ahi a; huleh, ngai un, na ma va hoihtaha ka etchian nungin na heehna thu vah a tungah bangmah dih louhna ka mu sih hi; 
LUK.23.15	Herod in zong a mu sih; ajiahchu nanguh a kawmah ka hung sawla, huleh ngai un, sihna khop hial bangmah a bawl sih hi; 
LUK.23.16	Hujiahin ka jep diing a, ka hah mai diing, a chi a. 
LUK.23.17	(Ajiahchu gualvaah ni a mi khat a kawmva hahkhiahsah teitei diing ahi a) 
LUK.23.18	Huin amahun thakhat in a kikou va, Hipa sumangthai inla, Barabba hung hahdohsah in, a chi va. 
LUK.23.19	(Hu pa chu khopi sunga helna bang aha jiah leh tualthah jiaha suangkul a taang ahi a) 
LUK.23.20	Hujiahin Pilat in Jesu a hahdoh nuama, a kawmvah thu a soi kiita. 
LUK.23.21	Hizongleh amahuh chu a kikou va, Kros ah kilhbeh in, kros ah kilhbeh in, a chi va. 
LUK.23.22	Huin ama’n a thumveina di’n a kawmvah, Bang jiahin eimaw? bang ahiai a suhkhelh? sihna khop hial a tungah bangmah ka mu sih hi; hujiahin ka jep diing a ka hah mai diing, a chi a. 
LUK.23.23	Huleh amahun chu aw ngaihtahin kros a kilhbeh diingin a ngen teitei va. Huin amahuh aw leh siampu lalte aw in a neh zou zota hi. 
LUK.23.24	Huin Pilat in a nget bang va bawl diingin thu a tanta a. 
LUK.23.25	Huleh helna leh tualthahna jiaha suangkul taang a ngetpa u’chu ahah a; Jesu ahihleh a utut va bawl diingin a pekheta hi.
LUK.23.26	Huleh amah a pui laiun gam lama kipana hung Cyrene gam mi Simon chu a man va, Jesu nung nunga po diingin a tungah kros chu a ngata uhi. 
LUK.23.27	Huleh mipi nasatah leh, amah kah a maau jenjun numei honin a jui va. 
LUK.23.28	Hizongleh Jesu’n amahuh lam hung ngain, Jerusalem tanute, kei hung kah sih unla, nang uleh na tate uh diingin kap zaw un. 
LUK.23.29	Ajiahchu ngai un, hichibang nite ahung tung diing a, huni chiangin chiingte leh nau paai ngei louhna gilte, huleh naungeeh teep ngei louh nawite a hampha uh, a chi diing uh. 
LUK.23.30	Hu hun chiangin amahun taangte kawmah, Hung netkhum un, huleh mualte kawmah, Hung khuhkhum un, a chi diing uh. 
LUK.23.31	Bang jiahin ahiai i chih leh sing hinga bawn hi silte a bawl uleh, sing gaw ah bang a kibawltaphet diai? a chi a. 
LUK.23.32	Huleh amah toh midang migilou nih zong suhlup diingin a pui va. 
LUK.23.33	Huleh Kalvari a chih mun uh a tun un huah amah chu kros ah a kilhbeh va, migiloute toh, khat a jiat lamah, huleh khat a veilam ah a kilhbeh uhi. 
LUK.23.34	Huin Jesu’n, Pa, amahuh ngaidam in; ajiahchu a silbawl uh a he lou uh ahi, a chi a. Huin a puansilh kihawmin aai a saan uhi. 
LUK.23.35	Huleh mipite’n dingin a en zing uh. Huleh houtute’n zong, Midang bawn a hundam vele; Pathian miteel, Khrist ahih ngeel leh amah leh amah kihundamta henla, chi'n a eenghou va. 
LUK.23.36	Sepaihte’n zong chiamnuih bawlna’n a zang va, a kawma hungin zu thuuh a pia va. 
LUK.23.37	Huleh, Judate kumpipa na hih tahzet leh nangmah kihundam in, a chi uhi. 
LUK.23.38	Huleh a lutung lamah Grik leh Latin leh Hebrai haa min, HIPA JUDATE KUMPIPA AHI chia kigial a tuang hi. 
LUK.23.39	Huleh migilou kikhaite laha khat in amah a taia, Khrist na hihleh nangmah kihundam inla, kei u’zong hung hundamta’n, a chi a. 
LUK.23.40	Hizongleh khatpen inchu amah taikawmin a dawng a, Kibang giapa ahung kigawt he in Pathian lau lou na hiai mah? 
LUK.23.41	Ei chu gawt taah mawng i hi; ajiahchu i silbawlte man mu i hi; hizongleh hipa’n chu bangmah a susual sih hi, a chi a. 
LUK.23.42	Huin ama’n Jesu kawmah, Lalpa, na gam na tun chiangin hung he zing in, a chi a. 
LUK.23.43	Jesu’n a kawmah, Chihtahzetin ka hung hilh ahi, Tuni’n ka kawmah paradis ah na um diing hi, a chi a.
LUK.23.44	Huleh hichu pung guupna vel diing ahi a, pung kuaahna tandongin leitung zousiah ahung mialta a. 
LUK.23.45	Huleh ni ahung mialta a, Pathian biahinn puanjah chu a kimlaiah ahung keeh ta hi. 
LUK.23.46	Huleh Jesu chu aw ngaihtahin a kikoua, Pa, na khutah ka hagau ka hung kolsah hi, a chi a; huleh huchia a chihzohin a hagau ahahta hi. 
LUK.23.47	Huleh sepaih zahoutuin sil umdan a muh in, Hipa matheilouin midihtat ahi ngei mai, chi'n Pathian a paahtawita hi. 
LUK.23.48	Huleh hu etnop en diing a hung khawm mipi zousiah in sil umdan a muhun a awm uh tuum kawm kawmin a chiah kiitta uhi. 
LUK.23.49	Huleh a meelheette zousiah leh Galili gam a kipana amah hung jui numeite chu gamlapi ah a ding va, hi silte a en zing uhi.
LUK.23.50	Huleh, ngai un, mi khat a min Joseph kichi vaihawmtu a um a; amah chu mipha leh midih ahi a; 
LUK.23.51	(Ama’n chu a vaihawm uleh, a silbawl u’zong lem ana sahpih sih a; ) Amah chu Judate khopi Arimathiami ahi a, Pathian gam ngaah zinga um ahi. 
LUK.23.52	Hipa chu Pilat kawmah a chiah a, Jesu luang a ngen a. 
LUK.23.53	Huin a lakhia a, puannem in a tuama, koimah sialna ngei nai louh suang kikhuaah haan khatah a sialta hi. 
LUK.23.54	Huleh hu ni chu kiginni ahi a, khawlni ahung naita a. 
LUK.23.55	Huleh numeite, Galili gam a kipana amah toh hung kitonte’n zong a nung a jui va, a haan leh a luang kisialdan a mu uhi. 
LUK.23.56	Huin a chiah kiit va, silgimnamte leh thau gimtuite a siam va; huleh thupiah dungjuiin khawlni in a khawlta uhi.
LUK.24.1	Huleh hafta ni masa niin, jingkal matahin a gimtui bawlte uh tawiin, midang koite aha toh haan ah a hung va; 
LUK.24.2	Huleh suang chu haan apat liihdoha um a mu va. 
LUK.24.3	Huin a sung ah a luut va, Lalpa Jesu luang chu a muta sih uhi. 
LUK.24.4	Huleh hichi ahung hi a, hujiaha a lungbuai laiun ngai un, mi nih puan vaam tah mai silhin a kawmvah ahung diing a; 
LUK.24.5	Huleh amahuh laua lei a a bohkhup laiun amahun a kawmvah, Bang diinga misi laha mihing hawl na hi viai? 
LUK.24.6	Hi-ah a um nawn sih hi, a thou kiitta hi; Galili gam a, a um laia na kawmva a soi he un, 
LUK.24.7	Mihing Tapa chu misualte khuta matsah in a um diing a, kros ah a kilhbeh diing va, huleh ni thum ni’n a thou kiit diing, a chih, a chi va. 
LUK.24.8	Huin amahun a thusoite ahung hedohta uhi. 
LUK.24.9	Huleh haan apatin a nungchiah kiit va, hi silte zousiah sawmlekhatte leh midang zousiah kawmah a hilh ta uhi. 
LUK.24.10	Amah u’chu Mari Magdalene toh, Joanna toh, Jakob nu Mari toh, huleh a kawmva um numei dangte toh ahi va, hi silte chu sawllehte kawmah a hilh ta uhi. 
LUK.24.11	Huleh a thusoi u’chu mawh thu mai in a ngai va, ana tahsang sih uhi. 
LUK.24.12	Huin Peter chu a dingdoha, haan ah a va taia; huleh kuuna a et leh puannemte chauh um chu a mu a, sil um daante chu limdang satahin a chiahmangta hi.
LUK.24.13	Huleh ngai in, huni mahin a lahva mi nih Emmau kichi khua khat, Jerusalem apata farlong sawmgup banga gamla ah a chiah va. 
LUK.24.14	Amah u’chu hi sil hung umte zousiah thu ah a houlim va. 
LUK.24.15	Huleh hichi ahung hi a, houlima a kidottuah laiun Jesu ngei in ahung naih a, amahuh toh a chiahkhawm ta a. 
LUK.24.16	Hizongleh amah a heet theih louh na diingun a mit uh suhvaih in a um a. 
LUK.24.17	Huin ama’n a kawmvah, Na chiahkawmva na kihoulimna uleh, na dahna thu uh bang ahiai? a chi a. 
LUK.24.18	Huin khatpa, a min Kleopa kichi penin a dawng a a kawmah, Tulaia sil umdante na heet louh, Jerusalem a nang chauh mikhual na hiai mah? a chi a. 
LUK.24.19	Ama’n a kawmvah, Bang silte eimaw? a chi a. Huin amahun a kawmah, Nazareth Jesu, Pathian leh mi zousiah mitmuha silbawl leh thusoia zawlnei minthangtah tungtaang thu: 
LUK.24.20	Amah chu siampu lalte leh ka houtute un sitaah a siamlouh tansah diing a a piahkhiah va, kros a, a kilhbeh uh thu. 
LUK.24.21	Hizongleh kei un chu Israelte tantu diing amah ahi chih ka kinem uh; huleh hihaw lou zong, hi silte tun kalsiah tuni ani thum ni ahita hi. 
LUK.24.22	Hulezong ka lawi lahva numei khenkhat haan a mataha va chiahte’n thumah satahin ahung koih uhi. 
LUK.24.23	Huleh a luang a muh louh phetun ahung kihkiit va, A hing kiitta, chia hung hilh angelte zong ka mu uh, a chi uh. 
LUK.24.24	Huin ka umpihte lahva khenkhat haan ah a va chiah va, numeite soi bang ngei in a va mu va; hizongleh amah a mu tuan sih uhi, a chi va. 
LUK.24.25	Huin ama’n a kawmvah, Aw mingolte leh, zawlneite thusoi zousiah tahsang diing a lungngongte; 
LUK.24.26	Khrist in hi silte thuaah a, a loupina a, a luut diing him hilou ahiai mah? a chi a. 
LUK.24.27	Huin Mosi leh zawlneite zousiah lehkhabu apanin Pathian lehkhabu pumpia amah tungtaang kigialte a kawmvah a hilhchianta hi. 
LUK.24.28	Huleh a chiahna diing khua uh tung diing ahita va; amah chu gamlataha chiahsuaah tum bangin a um a. 
LUK.24.29	Hizongleh amahun a hou va, Ka kawmvah um mai ta’n; nitaahlam ahita a, huleh ni zong tum diing ahita hi, a chi va, Huin a kawmva um diingin a luut ta hi. 
LUK.24.30	Huleh hichi ahung hi a, amahuh toh ankuang a a touin tanghou a la a, vang a pia a, huleh a balkeeh a, a kawmvah a pia a. 
LUK.24.31	Huin a mit uh ahung vaahta a, amah a heta uh; huin amah chu a mitmuh vapat a mangta hi. 
LUK.24.32	Huin amahun, Lampi a ahung houpiha, Pathian lehkhabu thute ahung hilhchian laiin i lungtang i sungah a kuang hial hilou ahiai mah? a kichi va. 
LUK.24.33	Huleh hulaitah mahin a thou va, Jerusalem khua ah a kinungleh va, sawmlekhat umkhawmte leh a kawmva umte chu a mu uh. 
LUK.24.34	Amahun, Lalpa chu a thou kiittahzet ahi, Simon kawmah zong a kilaahta, ana chi va. 
LUK.24.35	Huin amahun zong lampi a sil hung umte leh tanghou a balkeeh a amah a heetdohdante uh a hilh uhi.
LUK.24.36	Huleh hichi-a a soi laiun, Jesu ngei chu a lahvah ahung dinga, a kawmvah, Na tungvah hamuanna um heh, a chi a. 
LUK.24.37	Hizongleh amahuh chu a chija mahmah va, huleh a lau va; siha mu hiin a kingaihtuah uh. 
LUK.24.38	Huin ama’n a kawmvah, Bang diinga mangbang na hi viai? huleh bang jiaha na lungtang va ginlahna hung um ahiai? 
LUK.24.39	Ka khutte leh ka keengpeehte en un, kei mahmah hilou ka hiai mah? hung khoih unla, en un; ajiahchu ke’n neia na hung muh bangun siha in sa leh guh a nei sih hi, a chi a. 
LUK.24.40	Huleh hichi-a a soi zohin a khutte leh a kengpeehte amahuh a lah hi. 
LUK.24.41	Huleh a kipaah luat jiah va agintaat louh uleh limdang a sah laiun ama’n a kawmvah, Hi-ah neeh diing bangaha na nei viai? a chi a. 
LUK.24.42	Huin amahun a kawmah nga kikanggaw khat leh khuaizu khal khat a pia va. 
LUK.24.43	Ama’n huchu a la a, a ma- vah a neta hi. 
LUK.24.44	Huleh ama’n a kawmvah, Mosi daan leh zawlneite lehkhabu leh psalm bu-a ka tungtaang kigial zousiah ahung taangtun diingdan nang u’toh ka umkhawm laia na kawmva ka thusoite chu hihaw ahi, a chi a. 
LUK.24.45	Huin Pathian lehkhabuthu a heet theihna diingun a lungtang uh a hihpil ta hi.
LUK.24.46	Huleh ama’n a kawmvah, Hichibanga gelh ahi, Khrist in gim a thuaah diing a, ni thum ni a misi laha kipan a thohkiit diing him ahi; 
LUK.24.47	Huleh kisiihna leh sual ngaihdamna chu amah minin Jerusalem apatin nam chin lahah soi ahi diing; 
LUK.24.48	Nanguh hi silte heetpihtute na hi uh. 
LUK.24.49	Huleh ngai un, ka Pa silchiam na tungvah ka hung sawl diing hi; hizongleh tunglama kipana silbawltheihna a thop na hih masiah uh Jerusalem khopi ah um kinke'n un, a chi a.
LUK.24.50	Huleh amahuh chu Bethani tanphain a puidoh a, huin a baan a jah a, amahuh a vangpiah a; 
LUK.24.51	Huleh hichi ahung hi a, a vangpiah lai tahin amahuh a paisan ta a, vaan ah puitouhin a um ta hi. 
LUK.24.52	Huin amahun amah abia va, kipaah mahmahin Jerusalem ah a kih kiitta uhi. 
LUK.24.53	Huleh Pathian biahinn ah Pathian phat leh paahtawiin a um zingzingta uhi, Amen.
JHN.1.1	A chiilin Thu a um a, Thu chu Pathian kawmah a um hi, huleh Thu chu Pathian ahi. 
JHN.1.2	Humah chu a chiilin Pathian kawmah a um hi. 
JHN.1.3	Sil zousiah amah siam ahi a; silsiam himhim amah siamlouh bangmah a um sih hi. 
JHN.1.4	Amah ah hinna a um a, hu hinna chu mihingte vaahna ahi. 
JHN.1.5	Vaah chu mial ah ahung vaah a, mial in huchu a he sih hi.
JHN.1.6	Pathian a kipan a sawl mi khat a um a, a min John ahi. 
JHN.1.7	Humah chu heetpihtu diingin a hung a, hu vaah thu heetpih diingin, mi zousiah in amah jiaha a gintaat theihna diingun. 
JHN.1.8	Amah chu hu Vaah ahi sih a, hizongleh hu Vaah heetpih diing a sawl ahi zaw hi. 
JHN.1.9	Huchu Vaah dihtah, mi chin khovel a hung photmah hih vaahtu ahi. 
JHN.1.10	Amah chu khovel ah a um a, khovel amah siam ahi; huleh khovel in amah a he sih hi. 
JHN.1.11	Amah a mite kawmah a hung a, amah a mite’n ana kipaahpih sih uh. 
JHN.1.12	Hizongleh amah kipaahpih photmahte chu a kawmvah Pathian tate hihtheihna diing silbawltheihna a pia hi, a min gingtate chu. 
JHN.1.13	Hute chu sisana piang ahi sih va, tahsa deihdana piang zong ahi sih va, huleh mihing deihdana piang zong ahi het sih uh; hizongleh Pathiana piang ahi zaw uhi. 
JHN.1.14	Huleh Thu chu sa ahung suaah a, i lahah a um hi, (Pa ta khat neih loupi bangin a loupi jia i mu uh) hehpihna leh thutah a dim. 
JHN.1.15	John in a thu a heetpih a, a kikou a, Ka nunga hung pai pa in ahung makhelhta hi, ka ma a um mawng ahihjiahin, chia a thu ka soi pa khu amah ahi, 
JHN.1.16	A taangchinna i tang chiat uh, hehpihna tunga hehpihna sawn toh, 
JHN.1.17	Ajiahchu daan thu chu Mosi manga piah ahi a; hizongleh hehpihna leh thutah chu Jesu Khrist jiahin ahung um hi. 
JHN.1.18	Kuama’n bangchihmahin Pathian a mu ngei sih; Tapa tang neihsun, Pa aangsunga umpa, amahin a tanchin a phuangta hi, chi in. 
JHN.1.19	Hichu Judate’n Jerusalem a kipan siampu leh Levimite a kawm a, Kua na hiai, chia dong diing a, a sawl lai va John thu theihsah ahi. 
JHN.1.20	Huleh amah chu panglou in a kiphuang a, Khrist chu ka hi sih chi'n a kiphuang hi. 
JHN.1.21	Huin amahun, Ahihleh kua na hiai? Elijah na maw? chi'n a dong va. Ama’n, Ka hi sih, a chi a. Hu zawlnei na moleh? a chi va. Ama’n, Hilou, chi'n a dawng a. 
JHN.1.22	Huin amahun a kawmah, Kua na hiai? ahung sawlte ka dawn theihna diingun hung hilh in nangle nang kua ka hi kichi na hiai? a chi va. 
JHN.1.23	Ama’n, zawlnei Isaiah soi banga, Lalpa lampi sial tangun, chia gamdaia kikoupa aw chu ka hi, a chi a. 
JHN.1.24	A misawlte uh chu Pharisaite laha mi ahi va. 
JHN.1.25	Huleh amah a dong va, a kawmah, Khrist lah hilou, Elijah lah hilou, huleh hu zawlnei lah hilou na hihleh bang diing a na baptis ahiai? a chi va. 
JHN.1.26	John in amahuh a dawng a, Ken chu tui in ka baptis a, hizongleh na heet louh uh khat na lahvah a ding hi; 
JHN.1.27	A keengtophah khau zong suut taah ka hih louh, ka nunga hung pai ahung makhelhpa, amah chu hupa ahi, a chi a. 
JHN.1.28	Hi silte chu Jordan ka la Bethabara, John in a baptis na muna kibawl ahi. 
JHN.1.29	A jingni’n John in Jesu a kawm lama hungin a mu a, En un Pathian Belaamnou, khovel sualna pomangpa chu, 
JHN.1.30	Hipa chu ahi, Mi khat ahung makhelhpa ka nungah ahung pai hi, ka ma a umsa mawng ahihjiahin, chia kana soi pa chu. 
JHN.1.31	Huleh ke'n amah kana he sih; hizongleh Israelte kawma a kisuhlat theihna diingin tuia baptis in ka hung ahi, a chi a. 
JHN.1.32	Huleh John in a thu a heetpih a, Hagau vakhu banga vaan a kipan a hung kumsuh a, a tunga tuangden ka mu hi. 
JHN.1.33	Ken amah kana he sih; hizongleh tuia baptis diing a hung sawlpa amahmahin ka kawmah, Kua tungah zong Hagau hung kumsuh a, a tunga tuangden na muh penpen, amah chu Hagau Siangthou a baptis diingpa chu ahi ahung chi a. 
JHN.1.34	Huchu ka mu a, huleh hipa chu Pathian Tapa ahi chih ka heetpih ahi, a chi a.
JHN.1.35	A jing kiitin John chu a ding a, a nungjuite nih toh. 
JHN.1.36	Huleh Jesu vaahlehleh lai a mu a, En un, Pathian Belaamnou, a chi a. 
JHN.1.37	Hu nungjui nihte’n a thusoi a ja va, Jesu a juita uhi. 
JHN.1.38	Huin Jesu a kihei a, ahung juih uh a muh in a kawmvah, Bang ahiai na hawl uh? a chi a. Amahun a kawmah, Rabbi, (huchu, Houtupa chihna ahi) khoiah ahiai na teen? a chi va. 
JHN.1.39	Ama’n a kawmvah, Hung unla, en un, a chi a. Huin amahuh chu a hung va, a teenna a en va, huleh a kawmah huni a um uh, daah sawmna vel ahih jiahin. 
JHN.1.40	John thusoi ja, Jesu juite geel laha khat chu Simon Peter sanggampa Andru ahi a. 
JHN.1.41	Ama’n a masapenin amah ngei sanggampa Simon a mudoh a, a kawmah, Messiah, Khrist kichipa chu ka muta uh, a chi a. 
JHN.1.42	Huleh amah chu Jesu kawmah ahung pui a. Jesu’n amah a en a, Nang chu Jona tapa Simon na hi a; Kipha ahung kichita diing hi, a chi a, huchu Suang chihna ahi. 
JHN.1.43	Huleh a jingni’n Jesu’n Galili gam ah chiah a tum a, Philip a mu a, a kawmah, Hung jui in, a chi a. 
JHN.1.44	Philip chu Andru leh Peter teenna khua Bethsaida a teeng ahi a. 
JHN.1.45	Philip in Nathanael a mu a, a kawmah, Mosi in daan lehkhabu a, a tungtaang ana gelh leh, zawlneite’n ana gelh uh Nazareth Jesu, Joseph tapa chu ka muta uh, a chi a. 
JHN.1.46	Huin Nathanael in a kawmah, Nazareth a kipanin sil hoih a piang thei eimah? a chi a. Philip in a kawmah, Hung en in, a chi a. 
JHN.1.47	Jesu in Nathanael a kawm zuana chiah a mu a, a kawmah, En un, giitlouhna nei lou, Israel mitah chu, a chi a. 
JHN.1.48	Nathanael in a kawmah, Bang na hung chi heet ahiai? a chi a. Jesu’n a dawng a, a kawmah, Philip in nang ahung kouh ma in, theipi kung nuaia na um laiin ka hung mu hi, a chi a. 
JHN.1.49	Nathanael in a dawng a, a kawmah, Rabbi, Pathian Tapa na hi; Israelte Kumpipa na hi, a chi a. 
JHN.1.50	Jesu’n a dawng a, a kawmah, Theipi kung nuaiah ka hung mu na kawm a ka chih jiaha gingta na hi maw? hi silte sanga loupizaw na hung mu diing hi, a chi a. 
JHN.1.51	Huleh Jesu’n a kawmah, Chihtahzetin, chihtahzetin ka hung hilh ahi, Tunung vaan kihong a, Pathian angelte mihing Tapa tunga kal leh kum na muta diing uhi, a chi hi.
JHN.2.1	Huleh ni thum ni’n Galili gam a Kana khua ah kiteenna khat a um a; huah chu Jesu nu a um a. 
JHN.2.2	Jesu leh a nungjuite zong kiteenna ah kouh ahi uh. 
JHN.2.3	Huleh uain ahung kitaahsap tahun Jesu nuin a kawmah, Uain a nei nawn sih uh, a chi a. 
JHN.2.4	Jesu’n a kawmah, Numei, nang hung heetsah diing bang a um ei? ka hun a tung nai sih hi, a chi a. 
JHN.2.5	A nuin suaahte kawmah, Ama’n na kawmva a soi photmah bawl un, a chi a. 
JHN.2.6	Huleh Judate tawndan dungjuia kisuhsiangthouna suang tuibeel buuh sawmli mun nih aha, mun thum aha dawl, guup hu munah a tungva. 
JHN.2.7	Jesu’n a kawmvah, Tuibeelte ah tui sungdim un, a chi a. Huin ageitan chiatin a sungdim va. 
JHN.2.8	Huleh ama’n a kawmvah, Tuin thaal unla, gual vaah vaihawmtu kawmah tawi un, a chi a. Amahun a tawi va. 
JHN.2.9	Gual vaah vaihawmtuin tui uain hung suaah chu a chepin khoia kipana hung um ahih a he sih a, (ahihvangin suaah tui thaalte’n chu a he va), gual vaah vaihawmtuin mouneipa chu a kou a, 
JHN.2.10	A kawmah, Michinin a chiilin uain hoih a tungkhia va, huleh tam deuh ahung dawn nung chiangun a hoihlou zaw a tungkhia uh; nangin chu tutan phain uain hoih na koih nalai hi, a chi a. 
JHN.2.11	Hi silmah kipatna chu Jesu’n Galili gam a Kana khua a, a bawl ahi a; a loupi daan a sulang hi, huleh a nungjuite’n amah a gingta uhi. 
JHN.2.12	Huzohin Kapernaum ah a chiahsuh a, amah toh, a nu toh, a unaute toh, huleh a nungjuite toh; hutah ah ni tamlou khat a um uhi.
JHN.2.13	Huleh Judate chiahkaan kuut ahung naita a, Jesu chu Jerusalem ah a chiahtou a. 
JHN.2.14	Huleh Pathian biahinna bawng leh, belaam leh, vakhu zuahte leh, sumhengtute tou chu a mu a. 
JHN.2.15	Huin jepna khauhual a bawl zohin biahinn a kipanin belaamte leh bawngte a nohdoh veh a, huleh sumhengtute dangka a sunbuahsah a, a dohkaan uh a sawn puuhsah hi. 
JHN.2.16	Huleh ama’n vakhu zuahte kawmah, Hi silte hitah apatin la mang un; ka Pa inn sumdawnna inn in bawl sih un, a chi a. 
JHN.2.17	Huin a nungjuite’n, Na inn a ka phatuamngaihna in ahung ne zouta, chih gelh ahih ahung hedoh uhi. 
JHN.2.18	Huin Judate’n a dawng va, a kawmah, hi silte na bawl, chiamchihna bang ahiai na hung muhsah theih? a chi va. 
JHN.2.19	Jesu’n a dawng a, a kawmvah, Hi biahinn susia un, ni thum sungin ka tungding diing, a chi a. 
JHN.2.20	Huin Judate’n, kum sawmli leh guup hi biahinn bawlna’n a luuta, nangin ni thum sungin na tungding diing maw? a chi va. 
JHN.2.21	Ahihvangin ama’n huchu a tahsa biahinn a soi ahi. 
JHN.2.22	Hujiahin misi laha kipana a thoh kiit nungin a nungjuite’n, a kawmvah hi thute a soi ahi chih ahung hedohta va; Pathian lehkhathu leh Jesu thusoi a gingta ta uhi. 
JHN.2.23	Huchi'n chiahkaan ankuang luina a Jerusalem a, a um laiin a silmah bawlte a muhun mi tampite’n a min a gingta uh. 
JHN.2.24	Hizongleh Jesu chu a kawmvah a kituluut nuam sih, ajiahchu ama’n mi zousiah a he a; 
JHN.2.25	Huleh mihing sunga um a heet jiahin mihing thu koimah hilhchet a kiphamoh sih hi.
JHN.3.1	Pharisaite laha mi, a min Nikodem kichi, Judate vaihawmtu khat a um a. 
JHN.3.2	Amah chu janin Jesu kawmah a hung a, a kawmah, Rabbi, Pathian akipana thuhilhtu diing a hung na hi chih ka he uh; ajiahchu Pathian a kawma a um louhleh na silmah bawlte koima’n a bawl thei sih diing, a chi a. 
JHN.3.3	Jesu’n a dawng a, a kawmah, Chihtahzetin, chihtahzetin ka hung hilh ahi, mi koipouh in a pianthah louhleh Pathian gam a mu sih diing hi, a chi a. 
JHN.3.4	Nikodem in a kawmah, mi a teeh nungin bangchi'n a piang thei diai? a nu sunga nihvei luut in a piang thei diing maw? a chi a. 
JHN.3.5	Jesu’n a dawng a, Chihtahzetin, chihtahzetin ka hung hilh ahi, mi koipouh tui leh Hagau a, a pian louhleh Pathian gam a luut sih diing hi. 
JHN.3.6	Sa a piang phot chu sa ahi a; huleh Hagau a piang photmah chu hagau ahi. 
JHN.3.7	Na pianthah ngeingei diing ahi, na kawma ka chih limdang sa sin. 
JHN.3.8	Huih a utna pouh ah a nung a, agin na ja hi, hizongleh khoia kipana hung a, khoilama chiah diing chih na he sih; koipouh Hagau a piang chu huchibang ahi; a chi a. 
JHN.3.9	Nikodem in a dawng a, a kawmah, Hi silte bangchi’n ahithei diai? a chi a. 
JHN.3.10	Jesu’n a dawng a, a kawmah, Israelte houtu na hi a, hi silte na he sih maw? 
JHN.3.11	Chihtahzetin, chihtahzetin ka hung hilh ahi, Kei unchu ka heet uh ka soi va, ka muh uh ka hesah uh; ahihvangin nangun ka thu heetsah uh na awi sih uh. 
JHN.3.12	Leitung silte ka hung hilh bawn gingta lou na hih uleh, vaan lam silte hung hilh leng bangchi’n na gingta diviai? 
JHN.3.13	Vaan apata hung kumsuh mihing Tapa vaan a um chih louh kuamah vaan ah a kal ngei nai sih hi. 
JHN.3.14	Huleh Mosi’n gamdai a guul a khaikaang mahbang in mihing Tapa zong khaikaang in a um ngei diing ahi. 
JHN.3.15	Koipouh amah gingta in a beimang louh a, kumtuang hinna a neih zawh na diingin. 
JHN.3.16	Ajiahchu Pathian in khovel a lungsiat mahmah a, huchi'n a Tapa tangkhat neihsun a pia, koipouh amah gingta in a beimang louh a, kumtuang hinna a neih zawh na diingin. 
JHN.3.17	Khovel siamlouhtangsah diingin Pathian in a Tapa khovel ah a sawl sih, khovel amah jala hutdam ahihtheihna diingin a sawl zaw hi. 
JHN.3.18	Amah gingta chu siamlouhtansah in a um sih; hizongleh a gingta lou chu siamlouhtansah zoh ahita, Pathian Tapa tangkhat neihsun min a gintaat louh jiahin. 
JHN.3.19	Hichu siamlouhtanna ahi, vaah khovel ah a hung a, hizongleh mite’n vaah sangin mial a deih zaw uh, a silbawlte uh a giitlouh jiahin. 
JHN.3.20	Ajiahchu koipouh sil gilou bawl in vaah ahaw veu uh, huleh vaah ah zong ahung ut sih uh; huchilou inchu a sil bawlte uh a langkha diing. 
JHN.3.21	Hizongleh koipouh sildih bawl chu vaah ah ahung uh, a silbawlte uh Pathiana bawl ahi chih a lat theihna diingin.
JHN.3.22	Hi silte nungin Jesu chu a nungjuite toh Judia gam ah a hung va; hutah ah amahuh toh a um zinga, huleh a baptis hi. 
JHN.3.23	Huleh John in zong Salim kawm Ainon ah a baptis a, hutah a tui a tam jiahin; huleh amahuh a hung va, baptisma a tang uh. 
JHN.3.24	Ajiahchu huchihlaiin John suangkul ah khum ahi nai sih hi. 
JHN.3.25	Huin John nungjuite leh Judate kikal ah kisuhsiangthou thu ah kinialna ahung umta a. 
JHN.3.26	Amah u’chu John kawmah a hung va, a kawmah, Rabbi, Jordan gaala na kawma um, a tanchin na heetpihpa’n, ngai in, hupa’n baptisma a bawl a, mi zousiah a kawmah ahung uh, a chi va. 
JHN.3.27	John in a dawng a, Vaana kipana piah ahihlouhleh mihingin bangmah a nei thei sih, 
JHN.3.28	'Kei Khrist chu ka hi sih a, a ma a sawl ka hi zaw chih nanguh mahin na hung heetpih uhi. 
JHN.3.29	Mou neitu chu mou pasal ahi a, hizongleh mou neitu lawmpa, a kawma dinga a thu ngaikhia chu mouneitu aw jiahin nasatahin a nuam hi, hi ka nuamna chu a bukimta hi. 
JHN.3.30	Amah chu a khantouh diing ahi a, kei chu ka kiamsuh diing ahi. 
JHN.3.31	Tunglama kipana hung chu mi zousiah tunga ahi a; leia piang chu leimi ahi, huleh lei thu a soi veu; vaan akipana hung chu mi zousiah tunga ahi. 
JHN.3.32	Huleh a muh leh a jah chu ama’n a hesah hi; koimah in a thuheetsah a awi sih. 
JHN.3.33	Koipouh a thuheetsah awi in Pathian chu a dih hi chi'n a minin namdetna a bawl hi. 
JHN.3.34	Ajiahchu Pathian sawlin Pathian thu a soi veu; Pathian in laha kawmah Hagau teh detdetin a pe sih. 
JHN.3.35	Pain Tapa a lungsiat a, a khutah sil zousi ah a peta hi. 
JHN.3.36	Koipouh Tapa gingta in kumtuang hinna a neita, koipouh Tapa gingta louin hinna a mu sih diing a, hizongleh Pathian lungthahna a tungah a um zing hi, a chi hi.
JHN.4.1	Hujiahin Jesu’n John sangin nungjui a siam tamzaw a, a baptis chih Pharisaite’n a ja uh chih Lalpa’n a heet tahin, 
JHN.4.2	(Ahihvangin Jesu hialin chu a baptis sih a, a nungjuite’n a baptis zaw uh ahi a), 
JHN.4.3	Judia gam a nusia a, Galili gam ah a chiah kiitta a. 
JHN.4.4	Huchi'n Samaria gam tawn diing ahi a. 
JHN.4.5	Huin Samaria khopi khat, Saikar a chih uh, Jakob in a tapa Joseph kawma a munpiah kawm ahung tungta a. 
JHN.4.6	Hutah ah Jakob tuitohdoh a um a. Jesu chu a paigim jiahin tuitohdoh geiah a tou a; huchu daah guupna vel diing ahi a. 
JHN.4.7	Huin Samaria numei khat tuitawi diingin a hung a; Jesu’n a kawmah, dawn diing hung pia in, a chi a. 
JHN.4.8	(A nungjuite lah neeh diing lei in khopi ah a chiahta ngal va). 
JHN.4.9	Huin Samaria numeinu in a kawmah, bangchidana nang Juda mi in kei Samaria numei kawma dawn diing na hung nget ahiai? Judate’n lah Samarimite bangmahin a ngai sih ngal va, a chi a. 
JHN.4.10	Jesu’n a dawng a, a kawmah, Pathian silthawnpiah leh, na kawma, dawn diing hung pia in, chipa koi ahiai chih helechin zaw nang a kawma ngen diing china, ama’n tuihing hung pe diing hiveen, a chi a. 
JHN.4.11	Numeinu’n a kawmah, Pu, a sawh na diing bangmah na nei sih a, tuitohdoh lah a thuuh ngal a, khoi a kipanin ahiai tui hing na laah diing? 
JHN.4.12	Ka pu uh Jakob sanga lian zaw na hiai mah? Ama’n hi tuitohdoh ahung pia a, huleh amah ngei in zong a dawn a, a tate leh a gangualte’n zong a dawn uh, a chi a. 
JHN.4.13	Jesu’n a dawng a, a kawmah, Koipouh hi tuitohdoh a dawn chu a dangtaah kiit diing; 
JHN.4.14	Hizongleh ke’n a kawma ka piah diing tui dawn photmah chu bangchih tanin a dangtaah sih diing uh; a kawmva ka piah diing tui chu a sung vah tuitohdoh in ahung um diing a, kumtuang hinna phain a kikhohdoh diing, a chi a. 
JHN.4.15	Numeinu’n a kawmah, Pu, hu tui hung pe ve, ka dang a taah louh na diing leh, tuitawi diing a hitaha ka hung louh na diingin, a chi a. 
JHN.4.16	Jesu’n a kawmah, na pasal va kou inla, hitah ah hung kiit in, a chi a. 
JHN.4.17	Huin numeinu’n a dawng a, pasal ka nei sih, a chi a. Jesu’n a kawmah, pasal ka nei sih, na chih na chi dih mahmah hi. 
JHN.4.18	Ajiahchu pasal ngaa na neita a, huleh tua na neih zong na pasal ahi sih; hi thu na soi dih hi, a chi a. 
JHN.4.19	Numeinu’n a kawmah, Pu, zawlnei na hi chih ka he, 
JHN.4.20	Ka pulepate un hi taang ah Pathian a beveu uh; hizongleh nangun chu mite’n Pathian a biah na mun diing chu Jerusalem ahi na chi uh, a chi a. 
JHN.4.21	Jesu’n a kawmah, Numei, hung gingta in, hi taang ah khel lou zong, huleh Jerusalem khelah lou zong Pa na biah hun uh hung tung diing ahita. 
JHN.4.22	Nangun na heet louh uh na bia uh; Kei un chu ka biah uh ka he uh; ajiahchu hutdamna Judate a hung kipan ahi. 
JHN.4.23	Hizongleh ahun tung diing ahita, tuin zong a tung zing ahi, hu hun chiangin a be tahtahte’n Pa chu hagau leh thu tahin a be diing uhi, ajiahchu Pa’n huchibang mi amah be diingin a hawl ahi. 
JHN.4.24	Pathian chu Hagau ahi a, huleh a be mite’n hagau leh thutah a, a biah diing uh ahi, a chi a. 
JHN.4.25	Numeinu’n a kawmah, Khrist kichi, Messiah ahung diing chih ka he; amah ahung chiangin sil bangkim ahung hilh veh diing, a chi a. 
JHN.4.26	Jesu’n a kawmah, Kei, na kawma thusoi chu amah ka hi, a chi a. 
JHN.4.27	Huleh hulai tahin a nungjuite ahung tungva, numeinu a kihoupih limdang a sa mahmah va; hizongleh koima’n, Bang diinga numeinu na kihoupih, a chi keei sih uhi. 
JHN.4.28	Huin numeinu in a tuibeel a taisan a, khopi ah a chiah a, mite kawmah, 
JHN.4.29	Ka sil bawl zousiah hung hilh mi khat, hung unla, hung endihvua; Khrist hilou diing ahiai mah? a chi a. 
JHN.4.30	Huin amahuh chu khopi apat a pawtdoh va, a kawmah ahung ta uhi. 
JHN.4.31	Huchihlaiin a nungjuite’n, Houtupa, an ne in, chi'n a sawl va. 
JHN.4.32	Hizongleh ama’n a kawmvah, Nanguh heet louh neeh diing an ka nei, a chi a. 
JHN.4.33	Hujiahin a nungjuite a kihou va, Koi aha in a neeh diing ahung tawisah adiai? a chi va. 
JHN.4.34	Jesu’n a kawmvah, Ka an chu ahung sawlpa deihzawng bawl leh a na tohzoh ahi. 
JHN.4.35	Nangun, Ha li zoh chiangin buhlaah hun ahung tung diing, na chi sih viai mah? ngai un, ka hung hilh ahi, Daah unla, loute en un; laah hunin a min vehta hi. 
JHN.4.36	Koipouh a la in loh a mu a, kumtuang hinna tan um diing gah a kikhol veu hi; a tuhpa leh a lapa a kipaahkhawm theihna diingun. 
JHN.4.37	Khatin a tuh a, a dangin a la veu chih thu hitah ah a dih ngeel ahi. 
JHN.4.38	Na tohgim louh uh la diingin ka hung sawl ahi; mi dangte’n ana tong a, nangun a toh ah na sunzop uh ahi, a chi a. 
JHN.4.39	Huleh, Ama’n ka bawl zousiah hung hilh, chih numeinu thusoi jiahin hu khopia Samarimi tampiin Jesu a gingta ta uh. 
JHN.4.40	Huchi'n Samarimite chu Jesu kawm ahung tunun a kawmva um diingin a hou va; huleh amah chu hutah ah ni nih a tuang hi. 
JHN.4.41	Huleh amah thusoi jiahin mi dang tampi in a gintaat behlap uh. 
JHN.4.42	Huleh numeinu kawmah, Tuin chu nang soi jiaha gingta ka hi sih va, keiuh ngei in a thu ka ja va, huleh hipa chu khovel hundampa, Khrist ahi chih ka he uhi, a chi va. 
JHN.4.43	Huleh ni nih nungin hu a kipanin a pawt a, Galili gam ah a chiahta hi. 
JHN.4.44	Ajiahchu, amah Jesu ngei in, zawlnei amah gam lamah paahtawiin a um ngei sih chih a hesahta hi. 
JHN.4.45	Huin Galili gam ahung tun in, Jerusalem a gual vaahna a, a silbawl zousiah a muh jiahun Galilimite’n ana kipaahpih uh, ajiahchu amah u’zong hu gual vaahna ah a va chiah uhi.
JHN.4.46	Huchi'n Jesu chu tui uain a suaahsah na Galili gam a Kana khua ahung tung kiit a; Huleh hutah ah mi loupi khat, a tapa Kapernaum khua a china, a um a. 
JHN.4.47	Jesu Judia gam apat hung pawt in Galili gam ah a hungta chih a jah tahin, a kawmah a chiah a, huleh hungsuh a, a tapa sudam diingin amah a ngen a; ajiahchu amahpa si dehdeh a china ahi. 
JHN.4.48	Jesu’n a kawmah, chiamchihna leh silmahte na muh louh uleh na gingta sih diing uh, a chi a. 
JHN.4.49	Mi loupipa in a kawmah, Pu, ka tapa sih ma in hungsuh in, a chi a. 
JHN.4.50	Huin Jesu’n a kawmah, chiahta in, na tapa a damta hi, a chi a. Huleh hu mipa’n Jesu’n a kawma a thusoi chu a gingta a, a chiahta hi. 
JHN.4.51	Huleh a paisuh laiin a suaahte’n ana kituaahpih va, Na tapa a damta, chi'n ana hilh uh. 
JHN.4.52	Huin ama’n ahung dam pat lai hun a kawmvah a dong a Amah un a kawmah, jaanni, daah sagih hunin a khosih in amah a nuseta hi, a chi va. 
JHN.4.53	Huchi'n a pa in huchu Jesu’n a kawma, Na tapa a damta, a chih hun laitah ahi chih a heta a; huleh amah leh a innkuanpih tengin a gingta ta uhi. 
JHN.4.54	Hichu Jesu’n Judia gam apat ahung pawta Galili gam a ahung laia a silmah bawl nihna ahi.
JHN.5.1	Hi nungin Judate gual vaahna khat a um a, Jesu chu Jerusalem ah a chiahtou a. 
JHN.5.2	Huleh Jerusalem ah belaam kotkhaah kawmah diil khat, Hebrai haama Bethesda kichi, innliim ngaa nei a um a. 
JHN.5.3	Hute ah damloute, mittawte, keengbaaite, huleh zengte a tam a tam a lum va, tui kiloh ngaah in. 
JHN.5.4	Ajiahchu hun chihkhat chiangin angel khat hu diil ah a chiahsuh a, tui a vatoh veu a, huchi'n koipouh tui kitoh nunga luut masapen chu bangchi bang natna nei hizongleh suhdam in a um veu hi. 
JHN.5.5	Huleh hutah ah kum sawmthum leh giat damlou mi khat a um a. 
JHN.5.6	Jesu’n amah lum a muh in, huleh hutobangin hun sawtpi um ahita chih a heetin a kawmah, Suhdam na ut ei? a chi a. 
JHN.5.7	Damloupa’n, Pu, tui kitoh chianga diil a hung koih diing mi ka nei sih; ka chiah chiangin mi dangin ahung makhelh veu hi, a chi a. 
JHN.5.8	Jesu’n a kawmah, Thou inla, na puanphah la inla, keengin chiahta in, a chi a. 
JHN.5.9	Huin thakhat in amah chu ahung damta a, a puanphah a la a, keengin a chiahta hi; huleh hu ni chu khawlni ahi hi. 
JHN.5.10	Hujiahin Judate’n a dampa kawmah, Khawlni ahi a, na puanphah na puaah dan hilou ahi, a chi va. 
JHN.5.11	Ama’n a kawmvah, Ahung sudampa ngei in ka kawmah, Na puanphah la inla, keengin chiahta in, ahung chi hi, chi'n a dawng hi. 
JHN.5.12	Huin amahun a kawmah, Na puanphah la inla, keengin chiahta in, hung chipa koi ahiai? a chi va, a dong va. 
JHN.5.13	Hizongleh a dampa’n koi ahiai chih a he sih a; ajiahchu hu munah mipi tamtah a um a, Jesu laha chiahmangta a. 
JHN.5.14	A nunglam in Jesu’n amah Pathian biahinnah a mu a, a kawmah, Ngai in, suhdam in na umta hi, sual kiit nawn sin, huchilou inchu sil hoihlou sem na tungah ahung tung kha diing, a chi a. 
JHN.5.15	Huin hu mipa chu a chiahta a, a sudampa chu Jesu ahi chih Judate a va hilhta hi. 
JHN.5.16	Hujiahin Judate’n Jesu chu a gawtbawl va, thah a sawmta uhi; hi silte khawlni a, a bawl jiahin. 
JHN.5.17	Hizongleh Jesu’n amahuh a dawng a, Ka Pain tutanin nna a tong zinga, huleh ke’n zong ka tong zing, a chi a. 
JHN.5.18	Huchi'n Judate’n amah chu thah a tum sem va, ama’n khawlni a bohsiat chauh hilou a, Pathian ka Pa ahi a chi a, Pathian toh kibanga a kibawl jiahin. 
JHN.5.19	Huin Jesu’n a dawng a, a kawmvah, Chihtahzetin chihtahzetin ka hung hilh ahi, Tapa in amah thuin bangmah a bawl thei sih, Pain a bawl a muhte loungal; ajiahchu ama’n a bawl photmah, hute chu Tapa in zong a bawl veu hi. 
JHN.5.20	Ajiahchu Pain tapa a lungsiat a, a silbawl zousiah a kawmah a musah veu hi, huleh thumah na sah diing uh hite sanga na loupizaw a musah diing hi. 
JHN.5.21	Pain misite a kaihthoh a, a suhhing mah bangin Tapa in zong a ut pouhmah a suhing veu hi. 
JHN.5.22	Ajiahchu Pain koimah vai a hawmsah sih, hizongleh vaihawmna zousiah Tapa kawmah a pekheta hi, 
JHN.5.23	Pa a zahbawl bang va mi zousiah in Tapa zong a zahbawl na diingun. Koipouh Tapa zahbawl lou in Pa amah sawlpa zong a zahbawl lou ahi. 
JHN.5.24	Chihtahzetin chihtahzetin ka hung hilh ahi, Koipouh ka thu ja a, ahung sawlpa gingta in kumtuang hinna a neita; siamlouhtangin a um sih diing a, hizongleh sihna apat hinna ah a luut zawta ahi. 
JHN.5.25	Chihtahzetin chihtahzetin ka hung hilh ahi, Misite’n Pathian Tapa aw a jah na diing uh hun hung tung diing ahita, tuin zong a tung zing hi; huleh a ja photmah a hing diing uh. 
JHN.5.26	Ajiahchu Pain amah a hinna a kineih bangin Tapa in zong amah a hinna kineih diingin a peta hi. 
JHN.5.27	Huleh mihing Tapa ahihjiahin a kawmah vaihawmna thu zong a peta hi.
JHN.5.28	Hikhu thumah sa sih un; ajiahchu ahun tung diing ahita, hu hun chiangin haana um zousiah in a aw a ja diing va, 
JHN.5.29	Huleh ahung pawtdoh diing uh; sil hoih bawlte chu kumtuang hinna tangin a thoudoh diing va, huleh sil gilou bawlte chu siamlouh tangin a thou kiit diing uh. 
JHN.5.30	Ke’n ka thuin bangmah ka bawl thei sih; ka jah bangin vai ka hawm veu hi; huleh ka vaihawm chu a dih hi, ajiahchu keimah deihzawng hawl lou in, Pa ahung sawlpa deihzawng ka bawl zaw hi. 
JHN.5.31	Keimah tanchin kiheetpih hitaleng ka thu heetpih a dih sih diing. 
JHN.5.32	Ka tanchin heetpih khat a um; huleh ama’n ka tanchin a heetpih chu a dih ahi chih ka he hi.
JHN.5.33	Nangun John kawmah mi na sawl uh, ama’n thutah tanchin a heetpih hi. 
JHN.5.34	Hizongleh mihing thu heetsah ka pom sih; ahihvangin hutdama na um theihna diingun hi silte ka soi ahi. 
JHN.5.35	John chu mei vaah kuang tah leh taangtah ahi a, huleh nangun a vaah ah tomkhat nopsahtaahdih na ut uh. 
JHN.5.36	Hizongleh John a sang a heetpihna lian zaw ka nei hi; ka Pa’n ka toh zoh diing a ahung piah ka natohte mahin Pain ahung sawl chih ka tanchin ahung heetpih hi. 
JHN.5.37	Huleh Pa ahung sawlpa ngei inzong ka tanchin ahung heetpih hi. Nangun bangchihmahin a aw na ja ngei sih va, a meel zong na mu ngei sih uh. 
JHN.5.38	Huleh a thu na lung sung vah na vom sih uh; amah ahung sawlpa na gintaat louh jiahun. 
JHN.5.39	Pathian lehkhathu na sim ngun ngeeluh; ajiahchu hute sungah kumtuang hinna nei in na kingaihmah uh; hute chu ka tanchin heetsahna ahi. 
JHN.5.40	Hizongleh hinna na neihna diingun ka kawmah na hung nuam sih uh. 
JHN.5.41	Mihing paahtawina ka pom sih hi. 
JHN.5.42	Hizongleh Pathian lungsiatna nanguh ah a um sih chih ka hung he hi. 
JHN.5.43	Ka Pa minin ka hung a, nangun na hung kipaahpih sih uh; a dang khat amah minin hung lehlah na kipaahpih diing uh. 
JHN.5.44	Nanguh, khat leh khat kipaahtawituahna ngaina a, Pathian chauh a kipan a hung pawt paahtawina hawl loute’n bangchi’n na gingta thei diviai? 
JHN.5.45	Pa kawma nanguh hung heeh diingin hung ngaihtuah sih un; nanguh hung heehtu khat a um, amah chu na tahsan uh Mosi ahi. 
JHN.5.46	Bang jiahin ahiai i chih leh Mosi ana gingta hitaleh u’chin kei zong na hung gingta diing uh; ajiahchu ama’n ka tanchin ahi ana gelh. 
JHN.5.47	Hizongleh amah thu gelhte na gintaat louh uleh bangchi'n kei thute na gingta diviai? a chi hi.
JHN.6.1	Hi silte nungin Jesu chu Galili diil, Tiberi diil kichimah gaal lamah a chiahta a. 
JHN.6.2	Huleh natna veite tunga a silmah bawlte a muh jiahun mipi nasatahin amah a jui va. 
JHN.6.3	Jesu chu taang ah a chiahtou a, huah a nungjuite toh a tou hi. 
JHN.6.4	Huleh chiahkaan kuut, Judate gual vaahna chu a naita a. 
JHN.6.5	Huin Jesu a daah a, mi tampi a kawm lam zu an a muh in Philip kawmah, Hite neeh diing tanghou khoi a ahiai i lei diing? a chi a. 
JHN.6.6	Ama’n hichu amah etkhiahna diing a, a soi ahi a, ajiahchu bang ahiai a bawl diing ama’n a kiheet hi. 
JHN.6.7	Philip in a kawmah, Mi chinin themkhat chiata a tan diing u’zong makhai za nih man tanghou in a daih sih diing hi, a chi a, a dawng a. 
JHN.6.8	A nungjuite laha khat, Simon Peter unaupa Andru in a kawmah, 
JHN.6.9	Hitah ah barley-buh tanghou pheeng ngaa leh ngagawp nih nei naupang khat a um hi, ahihvangin mi hizahpi lahah bangtham ahi diai? a chi a. 
JHN.6.10	Jesu’n, Mipite tousah un, a chi a. Huleh hutah ah hampa tampi a um a. Huchi'n mipite chu a touta va, a tam lam u’chu saang ngaa vel ahi uh. 
JHN.6.11	Huin Jesu’n tanghou pheengte chu a la a, huleh a vangpiah zohin a nungjuite kawmah a hawm a, a nungjuite’n a toute kawmah; huchimahbangin ngate zong a deihkhop un a hawm uhi. 
JHN.6.12	Huin a kham nungun ama’n a nungjuite kawmah, Bangmah mang lou diingin a nengthemte luaah un, a chi a. 
JHN.6.13	Hujiahin a luaahkhawm va, barley buh tanghou pheeng ngaa nete neeh valin bawm sawm le nih a luaah dim uhi. 
JHN.6.14	Huin Jesu silmah bawl a muhun hu mipite’n, Tahzetin hipa chu khovel a zawlnei hung diingpa ahi ngei mei, a chi uhi.
JHN.6.15	Huin Jesu’n amah chu kumpipa a bawl diing a pawngmat diingin hung diing ahi uh chih a heet tahin amah ngenin a chiahtuamta a. 
JHN.6.16	Huleh nitaah lam ahung hihin a nungjuite diilaha chiahsuh va. 
JHN.6.17	Kuang khatah a tuang va, Kapernaum lam zuanin diil tungah a chiahuh. Huleh khua a mialta a, Jesu laha kawmvah ahung nai sih hi. 
JHN.6.18	Huihpi haat tah a nun jiahin tui a kinawh saang hulhul a. 
JHN.6.19	Huchi'n farlong sawmnih le ngaa aha, sawmthum aha a jap nungun Jesu diil tunga a keenga pai a, kuang lam hung naih a mu va, huleh a lau uhi. 
JHN.6.20	Hizongleh ama’n a kawmvah, Kei ka hi, lau sih un, a chi a. 
JHN.6.21	Huin amahun uttahin amah chu kuang ah a tuangsahta va; huleh kuang chu thakhat in a zot gam uh a tungpahta hi.
JHN.6.22	A jingni’n diil gaal lehlam a ding mipite’n a nungjuite tuanna loungal kuang dang a um sih chih leh, Jesu a nungjuite toh kuang ah a chiah sih a, a nungjuite a ngen un a chiah uh chih a heta va. 
JHN.6.23	(Ahihvangin Tiberi akipanin Lalpa’n a vangpiah nunga tanghou a neehna mun kawmah kuang dang ahung tung ngal a;) 
JHN.6.24	Huchi'n mipite’n Jesu hileh, a nungjuite hileh a um nawn sih uh chih ahung heet tahun amah u’zong kuang neute ah a tuang va, Jesu hawlin Kapernaum ahung tung va. 
JHN.6.25	Huleh amah chu diil gaal lehlama ahung muh tahun a kawmah, Rabbi, bangchih a hitah tung na hiai? a chi va. 
JHN.6.26	Jesu’n a dawng a, a kawmvah, Chihtahzetin chihtahzetin ka hung hilh ahi, Silmahte na muh jiah va hung hawl na hi sih va, hizongleh tanghou na neeh va, na vah jiahun na hung hawl uh ahi zaw hi. 
JHN.6.27	An mangthang diing mai hawlin phephe sih unla, kumtuang hinna dong a um zing diing an, mihing Tapa in ahung piah diing hawlin phe zaw un; ajiahchu Pa Pathian in amah a chiamchihta hi, a chi a. 
JHN.6.28	Huin amahun a kawmah, Pathian nna ka toh theihna diingun bang ahiai ka bawl diing uh? a chi va. 
JHN.6.29	Jesu’n a dawng a, a kawmvah, Amah ahung sawlpa na gintaat uh, hichu Pathian natoh ahi, a chi a. 
JHN.6.30	Hujiahin amahun a kawmah, Ahihleh ka muh va ka hung gintaat theihna diingun bang chiamchihna na hung ensah diai? 
JHN.6.31	Ka pulepate un gamdaiah manna a ne uh; Ama’n vaan a kipanin neeh diing tanghou a pia, chia kigelh bangin, a chi va. 
JHN.6.32	Huin Jesu’n a kawmvah, Chihtahzetin, chihtahzetin ka hung hilh ahi, Mosi in hu tanghou vaan a kipanin ahung pe sih a, hizongleh ka Pa in vaan a kipanin tanghou dihtah ahung pe zaw hi. 
JHN.6.33	Bang jiahin ahiai i chih leh Pathian tanghou chu vaan a kipana hung kumsuh, khovel kawma hinna pe pa chu ahi, a chi a. 
JHN.6.34	Amahun a kawmah, Lalpa, hu tanghou chu kumkhuain hung pia in, a chi va. 
JHN.6.35	Jesu’n a kawmvah, Kei hinna tanghou chu ka hi; koipouh ka kawma hung chu a gilkial ngei sih diing, huleh koipouh kei hung gingta chu a dangtaah ngei sih diing, 
JHN.6.36	Hizongleh ka hung hilh ahi, Nangun na hung muh un zong na hung gingta sih uh. 
JHN.6.37	Ka Pa’n ahung piah zousiah ka kawmah ahung diing; huleh ka kawma hung photmah chu bangchi lezong ka nohdoh het sih diing. 
JHN.6.38	Ajiahchu keimah deihzawng bawl diing a vaan apata hungsuh ka hi sih a, ahung sawlpa deihzawng bawl diing a hungsuh ka hi zaw hi. 
JHN.6.39	Huleh Pa ahung sawlpa deihzawng chu hi ahi, Ama’n ahung piah zousiah khatbeeh mangsah lou a, hizongleh ni tawpni chianga ka kaihthoh chu, 
JHN.6.40	Huleh hichu ahung sawlpa deihzawng ahi, Koipouh Tapa mu a, gingta in kumtuang hinna a neih a, huleh ke’n ni tawpni chianga amah ka kaihthoh chu, a chi a. 
JHN.6.41	Huin Judate a tungah a phun va, Kei vaan apata tanghou hung kumsuh ka hi, a chih jiahin. 
JHN.6.42	Huleh amahun, Hipa hi Jesu, Joseph tapa, a pa leh a nu zong i heet uh hilou ahiai mah? Vaan apata hung kumsuh ka hi, bangchidana a chih ahiai? a chi va. 
JHN.6.43	Hujiahin Jesu’n a dawng a, a kawmvah, Phun phun sih un. 
JHN.6.44	Pa ahung sawlpa’n a hiip louhleh koimah ka kawmah ahung thei sih; huleh ke’n amah nitawp ni chiangin ka kaithou diing. 
JHN.6.45	Zawlneite lehkhabu ah, Pathian hilhin a um veh diing uh, chih gelh ahi. Hujiahin michin Pa thu ja a, he photmah ka kawmah ahung veu hi. 
JHN.6.46	Mi koimah in Pa a mu ngei sih, Pathian a kipana hungpa loungal; ama’n chu Pa a muta hi. 
JHN.6.47	Chihtahzetin, chihtahzetin ka hung hilh hi, Koipouh kei hung gingta in kumtuang hinna a neita. 
JHN.6.48	Kei hinna tanghou chu ka hi. 
JHN.6.49	Na pulepate un gamdaiah manna a ne va, a si uh. 
JHN.6.50	Hichu vaan apata hung kumsuh tanghou, mi’n a neeh a, a sih louh nadiing uh chu ahi. 
JHN.6.51	Kei vaan apata tanghou hing hung kumsuh chu ka hi, mi koipouh in hi tanghou a neeh inchu kumtuang in a hing diing uh; huleh ka tanghou piah diing chu khovel hinna diing a ka piah diing ka tahsa ahi, a chi a. 
JHN.6.52	Hujiahin Judate a kinial va, Bangchidana hipa’n a tahsa neeh diing a pe thei diing ahiai? a chi va. 
JHN.6.53	Huin Jesu’n a kawmvah, Chihtahzetin, chihtahzetin ka hung hilh ahi, Mihing Tapa tahsa na neeh va, huleh a sisan na dawn louh uleh nanguhah hinna na nei sih uh. 
JHN.6.54	Koipouh ka tahsa ne a, huleh ka sisan dawnin kumtuang hinna a neita; huleh ke’n amah chu ni tawpni chian ka kaithou diing hi. 
JHN.6.55	Ajiahchu ka tahsa hi an ahitahzet a, huleh ka sisan zong dawn diing tahzet ahi. 
JHN.6.56	Koipouh ka tahsa ne a, ka sisan dawn chu keiah a um zinga, huleh kei amah ah ka um zing hi. 
JHN.6.57	Pa hingin ahung sawl a, huleh Pa jiaha ka hin bangmahin koipouh kei hung ne chu kei jiahin amah zong a hing diing. 
JHN.6.58	Hichu vaan a kipana tanghou hing hung kumsuh chu ahi; na pulepate un manna a neeh va a sih banguh chu ahi sih; koipouh hi tanghou ne chu kumtuang in a hing diing hi, a chi a. 
JHN.6.59	Hi thute ama’n Kapernaum khua a, a um laiin kikhopna inn ah a soi hi.
JHN.6.60	Hujiahin a nungjuite tampiin hi thu a jah un, Hichu thu hahsa ahi, kua’n ahiai ngai thei diing? a chi va. 
JHN.6.61	Huin Jesu’n hi thu ah a nungjuite a phun uh chih a lungsima a heet in, a kawmvah, Hi thuin nanguh ahung lunghilousah maw? 
JHN.6.62	Mihing Tapa tuma a, a umna ngeiah kaltou mu le u’chin bang na loh diviai? 
JHN.6.63	Suhingtu chu hagau ahi a, tahsa chu bangmah a phatuam sih; na kawmva ka thusoite chu hagau ahi a, huleh hinna zong ahi. 
JHN.6.64	Hizongleh na lahvah gingta lou khenkhat na um uh, a chi a. Ajiahchu Jesu’n a tuung apata a gingta loute leh amah mansah diingpa a heetsa ahi. 
JHN.6.65	Huleh ama’n, Hujiahin ahi, Ka Pa’n ahung piah louhleh koimah ka kawmah ahung thei sih, chia na kawmva ka soi, a chi a. 
JHN.6.66	Hu huna kipanin a nungjuite tampi a nungpaita va, amah a jui nawnta sih uhi.
JHN.6.67	Huin Jesu’n sawmlenihte kawmah, Nanguh zong na paimang diing uh maw? a chi a. 
JHN.6.68	Simon Peter in a dawng a, a kawmah, Lalpa, koi kawmah ahiai ka chiah diing uh? Nang in kumtuang hinna thute na nei hi. 
JHN.6.69	Huleh nang chu hu Pathian hing Tapa, Khrist chu na hi chih ka gingta va, he zong ka he uhi, a chi a. 
JHN.6.70	Jesu’n amahuh a dawng a, Nanguh sawmlenihte ka hung teel na hi sih viai mah? huleh na lahva khat diabol ahi, a chi a. 
JHN.6.71	Ama’n Simon tapa, Juda Iskariot thu a soi ahi; ajiahchu amah hi sawmlenihte laha telve, amah mansah diingpa chu ahi.
JHN.7.1	Hi silte nungin Jesu chu Galili gam ah a vaah a, Judate’n thah a tup jiahun Judia gam a pha nuamta sih a. 
JHN.7.2	Huleh Judate bawh kuut ahung naita a. 
JHN.7.3	Hujiahin a unaute’n a kawmah, Hi apat in Judia gam ah chiahmang in, na nungjuite’n na natohte a muh theihna diingun; 
JHN.7.4	A minthanna diing bawl ngalin koima’n sil bang aha a guuhin a bawl ngei sih hi. Hi silte bawl na hihleh khovel kawmah kimusah in, a chi va. 
JHN.7.5	Ajiahchu a unaute ngei in zong amah a gingta sih uhi. 
JHN.7.6	Huin Jesu’n a kawmvah, Ka hun a tung nai sih; hizongleh nanguh hun chu bangchih laipouh in a tung zing hi. 
JHN.7.7	Khovel in nanguh ahung ho thei sih a, kei chu ahung hua uhi: a natohte uh a gilou chih ka heetsah jiahin. 
JHN.7.8	Nanguh gual vaahna ah chiahtou un; kei chu hi gual vaahna ah ka hungtou nai sih diing hi. Ajiahchu ka hun a tung bukim nai sih hi, a chi a. 
JHN.7.9	Hi thute a kawmva a soi zohin amah chu Galili gam ah a um zing nalai a. 
JHN.7.10	Hizongleh a unaute ankuang luina a, a chiahtouh nungun amah zong vaantaang heet hilou in, a guuhin a chiahtou a. 
JHN.7.11	Huin Judate’n gual vaahna ah amah a hawl va, Khoi a um ahiai? a chi va. 
JHN.7.12	Huchi'n amah tungtaang ah mipite lahah phunna nasatah a umta a; ajiahchu khenkhat in, Mi hoih ahi, a chi va; a dangin, Mite a heem a hizaw, a chi va. 
JHN.7.13	Ahihvangin Judate lau jiahin koima’n a tung thu a langtangin a soi ngam sih uhi.
JHN.7.14	Huleh ankuang lui saan lai tahin Jesu chu Pathian biahinn ah a chiahtou a, thu a hilh a. 
JHN.7.15	Huleh Judate’n thumah a sa va, Hipa’n jil ngeiloupi a bangchidan a lehkha he ahiai? a chi va. 
JHN.7.16	Huin Jesu’n amahuh a dawng a, Ka thuhilh chu keimaha hung kuan ahi sih a, ahung sawlpa a hung kuan a hizaw hi. 
JHN.7.17	Mi koipouh in a deihzawng a bawl inchu thuhilhna chu Pathian a kuan ahiai, ahihlouhleh keimah phuaah thuh ka soi ahiai chih a he diing uh. 
JHN.7.18	Koipouh amah phuaahthuh thusoi chu amah kipaahtawina diing hawl ahi; hizongleh koipouh a sawlpa paahtawina diing hawl chu, amah ngei chu mi dih ahi a, amah ah dihtat louhna himhim a um sih hi. 
JHN.7.19	Mosi’n nanguh daan ahung pe sih eimah? hizongleh na lahva koima’n daan na jui sih uh. Bang diinga thah hung tum na hi viai? a chi a. 
JHN.7.20	Mipite’n a dawng va, Dawi paai na hive, kua’n ahiai nang thah hung tum? a chi va. 
JHN.7.21	Jesu’n a dawng a, a kawmvah, Nna khat ka tong a, na bawnun thumah na sa uhi. 
JHN.7.22	Huchi'n Mosi’n zehtan thu nanguh ahung pia a, (Mosi piah ahi sih a, pulepate a hung kipan ahi zaw), huleh khawlni’n mi zeh na tan veu uh. 
JHN.7.23	Mosi daan bohsiat louh na diing a mi’n khawlni a zeh a tan inchu, ke’n khawlni a mi khat ka damsiangsah jiahin ka tungah na lungthah uh ahiai mah? 
JHN.7.24	A latdan bangin thu khen sih unla, dihtattahin khen zaw un, a chi a. 
JHN.7.25	Huin Jerusalem mi khenkhat in, Hipa, thah a tup pa uh hilou ahiai mah? 
JHN.7.26	Hizongleh endih vua, haangtahin thu a soi a, amahun laha kawmah bangmah a soi sih uh. Amah hi Khrist chu ahi chih vaihawmtute’n a he tahtah uh adiai? 
JHN.7.27	Enlah hipa khoia hung kipan chih i he ngal a, hizongleh Khrist ahung chiangin chu koima’n a he sih diing hi, a chi va. 
JHN.7.28	Huin, Jesu chu Pathian biahinn ah thuhilhin a kikou a, Nangun kei na hung he va, huleh khoi a hung kuan chih zong na hung he uh; keimah thua hung ka hi sih a, hizongleh amah ahung sawlpa chu a dih ahi, nangun amah na he sih uh. 
JHN.7.29	Hizongleh ke’n amah ka he hi; ajiahchu amah a kuana hung ka hi a, huleh amah hung sawl ka hi, a chi a. 
JHN.7.30	Huin amah mat a tum va, hizongleh a hun a tun nai louh jiahin koima’n a tungah khut a nga sih uh. 
JHN.7.31	Huleh mipi tam tahin amah a gingta va, Khrist ahung chiangin hipa bawl sanga tamzaw silmah a bawl diai? a chi uh. 
JHN.7.32	Pharisaite’n a tung thu ah mipite hutobanga a phun uh a ja va, huleh Pharisaite leh siampu lalte’n amah man diingin houtute a sawl va. 
JHN.7.33	Jesu’n a kawmvah, Tomchakhat na kawmvah ka um diing a, huzohchian ahung sawlpa kawmah ka chiah diing hi. 
JHN.7.34	Nangun na hung hawl diing va, na hung mu sih diing uh; huleh ka umna ah na hung thei sih diing uh, a chi a. 
JHN.7.35	Huin Judate amahuh kihouin, i muh louh diing a khoi a chiah diing a de aw? Jentelte laha kithedalhte kawma chiah a Jentelte thu va hilh diing a diai? 
JHN.7.36	Na hung hawl diing va, na hung mu sih diing uh; huleh ka umna ah na hung thei sih diing uh, a chih bang a chihna a diai? a chi uhi.
JHN.7.37	Huleh gual vaahna ni loupi, ni nunungpenah Jesu chu a ding a, a kikou a, Koipouh a dang a taahleh ka kawmah hung henla, dawn heh. 
JHN.7.38	Koipouh kei hung gingta chu Pathian lehkhathuin a soi bangin a sunga kipanin tuihing luite a luang doh diing, a chi a. 
JHN.7.39	(Hizongleh hichu ama’n amah gingtate’n a muh diing uh Hagau Siangthou a soi na ahi; ajiahchu Hagau Siangthou piah ahi nai sih a, Jesu paahtawia a um nai louh jiahin). 
JHN.7.40	Hujiahin mipi tamtahte’n hi thu a jah tahun, Tahzetin hipa zawlnei khu ahi, a chi va; 
JHN.7.41	Adangte’n, Khrist ahi, a chi uh. Hizongleh khenkhatte’n, Khrist Galili gam ah ahung piang diai mah? 
JHN.7.42	Pathian lehkhathu in, Khrist chu David haahte lahah leh David teenna khua Bethlehem ah ahung piangdoh diing, a chi sih eimah? a chi uh. 
JHN.7.43	Huchi'n amah jiahin mite lahah kikhenna a umta hi. 
JHN.7.44	Huleh a lahva khenkhat in amah mat a tum va, hizongleh koima’n a tungah khut a nga sih uh. 
JHN.7.45	Huin houtute chu siampu lalte leh Pharisaite kawmah a hung va, huleh amahun a kawmvah, Bang diinga amah hung puilou? ana chi va. 
JHN.7.46	Houtute’n, Hipa thusoi bangin koima’n thu soi ngei himhim sih, a chi va, a dawng va. 
JHN.7.47	Huin Pharisaite’n, Nang u’zong heema um na hita uh maw? 
JHN.7.48	Vaihawmtute leh Pharisaite lahah amah gingta mi a umkha ta’imah? 
JHN.7.49	Hizongleh daan he lou hi mipite chu haamsethuaah ahi uh, a chi va, a dawng va. 
JHN.7.50	Nikodem, jan a Jesu kawma hungpa, a lahva telve in a kawmvah, 
JHN.7.51	I daanun mi amah kama thu jah ma leh, a silbawlte heet ma in siamlouh a tangsah ngei ei mah? a chi a. 
JHN.7.52	Amahun a dawng va, a kawmah, Nang zong Galili mi na hia maw? Hawl inla, en in, ajiahchu Galili gam ah zawlnei himhim a piang ngei sih hi, a chi va. 
JHN.7.53	Huin mi chin a inn chiat vah a chiahta uhi.
JHN.8.1	Jesu chu Olive taang ah a chiahta a. 
JHN.8.2	Huleh jingkal matahin Pathian biahinn ah ahung kiit a, mi zousiah a kawmah a hung a; huleh amah chu a tou a, amahuh thu a hilh hi. 
JHN.8.3	Huleh lehkhagialtute leh Pharisaite’n numei khat, a aangkawm lai a, a mat uh, a kawmah ahung pui va, a lai va a dinsah zoh un, 
JHN.8.4	A kawmah, Houtupa, hi numei a aangkawm laitaha kiman ahi a. 
JHN.8.5	Daan lehkhabu ah Mosi’n hitobang mi chu suang a sehlup diing thu ahung pia hi; hizongleh nang bangchi diing na chi ei? a chi va. 
JHN.8.6	Hichu amah heehna diing a muh theihna diing va a ze-etna a, a soi uh ahi a. Hizongleh Jesu chu a kuun a, amahuh soi jalou hileh kilawm in, a khutzung in lei a gial a. 
JHN.8.7	Huchi'n a dot mun jiahun a thoudoh a, a kawmvah, Na lahva sualna nei hetlou penin amahnu chu sep masa heh, a chi a. 
JHN.8.8	Huin a kuun kiit a, lei a gial jel a. 
JHN.8.9	Huleh amahun hi thu a jah un a sialepha heetna un siamlouh tangsah in, a upapen a kipan a tawptanin khat khat in a chiahmangta va; Jesu chauh leh numeinu a lai a diing toh a um hi. 
JHN.8.10	Huin Jesu a thou a, numeinu chih louh midang a muh louh tahin a kawmah, Numei, nang hung heehte khoi a um ahita viai? koima’n siamlouh ahung tangsah sih maw? a chi a. 
JHN.8.11	Amahnu’n, Koima’n hung tangsah lou, Lalpa, a chi a. Jesu’n a kawmah, Ke’n zong siamlouh ka hung tangsah sih hi, chiah inla, sual kiit nawn sin, a chi hi.
JHN.8.12	Huin Jesu’n a kawmvah, Kei khovel vaah ka hi; koipouh kei hung jui chu mial ah a khohei sih diing a, hizongleh hinna vaah a nei zaw diing hi, a chi a. 
JHN.8.13	Hujiahin Pharisaite’n a kawmah, Nangmah leh nangmah thu na kiheetsah ahi, na thu heetsah a dih sih hi, a chi va. 
JHN.8.14	Jesu’n a dawng a, a kawmvah, Keimah leh keimah thu kiheetsah hizongleh ka thu heetsah a dih hi; ajiahchu khoi a kuan a hung ka hih leh, khoi a chiah diing ka hih ka he hi; hizongleng nangun khoi a kuan a hung ka hih leh, khoi a chiah diing ka hih na he sih uh. 
JHN.8.15	Nangun tahsa daan in vai na hawm uh; ke’n koimah vai ka hawmsah sih. 
JHN.8.16	Huleh vai hawmsah hitazongleng ka vaihawm chu a dih hi; ajiahchu kei ngen ka hi sih a, kei leh ka Pa ahung sawlpa ka hi zaw uhi. 
JHN.8.17	Na daan lehkhabu va’ zong, Mi nih thuheetpih chu a dih ahi, chih gelh ahi. 
JHN.8.18	Kei chu keimah thuheetpih khat ka hi a, huleh Pa ahung sawlpa’n ka thu ahung heetpih hi, a chia. 
JHN.8.19	Huin amahun, a kawmah, Na Pa khoiah a um ei? a chi va Jesu’n a dawng a, Nangun kei lah na hung he sih va, ka Pa lah na he sih uh; kei hung he hile uchin ka Pa zong na he diing uh, a chi a. 
JHN.8.20	Hi thute Jesu’n Pathian biahinn a thu a hilh laiin sumkoihna munah a soi a; huleh koima’n a tungah khut a nga sih, ahun a tun nai louh jiahin. 
JHN.8.21	Huin Jesu’n a kawmvah, Ka chiahmang diing a, nangun na hung hawl diing uh; ka chiahna ah na hung thei sih diing uh, a chi kiit a. 
JHN.8.22	Huin Judate’n, Amah leh amah a kithat diing a diai? a chi va; ama’n, Ka chiahna diing ah na hung thei sih diing uh, a chih jiahin. 
JHN.8.23	Huleh ama’n a kawmvah, Nanguh chu nuai lama kipan na hi va; kei chu tunglama kipan ka hi; nanguh hi khovel a na hi va, kei chu hi khovel a ka hi sih. 
JHN.8.24	Hujiahin na kawmvah, Na sualna vah na si diing uh; ajiahchu kei amah ka hi chih na gintaat louh uleh na sualna vah na si diing uh, ka chi ahi, a chi a. 
JHN.8.25	Huin amahun a kawmah, Nang koi na hiai? a chi va Jesu’n a kawmvah, Achiila kipana na kawmva ka soi khu mah ka hi, 
JHN.8.26	Na tung thu vah soi diing leh vaihawmsah diing tampi ka nei hi; hizongleh ahung sawlpa chu a dih hi; huleh amah apata ka jahte chu khovel kawmah ka soi veu hi, a chi a. 
JHN.8.27	Ama’n Pa thu a kawmvah a soi ahi chih amahun a he sih uhi. 
JHN.8.28	Huin Jesu’n a kawmvah, Mihing Tapa na khaikaang zoh chiangun amah ka hi chih leh, keimah thu in bangmah ka bawl sih a, hizongleh ka Pa’n ahung hilh bangin hi thute ka soi zaw ahi, chih na he diing uh. 
JHN.8.29	Amah ahung sawlpa ka kawmah a um hi; Pa'in ka ngen in ahung nuse sih; ajiahchu a kipaah zawng silte ka bawl zing hi, a chi a. 
JHN.8.30	Hi thute a soi laiin mi tampi’n amah a gingta uhi. 
JHN.8.31	Huin Jesu’n amah gingta Judate kawmah, Ka thu a na um zing uleh ka nungjuite na hitahzet diing uh. 
JHN.8.32	Huleh thutah na he diing va, thutahin nanguh ahung suaahtasah diing hi, a chi a. 
JHN.8.33	Amahun, Abraham haahte ka hi va, bangchih mahin koimah salin ka taang ngei sih uh; bangchidan a na suaahta diing uh, na chih ahiai? chi'n a dawng va. 
JHN.8.34	Jesu’n amahuh a dawng a, Chihtahzetin, chihtahzetin ka hung hilh ahi, Koipouh sual bawl chu sual suaah ahi. 
JHN.8.35	Suaah chu kumtuang in innah a um zing sih; hizongleh Tapa chu kumtuang in a um zing hi. 
JHN.8.36	Hujiahin Tapa in ahung suaahtaatsah inchu na suaahta tahzet diing uhi. 
JHN.8.37	Abraham haahte na hi uh chih ka hung he hi; hizongleh nangun kei thah na hung tum uh, ka thu nanguh a, a um louh jiahin. 
JHN.8.38	Ke’n ka Pa kawma ka muhte ka soi a; nangun na pa kawmva na muhte uh na bawl uhi, a chi a. 
JHN.8.39	Amahun a dawng va, a kawmah, Abraham ka pa uh ahi, a chi va Jesu’n a kawmvah, Abraham tate hile u’chin Abraham natohte na tong diing uh. 
JHN.8.40	Hizongleh tuin kei, Pathian kawma ka jah thutah na kawmva hung hilhpa thah na hung tum uh; Abraham in hichibangin a bawl sih hi. 
JHN.8.41	Nangun chu na pa uh silbawlte na bawl uhi, a chi a. Huin amahun a kawmah, aang kikawm a piang ka hi sih uh; Pa khat ka nei uh, huchu Pathian ahi, a chi va. 
JHN.8.42	Jesu’n a kawmvah, Pathian na Pa uh hile chu keimah na hung lungsiat diing uh; ajiahchu Pathian a kipana hung pawt ka hi a; keimah thu in ka hung sih a, ama’n ahung sawl zaw ahi. 
JHN.8.43	Bangchidan a ka haam dan hesiam lou na hiviai? ka thu na pom theih louh jiahun ahi. 
JHN.8.44	Nang u’chu na pa uh diabol a hung kuan na hi uh, huleh na pa uh deihzawng na bawl ut uhi. Amah chu a chiila kipana tualthat ahi a, huleh thutah ah a um sih, amaha thutah a um louh jiahin. Juau a soi inzong amah a ngei a soi ahi; bang jiahin ahiai i chih leh amah mi zuau ahi a, huleh zuau pa zong ahi. 
JHN.8.45	Thutah ka soi jiahin nangun na hung gingta sih uhi. 
JHN.8.46	Na lahvah kua na hi viai sual thu a siamlouh hung tangsah? Thutah ka soi leh bang diing a hung gingta lou na hi viai? 
JHN.8.47	Pathian a hung kuanin Pathian thu a ngaikhe veu; hujiahin na ngaikhe lou uh ahi, Pathian a hung kuan na hih louh jiahun; a chi a. 
JHN.8.48	Huin Judate’n a dawng va, a kawmah, Samarimi na hi a, huleh dawipaai na hi ka hung chih uh ka chi dih mahmah sih viaimah? a chi va. 
JHN.8.49	Jesu’n a dawng a, Dawipaai ka hi sih a, ka Pa ka paahtawi ahi zaw; nangun kei na hung paahtawi sih uh. 
JHN.8.50	Keimah loupina diing chauh ka hawl sih; a hawl leh vaihawmtu khat a um hi. 
JHN.8.51	Chihtahzetin, chihtahzetin ka hung hilh ahi, Mi koipouh in ka thu a zop leh sih na a mu ngei himhim sih diing, a chi a. 
JHN.8.52	Huin Judate’n a kawmah, Tuinchu dawipaai na hi chih ka hung heta uh. Abraham a sita a, huleh zawlneite zong a sita uh; hizongleh nangin, Mi koipouh in ka thu a zop leh sih na a mu ngei himhim sih diing, na chi hi. 
JHN.8.53	Ka pu uh Abraham sisa sanga loupizaw na hiai mah? huleh zawlneite zong a sita uh; nang leh nang koia kibawl na hiai? a chi va. 
JHN.8.54	Jesu’n, Kei le kei kipaahtawi hitaleng ka kipaahtawina bangmah ahi sih diing; ahung paahtawi chu ka Pa, nangun ka Pathian uh ahi na chih uh ahi. 
JHN.8.55	Hizongleh nangun amah na he sih uh; ke’n chu amah ka he hi; amah ka he sih chitaleng nanguh banga mi zuau ka hita diing hi; hizongleh amah ka he a, huleh a thu zong ka zop zing hi. 
JHN.8.56	Na pu uh Abraham in ka ni muh diing a nuam mahmah a, huleh a mu ngei a, a kipaah mahmah hi, a chi a. 
JHN.8.57	Huin Judate’n a kawmah, Nang kum sawmngaa zong ching nailou chin a, Abraham na mukha maw? a chi va. 
JHN.8.58	Jesu’n a kawmvah, Chihtahzetin, chihtahzetin ka hung hilh ahi, Abraham um ma in ka um hi, a chi a. 
JHN.8.59	Huin amahun a sehna diingin suang a la va, hizongleh Jesu chu a kiphual a, Pathian biahinn apat a pawta, a lahva paisuaahin a chiahta hi.
JHN.9.1	Huleh Jesu’n a paikawmin a pian apat mittaw khat a mu a. 
JHN.9.2	A nungjuite’n a kawmah, Houtupa, hipa mittaw a, a pian, kua’n ahiai sil sual bawl, hipa’n ahiai, ahihlouhleh a nulepa’n? chi'n a dong va. 
JHN.9.3	Jesu’n a dawng a, Hipa lah a sual sih a, a nulepa lah a sual sih uh; hizongleh Pathian natohte amah a, a kilattheih na diingin ahi zaw hi. 
JHN.9.4	Suun ahihlaiin ahung sawlpa nna ka toh ngeingei diing ahi; jan hung tung diing ahita, hu hun chiangin koima’n nna a tong thei sih diing uh. 
JHN.9.5	Khovel a ka um sung teng khovel vaah ka hi, a chi a. 
JHN.9.6	Huchia a soi zohin leiah chil a siat a, hu chilin tungman a bawl a, huleh hu tungman chu mittawpa mit ah a nuh a. 
JHN.9.7	Huleh a kawmah, Chiah inla, Siloam diilah va sil in, a chi a. (Siloam chu, Sawl chihna ahi). Hujiahin a chiah a, a sil a, huleh muthei in a hungta hi. 
JHN.9.8	Hujiahin a innveengte leh ma a, a mittawt lai musate’n, Hipa hi khutdoh a tou veupa hilou ahiai mah? a chi va. 
JHN.9.9	Khenkhatte’n, Amah ahi, a chi va a dangte’n, A kibatpih ahi, a chi uh; hizongleh ama’n, Amah chu ka hi, a chi a. 
JHN.9.10	Hujiahin amahun a kawmah, Bangchi'n ahiai na mit ahung vaah? a chi va. 
JHN.9.11	Ama’n a dawng a, Jesu kichi mi khat in tungman a bawl a, ka mit ahung nuhsah a, huleh ka kawmah, Siloam diilah chiah inla, va sil in, ahung chi a. Huchi'n ka chiah a, ka sil a, huleh ka mutheita hi, a chi a. 
JHN.9.12	Huin amahun, a kawmah, Amah khoiah a um ei? a chi va. Ama’n, Ka he sih, a chi a. 
JHN.9.13	Huleh a ma a mittawpa chu Pharisaite kawmah ahung pui va. 
JHN.9.14	Jesu’n tungman bawl a, a mit a suhvaah ni chu khawlni ahi a. 
JHN.9.15	Pharisaite’n zong a mit hung vaah daan a kawmah a dong kiit va. Ama’n a kawmvah, Ka mit ah tungman a nuh a, ka va sil a, huleh ka muta hi, a chi a. 
JHN.9.16	Hujiahin Pharisaite khenkhat in, Hipa Pathian a hung kuan ahi sih; ajiahchu khawlni a tang sih hi, a chi va a dangte’n, Bangchi'n misualin hitobang silmah a bawl thei diai? a chi va. Huin a lahvah kikhen na a umta hi. 
JHN.9.17	Huin amahun mittawpa kawmah, Na mit hung suhvaahsahpa, amah tungtaang nang bang na chi ngaihtuah ei? a chi kiit va. Ama’n, zawlnei ahi, a chi a. 
JHN.9.18	Hizongleh Judate’n chu a mit hung vaahpa nulepa a kouh masiah uh, mittaw ana hia, ahung vaahta ahi chih a tungtaang thu a gingta sih uhi. 
JHN.9.19	Huleh amahun a nulepa kawmah, Hipa, na tapa uh mittaw a piang na chih uh ahi maw? bangchi'n ahiai tua ahung muhtheih taah? a chi va. 
JHN.9.20	A nulepate’n amahuh a dawng va, Hi ka tapa uh ahi a, huleh mittawin a piang chih ka he uh, 
JHN.9.21	Hizongleh bangchidan a tu a ahung muhtheih taah ka he sih uh; huleh kua’n a mit a suhvaahsah zong ka he sih uh; Mi piching ahi na, amah dong un; amah tungtaang ama’n a kisoi mai diing, a chi va. 
JHN.9.22	Hi thute a nulepate’n Judate a lau jiahun a soi uhi; ajiahchu Judate’n ma apat in, Amah chu Khrist ahi, chia phuang a umleh kikhopna inn apat nohdoh diing chi'n thu ana lemsahta uhi. 
JHN.9.23	Hujiahin ahi a nulepate’n, Mi piching ahi na, amah dong un, a chi uh. 
JHN.9.24	Huin amahun mittawpa chu a kou kiit va, a kawmah, Pathian paahtawi in, hipa zaw misual ahi chih ka he uh, a chi va. 
JHN.9.25	Ama’n a dawng a, Misual ahihleh hih louh ka he sih; sil khat ka he hi, mittaw kana hi a, tuin chu ka mutheita hi, a chi a. 
JHN.9.26	Huin amahun a kawmah, Ama’n na tungah bang ahiai a bawl? na mit bang ahung chi suhvaahsah ei? a chi kiit va. 
JHN.9.27	Ama’n, Ka hung hilhta a, hizongleh na ja nuam sih uh; bang diinga ja nuam kiit na hi viai? nanguh zong a nungjui hih na ut u'maw? chi'n a dawng a. 
JHN.9.28	Huin amah a tai va, Nang amah nungjui na hi a; kei u’chu Mosi nungjuite ka hi uh. 
JHN.9.29	Pathian in Mosi kawmah thu a soi chih ka he uh; hipa ahihleh khoi a kipana hung ahih ka he sih uh, a chi va. 
JHN.9.30	Amahpa’n a dawng a a kawmvah, Hikhutah ahi a thumah na, Khoi a kipana hung ahih na heet louh uh, ama’n lah ka mit a hungsuh vaahsah ngal hi. 
JHN.9.31	Pathian in misualte thu a ngaikhe ngei sih chih i he uh; hizongleh mi koipouh Pathian ngaihsah a, a deihzawng bawl chu Pathian in a ngaikhe veu hi. 
JHN.9.32	Khovel um tuung a kipan koima’n mittaw a piang mit a suhvaahsah chih a kija ngei sih. 
JHN.9.33	Hipa Pathian a hung kuan ahih louh inchu bangmah a bawl, thei sih diing, a chi a. 
JHN.9.34	Amahun a dawng va, a kawmah, Nang sual lumleta piangin keiuh na hung hilh vial maw? a chi va. Huin amah chu a nohdohta uhi. 
JHN.9.35	Jesu’n amah a nohdoh uh chih a jah in, huleh amah a muh in a kawmah, Pathian Tapa na gingta ei? a chi a. 
JHN.9.36	Ama’n a dawng a, a kawmah, Lalpa, amah’ koi ahiai? ka gintaat theihna diing in, a chi a. 
JHN.9.37	Jesu’n a kawmah, Amah na muta a, huleh nang hung houpihpa ahi, a chi a. 
JHN.9.38	Huin ama’n, Lalpa, ka gingta hi, a chi a. Huleh amah a beta hi. 
JHN.9.39	Huin Jesu’n, Muthei loute’n ahung muhtheihna diing uleh, mit vaahte mit ahung tawt theihna diing in vaihawm diing in khovel ah ka hung ahi, a chi a. 
JHN.9.40	A kawm a um Pharisai khenkhatte’n hi thute a jah un, a kawmah, Kei u’zong mittaw ka hi viai mah? a chi va. 
JHN.9.41	Jesu’n a kawmvah, Mittaw hile u’chin sualna nei lou diing hi u’chin a; hizongleh tuin, Ka muthei uh, na chi va; hujiahin na sualna uh a um zing hi, a chi hi.
JHN.10.1	Chihtahzetin, chihtahzetin ka hung hilh ahi, Koipouh kotkhaah a luutlou a, lamtuama kala belaam huanga luut chu guta leh suammang ahi. 
JHN.10.2	Hizongleh koipouh kotkhaah a luut chu belaampu ahi. 
JHN.10.3	Amah chu kotkhaah ngaahpa’n ana honsah a; belaamte’n a aw a ja uh; huleh ama’n a belaamte chu a min un a kou a, a puidoh veu hi. 
JHN.10.4	Huleh a belaamte a pawtdohsah chiangin a ma vah a pai a, belaamte’n a nung a jui uh; a aw a heet jiahun. 
JHN.10.5	Midangte chu a jui sih diing va, a taimangsan zaw diing uh; ajiahchu midang aw a ja thei sih uh, a chi a. 
JHN.10.6	Hi tehkhinthu Jesu’n a kawmvah a soi a; hizongleh amahun a kawmva bang thu ahiai a soi chih a he sih uhi. 
JHN.10.7	Huin Jesu’n a kawmvah, Chihtahzetin, chihtahzetin ka hung hilh ahi, Kei belaam kotkhaah chu ka hi. 
JHN.10.8	Ka ma a hung pai zousiah chu gutate leh suammangte ahi uh; hizongleh belaamte’n a thu uh a ngai sih uhi. 
JHN.10.9	Kei kotkhaah chu ka hi; koipouh keimaha a luut leh hutdam in a um diing; huleh luut in a pawt diing a, neeh diing a mu diing hi. 
JHN.10.10	Guta chu gu diing leh, that diing leh, suse diing loungalin ahung sih; kei chu amahun hinna a neihna diing uleh, tampi a, a neihna diing va hung ka hi. 
JHN.10.11	Kei belaampu hoih chu ka hi; belaampu hoihin a belaamte diing in a hin na a pia hi. 
JHN.10.12	Hizongleh kiloh, belaampu tahlou, belaamte amah a hilou inchu ngei hung a muh chiangin belaamte a nusia a, a tai veu; huleh ngeiin amahuh a man a, a sudalh veu hi. 
JHN.10.13	Kiloh chu a tai veu; kiloh ahihjiahin, huleh belaamte a ngaihsah sih hi. 
JHN.10.14	Kei belaampu hoih chu ka hi, huleh ka belaamte ka he a, amahun zong kei ahung he uhi. 
JHN.10.15	Pain kei ahung heet bangin ke'n zong Pa ka he hi; huleh belaamte diingin ka hinna ka pia hi. 
JHN.10.16	Huleh hi belaam huang a lou belaam dang ka nei hi; amah u’zong ka hung pui diing a, ka aw a ja diing uh; huleh hon khat in a um diing va belaampu khat toh. 
JHN.10.17	Hujiahin ka Pain ahung lungsiat hi, laah kiit diing a ka hinna ka piah jiahin. 
JHN.10.18	Koima’n ahung laahsah ahi sih a, ka thuin ka pia ahi zaw hi. Piah theihna leh laah kiit theihna thu ka nei hi. Hi thupiah ka Pa apat ka muta hi, a chi a. 
JHN.10.19	Hujiahin hi thute jiahin Judate lahah kikhenna a um kiitta hi. 
JHN.10.20	Huleh a lahva tampi in, Dawipaai ahi, a ngol ahi; bang diing a, a thu ngaikhia na hi viai? a chi va. 
JHN.10.21	Adangte’n, Hi thute dawipaai mi thusoi ahi sih; dawiin mittaw mit a suvaah thei eimah? a chi uhi.
JHN.10.22	Huleh Jerusalem a kipumpiahna gual vaah lai ahi a; phalbi lai ahi. 
JHN.10.23	Jesu chu Pathian biahinn ah Solomon innliimah a vaah lehleh a. 
JHN.10.24	Huleh Judate a kiimvelaha hung va, a kawmah, Bangtan ahiai lungawpkai a na hung koih diing? Khrist na hihleh chiantahin hung hilh in, a chi va. 
JHN.10.25	Jesu’n amahuh a dawng a, Ka hung hilhta a, na gingta sih uh; ka Pa mina ka natohte’n ka tanchin ahung heetpih uhi. 
JHN.10.26	Hizongleh na kawmva ka soi taah mah bangin ka belaam laha mi na hih louh jiahun na gingta sih uh. 
JHN.10.27	Ka belaamte’n ka aw a ja uh, ke'n amahuh ka he hi; huleh amahun ahung jui uhi. 
JHN.10.28	Huleh keima’n a kawmvah kumtuang hinna ka pia hi, kumtuang in a mangthai sih diing va, koima’n ka khut apat ahung laahsah thei sih diing uh; 
JHN.10.29	Ka Pa amahuh hung pepa mi zousiah sangin a lian zaw hi; koima’n ka Pa khut apat ahung laahsah sih diing hi. 
JHN.10.30	Kei leh ka Pa khat ka hi uh, a chi a. 
JHN.10.31	Huin Judate’n a sehna diingin suang a la kiit va. 
JHN.10.32	Jesu’n a kawmvah, Na hoih tampi ka Pa akipanin nanguh ka hung musah a, hu nnate laha khoipen jiahin ahiai suang a na hung sehtum uh? a chi a a dawng a. 
JHN.10.33	Judate’n a dawng va, Natoh hoih jiahin suang in seh ka hung tum uh ahi sih a; hizongleh Pathian na soisiat jiah leh, nang mihing hi ngal a, Pathian banga na kibawl jiahin ahi zaw, a chi uh. 
JHN.10.34	Jesu’n a kawmvah, Na daan lehkhabu vah, pathiante na hi uh, ka chi, chih gelh hilou ahiai mah? 
JHN.10.35	Pathian thu tunnate bawn pathiante chi ahihleh, Pathian lehkhathu lah suhsiat theih ahi sih a; 
JHN.10.36	Pa in a guat, khovel a, a sawlpa tungah, Pathian Tapa ka hi ka chih jiahin Pathian na soisia na hung chi uh ahi maw? 
JHN.10.37	Ka Pa natohte ka toh louhleh hung gingta sih un, 
JHN.10.38	Hizongleh ka toh a ahihleh, kei hung gingta sih mah zong leh u’chin natohte beeh gingta un; Pa keimah ah a um a, kei amah ah ka uhi chih na heet va, na gintaat theihna diingun, a chi a. 
JHN.10.39	Hujiahin amah mat a tum kiit va; hizongleh a khut vapat a pawt a, 
JHN.10.40	John in a chiil a baptis a bawlna mun, Jordan gaal aha chiah kiita, hutah ah a va umta hi. 
JHN.10.41	Huleh mi tampi a kawmah a hung va, John in silmah bangmah bawl a nei sih, hizongleh hipa tungtaanga John in a soi zousiah a dih veh hi, a chi va. 
JHN.10.42	Huleh hutah ah mi tampi’n amah a gingta uhi.
JHN.11.1	Huleh mi khat, Mari leh a sanggamnu Martha teenna khua Bethani khua a um, a min Lazar kichi a chi na a. 
JHN.11.2	(A sanggampa Lazar china nu chu Lalpa thau namtui nuh a, a sama a keeng siaahnu Mari chu ahi). 
JHN.11.3	Hujiahin a sanggamnute’n Jesu kawmah, Lalpa ngai in, na lungsiatpa a chi na hi, chi'n mi a sawl va. 
JHN.11.4	Jesu’n hu thu a jahin, Hi natna chu sihna diing hial ahi sih a, hizongleh hi jiaha Pathian Tapa paahtawia a um theihna diing a Pathian loupina diing ahi zaw hi, a chi a. 
JHN.11.5	Jesu’n Martha leh a sanggamnu leh Lazar a lungsiat hi. 
JHN.11.6	Hujiahin a chi na chih a jahin a umna mun mah ah ni nih a um nalai hi. 
JHN.11.7	Huzohin a nungjuite kawmah, Judia gam ah i chiah kiit diing uh, a chi a. 
JHN.11.8	A nungjuite’n a kawmah, Houtupa, tuma deuh mahin Judate’n suang in seh ahung tum va, hutah ah chiah na sawm kiit maw? a chi va. 
JHN.11.9	Jesu’n a dawng a, Suun khat sungin daahkal sawmlenih a um sih eimah? Mi koizong suuna a vaah inchu a kisui ngei sih, hi khovel vaah a muh jiahin. 
JHN.11.10	Hizongleh mi koizong jan a, a vaah inchu a kisui veu hi, amah a vaah a um louh jiahin, a chi a. 
JHN.11.11	Hi thute ama’n a soi a, huzohin a kawmvah, i lawmpa uh Lazar a ihmuta, hizongleh a ihmutna apat phawng diingin ka chiah diing, a chi a. 
JHN.11.12	Huin a nungjuite’n, Lalpa, ihmu ahih inchu a dam kiit na diing hi, a chi va. 
JHN.11.13	Ahiinlah Jesu’n a sih thu a soi ahi a; hizongleh amahun ihmu a khawldam thu soi hiin a ngaihtuah uhi. 
JHN.11.14	Huin Jesu’n chiantahin a kawmvah, Lazar a sita hi, 
JHN.11.15	Huleh nanguh vanga hutah a ka um louh ka kipaah hi, na gintaat theihna diingun; Ahiinlah a kawmah i chiah diing uh, a chi a. 
JHN.11.16	Huin Thoma, Didum a kichipa’n a nungjui hihpihte kawmah, Amah toh i sihkhawm theihna diingin ei u’zong i chiah diing uh, a chi a. 
JHN.11.17	Huin Jesu ahung tunin amah haanah ni li ana umta chih ahung heta. 
JHN.11.18	Bethani chu Jerusalem khokawm naih, chiing sawmlengaa vela gamla ahi a. 
JHN.11.19	Huleh Judate tampi Martha leh Mari kawmah a hung va; a sanggampa uh sih na tunga amahuh hehnem diingin. 
JHN.11.20	Huin Martha chu, Jesu ahung chih a jah tahin, a chiah a, amah a va lamtuah a; hizongleh Mari chu inn sungah a tou nalai hi. 
JHN.11.21	Huin Martha in Jesu kawmah, Lalpa, hitaha um hilechin chu ka sanggampa si lou diing hi a, 
JHN.11.22	Hizongleh tuin zong Pathian kawma na nget photmah Pathian in ahung pe diing chih ka he hi, a chi a. 
JHN.11.23	Jesu’n amahnu kawmah, Na sanggampa a thou kiit diing hi, a chi a. 
JHN.11.24	Martha in a kawmah, Ni tawpni a misite thoh kiit na ah a thou kiit diing chih chu ka he hi, a chi a. 
JHN.11.25	Jesu’n amahnu kawmah, Kei thoh kiit na leh hinna ka hi; koipouh kei hung gingta chu si mah zongleh a hing diing; 
JHN.11.26	Huleh hinga hung gingta photmah chu bangchih tanin a si sih diing hi. Hikhu na gingta ei? a chi a. 
JHN.11.27	Amahnu’n a kawmah, Hi, Lalpa, nang chu Khrist, Pathian Tapa, khovel a hung diingpa chu na hi chih ka gingta hi, a chi a. 
JHN.11.28	Huchi a, a soi zohin a chiah a, a sanggamnu Mari chu a guuh in a kou a, Houtupa a hung a, ahung kou hi, a chi a. 
JHN.11.29	Amahnu in hu a jahin kintahin a thou a, a kawmah ahung a, 
JHN.11.30	Jesu chu khosung ahung tung nai sih a, Martha in a va lamtuahna munah a um nalai hi. 
JHN.11.31	Huin Judate, inn sunga amah hehnema amah toh umte’n Mari chu kintaha thou a pawtdoh a muhun a nung a jui va, Haanah kap diingin a chiah, chi in. 
JHN.11.32	Huin Mari in Jesu umna mun ahung tun a, amah a muh in, a keengbulah a puuh a, a kawmah, Lalpa, hitaha um hilechin chu ka sanggampa si lou diing hi a, a chi a. 
JHN.11.33	Jesu’n Mari kap leh, amah toh hung Judate zong kapa um a muh in lungsim in a thuum a, huleh a mangbang a. 
JHN.11.34	Huleh, Amah khoiah na sial viai? a chi a. Amahun a kawmah, Lalpa, hung inla, en in, a chi va. 
JHN.11.35	Jesu a kapta. 
JHN.11.36	Huin Judate’n, En dih vua, lungsiat hina mai e! a chi va. 
JHN.11.37	Khenkhat in, Hipa mittaw mit suhvaahsahpa’n hipa zong silou sah thei lou adiai? a chi va. 
JHN.11.38	Hujiahin Jesu chu a lungsima thuum kiit in haan ah a hung a, haan chu kohawm ahi a, huleh suang a sit ahi. 
JHN.11.39	Jesu’n, A suang ladoh un, a chi a. Misipa sanggamnu Martha in a kawmah, Lalpa, tu inchu a uihta diing; ajiahchu a sih na ni li ahita hi, a chi a. 
JHN.11.40	Jesu’n amahnu kawmah, Na gintaata ahihleh Pathian loupina na mu diing, na kawmah ka chi sih eimah? a chi a. 
JHN.11.41	Huin amahun misi umna apat suang chu a ladoh va. Huleh Jesu chu a vaandaah a, Pa, ka thu na ngaihkhiah jiahin na tungah ka kipaah hi; 
JHN.11.42	Huleh na hung ngaikhe zingzing chih zong ka he hi, hizongleh ka kiima diing mipite jiahin hikhu ka chi ahi, Nangma'n na hung sawl chih a gintaat na diingun, a chi a. 
JHN.11.43	Huchi a, a soi zohin aw ngaihtahin, Lazar, hung pawtdoh in, chi'n a kikou a. 
JHN.11.44	Huin misi chu a khut a keeng haan puana kituamin ahung pawtdoh a; a maai chu kisiaahna puana tuam ahi a. Jesu’n a kawmvah, Phel unla, paisah un, a chi a. 
JHN.11.45	Huchi'n Mari kawma hung, huleh Jesu silmah bawl mu Judate tampiin Jesu a gingta ta uhi. 
JHN.11.46	Hizongleh khenkhat chu Pharisaite kawmah a chiah va, Jesu silbawlte a va hilh uhi. 
JHN.11.47	Huin siampu lalte leh Pharisaite’n vaihawmtute a koukhawm va, Bang i lohta diai? hipa’n silmah tampi a bawl hi. 
JHN.11.48	Hichibanga i hahjan unchu mi zousiah in amah a gingta diing va, huleh Romemite ahung diing a, i mun leh chite ahung laahsah diing uh, a chi uh. 
JHN.11.49	Huin a lahva mi khat, Kaiapha a chih un, hu kum a siampulal ahi a, a kawmvah, Bangmacha na he sih uh, 
JHN.11.50	I nam pumpi a man louhna diing a mipi luang a mi khat sih eiuh diingin a hoih chih zong na ngaihtuah sih uh, a chi a. 
JHN.11.51	Hichu ama’n amah phuaahthuh in a soi ahi sih a, hu kum a siampulal ahi a, hu namte luang a Jesu a sih diing a soilawh ahi. 
JHN.11.52	Huleh hu namte chauh hilou in, Pathian ta kithehdalhte zousiah pawl khata a puikhawm theihna diingin zong ahi. 
JHN.11.53	Huin hu ni a kipanin amah thah na diing ngaihtuahin a kihou zingta uhi, 
JHN.11.54	Hujiahin Jesu chu Judate lahah a langtangin a vaah nawn sih a; hizongleh hu a kipanin gamdai naih lamah Ephraim kichi khopi khat ah a chiah a, hutah ah a nungjuite toh a um zingta uhi. 
JHN.11.55	Huleh Judate chiahkaan gual vaahna chu ahung naita a; mi tampite gam a kipanin kisusiang diingin Jerusalem ah chiahkaan gual vaah hun ma in a chiahtou uh. 
JHN.11.56	Huin amahun Jesu a hawl va, Pathian biahinn a ding kawmin a kihou va, Bangchi'n na ngaihtuah viai? gual vaahna a hunglou diing adiai? a chi va. 
JHN.11.57	Siampulalte leh Pharisaite’n amah a mat theihna diingun mi koipouh in a umna a heet leh a soilat diing ahi chih thu a peta uhi.
JHN.12.1	Huleh chiahkaan gual vaah na diing ni guup ma in Jesu chu misi laha kipana a kaihthoh Lazar umna Bethani khua ahung tung a. 
JHN.12.2	Hutah ah amah diingin nitaah an a bawl a; Martha in neeh a bawl a, hizongleh Lazar chu amah toh a ankuang uumpihte laha khat ahi. 
JHN.12.3	Huin Mari in Spiknard thau namtui man tamtah buuh kimkhat ahung tawi a, Jesu keeng a nuh a, a sam in a keengte a siaah a, huleh thau gimin inn chu a dimta hi. 
JHN.12.4	Huin nungjuite laha khat, amah mansah diingpa Juda Iskariot, Simon tapa in, 
JHN.12.5	Bang diing a hi thau gimtui makhai za thum a zuah a, tagahte kawma kipe lou ahiai? a chi a. 
JHN.12.6	Hichu ama’n tagahte a khawhsahpih jiah hilouin, guta ahi a, dangka-ip a kol a, huleh a sunga kikoih a laah veu jiahin a soi ahi zaw hi. 
JHN.12.7	Huin Jesu’n, A um um in umsah un; ka kivui ni a diingin ama’n huchu a koih ahi; 
JHN.12.8	Ta gahte chu na kawmvah a um ngiitngeet uh, hizongleh kei chu na kawmvah ka um ngiitngeet sih diing; a chi a. 
JHN.12.9	Hujiahin Judate tampiin amah hutah ah a um chih a heta va; Jesu jiah chauh hilouin, misi lah apat a kaihthoh Lazar zong a muhnop jiahun ahung uh. 
JHN.12.10	Hizongleh siampulalte chu Lazar zong a thah theihna diingun a kihou va. 
JHN.12.11	Ajiahchu amah jiahin Judate tampi a paimang va, Jesu a gingta ta uhi.
JHN.12.12	A jingni’n gual vaahna a hung mi tampi in, Jesu Jerusalem ah hung diing ahi chih a jah un, 
JHN.12.13	Tuum nahte a tawi va, amah lamtuah diingin a pawtdoh va, huleh, Hosanna, Lalpa mina Israelte Kumpipa hung chu a hampha hi, a chi uh. 
JHN.12.14	Huleh Jesu’n sabiltung nou khat a mu a, a tungah a tuang a, Hichia gelh bangin, 
JHN.12.15	Lau sin, Zion tanu; ngai in, na Kumpipa chu sabiltung nou tung a tuang in ahung hi, chih. 
JHN.12.16	Hi silte nungjuite’n a tuungin a he sih uh; hizongleh paahtawia a um nungin hi thute amah tungtaang a kigial ahi a, huleh a tungah hi silte a bawl uh ahi chih ahung hedohta uhi. 
JHN.12.17	Hujiahin haan apat Lazar a kouhdoh leh, misi lah apat a kaihthoh lai a, a kawma umte’n a thu a heetpih uhi. 
JHN.12.18	Hikhu jiahin mipite’n zong hi silmah a bawl chih a jah jiahun amah ana lamtuah uh ahi. 
JHN.12.19	Hujiahin Pharisaite a kihou va, Bangma na loh thei sih uh chih na he viai? en un, khovel in amah a juita hi, chi'n.
JHN.12.20	Huleh ankuang luina a hungte lahah Grik mi kuate aha a um va. 
JHN.12.21	Amah u’chu Galili gam a Bethsaida khua a um Philip kawmah a hung va, Pu, Jesu muh ka ut uh, chi’n a ngen va. 
JHN.12.22	Philip chu a hung a, Andru a hilh a, huleh Andru leh Philipin Jesu a hilh uh. 
JHN.12.23	Jesu’n amah uh a dawng a, Mihing Tapa paahtawia a umna diing hun a tungta hi. 
JHN.12.24	Chihtahzetin, chihtahzetin ka hung hilh ahi, Buhtang khat lei a, a kiah a, a sih louhleh a ngenin a um zing; hizongleh a sih inchu tampiin a gah veu hi. 
JHN.12.25	Koipouh a hinna it in a taan diing a, huleh koipouh hi leitung a a hinna huain kumtuang hin dongin a humbit diing. 
JHN.12.26	Koipouhin ka nna a toh leh hung jui heh; ka umna ah ka suaahpa zong a um diing ahi; mi koipouh in ka nna a tohleh ka Pain amah a kipaahpih diing hi. 
JHN.12.27	Tuin ka lungsim a mangbang hi; huleh bang ahiai ka soi diing? Pa, Hi hun lahah hung hundamin ka chi diing adiai? hizongleh hikhu diing jiaha hi huna hung ka hi ngal a. 
JHN.12.28	Pa, na min paahtawi in, a chi a. Huin vaan apat aw ahung suaah a, Ka paahtawita a, huleh ka paahtawi kiit diing hi, chi’n. 
JHN.12.29	Hujiahin mipi a kawma ding leh hukhu jate’n vaan ging ahi, a chi va; a dangte’n lah, angel in amah a houpih ahi, a chi uh. 
JHN.12.30	Jesu’n a dawng a, Hi aw chu kei diing a hung suaah ahi sih a, nanguh diing a hung suaah ahi zaw hi. 
JHN.12.31	Tu chu hi khovel vaihawm lai ahi; tuin hi khovel lal paihkhiah ahi diing hi. 
JHN.12.32	Huleh kei lei apat a khaikaang a ka um leh mi zousiah ka kawmah ka hiip diing hi, a chi a. 
JHN.12.33	Hichu ama’n bangtobang sihna in ahiai a sih diing chih heetsahna a, a soi ahi. 
JHN.12.34	Mipite’n amah a dawng va, Khrist chu kumtuang in a um zing diing chih ka daan vapat ka ja uh, bang chidan a nangin, Mihing Tapa khaisanga a um ngei diing ahi, na chih ahiai? hi mihing Tapa chu koi ahiai? a chi va. 
JHN.12.35	Huin Jesu’n a kawmvah, Hun tomchakhat vaah na lahvah a um hi; vaah na neih laiun mialin ahung lap louh na diingin khohei un; ajiahchu koipouh miala khohei in khoilama pai ahih a he sih. 
JHN.12.36	Vaah na neih laiun vaah chu gingta un, vaah tate na hung hihtheihna diingun, a chi a. Hi thute Jesu’n a soi a, huin a pawta, amah vapat a kibuta hi. 
JHN.12.37	Hizongleh a ma vah silmah tampi mahmah bawl zongleh amah a gingta tuan sih uhi. 
JHN.12.38	Zawlnei Isaiah in, Lalpa, ka thusoi uh koi ahiai gingta? huleh Lalpa khut zong koi kawmah ahiai a kilat? chia a soi ahung taangtun theihna diingin. 
JHN.12.39	Hujiahin a gingta thei sih uh, ajiahchu Isaiah in, 
JHN.12.40	Ama’n a mit va a muh theih louh na diingun a mit uh a suhtawtsah a, huleh a lungtang va a heetsiamlouh na diingun a lungtang uh a suhkhauhsah ahi; ahung kihei kiit va, ka na suhdam louh na diingin, a chi kiit hi. 
JHN.12.41	Hi thute chu Isaiah in a loupina a muh laia a soi ahi a, huleh a tungtaang thu a soi na ahi. 
JHN.12.42	Ahihvangin vaihawmtu lamkaite lahah zong tampiin amah a gingta va, hizongleh Pharisaite jiahin amah a soiphuang ngam sih uh, huchilouin chu kikhopna inn apat nohdohin a umkha diing uhi. 
JHN.12.43	Ajiahchu amahun Pathian kipaahpiha um sangin mihingte phata um a deih zaw uhi. 
JHN.12.44	Jesu chu a kikou a, Koipouh kei hung gingta chu, kei hung gingta ahi sih a, ahung sawl pa gingta ahi zaw hi. 
JHN.12.45	Huleh koipouh kei hung mu chu ahung sawl pa mu ahi. 
JHN.12.46	Vaah diing a khovel a hung ka hi, koipouh ahung gingta chu miala a um zing louh na diingin. 
JHN.12.47	Mi koipouh in ka thusoite jain, gingta sih mah zongleh ke’n siamlouh ka tansah sih; ajiahchu khovel siamlouh tangsah diing a hung ka hi sih a, khovel hundam diing a hung ka hi zaw hi. 
JHN.12.48	Koipouh kei hung deihlou a, ka thusoite zong pomlouin siamlouh tangsah khat a nei hi, ka thusoite mahmahin ni tawpni chiangin amah siamlouh a tangsah diing hi. 
JHN.12.49	Ajiahchu keimah phuaahtawm in ka soi sih a, hizongleh Pa ahung sawlpa’n ka soi diing leh ka hilh diing thu ahung pia hi. 
JHN.12.50	Huleh a thupiah chu kumtuang hinna ahi chih ka he hi; hujiahin ka soi pouhmah chu Pain ka kawma a soi bangin ka soi veu ahi, a chi hi.
JHN.13.1	Huleh chiahkaan ankuang lui ma in, Jesu’n hi khovel apat paimanga Pa kawma a chiah diing hun ahung tungta chih a he a; khovel a um a mite chu ana lungsiatta in, amahuh chu a tawptanin a lungsiat hi. 
JHN.13.2	Huin nitaah an neeh laiin diabol in Simon tapa Juda Iskariot lungtang ah Jesu matsah diing a ngaihtuahsah a. 
JHN.13.3	Jesu’n Pain sil bangkim a khutah a peta chih leh, Pathian a kipana hunga, Pathian kawma chiah kiit diing a hihdan he in, 
JHN.13.4	Nitaah an uumlai a ding a, a puansilh a koih a; huleh kisiaahna puan a la a, a teeng a. 
JHN.13.5	Huleh kisilna kuang a tui a sun zohin a nungjuite keeng a silsah a, kisiaahna puan a teen in a siaah jui peh hi. 
JHN.13.6	Huin Simon Peter kawmah ahung a, Peter in a kawmah, Lalpa, Nang in maw ka keeng na sil diing? a chi a. 
JHN.13.7	Jesu’n a dawng a, a kawmah, Ka silbawl tuin na he sih; hizongleh tunung chiangin na hung he diing hi, a chi a. 
JHN.13.8	Peter in a kawmah, Ka keeng na sil hial sih diing, a chi a. Jesu’n a dawng a, Ka hung sil louhleh ka kawmah tan bangmah na nei sih diing, a chi a. 
JHN.13.9	Simon Peter in a kawmah, Lalpa ka keeng chauh hilou in, ka khut leh ka lu zong hung sil in, a chi a. 
JHN.13.10	Jesu’n a kawmah, Koipouh kisilsain a keeng loungal sil a mamoh sih, hizongleh a pum in a siang hi, na bawnun chu hilouin, a chi a. 
JHN.13.11	Ajiahchu ama’n a mansah diingpa a he a; hujiahin, Na bawnva siang veh na hi sih uh, a chi ahi. 
JHN.13.12	Huchi'n a keeng uh a silzoh a, puansilh la a, a tou kiit zohin a kawmvah, Na tungva ka silbawl bang ahih na he viai? 
JHN.13.13	Nangun kei chu, Houtupa leh Lalpa, na hung chi va, na hung chi dih ngei uh, ajiahchu ka hi him hi. 
JHN.13.14	Huchia kei na Lalpa uleh Houtupaun bawn na keeng uh ka sila ahihleh nanguh zong khat leh khat keeng na kisilsah diing uh ahi. 
JHN.13.15	Na tungva ka bawl banga na bawlve na diingun na etton diing uh ka hung pia ahi. 
JHN.13.16	Chilitahzetin, chihtahzetin ka hung hilh ahi, Suaah chu a pu sangin a lianzaw sih a, huleh a kisawlpa zong a sawltu sangin a lian zaw sih; 
JHN.13.17	Hi silte na heet unchu, bawl leh u’chin mi hampha na hi diing uhi. 
JHN.13.18	Na bawnva thu ka soi sih; ka teelte ke'n ka he hi, hizongleh huchu, Ka tanghou neehpihpa’n ka tungah a khetuul a lehta, chih Pathian lehkhathu a taangtun theihna diing ahi. 
JHN.13.19	Ahung tun ma in tuin ka hung hilh ahi, ahung tun chianga amah ka hi chih na gintaat theihna diingun. 
JHN.13.20	Chihtahzetin, chihtahzetin ka hung hilh ahi, Koipouh ka sawltaphot kipaahpih chu kei hung kipaahpih ahi; huleh koipouh kei hung kipaahpih in ahung sawlpa a kipaahpih ahi, a chi hi.
JHN.13.21	Jesu’n hichibanga a soi zohin a lungsim a mangbang a, Chihtahzetin, chihtahzetin ka hung hilh hi, na lahva khat in ahung mansah diing, chi'n a hesahta a. 
JHN.13.22	Nungjuite’n koipen ahiai a soi chih he louin a kientuah va. 
JHN.13.23	Huleh a nungjuite laha khat Jesu’n a lungsiatpa chu Jesu aang a kingai in a um a. 
JHN.13.24	Hujiahin Simon Peterin, Koi thu ahiai a soi chih dong diingin amah chu mitmeiin a houpih a. 
JHN.13.25	Huin Jesu awma kingaipa’n a kawmah Lalpa, koipen ahiai? a chi a. 
JHN.13.26	Jesu’n a dawng a, Tanghou them ka diah a, ka piah penpen chu amah ahi, a chi a. Huin tanghou them a diah zohin Simon tapa Juda Iskariot kawmah a pia hi. 
JHN.13.27	Huleh tanghou them a piah zohin Setan a sungah a luutta a. Jesu’n a kawmah, Na bawl diing chu kintahin bawl in, a chi a. 
JHN.13.28	Dohkaan kiima pute koimah in bang chihna a hu thu a kawma a soi chih a he sih uh. 
JHN.13.29	Ajiahchu a lahva khenkhat in, Juda in dangka ip a kol jiaha Jesu’n a kawma, Gual vaahna a i mamoh diing silte lei in, chi aha, ahihlouhleh tagahte kawma bang aha khat a piah diing chi ahain a ngaihtuah uhi. 
JHN.13.30	Huin amah chu tanghou them la zouin a pawtdohpah a; hulai chu jan ahi a. 
JHN.13.31	Hujiahin, a pawtdoh nungin Jesu’n, Tuin chu mihing Tapa paahtawi in a umta, huleh Pathian zong amah ah paahtawi in a um hi. 
JHN.13.32	Amah a Pathian paahtawia a um inchu, Pathian in zong amah ah amah a paahtawi diing a, a paahtawipah ngal diing hi. 
JHN.13.33	Naute haw, tomchakhat na lahvah ka umta dih hi. Nangun na hung hawl diing va, Judate kawma, Ka chiahna ah na hung thei sih diing uh, ka chih mah bangin, tuin na kawmvah ka chi ahi.
JHN.13.34	Thupiah thah ka hung pia hi, Khat le khat kilungsiat un; Ke’n nanguh ka hung lungsiat bangin, nanguh zong khat leh khat kilungsiat un. 
JHN.13.35	Khat leh khat na kilungsiat uleh mi zousiah in ka nungjuite na hi uh chih hikhu ah a he diing uhi, a chi hi.
JHN.13.36	Simon Peter in a kawmah, Lalpa khoiah ahiai na chiah diing? a chi a. Jesu’n amah a dawng a, Ka chiahna diing ah tuin na hung jui thei sih diing, a chi a. 
JHN.13.37	Peter in a kawmah, Lalpa, bang jiahin ahiai tu a ka hung juih theih louh diing? nang jiahin ka hinna ka pekhe diing, a chi a. 
JHN.13.38	Jesu’n amah a dawng a, Keimah jiahin na hinna na pekhe diing maw? Chihtahzetin, chihtahzetin ka hung hilh hi, Nangma'n thumvei na hung kiheetmohbawl ma in aah a khuang sih diing hi.
JHN.14.1	Na lungtang uh mangbangsah sih un; Pathian na gingta uh, Kei zong hung gingta un. 
JHN.14.2	Ka Pa innah umna tampi a um; um lou hileh ka hung hilh ta diing hi. Nanguh diing a mun bawl a chiah diing ka hi. 
JHN.14.3	Huleh ka chiah a, nanguh diing a mun ka bawl leh ka hung kiit diing a, ka kawmah nanguh ka hung la diing; ka umna a nanguh zong na um theihna diingun. 
JHN.14.4	Khoia ka chiah diing na he va, a lampi zong na he uh, a chi a. 
JHN.14.5	Thoma in a kawmah, Lalpa, khoia na chiah diing ka he sih uh; a lampi bangchi'n ka he diviai? a chi a. 
JHN.14.6	Jesu’n a kawmah, Kei lampi leh, thutah leh, hinna chu ka hi; keimah a pailou in koimah Pa kawm a tung ngei sih hi. 
JHN.14.7	Kei hung he hile uchin ka Pa zong na heta diing uh. Tua kipan amah na he va, muh zong na muta uhi, a chi a. 
JHN.14.8	Philip in a kawmah, Lalpa, Pa chu keiuh hung musah in, huchi'n keiuh diingin ahuntawh diing, a chi a. 
JHN.14.9	Jesu’n a kawmah, Hitanveipi na kawmah ka um a, huchi'n zong na hung he nai sih maw, Philip? koipouh kei hung muin Pa a mu ahi; bangchidan a, Pa chu kei uh hung musah in, na chih ahiai mah? 
JHN.14.10	Kei Pa ah ka um a, huleh Pa keiah a um chih gingta lou na hiai mah? Na kawmva ka thusoite, keimah thuin ka soi sih a, hizongleh Pa keia um in, ama’n sil a bawl veu hi. 
JHN.14.11	Kei Pa ah ka um a, huleh Pa keiah a um chih hung gingta un; ahihlouhleh silbawlte jiah beehin hung gingta un. 
JHN.14.12	Chihtahzetin, chihtahzetin, ka hung hilh ahi, Koipouh kei hung gingta inchu ka silbawlte ama’n zong a bawlve diing a, huleh hite sanga loupizaw zong a bawl diing, ka Pa kawma ka chiah diing jiahin. 
JHN.14.13	Huleh ka min a na nget photmah uh huchu ka bawl diing, Pa Tapa a paahtawia a um theihna diing in. 
JHN.14.14	Ka min a bang aha na nget uleh huchu ka bawl diing. 
JHN.14.15	Kei na hung lungsiat uleh ka thupiahte jui un.
JHN.14.16	Huleh Pa ka ngen diing a, ama’n nanguh Hamuantu dang ahung pe diing, na kawmva kumtuang a um diing in. 
JHN.14.17	Thutah Hagau ngei chu; khovel in amah a nei thei sih, ajiahchu amah a mu sih va, he zong a he sih uh; ahihvangin nangun chu amah na he uh; ajiahchu na kawmvah a um a, na sung vah a um diing ahi. 
JHN.14.18	Ha muanna beiin ka hung nuse sih diing; na kawmvah ka hung diing hi. 
JHN.14.19	Tomchakhat nungin khovel in kei ahung mu nawn sih diing; hizongleh nangun chu na hung mu diing uh; ajiahchu kei ka hing a, nanguh zong na hing diing uh. 
JHN.14.20	Hu ni chiangin kei ka Pa ah ka um a, nanguh keiah na um va, huleh kei nanguh ah ka um chih na he diing uh, 
JHN.14.21	Koipouh ka thupiahte nei a, jui chu, kei hung lungsiat ahi; huleh koipouh kei hung lungsiat chu ka Pa lungsiatin a um diing a, ke'n amah ka lungsiat diing a, a kawmah ka kilaah diing, a chi a. 
JHN.14.22	Iskariot hiloupen, Judain a kawmah, Lalpa keiuh kawma kilaah a, khovel kawma na kilaah louh diing bangchidan ahiai, a chi a. 
JHN.14.23	Jesu’n a dawng a, a kawmah, Mi koipouh in ahung lungsiat leh ka thu a jui diing; huleh ka Pa’n amah a lungsiat diing a, a kawmah ka hung diing va, amah toh ka umkhawm zing diing uh. 
JHN.14.24	Koipouh ahung lungsiat lou in ka thusoite a jui sih; thu na jahte uh keimah a, ahi sih a, Pa ahung sawlpa a ahi zaw hi. 
JHN.14.25	Na kawmva ka um taahdih sungin hi thute na kawmvah ka soi hi. 
JHN.14.26	Hizongleh Hamuantu, Hagau Siangthou, Pa in ka min a ahung sawl diingin, ama’n sil zousiah nanguh ahung hilh diing a, huleh thu na kawmva ka soisa photmah nanguh ahung hedohsah diing hi. 
JHN.14.27	Ha muanna ka hung nuutsiat hi, keimah hamuanna ka hung pia hi; khovel in a piah bangin ke'n nanguh ka hung pe sih. Na lungtang uh mangbangsah sih unla, lau zong lausah sih un. 
JHN.14.28	Ka chiahmang diing a, na kawmvah ka hung kiit diing, chia na kawmva ka soi na zata uh. Kei na hung lungsiat unchu Pa kawmah ka chiah diing ka chih jiahin na nuam diing uh; ajiahchu ka Pa kei sangin a lianzaw hi. 
JHN.14.29	Tuin ahung tun ma in ka hung hilhta hi, ahun hung tun chianga na gintaat theihna diingun. 
JHN.14.30	Tukalsiah na kawmvah thu tampi ka soi nawn sih diing hi; ajiahchu hi khovel lal hungpah diing ahi a, ama’n keimah ah bangmah a nei sih hi. 
JHN.14.31	Hizongleh Pa ka lungsiat a, thu ahung piah bangin ka bawl veu hi chih khovel in a heet na diingun ahi. Thou un, hi a kipanin i chiah diing uhi.
JHN.15.1	Kei grepgui dihtah chu ka hi, ka Pa a hu an enkoltu ahi. 
JHN.15.2	Keimah a um ba gahlou photmah chu a paaimang veu a; a gah photmah chu a susiangthou veu hi, a gah tam sem theihna diingin. 
JHN.15.3	Huin nang u’chu na kawmva ka thusoi jiahin na siang uhi. 
JHN.15.4	Keimah ah um ngiitngeet un, kei zong nanguh ah ka um ngiitngeet diing. Ba in grepguia a um ngiitngeet louhngalleh amah ngen a, a gah theih louh mahbangin, nanguh zong keimaha na um ngiitngeet louh uleh na gah thei sih diing uhi. 
JHN.15.5	Kei grepgui chu ka hi, nanguh a bate na hi uh; koipouh keimah a um ngiitngeet leh, kei amah a ka um ngiitngeet napa chu tampiin a gah veu hi; ajiahchu keimah louin bangmah na bawl thei sih uhi. 
JHN.15.6	Mi keimah a, a um ngiitngeet louhleh ba bangin paihdohin a um a, a vuai veu hi; huleh mi’n amahuh a tomkhawm a, meiah a paai va, a kaang veu hi. 
JHN.15.7	Keimaha na um ngiitngeet va, huleh ka thu zong nanguh a, a um ngiitngeet inchu na utut uh na ngen diing va, huchu ahung kibawlsah diing hi. 
JHN.15.8	Hikhu ah ka Pa paahtawi in a um hi, tampi a na gah vah; huchi'n ka nungjuite na hi diing uhi. 
JHN.15.9	Pa’n kei ahung lungsiat bangin ke'n nanguh ka hung lungsiat hi; ka lungsiatna ah um ngiitngeet un. 
JHN.15.10	Nangun ka thupiahte na juih uleh ka lungsiatna ah na um ngiitngeet diing uh; Ke’n ka Pa thupiahte ka juih a, a lungsiatna a ka um ngiitngeet mah bangin. 
JHN.15.11	Ka kipaahna nanguh a, a umden theihna diing leh, na kipaahna uh a bukim theihna diingin hi thute na kawmvah ka soi ahi. 
JHN.15.12	Ke’n nanguh ka hung lungsiat bangin nanguh zong khat leh khat kilungsiatun chih ka thupiah ahi. 
JHN.15.13	Mi’n a lawmte’ diing a hinna a piah sanga lianzaw lungsiatna koima’n a nei sih hi. 
JHN.15.14	Thu ka hung piah photmah na bawl unchu ka lawmte na hi diing uhi. 
JHN.15.15	Tu a kipat suaahte ka hung chi nawn sih diing; ajiahchu suaahin a pu in bang a bawl a he sih; lawmte ka hung chi zawta diing; ajiahchu ka Pa kawma ka jah zousiah na kawmvah ka hung hilhta hi. 
JHN.15.16	Nangun kei na hung teel sih va, ke’n nanguh ka hung teel zaw hi; huleh chiah a gah diing leh, na gah uh um zing diingin, huleh ka mina Pa kawma na nget photmah uh ahung piah theihna diingin nanguh ka hung guat hi. 
JHN.15.17	Hi thute nanguh ka hung pia hi, khat leh khat kilungsiat un.
JHN.15.18	Khovel in nanguh ahung huat leh, nanguh ahung huat ma in kei ahung haw zouta chih he un. 
JHN.15.19	Khovel a hile u’chin khovel in amah a, a lungsiat diing hi; hizongleh khovel a hilou a, khovel a kipana ka hung teeldoh na hihzawh jiahun khovel in nanguh ahung hua ahi. 
JHN.15.20	Suaah a pu sangin a lianzaw sih chih na kawmva ka thusoi he zing un. Amahun kei ahung sawi unchu nanguh zong ahung sawi diing uh; ka thusoite a juih uleh nanguh soi zong a jui diing uh. 
JHN.15.21	Hizongleh ka min jiahin hi silte zousiah na tungvah a bawl diing uh, ahung sawlpa a heet louh jiahun. 
JHN.15.22	Kei hunglou a, a kawmva thu soilou hileng sualna nei lou diing hi va, hizongleh tuin chu a sualna uh khuh na diing a neita sih uhi. 
JHN.15.23	Koipouh kei hung huain ka Pa zong a hua ahi. 
JHN.15.24	Mi dang koimah bawl ngei louh nna a lahva bawllou hileng sualna nei lou diing hi va, hizongleh tuin chu muh zong ahung muta va, huleh kei leh ka Pa ka nih un hua zong ahung hua uhi. 
JHN.15.25	Hizongleh hichu, Amahun ajiah beiin ahung hua uh, chih a daanbu va kigial thu a taangtun na diing a hung um ahi. 
JHN.15.26	Hizongleh Pa kawm apat na kawmva ka hung sawl diing, Hamuantu, Pa apat hung pawt, thutah Hagau ahung tun chiangin, ama’n ka tanchin a hesah diing hi. 
JHN.15.27	Huleh nangun zong na hesah diing uh, a chiila kipana ka kawma um na hih jiahun.
JHN.16.1	Hihlungkim louh a na um louh na diingun hi thute na kawmvah ka soi ahi. 
JHN.16.2	Kikhopna innahte ahung nohdoh diing va; ahi, koipouh nanguh hung thatin Pathian tunga silhoih bawl a, a kingaihtuah hun uh ahung tung diing hi, 
JHN.16.3	Huleh hi silte na tungvah a bawl diing uh, Pa leh kei ahung heet louh jiahun. 
JHN.16.4	Hizongleh ahun ahung tun chianga hute ka hung hilhta chih na heetdohna diingun hi silte nanguh ka hung hilh ahi. Na kawmva ka um jiahin hi thute a chiilin na kawmvah ka soi sih hi. 
JHN.16.5	Hizongleh tuin chu ahung sawlpa kawma chiah diing ka hi a; kuamahin khoi a chiah diing na hiai? chi'n na hung dong sih uh. 
JHN.16.6	Hizongleh hi thute na kawmva ka soi jiahin na lungtang uh lunggimna in a dimta hi. 
JHN.16.7	Hizongleh thutah ka hung hilh hi; Ka chiahmang nanguh diingin a hoih hi; ajiahchu ka chiahmang louhleh Hamuantu na kawmvah ahung sih diing hi; ka chiah inchu na kawmvah ka hung sawl diing hi. 
JHN.16.8	Amah ahung tun chiangin sual thu ahte, dihtatna thu ahte, huleh vaihawmna thu ahte khovel a siamlouh dan a hesah diing hi. 
JHN.16.9	Sual thu ah siamlouh a tangsah diing, kei ahung gintaat louh jiahun. 
JHN.16.10	Dihtatna thu ah siamlouh a tangsah diing, ka Pa kawma chiah a, na hung muh nawn louh diing jiahun. 
JHN.16.11	Vaihawmna thu ah siamlouh a tangsah diing, Hi khovel lal vaihawmsah a, a um taah jiahin. 
JHN.16.12	Na kawmvah thu soi diing tampi ka neia, hizongleh tuin na po zou, nai sih uh. 
JHN.16.13	Hizongleh thutah Hagau ahung tun chiangin ama’n nanguh thutah zousiah ah ahung puiluut diing; ajiahchu amah phuaahthuh in thu a soi sih diing a, hizongleh a jah photmah chu a soi zaw diing; huleh sil hung tung diingte ahung musah diing hi. 
JHN.16.14	Ama’n kei ahung paahtawi diing; ajiahchu keimaha a la diing a, nanguh ahung musah diing hi. 
JHN.16.15	Pa sil neih zousiah keia ahi; hujiahin keimaha a la diing a, nanguh ahung musah diing, ka chi ahi.
JHN.16.16	Tomchakhat nung chian nangun na hung mu nawn sih diing uh; huleh tomchakhat nung chian na hung mu kiit diing uh, Pa kawma ka chiah diing jiahin, a chi a. 
JHN.16.17	Huin a nungjuite khenkhat in, Tomchakhat nungchian nangun na hung mu nawn sih diing uh, huleh tomchakhat nungchian na hung mu kiit diing uh, Pa kawma ka chiah diing jiahin, i kawma a chih bang a chihna ahiai? chi’n a kihou va. 
JHN.16.18	Hujiahin amahun, Hi a thu soi, Tomchakhat nungchian a chih bang a chihna ahiai? a chi va. 
JHN.16.19	Huchi'n amah a dong nuam uh chih Jesu’n a he a, a kawmvah, Tomchakhat nungchian na hung mu nawn sih diing uh, huleh tomchakhat nungchian na hung mukiit diing ah, chi a ka soi na kidongtuah uh ahi maw? 
JHN.16.20	Chihtahzetin, chihtahzetin, ka hung hilh ahi, Nanguh na kap diing va, na maau diing uh; hizongleh khovel a kipaah diing; nanguh chu na lunggim diing va, hizongleh na lunggimna uh kipaahna a suaah diing hi. 
JHN.16.21	Numeiin a nauvei laiin a lunggim veu, ahun a tun taah jiahin; hizongleh nau a suaah zoh tahin hu lunggimna chu a he nawn sih, mihing khat khovel a ahung pian kipaahna jiahin. 
JHN.16.22	Hujiahin tuin lunggimna na nei uh ahi; hizongleh nanguh ka hung mu kiit diing a, na lungtang ah a kipaah diing; huleh na kipaahna ah koima’n ahung laahsah sih diing hi. 
JHN.16.23	Huni chiangin nangun bangmah na hung ngen sih diing uh Chihtahzetin, chihtahzetin, ka hung hilh ahi, Ka mina Pa kawma na nget photmah uh ama’n nanguh ahung pe diing hi. 
JHN.16.24	Tutanin ka minin bangmah na ngen nai sih uh; ngen un, na mu diing ah, na kipaah uh a kimna diingin. 
JHN.16.25	Hi thute a heemin na kawmvah ka soi hi; hizongleh a heem a na kawmva thu soi nawn lou a, Pa tungtaang chiantaha ka hung heetsah diing hun tung diing ahita. 
JHN.16.26	Hu ni chiangin ka minin na hung ngen diing uh; nanguh diingin Pa ka ngen diing ka chi ahi sih hi. 
JHN.16.27	Ajiahchu nangun kei na hung lungsiat va, huleh Pa a kuana hung ka hi chih na gintaat jiahun Pa amah ngei in nanguh ahung lungsiat hi. 
JHN.16.28	Pa a kipana hungdoh a, khovel a hung ka hi, huleh khovel nusia a Pa kawma chiah kiit diing ka hi, a chi a. 
JHN.16.29	A nungjuite’n a kawmah, Ngai in, tuin chu a heemin na soi sih a, chiantahin na soita hi. 
JHN.16.30	Huleh tuin chu sil bangkim na he a, koimah in ahung dot na kiphamoh sih chih ka hechianta uh; hikhu jiahin Pathian a kipana hung pawt na hi chih ka gingta uhi, a chi va. 
JHN.16.31	Jesu’n amah uh a dawng a, Tuin na gingta uh maw? 
JHN.16.32	Ngai un, ahun ahung tung diing; ahi, tuin zong a tungta, michin na inn chiat vah na kithehdalh diing va, ka ngenin na hung nuse diing uh; ahihvangin Pa ka kawma a um jiahin ka ngen ka hi sih hi. 
JHN.16.33	Keimaha hamuanna na neihna diingun hi thute na kawmvah ka soi ahi. Khovel ah gimthuaahna na nei diing uh; hizongleh kipaahtahin um un, ke’n khovel ka zouta hi, a chi hi.
JHN.17.1	Hi thute Jesu’n a soi a, huleh vaanlam ngain a daah a, Pa, ahun a tungta, na Tapa paahtawi in, na Tapa’n zong Nangmah ahung paahtawi theihna diingin. 
JHN.17.2	Huchia nangma’n a kawma na piah photmahte kumtuang hinna a piah theihna diing a mi zousiah tunga thuneihna na piah bangin. 
JHN.17.3	Huleh hichu ahi kumtuang hinna, Nang Pathian tah chauh leh na sawl Jesu Khrist a heet uh. 
JHN.17.4	Leitungah na min ka paahtawita; bawl diing a na hung piah nna ka tong zouta hi. 
JHN.17.5	Tuin Aw Pa, khovel um ma a na kawma ka neih paahtawina in nangmah kawm ngeiah hung paahtawi in. 
JHN.17.6	Khovel a kipana na hung piahte kawmah na min ka sulangta hi; amahuh nanga ahi a, nang kei na hung piah ahi; huleh na thu a juita uh. 
JHN.17.7	Nang ka kawma na hung piah photmah nangmaha kuan ahi chih tuin a heta uh. 
JHN.17.8	Ajiahchu nang thu na hung piahte a kawmvah ka peta a, amahun zong a pomta uh; huleh tahzetin nanga kipana pawt ka hi chih a heta va, na hung sawl ahi chih a gingtata uhi. 
JHN.17.9	Amahuh diingin ka ngetsah hi; khovel a diingin ka ngetsah sih a, nang na hung piahte diingin ka ngetsah zaw hi; ajiahchu amahuh nanga ahi uh. 
JHN.17.10	Sil zousiah keia photmah nanga ahi a, nanga zousiah keia ahi; huleh amah vah paahtawi in ka um hi. 
JHN.17.11	Tuin kei khovel ah ka um nawn sih diing, hizongleh hite khovel ah a um diing uh, kei na kawmah hung diing ka hi. Pa Siangthou, ei pumkhat i hih mahbanga amah u’zong pumkhat ahihtheihna diingun, nang na hung piahte na minin kem in. 
JHN.17.12	Khovel a amahuh toh ka um sungin na minin Amahuh ka kema, Pathian lehkhathu a taangtun theihna diingin mangthang tapa loungal khatbeeh a mangthang sih uh. 
JHN.17.13	Huin na kawmah hung diing ka hita; huleh amah va ka kipaahna a bukim theihna diingin hi silte khovel ah ka soi ahi. 
JHN.17.14	Na thu Amahuh ka peta a, khovel in amahuh a hua hi; kei khovel a ka hih louh mahbanga amah uh khovel a ahih louh jiahun. 
JHN.17.15	Amahuh khovel a kipana lamang diingin ka hung ngen ahi sih a, hizongleh migiloupa apat veeng diingin ka hung ngen ahi zaw hi. 
JHN.17.16	Amahuh khovel a ahi sih uh, kei khovel a ka hih louh mahbangin. 
JHN.17.17	Na thuin Amahuh susiangthou in; na thu chu thutah ahi. 
JHN.17.18	Kei khovel a na hung sawl mahbangin, ke’n zong amahuh khovel ah ka sawl hi. 
JHN.17.19	Amahuh jiahin ka kisusiangthou hi, thutah jala amah u’zong suhsiangthou a, a um theihna diingun. 
JHN.17.20	Hite a diing chauhin ka ngen sih a, hizongleh a thu jiah va kei hung gingta diingte a diingin zong ka hung ngen hi. 
JHN.17.21	Pumkhat ahih theihna diingun; Pa, nang keimah a na um a, kei nangmah a ka um banga amah u’zong eimaha pumkhat ahihtheihna diingun; huleh nang na hung sawl chih khovel in a gintaat theihna diingun. 
JHN.17.22	Huleh nang na hung piah loupina amah uh ka peta hi; ei pumkhat i hih banga amah u’zong pumkhat ahihtheihna diingun. 
JHN.17.23	Kei amahuh ah, Nang keiah, pumkhat a amahuh suhbukima a um theihna diingun; huleh nang na hung sawl a, kei na hung lungsiat bangin amahuh na lungsiat chih khovel in a heet na diingun. 
JHN.17.24	Pa, nang kei na hung piahte zong ka umna a kei toh um diingin ka deih hi; na hung piah loupina a muh theihna diingun; ajiahchu nang leilung siam ma pehin kei na hung lungsiat hi. 
JHN.17.25	Aw Pa dihtat, khovel in nang ahung he sih a, hizongleh ke'n chu ka hung he hi; huleh nang na hung sawl chih hite’n a heta uhi. 
JHN.17.26	Huleh a kawmvah na min ka hesahta a, ka hesah jel diing; keimah na hung lungsiatna a kawmva a um theihna diing leh, kei amah va ka um theihna diingin, a chi hi.
JHN.18.1	Jesu'n hi thute a soi zohin a nungjuite toh a pawt va, Kidron luiguam a kaan va; huleh hutah ah hu an khat a um a, huah a nungjuite toh a luut hi. 
JHN.18.2	Huleh a mansahpa Juda in zong a mun a he a; Jesu a nungjuite toh hulama a vaah veu jiahin. 
JHN.18.3	Huin Juda in siampulalte leh Pharisaite apat sepaih pawl leh miman houtute pui in, thaumeite leh meiselte leh gaal vante tawi in hutah ah ahung ta uhi. 
JHN.18.4	Hujiahin Jesu’n a tunga siltung diing zousiah he in a pawtdoh a, a kawmvah, Koi ahiai na hawl uh? a chi a. 
JHN.18.5	Amahun a dawng va, Nazareth Jesu, a chi va Jesu’n a kawmvah, Kei ka hi, a chi a. Huleh a mansahpa Juda zong a kawmvah a ding hi. 
JHN.18.6	Huin, Kei ka hi, a chih tahin a nungtawl va, leiah a puuh uhi. 
JHN.18.7	Huin ama’n, Koi ahiai na hawl uh? chi'n a dong kiit a. Amahun, Nazareth Jesu, a chi va. 
JHN.18.8	Jesu’n a dawng a, Kei ka hi chi'n ka hung hilhta; hujiahin kei hung hawl na hih uleh hite chiahsah un, a chi a. 
JHN.18.9	Nang na hung piahte khatmah zong ka mangsah sih, chia ama’n a soi a taangtun theihna diingin. 
JHN.18.10	Huin Simon Peter in namsaau khat a neih a doh a, siampulal suaahpa a saat a, a bil jiatlam a saatkhiahsah hi. Hu suaahpa min chu Malka ahi. 
JHN.18.11	Huin Jesu’n Peter kawmah, Na namsaau a paai ah siat in; ka Pa’n nou ahung piah chu ka dawn sih diai mah? a chi a. 
JHN.18.12	Huin sepaih pawlte leh, houtu lamkai leh, Judate houtute’n Jesu chu a man va, a kaan uh a. 
JHN.18.13	Amasapenin Ana kawmah a pui uh; ajiahchu amah hu kum a siampulal a pang Kaiapha sungpa ahi. 
JHN.18.14	Huleh Kaiapha chu, Mipite luang a mi khat sih a hoih hi, chia Judate kawma hilhpa ahi.
JHN.18.15	Huleh Simon Peter in Jesu a jui a, huchi bangmahin nungjui dang khu inzong a jui hi; hu nungjuipa chu siampulal meelheet ahi a, siampulal inn huang sungah Jesu toh a luut khawm a. 
JHN.18.16	Hizongleh Peter chu polamah kotkhaah bulaha ding a. Nungjui khatpen, siampulal meelheetpa chu a va pawt a, kotkhaah ngaahnu kawmah a soi a, Peter ahung puiluut hi. 
JHN.18.17	Kotkhaah ngaah nungaahnuin Peter kawmah, Nang zong hipa nungjuite laha khat hilou na hi maw? a chi a. Ama’n, Ka hi sih, a chi a. 
JHN.18.18	Huleh suaahte leh houtute hutahah a ding va, a vot jiahin hutah ah suang meihol a chih va, a awi uh. Huleh Peter zong amahuh toh ding khawmin mei a awi hi. 
JHN.18.19	Huin siampulalin Jesu kawmah a nungjuite tungtaang leh a thuhilhna tungtaang a dong a. 
JHN.18.20	Jesu’n a dawng a, Alangtangin khovel ah thu ka soi a, Judate umkhawm zingna kikhopna innte leh Pathian biahinn ah thu ka hilh zing, a guuh in bangmah ka soi sih. 
JHN.18.21	Bang diinga kei hung dong na hi viai? A kawmva bang ka soi ka thu jate kawmah dong un; ngai un, amahun ka soi a he uhi, a chi a. 
JHN.18.22	Hutobanga a soi zohin a kawma ding houtu khat in a khut in Jesu a beeng a, Siampulal bang huchi'n na dawng maw? a chi a. 
JHN.18.23	Jesu’n a dawng a, Thu gilou ka soi leh ka giitlouhna hung hesah in; hizongleh a hoih ka soi leh bang diinga hung beeng na hiai? a chi a. 
JHN.18.24	Huchi'n Ana in amah chu kaansain siampulal Kaiapha kawmah a sawlta hi. 
JHN.18.25	Simon Peter chu ding in mei a awi a. Hujiahin amahun a kawmah, Nang zong nungjuite, laha khat hilou na hi maw? a chi va. Ama’n a kiheetmohbawl a, Ka hi sih, a chi a. 
JHN.18.26	Huin, Peter in a bil a saatkhiahsahpa sanggam, siampulal suaahte khat in, Hu an a amah toh na umkhawm uh ka hung mu sih eimah? a chi a. 
JHN.18.27	Peter in a kihetmohbawl kiit a, huleh aah a khuangpahta hi.
JHN.18.28	Huin amahun Jesu chu Kaiapha inn a kipanin vaihawmna inn ah a puita va; jingkal matah ahi a; huleh amahuh chu vaihawmna inn sungah a luut sih uh; huchilouin chu a ki subuahkha diing va, chiahkaan gual vaahna a nethei sih kha diing uhi. 
JHN.18.29	Pilat chu a kawmvah ahung pawta, Hipa heehna bang ahi’ai na neih uhi? a chi a. 
JHN.18.30	Amahun a dawng va, a kawmah, Amah migilou hi sih leh na kawma hung pekhe hetlou diing ka hi uh, a chi va. 
JHN.18.31	Huin Pilat in a kawmvah, Pui unla, na dan dungjuiun vaihawmsah un, a chi a. Judate’n a kawmah, Keiuh diingin mi suhlup dan ahi sih hi, a chi va. 
JHN.18.32	Hichu bangchibanga a sih diing thu Jesu’n a soi a taangtun theihna diingin ahi. 
JHN.18.33	Huin Pilat vaihawmna inn sungah a luut kiit a, Jesu a kou a, a kawmah, Judate Kumpipa na hi maw? a chi a. 
JHN.18.34	Jesu’n a dawng a, Hukhu nangmah lungsima suaah na soi ahiai? ahihlouhleh midangin ka tungtaang thu a hi ahung hilh ahiai? a chi a. 
JHN.18.35	Pilat in a dawng a, Kei Judami ka hiai mah? Na chipihte leh siampulalte’n nang ka kawmah ahung pekhia ahi; bang ahiai na bawltaah? a chi a. 
JHN.18.36	Jesu’n a dawng a, Ka gam hi khovel a ahi sih; ka gam hi khovel a hitaleh Judate khuta piahkhiah ka hih louh na diingin ka suaahte’n a dou diing uh; hizongleh ka gam chu hi a ahi nai sih hi, a chi a. 
JHN.18.37	Hujiahin Pilat in a kawmah, Ahihleh Kumpipa na hi maw? a chi a. Jesu’n a dawng a, Kumpipa na chih chu ka hi. Huleh hikhu diing a piang ka hi a, huleh thutah heetpih diing a khovel a hung ka hi. Koipouh thutah a photmahin ka aw a ja uh, a chi a. 
JHN.18.38	Pilat in a kawmah, Thutah bang ahiai? a chi a. Huleh hikhu a soi zohin Judate kawmah a pawt kiit a, a kawmvah, Amah ah dih louhna ka mu het sih hi. 
JHN.18.39	Hizongleh chiahkaan ni a mi khat ka hung hahsah diing ahi chih tawndan khat na nei uh; Hujiahin Judate Kumpipa hung hahdohsah leng na ut viai? a chi a. 
JHN.18.40	Huin a bawnun a kikou va, Hipa hilou in, Barabba zawh, chi'n. Barabba ahihleh suammang ahi.
JHN.19.1	Hujiahin Pilat in Jesu chu a pui a, a jepta a. 
JHN.19.2	Huleh sepaihte’n linglukhuh a phan va, a khuhsah va, huleh puansandup a silhsah uh. 
JHN.19.3	Huleh, Chibai, Judate Kumpipa! a chi va, a khut un a beeng uhi. 
JHN.19.4	Pilat chu a pawt kiit a, a kawmvah, Amah ah dih louhna ka mu sih chih na heet na diingun na kawmvah ka hung puidoh hi, a chi a. 
JHN.19.5	Huin Jesu chu linglukhuh khuh leh puansandup silhin ahung pawtdoh a, Pilat in a kawmvah, En un, mihing chu a chi a. 
JHN.19.6	Hujiahin siampulalte leh houtute’n amah a muh tahun, Kros ah kilhbeh in, kros ah kilhbeh in, a chi va. Pilat in a kawmvah, Nangun pui unla, kros ah kilhbeh un; ajiahchu ke’n amah ah dih louhna ka mu sih hi, a chi a. 
JHN.19.7	Judate’n amah a dawng va, daan khat ka nei uh, Pathian Tapa a, a kibawl jiahin ka daan dungjui un sitaah ahi, a chi va. 
JHN.19.8	Pilat in hu thu a jahin a lau semta hi. 
JHN.19.9	Huleh vaihawmna inn ah a luut kiit a, Jesu kawmah, Khoi a hung kuan na hiai? a chi a. Hizongleh Jesu’n a dawng sih hi. 
JHN.19.10	Huin Pilat in a kawmah, Ka kawmah thu na soi sih maw? Kros a kilhbeh theihna leh hahkhiah theihna nei ka hi chih he lou na hiai mah? a chi a. 
JHN.19.11	Jesu’n a dawng a, Tunglam a kipana piah hi sih lechin ka tungah bangmah bawltheihna nei sih diing hi; hujiahin na kawma hung pekhepa’n sualna a lian neih zaw hi, a chi a. 
JHN.19.12	Hu nungsiah Pilat in hahdoh a tum a; hizongleh Judate’n, Hipa na chiahsah a ahihleh Kaisar lawm na hi sih diing; koipouh amah leh amah kumpipa a kibawl chu Kaisar dou ahi, chi'n a kikou va. 
JHN.19.13	Hujiahin Pilat in hu thu a jahin Jesu ahung puidoh a, huleh vaihawmna touphah, Suanglep Hebrai haama Gabbatha kichi tungah a tou a. 
JHN.19.14	Huleh hu ni chu chiahkaan kiginni ahi a, daah guupna vel ahi; huleh ama’n Judate kawmah, En un, na Kumpipa uh! a chi a. 
JHN.19.15	Hizongleh amahuh chu a kikou va, Puimang in, puimang in, kros ah kilhbeh in, a chi uhi. Pilat in a kawmvah Na kumpipa uh ka kilhbeh diing maw? a chi a. Siampu lalpente’n Kaisar loungal Kumpipa dang ka nei sih uh, chi'n a dawng uhi.
JHN.19.16	Hujiahin ama’n amah chu kros a kilhbeh diingin a kawmvah a pekheta a. Amahun Jesu chu a tu va, a puita uhi. 
JHN.19.17	Huleh amah chu a kros kipuaahin, Luguh kichi, Hebrai haama Golgotha kichi munah a chiah a; 
JHN.19.18	Hutah ah amah chu midang nih toh kros ah a kilhbehta va, a gei geelah khat tuaah, Jesu a lai ah. 
JHN.19.19	Huleh Pilat in lehkha khat a gial a, kros tungah a taah a, A gelh chu, Nazareth Jesu, Judate Kumpipa, chih ahi. 
JHN.19.20	Hi lehkha chu Judate tampiin a sim va; Jesu a kilhbehna uh khopi kawm naih ahihjiahin. Huleh hichu Hebrai haam leh, Grik haam leh, Latin haama kigial ahi. 
JHN.19.21	Huin Judate siampulalte’n Pilat kawmah, Judate Kumpipa, chi'n gial sinla, Judate Kumpipa ka hi a chi, chi'n gial zaw in, a chi va. 
JHN.19.22	Pilat in a dawng a, Ka gelh ka gial zouta, a chi a. 
JHN.19.23	Huin Jesu kros a a kilhbeh zohun sepaihte’n a puansilhte a la va, khat chiat a a tan diingun phel li a suah va, huleh a puannaah zong a la uh; a puannaah chu a khuina bei ahi a, a ngawng apat a pum a gatveh ahi. 
JHN.19.24	Hujiahin amahun, I botkeeh sih diing a, kuan tang diing aai i saan diing uh, chi'n a kihou va, Pathian lehkhathuin, Ka puansilhte a kihawm va, ka puannaah diingin aai a saan uh, chih a taangtun na diingin. Hujiahin hi silte sepaihte’n a bawl uhi. 
JHN.19.25	Huleh Jesu kros kawmah a nu leh, a nu sanggamnu, Kleopa ji Mari leh, Mari Magdalene a ding a. 
JHN.19.26	Hujiahin Jesu’n a nu leh, nungjui a lungsiatpa a kawma diing a muh in a nu kawmah, Numei, en in na tapa! a chi a. 
JHN.19.27	Huin nungjuipa kawmah, En in na nu! a chi a. Hua kipanin hu nungjuipa’n amahnu chu a inn ah a puita hi. 
JHN.19.28	Hi nungin Jesu’n sil bangkim tuin bawl zohveh ahita chih he in Pathian lehkhathu a taangtun na diingin, Ka dang a taah, a chi a. 
JHN.19.29	Hutah ah beel uain thuuh a dim khat a kitung a, spanji khat uain thuuhin a sudim va, huleh hussop chiangah a taah va, a kam ah a koihtou uhi. 
JHN.19.30	Huin Jesu’n uain thuuh a dawn zohin, Joh ahita, a chi a; huin a lu a kuun a, hagau a hahta hi.
JHN.19.31	Huleh, Judate’n, kiginni ahihjiahin a luang te uh khawlnia kros dawna a um louh na diingin(jiahchu hu khawlni chu ni loupi ahi a). Pilat kawmah a keengte uh suhtahsah a, a luang uh laahmang diingin a ngen va. 
JHN.19.32	Huin sepaihte a hung va, a kikilhbehpih tuah masatpen leh a khatpa a keeng a suhtansah va. 
JHN.19.33	Hizongleh Jesu kawm ahung phaah un ana si zouta chih ahung mu va, a keengte a sutan sih uhi. 
JHN.19.34	Hizongleh sepaihte laha khat in teipiin a naah a sun a, hutah ah sisan leh tui ahung pawtdohpah hi. 
JHN.19.35	Huleh hikhu mupa’n a heetpihta, a sil heetpih chu a dih ahi; huleh mi gintaat theihna diingun a soi dih hi chih a he hi. 
JHN.19.36	Ajiahchu Pathian lehkhathu, A guh khat zong suhtan ahi sih diing, chih a taangtun theihna diingin hi silte ahung umta ahi. 
JHN.19.37	Huleh Pathian lehkhathu dangin, Amahun a sutpa uh a en diing uh, a chi hi. 
JHN.19.38	Hi nungin Joseph, Arimathiami, Judate lau jiaha a guuh a Jesu nungjuiin Jesu luang a laah theihna diingin Pilat kawmah a va ngen a; Pilat in ana phal a. Hujiahin amah chu a hung a, Jesu luang a lata hi. 
JHN.19.39	Huleh Nikodem, a tuung a jana Jesu kawma hungpa zong a hung a, murrah leh aloe buuh sawmngaa vel ahung tawi a. 
JHN.19.40	Jesu luang a la va, Judate kivui ngeina bangin silgimtui toh puanmalngaat in a tuam uhi. 
JHN.19.41	Huleh kros a a kilhbehna mun vah hu an khat a um a; hu huanah haan thah khat, koimah kivuina ngei louh a um a. 
JHN.19.42	Hujiahin, Judate kiginni ahihjiahin hutah ah Jesu a sialta uh; haan chu naitah ahih jiahin.
JHN.20.1	Hapta ni masapenin, jingkal khua mial nalaiin, Mari Magdalene haanah a hung a, huleh haana kipat suang kiladohin a muta a. 
JHN.20.2	Huin a tai a, Simon Peter leh nungjui khatpen, Jesu’n a lungsiatpa kawmah a hung a, a kawmvah, Ha an apat in ka Lalpa a la mangta va, khoitah a a koih uh ka he sih uh, a chi a. 
JHN.20.3	Hujiahin Peter chu a pawtdoh a, nungjui dangpen zong, huleh haanlam zuanin a hung va. 
JHN.20.4	Huchi'n a nihun a taikhawm va; nungjui khatpenin Peter a makhelh a, haan ahung tung masa a. 
JHN.20.5	Ama’n kuunin a en a, puan malngaat um a mu a, ahihvangin a sungah a luut sih. 
JHN.20.6	Huin Simon Peter in a nungah ahung jui a, haan sungah a luut a, puan malngaat umte a mu a. 
JHN.20.7	Huleh a lu tuamna kisiaahna puan chu puan malngaat toh umkhawm loua a tuam a mun khata kijial a um a mu a. 
JHN.20.8	Huin haana tung masa nungjui dangpen zong a sungah a luut a, huleh a mu a, a gingtata hi. 
JHN.20.9	Ajiahchu amahun misi laha kipan a thohkiit diing ahi chih Pathian lehkhathu a he nai sih uhi. 
JHN.20.10	Huin nungjuite chu a inn lam vah a chiah kiitta uhi.
JHN.20.11	Hizongleh Mari chu haan pua ah kapin a ding a; huleh a kahpum in a kuun a, haan sunga en a. 
JHN.20.12	Huleh Jesu luang kisialna munah puan vaam silh angel nih, khat a lu lamah, khat a keeng lamah tou in a mu a. 
JHN.20.13	Amahun a kawmah, Numei, bang diing a kip na hiai? a chi va Amahnu’n a kawmah, Ka Lalpa a la mangta va, huleh a koihna uh ka heet louh jiahin, a chi a. 
JHN.20.14	Huchia a soi zohin a kinunghei a, Jesu diing a mu a, hizongleh Jesu ahi chih a he sih hi. 
JHN.20.15	Jesu’n a kawmah, Numei, bang diing a kap na hiai? koi ahiai na hawl? a chi a. Amahnu’n hu an veengpa sain a kawmah, Pu, hitah apat amah na puaahmang ahihleh na koihna hung hilhin, huchi'n ka la mang diing, a chi a. 
JHN.20.16	Jesu’n a kawmah, Mari, a chi a. Amahnu chu a kihei a, a kawmah, Rabboni, a chi a; huchu, Houtupa chihna ahi. 
JHN.20.17	Jesu’n a kawmah, Hung khoih sin; ajiah chu ka Pa kawmah ka chiahtou nai sih hi. Ahihvangin ka unaute kawmah chiah inla, a kawmvah, Ka Pa, na Pa uh, huleh ka Pathian, na Pathian uh kawmah chiahtou diing ka hi chi in, a chi a. 
JHN.20.18	Mari Magdalene chu a hung a, nungjuite kawmah Lalpa a muh thu leh hi silte ama’n a kawmah a soi hi chih a hilhta hi.
JHN.20.19	Huni mah hapta ni masapen nitaahin, Judate lau jiaha nungjuite umna kotte a kikhaah nungin Jesu a hung a, a lai vah a ding a, a kawmvah, Na tungvah hamuanna um heh, a chi a. 
JHN.20.20	Huchia a chih zohin a khutte leh a naah a kawmvah a lah a. Huin nungjuite’n Lalpa a muh phetun a kipaahta uhi. 
JHN.20.21	Huin Jesu’n a kawmvah, Na tungvah hamuanna um heh; ka Pa’n ahung sawl bangmahin nanguh ka hung sawl hi, a chi kiit a. 
JHN.20.22	Hikhu a soi zohin a tungvah hu a haihkhum a, a kawmvah, Hagau Siangthou tangta un; 
JHN.20.23	Kua sualna zong na ngaihdam phot uh ngaihdam ahi diing a, kua sualna zong na ngaihdam louh phot uh ngaihdam louh ahi diing, a chi a. 
JHN.20.24	Hizongleh Thoma, Didum a kichi, sawmlenihte laha khat, Jesu hung lai in a kawmvah a um sih a; 
JHN.20.25	Hujiahin nungjui dangte’n a kawmah, Lalpa ka muta uh, a chi va. Hizongleh ama’n a kawmvah, A khuta siihkilhna pawnte ka muh a, siihkilhna pawn sunga ka khutzung ka gu an a, huleh a naah a ka khut ka thun louhleh ka gingta sih diing, a chi a. 
JHN.20.26	Huleh ni giat nungin nungjuite inn sungah a um kiit va, Thoma zong a kawmvah a um a; huin kot kikhaah ngalin Jesu a hung a, a lai vah a ding a, Na tungvah hamuanna um heh, a chi a. 
JHN.20.27	Huin ama’n Thoma kawmah, Na khutzungin hung sawh inla, ka khutte en in; huleh na khut in hung baan inla, ka naah sawh in; gingta lou in um sinla, gingta mai in, a chi a. 
JHN.20.28	Thoma’n a dawng a, a kawmah, Ka Lalpa leh ka Pathian, a chi a. 
JHN.20.29	Jesu’n a kawmah, Thoma, nang chu na hung muh jiahin na gingta ahi a; mulou a gingtate a hampha uhi, a chi hi.
JHN.20.30	Huleh hi lehkhabua kigial lou chiamchihna dang tampi Jesu’n a nungjuite ma-ah a bawl hi. 
JHN.20.31	Hizongleh hite chu nangun Jesu chu Khrist, Pathian Tapa ahi chih na gintaat na diing uleh, na gintaat jiah va a mina hinna na neihna neihna diing va kigial ahi.
JHN.21.1	Hi silte nungin Jesu chu Tiberi diil ah, a nungjuite kawmah a kilaah kiit a; hichi bangin a kilaah hi. 
JHN.21.2	Simon Peter toh, Thoma Didum a kichi toh, Galili gam a Kana khua a um Nathanael toh, Zebedi tate toh; huleh a nungjui dang nih umkhawm ahi va. 
JHN.21.3	Simon Peter in a kawmvah, Nga man in ka chiah diing, a chi a. Amahun a kawmah, Kei u’zong na kawmah ka hung diing uh, a chi va. Huin a chiah doh va, kuang sung khatah a toupah va; hu janin bangmah a man sih uh. 
JHN.21.4	Hizongleh jingkal ahung hihin Jesu chu diil pangah a ding a; ahihvangin nungjuite’n Jesu ahi chih a he sih uhi. 
JHN.21.5	Huin Jesu’n a kawmvah, Naute, neeh diing bang aha na nei viai? a chi a. Amahun, Nei lou, chi'n a dawng va. 
JHN.21.6	Ama’n a kawmvah, Kuang gei jiatlamah sep leh u’chin na man diing uh, a chi a. Hujiahin amahun a sep va, huchi'n nga a tam mahmah jiahin a kaidoh zouta sih uhi. 
JHN.21.7	Hujiahin Jesu’n a lungsiat nungjuipa’n Peter kawmah, Lalpa ahi, a chi a. Huin Simon Peter in Lalpa ahi chih a jahin a nga mat puannaah a silh a, (guaahtanga um ahihjiahin), diil ah a tawm kheta hi. 
JHN.21.8	Huleh nungjui dangte chu leena nga kai kawmin, kuang neu khat in a hung va; (ajiahchu piaugaw apat a gamla um sih va, tong ja nih diing bang giap ahi). 
JHN.21.9	Huin piaugaw ahung tunun amahun suang meihol mei kichih leh, a tung a nga leh tanghou kikoih a mu va. 
JHN.21.10	Jesu’n a kawmvah, Tu a na nga matte uh hung tawi un, a chi a. 
JHN.21.11	Simon Peter chu a chiahtou a, nga lianpipi ja leh sawmngaa leh thum a dim leen chu piaugaw ah ahung kaidoh hi. Huchi lawma tam hizongleh leen chu a keeh sih hi. 
JHN.21.12	Jesu’n a kawmvah, An hung ne un, a chi a. A nungjuite koimah in, Lalpa ahi chih a heet jiahun, Koi na hiai? a chi ngam sih uhi. 
JHN.21.13	Huin Jesu a hung a, tanghou a la a, a kawmvah a pia a, huchibang mahin ngate zong a pia hi. 
JHN.21.14	Hichu Jesu’n sihna apat a thohkiit nung a a nungjuite kawma a kilaah a thum veina ahi.
JHN.21.15	Huchi'n an a neeh zohun Jesu’n Simon Peter kawmah, Simon, Jona tapa, hite sangin kei na hung lungsiat zaw ei? a chi a. Ama’n a kawmah, Hi, Lalpa; ka hung lungsiat hi chih na he hi, a chi a. Ama’n a kawmah, Ka belaam noute vaah in, a chi a. 
JHN.21.16	Ama’n a nihveina a kawmah, Simon, Jona tapa, na hung lungsiat ei? a chi a. Ama’n a kawmah, Hi, Lalpa; ka hung lungsiat hi chih na he hi, a chi a. Ama’n a kawmah, Ka belaamte vaah in, a chi a. 
JHN.21.17	Ama’n a thumveina a kawmah, Simon Jona tapa, na hung lungsiat ei? a chi a. Ama’n a kawma a thumveina, Na hung lungsiat ei, a chih jiahin Peter chu a lungkham a. Huin ama’n a kawmah, Lalpa nangin sil zousiah na he a; ka hung lungsiat hi chih na he hi, a chi a. Jesu’n a kawmah, Ka belaamte vaah in, 
JHN.21.18	Chihtahzetin, chihtahzetin ka hung hilh ahi, Na naupan laiin nang le nang na kawng na kigaah a, na utnalam lamah na chiah veu; hizongleh na hung upat chiangin chu na khut na jah diing a, midangin ahung gaah diing a, na ut louhna lam lamah ahung pui diing hi, a chi a. 
JHN.21.19	Hichu ama’n bangtobang sihna in ahiai Pathian a paahtawi diing chih heetsah na diing a a soi ahi. Huleh hikhu a soi zohin ama’n a kawmah, Hung juiin, a chi a. 
JHN.21.20	Huin Peter a kinunghei in, nungjui Jesu’n a lungsiat, nitaah an neeh na a zong a awm a kingai a, Lalpa, koi ahiai nang hung mansah diing? chipa in hung juiin a mu a, 
JHN.21.21	Peter in amah a muh in Jesu kawmah, Lalpa, hipa’n bang a bawl diai? a chi a. 
JHN.21.22	Jesu’n a kawmah, Ka hung masiah um diingin deih leng nang diingin bang ahiai? Nang hung juiin, a chi a. 
JHN.21.23	Huin hu nungjuipa chu a si sih diing chi'n hi thu kisoi chu unaute lahah a thang vengvungta a; Jesu’n laha kawmah, A si sih diing, a chi sih a, hizongleh, Ka hung masiah um diingin deih leng nang diingin bang ahiai, a chi zaw ahi. 
JHN.21.24	Hi silte hesah leh gelh nungjui chu hipa ahi; huleh a thu heetsah chu a dih hi chih i he hi. 
JHN.21.25	Huleh Jesu’n a bawl sildang tampi zong a um a, hute gelh kimveh diing hitaleh lehkhabu kigial diingte chu khovel in zong dawllou diingin ka ngaihtuah hi. Amen.
ACT.1.1	Aw Theophil, tuma a lehkhathot masazaw ah, Jesu silbawl leh a thuhilh pat thu zousiah ka gial ahi, 
ACT.1.2	Hagau Siangthou panpih a, A sawlleh teelte kawma thupiahte A piah zoh a, vaan a puitouh a A um ni tan a thu; 
ACT.1.3	Hu sawllehte kawmah gentheihna A thuaah nungin heetchi ana zuaulou tamtah in hing in A kiensah a, ni sawmli zet a kawmvah A kilaah a, Pathian lalgam thu A soi zing hi. 
ACT.1.4	Amah uh toh kipawl jel in, “Jerusalem khua nuse sih unla, hizongleh Pa silchiam Ka soi na jah uh chu na ngaah un,” chi’n thu A pia hi. 
ACT.1.5	Ajiahchu John in tui in a baptis ngeia; hizongleh nangun chu ni sawtlou sungin Hagau Siangthou in baptisma na tang diing uh, a chi a.
ACT.1.6	Huleh, amahun ahung kikhop un, a kawm ah, Lalpa tuin ahiai Israelte kawma lalgam na piah kiit diing? chi’n a dong va. 
ACT.1.7	Huleh, Ama’n’ a kawmvah, Pa in a hun leh a ni Amah thuthu a um diing a, a guat, nangun na heet diing uh ahi sih hi. 
ACT.1.8	Hizongleh, na tungva Hagau Siangthou ahung tun chiangin silbawltheihna na nei diing uh; huchi'n Jerusalem khua ah zong, Judia gam leh Samaria gam zousiah ah zong, huleh, kawlmong tanphain zong ka thu heetpihtute na hi diing uh, a chi a. 
ACT.1.9	Huleh, hi thute a soi zohin, a muh tangpi vah vaan a puitouh in a um a; meiin a muh phah louh vah a puimang touta hi. 
ACT.1.10	Huleh a paitouh laia, amahun vaan lam a et zing laiun, ngai in, mi nih puanvaam silh in a kawmvah ahung ding va; 
ACT.1.11	Hute’n chu, Nanguh Galili gam a mite, bang diinga vaan lam en zing a diing na hi viai? Hi Jesu, na kawm vapata vaan a puitouh a um hi, vaan a, a chiah na muh mahbangun, Amah ngei a hung kiit diing hi, a chi uhi.
ACT.1.12	Huin, Olive taang a chih vapatin Jerusalem khua ah a kiih kiitta va; huchu Jerusalem kho kawm ahi a, khawlni a chiah theihna tan ahi. 
ACT.1.13	Huleh, a luut un, Peter leh John, Jakob leh Andru, Philip leh Thoma, Bartholomai leh Matthai, Alphai tapa Jakob leh Simon Zelot leh Jakob sanggampa Juda umna pindan tungnung ah a chiahtou uh. 
ACT.1.14	Hihaw zousiah chu numeite leh, Jesu nu Mari toh, Jesu unaute toh lungsim munkhat in phatuam ngaitaha haamtei in a um zing uhi. 
ACT.1.15	Huleh, hu hun laiin Peter chu nungjuite lai ah a ding a, (a bawnun za leh sawmnih vel ahi uh). 
ACT.1.16	Mite leh unaute, Hagau Siangthou in David kam a, Jesu mantute lamkaipa Juda thu ana soilawh, hu Pathian lehkhathu khuh ahung tung diing mawng ahi. 
ACT.1.17	Ajiahchu, amah hi i lahva simtel ahi a, hi natohna ah tan a nei ahi. 
ACT.1.18	Huleh, hipa’n a sualna man in mun khat a lei a; huleh, a bohkhupin a kia a, a lai ah a pawhkeeh a, a gil zousiah a pawt vehta hi. 
ACT.1.19	Huleh, hu thu chu Jerusalem khua a um haw zousiah in ana he va; huchi'n, hu mun chu amahuh haam in, Akeldama, a chi va, Huchu sisan mun chihna ahi. 
ACT.1.20	Psalm bu ah hi thu gelh ahi, A umna suhgam in um henla, a sungah kuamah um sih heh; huleh a houtu hihna midang in tang heh, chih hi. 
ACT.1.21	Huchi’n Lalpa Jesu i lahva luut jel pawt jela awm sung siaha, 
ACT.1.22	John baptisma a kipana, i lahva apata vaan a puitouh a a um ni tanpha a hung na kithuahpihte laha mi khat, a thohkiitna hung theihpihtu diingin a um ngei diing ahi, a chi a. 
ACT.1.23	Huin mi nih a guat va, khat chu Joseph Barsaba, (a min dang Justa a chih uh) huleh khat chu Matthia ahi. 
ACT.1.24	Huleh, a haamtei va, Nang, Lalpa, mihing zousiah lungtang hetu, hi nihte laha kua zaw ahiai na teel, hung hesah in, 
ACT.1.25	Juda in amah umna mun ngeia chiah diingin hi natohna leh sawlleh hihna a puuhsan, mun luah diingin, a chih va. 
ACT.1.26	Huleh, aai a saansah va, a aai saan uh chu Matthia tung ah a tu a; huchi’n amah chu sawlleh sawm leh khatte toh simtel ahita hi.
ACT.2.1	Huleh, Pentikost ni ahung tunin, a bawnun lungsim mun khat pua in mun khat ah a umkhawm va. 
ACT.2.2	Huleh, thakhat in vaan a kipanin ging, huihpi nasatah nung bangin ahung um phut a, huleh, huhin chu a touna inn uh a sudim veh a. 
ACT.2.3	Huleh, leite amah leh amah kihawm in mei bangin a kawmvah ahung kilang a, huleh, a tung chiat vah ahung umta hi. 
ACT.2.4	Huleh, a bawnun Hagau Siangthou in a dimta va, Hagau in a haamsah bangjelin haam dang in ahung haamta uhi. 
ACT.2.5	Huleh, vaan nuaia jat zousiah laha kipan Pathian ngaihsah Juda haw Jerusalem khua ah a um va. 
ACT.2.6	Huleh, hu ging a jah tahun mipi ahung kikhawm va, huleh a haam uh mi zousiah in amahuh haam chiata a jah jiahun a lungsim un ahung buaita va. 
ACT.2.7	Huleh, a bawnun a mangbang va, thum ah a sa mahmah uh, Endih vua, hi-a haam haw zousiah Galili gam a mi ngen hilou ahi uh maw? 
ACT.2.8	Bangchidan ahiai i bawnva i pianpih haama i jah chiat uh? 
ACT.2.9	Khenkhat Parthiate, Medaite, Ela mite huleh khenkhat Mesopotamia gam a um, Kappadosia gam a um, Judia gam a um, Ponta gam a um, Asia gam a um, 
ACT.2.10	Phrigia gam a um, Pamphilia gam a um, Aigupta gam a um, huleh Cyrene khawkawm vela Libya gam a um i hi va; huleh, khenkhat Rome kho-mikhual, Judahaw leh a biahdan uh juite i hi va, 
ACT.2.11	Khenkhat Krit gam leh Arab gammi bang i hi ngal va, hizongleh Pathian silbawlloupite a soi uh eimah haam chiat in i ja uh, a chi va. 
ACT.2.12	Huleh, a bawnun thum ah a sa va, a ngaihna a he sih va, bangchidan ahitai? a chi va. 
ACT.2.13	Khenkhat in, a nuihsan va, Uain thah kham hi uh e, a chi uhi.
ACT.2.14	Hizongleh, Peter chu sawm leh khatte toh a dingkhawm a, aw ngaihtahin a kawmvah a soi a, Nanguh Judia gam a um mite leh Jerusalem khua a um zousiah haw, Hi thu he unla, ka thu zong ngai un; 
ACT.2.15	Hihaw na gintaat bangun a kham sih uhi, vaihaamsaang ahi pan hi. 
ACT.2.16	Hizongleh, hite zawlnei Joel in ana soi chu ahi; 
ACT.2.17	Pathian in, Ni nunungte ah hichi ahung hi diing, Mi zousiah tungah ka Hagau ka leih diing a; huchi'n, na tapate un kilaahnate a mu diing va, na teehsete un mang a man diing uh; 
ACT.2.18	Huleh, ka suaahpate leh ka suaahnute tungah zong ka Hagau ka leih diing a ka thu a soi diing uh; 
ACT.2.19	Huleh, tunglam vaan ah silmahte, nuailam lei ah chiamtehnate ka musah diing a; sisan leh, mei leh meikhuhu toh; 
ACT.2.20	Lalpa ni loupi leh minthangtah ahung tun ma in, ni mial a suah diing a, ha sisan a suaah diing; 
ACT.2.21	Huleh, hichi ahung hi diing a, kuapouh Lalpa min lou taphot chu hutdam in a um diing uh, a chi hi, a chih. 
ACT.2.22	Nanguh Israel mite, hi thute ngai un, Nazareth Jesu chu Pathian in Amah zang a na lahva, silmahte, silloupite leh chiamtehnate a bawlte apatin Pathian mi deih ahi chih a hesah a, huchu nangun zong na he uhi. 
ACT.2.23	Amah chu Pathian lemguat mawng leh heetlawh bangin piahkhiaha um in na pui va, misualte khut in kros ah na kilhbeh va, na sulumta uh; 
ACT.2.24	Amah chu Pathian in sihna gaahnate phelsah in, a kaithouta hi; sihna tuuhden gual ahih louh jiahin. 
ACT.2.25	Ajiahchu, David in a tungthu a soi a, Ka ma ah bangchihlaipouhin Lalpa ka mu zing a, suhliing a ka um louhna diingin ka jiatlam ah a um hi; 
ACT.2.26	Hujiahin ka lungtang a nuam a, ka lei zong a kipaah a; ka tahsa zong kinemtahin a um nalai diing hi; 
ACT.2.27	Ka hagau misi khua ah na nuse sih diing a, Na misiangthou zong muatna na musah phal sih diing. 
ACT.2.28	Nangmah in hinna lampi na hung hesah a; na meel in kipaahin na hung sudim zing diing, chi'n. 
ACT.2.29	Mite leh unaute, chihaahtu David thu hi lau louin na kawmvah ka soi thei hi, amah zaw a si a, vui zong a vuita va, a haan zong tuin i kawmvah a um nalai hi. 
ACT.2.30	Hujiahin amah chu zawlnei ahi a, sa dana, a khaalbe a kipanin a laltouphah a tou diing, Khrist, ka hung tungdoh diing chih, Pathian in kichiam in a soi hi chih a he a; 
ACT.2.31	Ama’n hichu ana heetlawhsa ahih jiahin, Khrist thoh kiit diing thu a soi ahi, amah misi khua ah nuutsiat in a um sih a, a luang zong a muat sih hi, chih. 
ACT.2.32	Hi Jesu chu Pathian in a kaithou kiitta ngeia, huchu ka bawnun heetpihtute ka hi uhi. 
ACT.2.33	Hujiahin Pathian khut jiatlam a paahtawi in a um a, huleh, Hagau Siangthou chiam chu Pa kawm apatin a mu a, na muh uleh na jah uh chu ahung leih ahi. 
ACT.2.34	David chu vaan ah a kaltou sih hi; amah ngei in, Lalpa’n ka Lalpa kawmah, Ka jiatlam ah tou zing in, 
ACT.2.35	Na gaalte na keengpeeh ngahsan a ka bawl masiah, a chi hi, a chi zaw hi. 
ACT.2.36	Hujiahin, Jesu na kilhbeh ngei uh chu Pathian in Lalpa leh Khrist hikhawm in a bawlta chih, Israel nam zousiah in chiantahin he uheh, a chi hi.
ACT.2.37	Huleh, Hi thu a jah tahun a lungtang va sut bang ahung hita va, Peter leh sawlleh danghaw kawmah, Mite leh unaute, bangchibangin ka bawlta diing viai? a chi va. 
ACT.2.38	Huin, Peter in a kawmvah, Kisiih in lunghei unla, na sual uh ngaihdam a hihna diingin Jesu Khrist min in baptisma tang chiat un, huchi'n Hagau Siangthou silpiah na tang diing uhi. 
ACT.2.39	A chiam chu nanguh diing zong, na tate uh diing zong, gamlataha um zousiahte a diingin zong Lalpa i Pathian in a kawma a kouh photmahte a diing zong ahi, a chi a. 
ACT.2.40	Huleh, thudang tamtah in a hilhchian a, Tulai khang thah giloute lahah kihumbit un, chi’n a hasot hi. 
ACT.2.41	Huin, a thu pom pouhmah in baptisma a tang va; hu ni in mi saang thum vela behlap in a um uhi.
ACT.2.42	Huleh, sawllehte thuhilh leh kipawlna ah, tanghou balkeeh in haamtei in phatuamngaitahin a um zingzing uhi. 
ACT.2.43	Huleh, mi zousiah in a lauta va; sawllehte’n silmahte leh chiamchihnate tamtah, a bawl uh. 
ACT.2.44	Huleh, a gingta zousiah a kipumkhat va, sil bangkim a kikop uhi; 
ACT.2.45	Huleh, a silneih zousiah uh a zuah va, a kisapna bangun a bawnva lahah a hawm jel uhi. 
ACT.2.46	Huleh, ni chinin lungsim munkhat in Pathian biahinn ah phatuamngaitahin a um jel va, a inn lam haw vah zong tanghou balkeeh in kipaahtah leh lungkimtahin a an uh a ne jel uh, 
ACT.2.47	Pathian a paahtawi va, mi zousiah deihsah zawng in a um veu uh. Huleh hutdamna hung mu photmahte Lalpa’n ni chinin a kawmvah a behlapsah jel hi.
ACT.3.1	Huleh, Peter leh John chu pung kuaahna, haamtei hun laiin, Pathian biahinn ah a chiahtou va. 
ACT.3.2	Huleh, kua aha pasal khat, a pian chiil apat keengbai ahung zawng va, hu pa chu Pathian biahinn a luutte kawma khutdoh diingin, biahinn kotkhaah “Kilawm” a chih uh bul ah ni chinin a lumsah veu uhi. 
ACT.3.3	Huchi’n Peter leh John Pathian biahinn a luut diing a mu a, khut ana doh hi. 
ACT.3.4	Huleh, Peter in John toh amah hah et in a en va, Keiuh hung en in, a chi a. 
ACT.3.5	Huleh, ama’n amah vapat bang aha muh a kinem a, a en a. 
ACT.3.6	Hizongleh, Peter in, dangka leh sana bangmah ka nei sih; hizongleh, ka neihsun ka hung pe diing; Nazareth Jesu Khrist min in thou inla keeng in chiah in, a chi a. 
ACT.3.7	Huin, a khut jiatlama tu in a kaithouta a; huleh, thakhat in a keengte leh a siahguhte ahung haatpahta hi. 
ACT.3.8	Huchi’n, amah chu a diangdoh a, a ding a, keeng in a chiahta a, huleh keeng a chiah a diangdiang leh, Pathian pahtawi kawm jel in, amahuh toh Pathian biahinn ah a luutta hi. 
ACT.3.9	Huleh, keeng a a chiah leh Pathian a paahtawi mi zousiah in a mu va; 
ACT.3.10	Huleh, amahun, biahinn kotkhaah Kilawm bula khutdoh a tou veupa ahi chih a he va; huleh, a tunga sil tung limdang sa mahmahin a buai hial uhi. 
ACT.3.11	Huleh, keengbai hung dampa in Peter leh John a tuuh laiin, mi zousiah in limdang a sa mahmah va, Solomon innliim a chih vah ahung taikhawm uhi.
ACT.3.12	Huleh, Peter in hu a muh in, mite a houpih a, Nanguh Israel mite, hikhu bang diinga limdangsa na hi viai? ahihlouhleh, keiuh silbawltheihna leh Pathian ka ngaihsah jiah va amah ka paisah uh bang hiala bang diinga hung en zing na hi viai? 
ACT.3.13	Abrahamte, Isaakte, leh Jakobte Pathian, i pulepate Pathian in, a tapa Jesu a tawisaangta ahi; Amah na mansah va, Pilat in hah a tup in zong amah na awi sih uhi. 
ACT.3.14	Misiangthou leh Dihtat chu na deih sih va, tualthatpa chu na kawmva piah na ngen zawta uh; 
ACT.3.15	Hinna siamtu chu na that va; hizongleh, Pathian in Amah chu misi lah apat a kaithou kiit a; hu heetpihtute ka hi uhi. 
ACT.3.16	Huleh, Amah min gin jiahin, A min in hipa na muh uleh na heet uh chu a suhaatta ahi; ahi, Amah jiaha ginna hung um in, na bawnva mitmuh in a sudam vilvelta ahi. 
ACT.3.17	Huleh, tuin unaute, na houtute un zong ana bawl bangun, na heet louh jiahun hi na bawl uh ahi chih ka he hi. 
ACT.3.18	Hizongleh, Pathian in a zawlnei zousiah kam a, Khrist in a thuaah ngei diing ahi chih ana heetlawhsah chu, huchi bangin a tungsahta ahi. 
ACT.3.19	Hujiahin, kisiih unla, na sualte uh nawtmang ahih theihna diingin kiheikiit un, huchi'n, Lalpa kawm apat halh hunte ahung tung thei diing a; 
ACT.3.20	Huleh, Jesu Khrist, nanguh diinga a guatsa chu ahung sawl diing ahi; 
ACT.3.21	Bangkim siamhoih hun a tun masangsiah Amah chu vaanin a kol tadih diing ahi, hu siamhoih diing chu Pathian in leilung pianchiil apat a zawlnei siangthou zousiah ka min a soi zouta hi. 
ACT.3.22	Bang jiahin ahiai i chih leh Mosi ngeiin i pulepate kawmah, Lalpa Pathian in keimah ahung siam bangin na unaute lahah zawlnei khat ahung siamsah diing; Ama’n na kawmva thu a soi zousiah chu na ngaihkhiahsah diing uh; 
ACT.3.23	Huleh, hichi ahung hi diing a, mi kuapouh hu zawlnei thu ngaihsahlou chu, mipi laha kipan suhmangthai ahi diing uh, a chi hi. 
ACT.3.24	Ahi, Samuel um akipat zawlnei zousiah, huleh a nung vate toh, thu ana soi photmah in huchi bangin, tulai hun tanchin ana soilawh chiat uhi. 
ACT.3.25	Nanguh, zawlneite leh thuhun tate na hi uh, Pathian in Abraham kawmah, Na haah jalin khovela nam zousiah vangpiah in a um diing uh, chi'n, i pulepate kawmah a chiam hi. 
ACT.3.26	Pathian in a Tapa Jesu kaithou in, na sualte uh kiheisansah diing leh vang hung pe diingin nanguh kawmah ahung sawl masapen ahi, a chi a.
ACT.4.1	Huleh, Peter leh John in mite kawma thu a soi laiun, siampute, biahinn houtute, huleh Sadukaite a hung va. 
ACT.4.2	Mi a hilh uleh Jesu jala misi laha kipana thohkiitna thu a hilh jiahun a lungkimta sih va. 
ACT.4.3	Huleh, a man va, nitaahlam ahih jiahin a jingni tanphain suangkul ah a khumta uhi. 
ACT.4.4	Hizongleh, thu ngaikhete laha tamtahin a tahsang va; a tamdan uh chu pasal ngen zong saang nga vel a pha uhi.
ACT.4.5	Huleh, hichi ahung hi a, a jingni in, a houtute uleh, upate leh lehkhagialtute, 
ACT.4.6	Huleh siampu lal Ana leh Kaiapha leh John leh Alexander leh siampu lal chipih zousiah chu Jerusalem khua ah a kikhawm va. 
ACT.4.7	Huleh, Peter leh John chu a lai vah a dingsah va, Bang thuneihna in ahiai, ahihlouhleh, kua min in ahiai hibang na bawl uh? chi in a dong uh. 
ACT.4.8	Huin, Peter chu Hagau Siangthou in a dim a, a kawmvah, Nanguh mipi houtute leh Israel upate haw, 
ACT.4.9	Keiuh, tunia mi haatlou khat suhhatna thu ah, amah bang chi-a hung dam ahitai, chi a na hung phuul uleh; 
ACT.4.10	Na bawnun he un, huleh, Israelmi zousiah in zong he un, Nazareth Jesu Khrist, na kilhlup uh, Pathian in misi lah apat a kaithou kiit a, Amah min ngei in hi pa chu na bawnva ma ah dam in a dingta ahi. 
ACT.4.11	Amah ahi nanguh inn bawlte’n na suang deih louh uh a ninga suang phatuampen hung hita chu. 
ACT.4.12	Midang kuamah kawmah hutdamna a um sih; vaan nuaia mihingte kawma kipia min lahah hung hundam diing min dang mawngmawng a um sih, a chi a.
ACT.4.13	Huleh, Peter leh John haansandan a muh va, huleh, lehkha siamlou leh mi mawltah ahi uh chih a heet un, thumah a sa mahmah va; Jesu kawmah ana umta uh chih a heta uhi. 
ACT.4.14	Huleh, a mi suhdam uh a kawmva ding a muhun, bangmah a soisel thei tuan sih uhi. 
ACT.4.15	Hizongleh, a vaihawmna apat va, chiahtuam diing a thu a piah nungun, a kihou va, 
ACT.4.16	Hi mite bang i lohta diai? Silmah kithang a bawl uh Jerusalem khua a um zousiah in kichiantahin a he va; ei un zong i nial thei tuam sih uhi. 
ACT.4.17	Hizongleh, mi kawma a kithan sem louhna diingin, tukalsiah hi mina kuamah kawma thu a soi nawn louhna diingun i vau diing uh, a chi va. 
ACT.4.18	Huchi in, amahuh a kou va, Jesu min a thu soi kiit hetlou diing leh hilh hetlou diingin thu a pia uhi, 
ACT.4.19	Hizongleh, Peter leh John in chu a kawmvah, Pathian mitmuh in, Pathian thu man sangin nanguh thu man a hoihzaw eimah? ngaihtuah un. 
ACT.4.20	Keiun zaw ka sil muh uleh, ka jahte uh soi louin ka um thei sih uh, a chi uhi. 
ACT.4.21	Huin, amahuh chu a vau naah sem va, a hahta uh, mipi jiahin gawtna lemtaang a mu sih uhi; a silbawl uh jiahin mi zousiah in Pathian a paahtawi ngal va. 
ACT.4.22	Silmah a, a suhdampa uh kum sawmli sanga tam zaw ahi ngal a.
ACT.4.23	Huleh Peter leh John a pawt un a lawite uh kawmah a chiah va, siampu lalte leh upate’n a soi zousiah uh a hilh uhi. 
ACT.4.24	Huleh, amahun a jah tahun, kituaahtah leh aw ngaihtahin; Pathian kawmah, Lalpa, nang chu vaan leh lei huleh, tuipite leh a sunga um zousiahte siamtu Pathian na hi. 
ACT.4.25	Nang, na suahpa David ka min hi thu na soi hi. Bangchidana Jentelte lungthah ahi viai? huleh mite’n bangchidanin ahiai sil phatuamlou a ngaihtuah uh? 
ACT.4.26	Khovel kumpite a ding va, vaaihawmte zong a kikhawm uh, Lalpa leh Khrist kalh in, chi'n. 
ACT.4.27	Na Tapa siangthou, na thaunuh Jesu tungah, Herod leh Pontia Pilat toh, Jentelte leh Israelmite toh a kikhawm tahzet uhi. 
ACT.4.28	Na khut leh na lungsim a hung tung diing a na guatlawh taphot bawl diingin. 
ACT.4.29	Huleh, tuin, Lalpa, ahung vaudan uh en dih; huleh, na suahte’n haangsantah a na thu a soi theihna diing uh pia in, 
ACT.4.30	Mite sudam diing a na khut jah in; Na Ta siangthou Jesu min jala chiamchihna leh silmahte bawl in, a chi va. 
ACT.4.31	Huleh, a haamtei zohun a umkhawmna uh ahung kiliing a; huleh, a bawnun Hagau Siangthou in ahung dim vehta va, huchi'n, Pathian thu chu haangsantahin a soita uhi.
ACT.4.32	Huleh, a gingta mipite chu, lungsim munkhat leh ngaihtuah munkhat in awm va; a lahva khat in zong a sil neih chu kei a tuam ahi, a chi sih a; sil zousiah a kikop jel zaw uhi. 
ACT.4.33	Huleh, sawllehte’n silbawltheitahin Lalpa Jesu thohkiitna thu chu a hilh zing va; a bawnva tung ah khotuahna nasatah a um hi. 
ACT.4.34	A lahva zong tasam kuamah a um sih uh; gamte, ahihlouhleh, innte neite’n a zuah va, a sil zuahte uh man ahung tawi va, 
ACT.4.35	Sawllehte keeng bul ah a koih jel uhi; huleh, michin kawmah deihdong ching hun chiat in a hawm jel uhi. 
ACT.4.36	Huleh, Jose, sawllehte’n Barnaba a chih uh (hu min umdan chu, Hamuanta, chihna ahi) Levi chi, Cyprus gam mi ahi a. 
ACT.4.37	A gam neih chu a zuah a, a man ahung tawi a, sawllehte keeng bul ah a koihta hi.
ACT.5.1	Hizongleh, mi khat a min Anania in, a ji Saphira toh a neih uh a zuah va, 
ACT.5.2	Huleh, a ji heet in a man khenkhat a iimta a, huleh, khenkhat hung tawi in sawllehte keeng bul ah a koih hi. 
ACT.5.3	Hizongleh Peter in, Anania, Hagau Siangthou heem diing leh, gam man khenkhat iim diingin, bang diinga setan in na lungsim sudim ahiai? 
ACT.5.4	A um sungsiah nang a hi zing lou ahiai mah? na zuah nungin zong na thuthu in a um sih eimah? bang diinga hi thute na lungtang a ngaihtuah? mihing heem na hi sih a, Pathian heem na hi zaw, a chi a. 
ACT.5.5	Huleh, Anania in hu thu a jah tahin a puuh a, a sita a; huleh, hu thu ja zousiah chu a lau mahmahta uhi. 
ACT.5.6	Huleh, tangvalte’n a thou va, a tuam va, a zawngdoh va, a vuita uhi. 
ACT.5.7	Huleh, daahkal thum diing vel nungin, a ji, sil umdan he loupi in ahung luut a. 
ACT.5.8	Huin, Peter in a kawmah, Hung hilh in, gam hizat chauh in ahi maw na zuah uh? a chi a. Huleh, ama’n, Hi, hizat chauh in ahi, a chi a. 
ACT.5.9	Huin, Peter in a kawmah, Bang diinga Lalpa Hagau ze-et diing a kithutuah na hi viai? ngai in, na pasal vuite keeng kotkhaah bul ah ahung umta, nang zong ahung zawngdoh diing uh, a chi a. 
ACT.5.10	Huin, thakhat in a keeng bul ah a puuhpah a, a sita hi; huin, tangvalte ahung luut va, amahnu chu si in ahung mu va, a zawngdoh va, a pasal kawmah a vuita uhi. 
ACT.5.11	Huin, kouhtuam zousiah leh hu thu ja pouhmahte’n a lau mahmah uhi.
ACT.5.12	Huleh, Pathian in sawllehte khut in mi lahah chiamchihna leh silmah tamtah a bawl jel hi; (Huin amahuh a bawnun lungsim mun khat in Solomon innliim ah a um uhi. 
ACT.5.13	Huleh, midang kuamah a lahvah a tel ngamta sih uhi; hizongleh mite’n amahuh a paahta ngal uhi. 
ACT.5.14	Gingthah numei leh pasal tampi tah Lalpa kawmah ahung kibehlap deuhdeuh uhi). 
ACT.5.15	Huchi'n mi damloute hung pui in, lupnate bang, talaaite bangah, kotzing vai ah a lumsah va, Peter a chiah kawma, a liim in khenkhat beeh a liah theihna diingin, a chi va. 
ACT.5.16	Huleh, Jerusalem kiima khuate akipat mipite zong damloute leh dawiniin suhgimte hung puiin ahung khawm va; hute zong ahung dam vehta uhi.
ACT.5.17	Huin, siampu lal leh a lawite zousiah a hung va, (hu a lawite chu Sadukai pawl ahi uh) a thangse mahmah va, 
ACT.5.18	Huleh sawllehte chu a man va, vaantaang khumna ah a khumta uhi 
ACT.5.19	Hizongleh, Lalpa angel in jan in suangkul kotkhaahte hung hong in amahuh a puidoh a, 
ACT.5.20	Pathian biahinn ah va ding unla, mi kawmah hi hinna thu zousiah va soi un, a chi a. 
ACT.5.21	Huleh, hu thu a jahun jingkal matahin Pathian biahinn ah a va luut va, thu a va hilh uh. Hizongleh, siampu lal leh a lawite a hung va, vaihawmte leh Israel suan upate tengteng a koukhawm va, sawllehte va pui diingin suangkul ah mi a sawl uhi. 
ACT.5.22	Hizongleh, houtute a va chiah va, suangkul ah amahuh a va muta sih va, ahung kiihkiit uhi. 
ACT.5.23	Suangkul bittaha kikhaah in leh a veengtute zong kotkhaah bula ding in ka mu ngal va, hizongleh ka hon uleh a sungah kuamah ka mu sih uh, chi'n a soi hi. 
ACT.5.24	Pathian biahinn houtu leh siampulalte’n hu thute a theih un hi-hi bang chiphet in ahung thangta de aw, chi'n, a thu ah a mangbang mahmah va. 
ACT.5.25	Huin, mi khat a hung a, a kawmvah, ngai un suangkul a na mikhumte un Pathian biahinn ah dingin mi a hilh uh, chi'n ahung soi a. 
ACT.5.26	Huchi’n houtupa chu upate toh a va chiah va, vantaang a lau jiahun bawlse louin ahung pui va, huchilou hileh suang in ana sep diing uh. 
ACT.5.27	Huleh, amahuh ahung puitung phetun, vaihawmte ma ah a dingsah va; huin siampulal in a kawmvah, 
ACT.5.28	Hi min a thuhilh kiitta lou diingin thu khauhtahin ka hung peta uh hilou maw? he un, na thuhilh un Jerusalem khua na sudim vehta uh, huleh hi mipa sisan hung khuhsah tum na hi uh, chi'n a dong a. 
ACT.5.29	Huin, Peter leh sawlleh dangte’n, Mihing thu sangin Pathian thu ka man zawh diing uh ahi. 
ACT.5.30	Jesu, nangun singa na khai va na suhluppa uh, i pulepate Pathian in a kaithouta hi. 
ACT.5.31	Amah ngei chu Pathian in Kumpipa leh Hundampa a um diingin a jiatlam ah a hihlianta a, Israelte kawma kisiih a lungheina leh sual ngaihdamna pe diingin. 
ACT.5.32	Huleh, keiuh hi thute heetpihtute ka hi uh; huchimahbangin Hagau Siangthou, Pathian in a thu jui photmahte kawma a piah taah zong heetpihtu ahi nalai hi, a chi va, a dawng uh. 
ACT.5.33	Huleh, amahun hu thu a jahun a sin uh a khoih mahmah a, suhlup a tumta uhi. 
ACT.5.34	Huin, vaihawmtute lahah mi khat a min Gamaliel, Pharisai, daan siam mi zousiah laha minthangtah khat ahung ding a, hu sawllehte chu puidoh tadih diingin thu a pia a. 
ACT.5.35	Huin, a kawmvah, Nanguh Israel mite aw, hi mite tunga na sil bawl guat uh pilvaang un, 
ACT.5.36	Tuma in zong, Theoda, milian ka hi chi'n ahung um a; hupa kawmah chu mi tamtah, zali vel ana um va; amah chu suhlup in a umta a; huleh a thu na jui photmah a bawnun a dalhjahta va, bangmah ahita sih uhi. 
ACT.5.37	Hupa nungin mingelh laiin, Galili gam mi Juda ahung um kiitta, huleh, a kawmah mi tamtah a hiip a; hizongleh amah zong a sita a; huleh, a thu juite zousiah zong a dalhjahta uhi. 
ACT.5.38	Huchi'n, tuin ka hung hilh ahi, hi mite khoih dah unla, huchi'n um mai uheh. Hi a siltup uh leh a silbawl uh mihing akipan ahih inchu ahung mang diing hi; 
ACT.5.39	Ahihvangin, Pathian bawldoh ahih inchu, amahuh na sumang thei sih diing uh, huchilouin zaw Pathian dou na hi zenzenkha diing uhi, a chi a. 
ACT.5.40	Huleh, a soi chu lem a sata va; huchi'n sawllehte chu a kou va, a jep va, a jep zohun, Jesu min a thu soi kiit hetlou diingin thu a pia va, a hahta uhi. 
ACT.5.41	Huleh, amahuh chu vaihawmte lah apatin a pawtkhia va, hu min jiaha zumna thuaah taah a guat ahih jiahun a kipaah mahmah uhi. 
ACT.5.42	Huleh, ni chinin Pathian biahinn leh inn chinah Jesu chu Khrist ahi chia thu hilh leh soi a tawp sih uhi.
ACT.6.1	Huleh, hulaia nungjuite a punpun laiun, a nichin sil hawm vah a meithaite uh a ngaihsah louh veu jiahun, Grik haam zang Judate chu Hebraite tungah a phunta va. 
ACT.6.2	Huin, sawmlehnihte’n nungjui mipite a kou va, Pathian thusoi tawpsan a dohkaan a neeh diing nna ka toh unchu a hoih sih diing hi. 
ACT.6.3	Hujiahin, unaute, na lahva Hagau Siangthou leh pilna a dim, mi min hoih ngen sagih teel un, amahuh chu hi sil ngaihtuahin i bawl diing uh. 
ACT.6.4	Keiuh chu haamtei leh thunatong in ka um zom zing zaw diing uh, a chi va. 
ACT.6.5	Huleh, hu thu in mi zousiah a kipaahsah a; huchi'n Stephen, ginna leh Hagau Siangthou a dim toh, Philip toh, Prokora toh, Nikanor toh, Timon toh, Parmena toh, Judate biahdan jui, Antiok khua a mi Nikola toh a teel va; 
ACT.6.6	Amahuh chu sawllehte ma ah a dingsah va, a haamtei zohun a tungvah a khut uh a nga uhi. 
ACT.6.7	Huleh, Pathian thu ahung dalh a; Jerusalem khua ah nungjuite a pungta mahmah uhi; huleh siampute lahah zong mi tamtah ginna lam ah a thumangta uhi.
ACT.6.8	Huleh, Stephen, ginna leh silbawltheihna a dim in mi lahah silmah leh chiamchihna loupitahte a bawl veu hi. 
ACT.6.9	Huin, Libertinete, Cyrenia khua ate, Alexandria khua a mite kikhopna a chih va mi khenkhat leh Silisia gam a leh Asia gam a te kikhopna a mi khenkhatte ahung kisa va, Stephen ahung kinialpih uhi. 
ACT.6.10	Hizongleh, a pilna leh a soipihtu Hagau chu a nialkhe theita sih uhi. 
ACT.6.11	Huin, mite a chiilgu va, hute’n chu, Mosi leh Pathian a soisiat ka ja uh, a chi va. 
ACT.6.12	Huleh, mite, upate, lehkhagialtute a chiilsia va, Stephen chu a sual va, a man va, vaihawmtute kawmah, a pui uhi. 
ACT.6.13	Huleh, heetpihtu dihloute a bawl va, hute’n chu, Hipa’n hi mun siangthou leh daan a soise zingzing hi. 
ACT.6.14	Ajiahchu hi Nazareth Jesu’n hi mun siangthou a suse diing a, Mosi in daan ahung piahte a sudanglam diing chi a, a soi ka ja uh, a chi va. 
ACT.6.15	Huin, vaihawmna a pute zousiah in Stephen a ensaal chiat va, a meel chu angel meel bangin a mu uhi.
ACT.7.1	Huin, siampulal in, hi thute a dihna eimah? a chi a. 
ACT.7.2	Huin, Stephen in, Mite, unaute leh pate, ngai un; I pu uh Abraham, Haran khua a a um ma a, Mesopotamia gam a a um laiin, Loupina Pathian, chu a kawmah ahung kilaah a, 
ACT.7.3	A kawmah, Na gam akipat leh na chite lah apat pawt inla, gam ka hung etsah diing lamah hung pai in, a chi a. 
ACT.7.4	Huin, amah chu Kaldaite gam a kipat a paikhia a, Haran ah a va umta hi; huleh a pa a sih nungin Pathian in hu apatin, hi tua na teenna gam vah a peem luutsahta hi. 
ACT.7.5	Huleh, hi-ah chu mun luah diing bangmah, a keeng ngahna diing khop zong a pe sih a; hizongleh, amah leh a nunga a suante tanphaa gou diingin piah a chiam hi, ta a neih ma pehin. 
ACT.7.6	Huleh, Pathian in hichibangin a soi hi; A suante mi gam ah a taam diing va, suaah in a khawi diing va, huleh kum za li a bawl genthei diing uh. 
ACT.7.7	Huleh, Pathian in suaah a, a umna diing uh nam chu Keima’n ka ngaihtuah diing a, huzoh chiangin ahung pawt diing va, hi munah ka na a tong diing uh, a chi hi. 
ACT.7.8	Huleh, Pathian in a kawmah zehtan thuhun a pia hi; huchi’n Abraham in Isaak ahung hing a, huleh, a ni giat niin a zeh a tan a; huleh Isaak in Jakob ahung hing a; huleh Jakob in chihaahtu sawm leh nihte ahung hing hi. 
ACT.7.9	Huleh, chihaahtute chu thangsiatna a hung dim in Joseph chu Aigupta gam lamah a zuah va; hizongleh, Pathian a kawmah a um a. 
ACT.7.10	A gimthuaahnate zousiah apat a hundoh jel a, Aigupta gam kumpipa Pharaoh aang sungah deihsahna leh pilna a pia a; huchi'n amah chu Aigupta gam leh a inn a mi zousiah tungah houtu in a bawlta hi. 
ACT.7.11	Huin, Aigupta leh Kanan gam zousiah ah kial ahung tunga, gimthuaahna nasatah ahung umta a; i pulepate un neeh diing mawngmawng a muta sih uhi. 
ACT.7.12	Hizongleh, Jakob in Aigupta gam ah buh a um chih a jah tahin i pute uh a sawldoh a, huchu a chiah patna masapen uh ahi. 
ACT.7.13	Huleh, a nihvei chiahna vah, Joseph chu a unaute a kihesah a; huleh, Joseph unaute chu Pharaoh a hesahta uhi. 
ACT.7.14	Huin, Joseph in a pa Jakob leh a unaute zousiah a kousah a; a bawnun sawmsagih leh nga ahi uh. 
ACT.7.15	Huchi'n, Jakob chu Aigupta gam ah a chiahsuh a, huleh, amah leh i pute uh a sita va, 
ACT.7.16	Huleh a luang uh Sikem khua a potungva, Abraham in Sikem khua a Emmor tapate laha dangka sum a, a lei, haanah a vuita uhi. 
ACT.7.17	Hizongleh, Pathian in Abraham kawma a thuchiam a tun hun ahung nai tahin, hu mite chu Aigupta gam ah hung pungin ahung tam deuhdeuhta va. 
ACT.7.18	Joseph he lou kumpipa dang ahung um masiahin. 
ACT.7.19	Hu mi’n i chite a a zeheem a, i pulepate uh a suduhdah a, a naungeehte uh hing lou diingin a paidohsah veu hi. 
ACT.7.20	Hulaiin Mosi ahung piang a, a meel a hoih mahmah a, a pa inn ah ha thum a vaah va. 
ACT.7.21	Huleh, amah a paihdoh un, Pharaoh tanu in a la a, amah tapa diingin a vaahta hi. 
ACT.7.22	Huleh, Mosi chu Aigupta gam mite pilna zousiah a hilh va, huchi'n, thu leh silbawl ah a loupi mahmah hi. 
ACT.7.23	Huleh, ama’n chu kum sawmli ahung hihin, a unau, Israel haahte chu kan ahung utta a. 
ACT.7.24	Huleh, a lahva mi khat dihloutaha suhgima um a mu a, a hun a, suhduhdah a umpa phuba a laahsah a, Aiguptami chu a sulum hi. 
ACT.7.25	Ajiahchu ama’n amah khut in Pathian in amahuh hundoh diing ahi, chih a unaute’n he diing a sa a; hizongleh, amahun a he sih uhi. 
ACT.7.26	Huleh, a jingin a lahva mi nih a kisual laiun a kawm uh ahung tunga, Pute, unau na vevua; bang diinga dihloutaha kibawl na hi viai? chi'n lep a tum a. 
ACT.7.27	Hizongleh, a innveengpa tunga sil gilou bawl zawpa in Mosi chu a sawndoh, a, Kuan nang ka tungva houtu diing leh vaihawm diingin ahung bawl ei? 
ACT.7.28	Jaanni a Aiguptami na thah banga, hung thah tum na hi maw? a chi a. 
ACT.7.29	Huin, hi thu jiahin Mosi chu a taimangta a, Midian gam ah a taamta a, huah chu tapa nih a va nei hi. 
ACT.7.30	Huleh, kum sawmli a bei nungin, Sinai taang gamdai ah, sawlbawh a mei kuang lahah, Lalpa angel khat a kawmah ahung kilaah a. 
ACT.7.31	Mosi’n hi a muh in a silmuh chu limdang a sa a; en diing a ava naih laiin, Lalpa aw in a kawmah, 
ACT.7.32	Kei, na pulepate Pathian chu ka hi, Abraham Pathian, Isaak Pathian, Jakob Pathian, a chi a. Huin, Mosi chu a kithing a, a en ngamta sih hi. 
ACT.7.33	Huin, Lalpa’n a kawmah, Na keeng apat na keengtophah suut in; ajiahchu na dinna mun lei siangthou ahi. 
ACT.7.34	Aigupta gam a ka mi umte gentheihdan chu chiantahin ka mu zing ahi, huleh, a thuum uh zong ka zata a, amahuh hundoh diing a hungsuh ka hi. Hungin Aigupta gam ah ka hung sawl diing, a chi a. 
ACT.7.35	Hi Mosi, houtu leh vaihawmtu diingin kuan ahung bawl ei? chi a, a huat uh chu, sawlbawh laha a kawma hung kilaah angel kithuahpihsah in, Pathian in amah ngei chu houtu leh hundohtu hikhawm diingin a sawlta hi. 
ACT.7.36	Ama’n chu Aigupta gam ahte, Tuipi san ahte, huleh gamdai ahte kum sawmli sung silmah leh chiamchihnate a muhsah nungin, amahuh a puidohta hi. 
ACT.7.37	Israel suante kawma, Lalpa na Pathian un keimah ahung bawl bangin na unaute laha mi zawlnei khat ahung bawlsah diing a, amah thu na ngaikhe diing uh, chitu hu Mosi chu hih ahi. 
ACT.7.38	Sinai taanga amah toh kihou angel leh i pulepate toh gamdai a kouhtuamte laha um, i kawma piahsawn diing a thu hingte latu chu hipa ahi. 
ACT.7.39	I pulepate’n a thu a jui ut sih va, a hua va, huleh Aigupta gam a lunggulh kiit va, 
ACT.7.40	Aaron kawmah, I ma pui diingin pathiante hung bawlsah in, ajiahchu hi Mosi Aigupta gam a hung puidohpa laha tanchin ka he nawnta sih uh, a chi uh. 
ACT.7.41	Huleh, hulaiin bawngnou lim a bawl va, a lim chu gan that in a bia va, huleh amahuh khutsuaah tungah a nuamta uhi. 
ACT.7.42	Huin, Pathian in a kiheisan a, vaan a aahsite a biah theihna diingun, amahuh a nuseta hi; zawlneite lehkhabu a, Israel chite aw, gamdai ah kum sawmli sungin sa leh gan that in kei na hung bia ngei uh maw? 
ACT.7.43	Moloch biahbuuh (puan inn) leh na pathian uh Remphan aahsi zong biah diing a, a lim na bawlte uh, na zawng zaw veu va; huleh, ke’n nanguh Babylon khawkhen lamah ka hung puimang diing, chih gelh bangin. 
ACT.7.44	A lim a muh banga bawl diing a Mosi hilh tu’n a guat bangin, i pulepate un hu gamdai ah heetsahna biahbuuh (puan inn) a nei va. 
ACT.7.45	Humah chu, i pulepate haah sawnte’n Pathian in i pulepate ma-a Jentel a delhdohte gam a luah laiun, Joshua luut gualin a luutpih va; David hung umtanphain huah chu a um zingta hi. 
ACT.7.46	Hu David in chu Pathian mitmuh in deihsahna a mu a, Jakob Pathian diingin biahbuuh bawlsah a ut a. 
ACT.7.47	Hizongleh, Solomon in hu inn chu a bawl zawta hi. 
ACT.7.48	Ahihvangin, Tungnungpen chu khuta bawl inn bangah a um sih hi; zawlnei in, 
ACT.7.49	Lalpa’n, Vaan ka touphah ahi a, lei ka keeng ngahna ahi; inn bang chi bangin na hung bawlsah diing viai? Ka khawlna mun zong bang ahiai? 
ACT.7.50	Ka khut in hi sil zousiah a bawl hi lou amaw? a chi hi, chi a, a soi bangin. 
ACT.7.51	Mi chihmoh, lungtang leh bil jehtan louhte haw, Hagau Siangthou na doudaal zing uhi; na pulepate uh bawl bangin na bawl zing uhi. 
ACT.7.52	Na pulepate un zawlneite laha kua ahiai a suhduhdah louh uh um? huleh Mi dihtah hung diing thu soilawhte chu a sulum va; hu Midihtah mansahtu leh thattute tuin, nanguh ngei na hi uhi. 
ACT.7.53	Daan angelte piahsawn munapi a jui tuanloute aw, a chi hi.
ACT.7.54	Hi thute a jah tahun a sin uh a khoih a, Stephen chu ha a gial khum va. 
ACT.7.55	Hizongleh, amah chu Hagau Siangthou a dim in vaanlam a ensaal a Pathian loupina leh Pathian jiatlam a Jesu ding a mu a. 
ACT.7.56	Ngai un, vaan kihong a, huleh, Pathian jiatlam a mihing Tapa ding zong ka mu hi, a chi a. 
ACT.7.57	Huin amahuh chu aw ngaihtahin a kikou va, a bil uh a huum va, thakhata pang in a noh uh a; 
ACT.7.58	Huleh, khua apatin a delhdoh va, suang in a sep va, huleh a heetpihtute’n tangval khat a min Saul keeng bul ah a puante uh a koih uhi. 
ACT.7.59	Huleh, Stephen in, Lalpa Jesu ka hagau la in, chi a Pathian a kouh laiin suang in a sep souhsouh uhi. 
ACT.7.60	Huleh, amah chu a khupdin a, aw ngaihtahin a kikou a, Lalpa, hih a sualna uh a tungvah mohposah sin, a chi a. Huleh, hi thu a soi zohin a ihmuta hi.
ACT.8.1	Huleh, Saul in zong Stephen sih chu lem a sa hi. Hu hun laiin Jerusalem khua a kouhtuam umte chu nasatahin a sawi panta va; huchi'n sawllehte chauh loungal chu Judia leh Samaria gam khochinah a dalhjah vehta uhi. 
ACT.8.2	Huleh, Pathian ngaihsah kuate aha in Stephen chu a vui va, nasatahin a suun uhi. 
ACT.8.3	Saul in ahihleh, kouhtuam pawlte a suduhdah mahmah a, inn chinah a luut a, numei pasal a kaidoh a, suangkul ah a khum hi.
ACT.8.4	Huleh a dalhjahte chu khochin ah a chiah va thu a soita uhi. 
ACT.8.5	Huin, Philip chu Samaria khopi ah a chiahsuh a, a kawmvah Khrist thu a soi hi. 
ACT.8.6	Huleh, a silmah bawlte a jah va, a muh un mipite’n Philip thusoi chu lungsim munkhat in a ngaihsah uhi. 
ACT.8.7	Dawiniinte, aw ngaihtaha kikou a, mi tampi a matte uh sunga kipat ahung pawt va; huleh zeng leh keengbaai tamtahte zong ahung damtaah jiahun; 
ACT.8.8	Huleh, hu khopi ah kipaahna nasatah a umta hi. 
ACT.8.9	Hizongleh, a min Simon kichi mi khat a um a, ama’n chu, milian ka hi chi'n, tum a la min hu khopi ah mitphialdawi zang in Samarimite limdangsatahin a koih veu a. 
ACT.8.10	Mi zousiah in, a neupen apat a lianpen tanphain, Hi mi hi Pathian silbawltheihna loupi a chih uh ahi, chi'n a thu a ngaihsah veu uh. 
ACT.8.11	Huleh, mitphialdawi a hun sawttah limdangsataha ana koih taah jiahin a thu a ngaihsah uhi. 
ACT.8.12	Hizongleh, amahun chu Pathian gam leh Jesu Khrist Tanchinpha, Philip soi a gintaat un, a numei a pasal in baptisma a tangta uhi. 
ACT.8.13	Huin, Simon nasanin zong ahung gingta a; huleh, baptisma a tan nungin, Philip kawmah a um zing a, chiamchihna leh silmah nasatah kibawlte muin, limdang a sa thei mahmah hi.
ACT.8.14	Huin, sawlleh Jerusalem khua a umte’n, Samarite’n Pathian thu a awita uh chih a heet un, a kawmvah Peter leh John a sawl va. 
ACT.8.15	Hu mite chu a va tunsuh un Hagau Siangthou a tan theihna diingun a haamteisah va; 
ACT.8.16	Hu ma in chu a lahva kuamah tungah a tung nai sih hi; Lalpa Jesu min a baptisma tang chauh ahi nalai uhi. 
ACT.8.17	Huin, sawllehte’n a tungvah a khut uh a nga va, Hagau Siangthou a tangta uhi. 
ACT.8.18	Huleh, Simon in sawllehte khut ngah jiaha, Hagau Siangthou piah ahi chih a muh in. 
ACT.8.19	Hitobang thuneihna hung pe ve un, kua tungah hizongleh khut ka ngahna phot in Hagau Siangthou a muh vena diingun, chi'n sum piah a tum a. 
ACT.8.20	Hizongleh, Peter in a kawmah, Na sum nangmah toh mangkhawm heh, Pathian silpiah dangka sum a lei na tup jiahin. 
ACT.8.21	Hi thu ah tellah na tel sih a, tan zong na nei ngal sih hi, na lungtang Pathian muh a, a dih louh jiahin. 
ACT.8.22	Hujiahin na mohna kisiih inla, Pathian kawmah haamtei in, huchi'n na lungtang a na ngaihtuah hi ahung ngaidamkhamoh sih diing. 
ACT.8.23	Ajiahchu sil khaatna sinkha ah leh, bohsiatna kaan gawmna ah na um hi, chih ka he hi, a chi a. 
ACT.8.24	Huin, Simon in a dawng a, Na sil soite uh bangmah ka tunga a tun louhna diingin nangun Lalpa kawmah hung haamteisah un, a chi a. 
ACT.8.25	Huin, amahun Lalpa thu chu a heetsah leh a soi zoh nungun, Jerusalem khua ah a chiah kiitta va, Samarite kho tamtah ah Tanchinpha a soita uhi.
ACT.8.26	Huleh, Lalpa angel in Philip a houpih a, Thou inla, simlama Jerusalem khua akipan a Gaza kho sunsuh lampi, hu gamdai ah chiah in, a chi a. 
ACT.8.27	Huleh, amah chu thou in a chiahta a; huleh, ngaidih, Ethiopia gam a mi khat, Ethiopia kumpinu Kandake nuaia michilgeh lal tah, a gou zousiah koltu chu Jerusalem khua ah Pathian be diingin a va chiah a. 
ACT.8.28	Ahung pai kiit lam in a kaangtalai a toukawm in zawlnei Isaiah lehkhabu a sim hi. 
ACT.8.29	Huin, Hagau in Philip kawmah, Hu kaangtalai va naih inla, va kithuahpih in, a chi a. 
ACT.8.30	Huin, Philip chu a kawmah a va tai a, zawlnei Isaiah lehkhabu a sim a ja a, Na sim chu na theisiam nai? a chi a. 
ACT.8.31	Huleh, ama’n chu, Kuamah hung hilhchet louhin bang ka chi theihsiam diai? a chi a. Huleh, Philip chu kaldohtou a, a kawma tou diingin a zawn a. 
ACT.8.32	Pathian lehkhabu a simna mun chu hih ahi, Thah diing belaam bangin Amah chu a pui va; huleh belaamnou a mulmeettu ma a, a sip khiinkhian bangin, Ama’n zong a kam a keeh sih; 
ACT.8.33	A thunuaigolh laiin a tunga thudih soina laahmang ahi a; a haahte tanchin kuan ahiai hung soi diing? Leitung akipanin a hinna laahsah ahi ngal a, chih. 
ACT.8.34	Huleh, michilgeh in Philip a houpih a, a kawmah, Ka hung ngen hi, hi thu hi zawlnei in kua thu a soina ahiai? amah thu ahiai, mi dang thu? a chi a. 
ACT.8.35	Huin, Philip in a kam a kaah a, hu Pathian lehkhathu ngei apanin a kawmah Jesu thu a soita hi. 
ACT.8.36	Huleh, lampi a, a pai laiun tui umna mun khat ahung tungva; huleh michilgeh in, Endua, hi ah tui um, baptisma ka tanna diing bangin ahung daal ei? a chi a. 
ACT.8.37	Huin, Philip in, Na lungtang zousiaha na gintaat leh, na tang thei hi, a chi a. Huleh, ama’n a dawng a, Jesu Khrist chu Pathian Tapa ahi chih ka gingta hi, a chi a. 
ACT.8.38	Huin, kaangtalai chu a khawlsah a; a nih un, Philip leh michilgeh chu tui lahah a chiahsuhkhawm va; huin, Philip in amah chu a baptista hi. 
ACT.8.39	Huleh, tui apat a paidohtouh phet un, Lalpa Hagau in Philip chu a la mangta a, michilgeh in chu a mu kiitta sih hi; huleh, a lampi ah nuamtahin a pai jelta hi. 
ACT.8.40	Hizongleh, Philip chu Azota khua ah a mu kiitta va; huleh, paisuaah pehin Caesarea khua a tun masiah khochin ah Tanchinpha chu a soita hi.
ACT.9.1	Huleh, Saul chu Lalpa nungjuite a vau thu leh, thah a tup thu sekhe kawmin, siampu lal kawmah a va chiah a, 
ACT.9.2	Huleh, Damaska khua a kikhopna innte a diingin lehkha a ngen a, hilama mi kuapouh, pasal hiin numei hitaleh uh a muhmuh kaansa a Jerusalem khua a ahung pui theihna diingin. 
ACT.9.3	Huleh, a zin a; Damaska khua kawm ahung tunga; huleh thakhat in vaan akipanin vaah a kiim ah ahung taang hi; 
ACT.9.4	Huin, lei ah a puuh a, Saul, Saul, nang bang diinga hung suduhdah na hiai? chih aw a ja a. 
ACT.9.5	Huin, ama’n, Lalpa, kua na hiai? a chi a. Huin, Lalpa’n, Jesu na suhduhdahpa chu ka hi; vuaahna siihzum peeh zing nang di’n a hahsa hi, a chi a. 
ACT.9.6	Huleh, ama’n kithing kawm leh limdangsatahin, Lalpa, bang bawl diingin na hung deih ei? a chi a. Huin, Lalpa’n a kawmah, Thou inla khopi sungah luut in, huchi'n na bawl diing ahung na hilh diing uh, a chi a. 
ACT.9.7	Huleh, amah toh zinkhawmte chu soi diing beiin a ding va, aw chu a ja va, hizongleh kuamah a mu sih uhi. 
ACT.9.8	Huin, Saul chu lei a kipanin a thou a; huleh, ahung hah a, hizongleh bangmah a muthei sih a; huchi'n a khut in a kai va, Damaska khua ah a puiluut uhi. 
ACT.9.9	Huleh, ni thum kho mu louin a um a, bangmah a nein a dawn sih hi.
ACT.9.10	Huleh, Damaska ah a min Anania kichi nungjui khat a um a; Lalpa’n manglam bangin a kawmah, Anania, a chi a. Huleh, ama’n, En in Lalpa, hi ah ka um hi, a chi a. 
ACT.9.11	Huleh, Lalpa’n a kawmah, Thou inla, kotzing-tang a chih vah chiah inla, huleh, Juda inn a um, Tarsa khua a mi, a min Saul kichi kandohin; ajiahchu, ngai in, a haamtei laitah ahi. 
ACT.9.12	Huleh, manglam bangin, mi khat a min Anania kichi luut a, a mit suvaah diing a a tunga khut nga in a muta hi, a chi a. 
ACT.9.13	Huin, Anania in, Lalpa, hipa in Jerusalem khua a na misiangthoute tunga sil hoihlou a bawl dante mi tampi kam ah ka ja hi. 
ACT.9.14	Huleh, Hi ah zong na min lou zousiahte kaanna diingin siampu lalte kawma kipanin thu a mu hi, a chi a. 
ACT.9.15	Hizongleh, Lalpa’n a kawmah, Chiah mai in, ajiahchu amah hi jentelte leh kumpipate leh Israeltate kawma ka min poluuttu diing a ka beel teel ahi. 
ACT.9.16	Ajiahchu ka min vangin gimna bangchi banga nasa aha a thuaah diing, a kawma theisah diing ka hi, a chi a. 
ACT.9.17	Huin, Anania chu a va chiah a, inn ah a luut a; a tunga a khut nga in, Unau Saul, na mit vaahna diing leh, Hagau Siangthou a na dim theihna diingin, Lalpa, na hungna lampi a na kawma kilaah Jesu ngeiin, ahung sawl ahi, a chi a. 
ACT.9.18	Huleh, thakhat in a mit apat phulipte bang a kepah a; huleh, a mit ahung vaah a, huin, a thou a, baptisma a tangta hi. 
ACT.9.19	Huleh, an a ne a, a halhta hi. Huin, Saul chu Damaska a nungjui umte kawmah ni bangzah aha a um a. 
ACT.9.20	Huleh, kikhopna innte haw ah Jesu chu Pathian Tapa a hihdan thu a taangkoupih pai ngal hi. 
ACT.9.21	Huleh, a thu jate zousiah in limdang a sa mahmah va, Hi pa Jerusalem khua a, Hi min loute suduhdah veupa hilou amaw, huleh, kaansa a siampu lalte kawma pui tum a hi-a hung hilou maw? a chi va. 
ACT.9.22	Hizongleh, Saul chu ahung haat sem a, Hi mi chu Khrist ahi tahtah hi chih hilhchian in, Damaska khua a Juda umte chu a ngaihna he lou in a koih hi. 
ACT.9.23	Huleh, ni tamtah nungin, amah thah tum in Judate a kihou va; 
ACT.9.24	Hizongleh, Saul in a siltup uh ana he a. Huleh, amahun amah thah tum in kulh kotkhaah suun leh jan in a taang uh. 
ACT.9.25	Huin, nungjuite’n amah chu janin a pui va, kulh baangah bawmin a khaikheta uhi.
ACT.9.26	Huleh, Saul Jerusalem a tunin nungjuite kithuahpih a tum a; hizongleh, amahun nungjui ahih ve a gintaat louh jiahun, a lau mahmah uhi. 
ACT.9.27	Hizongleh, Barnaba in amah a pui a, sawllehte kawmah ahung tonpih a, lampi a Lalpa a muh a, a houpihdan bang, huleh, Damaska khua a Jesu min a haangsantaha thu a soidante bang a soita a. 
ACT.9.28	Huchi'n, amah chu Jerusalem khua ah a kawmvah luut jel pawt jelin a umta a. 
ACT.9.29	Lalpa Jesu minin haangsantahin thu a soi a, huleh, Grik-Judate a nial a; hizongleh, amahun amah thah a tum uhi. 
ACT.9.30	Huchu, unaute’n a heettah un, Caesarea khua ah a puisuh va, Tarsa khua ah a sawlmangta uhi. 
ACT.9.31	Huin, kouhtuamte chu Judia gam vel, Galili gam vel, Samaria gam vel ah a det deuhdeuh va; muangtahin a umta uhi, huleh, Lalpa laudan siam in, Hagau Siangthou hamuan in a um va, ahung pung deuhdeuhta uhi.
ACT.9.32	Huleh, hichi ahung hi a, Peter chu amahuh laha vaah leh leh kawmin, Lidda khua a misiangthou umte kawma zong a chiahsuh a. 
ACT.9.33	Huleh, hu ah a min Ainia kichi, a zeng jiaha kum giat lupna a lum zing khat a mu a. 
ACT.9.34	Huleh, Peter in a kawmah, Ainia, Jesu Khrist in ahung sudam hi; thou inla, na puanphah jial in, a chi a. Huchi'n, amah chu a thoupah hi. 
ACT.9.35	Huleh, Lidda leh Saron a umte zousiah in amah chu a mu va, Lalpa lam a ngata uhi. Tabitha (Dorka) sihna apat thohkiitna 
ACT.9.36	Huleh, Joppa khua ah a min Tabitha kichi nungjui khat a um a, (Tabitha umzia chu Dorka ahi) hi numei in silbawl hoih leh silpiah a hau mahmah hi. 
ACT.9.37	Huleh, hichi ahung hi a, hulaiin a chi ana a, a sita a; a sil zohun pindan tungnungah a lumsah uhi. 
ACT.9.38	Huleh, Lidda khua chu Joppa kho kawm ahih jiahin, nungjuite’n Peter hu ah a um chih a ja va, sawt hal loua a kawmva hung diing a va ngen diingin, a kawmah mi nih a sawl va. 
ACT.9.39	Huin, Peter chu a thou a, amahuh geel toh a kitonta a. Ahung tun in, amah chu pindan tungnung ah a pui va; huleh, meithai zousiah a kawma dingin, Dorka a kawmva a dam laia a puannaah bawlte a puan bawlte lah pum in a kap uhi. 
ACT.9.40	Hizongleh, Peter in a bawnun a pawtsah a, a khupdin a, a haamteita a; huleh mi luang lam ngat in, Tabitha, thou in, a chi a. Huleh amahnu’n chu a mit ahung hah a; Peter a muh tahin ahung touta hi. 
ACT.9.41	Huleh, Peter in a khut a pia a, a kaithouta a, huleh, misiangthoute leh meithaite a kou a, dam in a peta hi. 
ACT.9.42	Huleh, hu thu Joppa khua zousiah in a he veh va; huleh, mi tampi in Lalpa a gingta uhi. 
ACT.9.43	Huleh, hichi ahung hi a, Peter chu Joppa khua ah savun bawlpa Simon inn ah ni tampi a taamta hi.
ACT.10.1	Huleh, Caesarea khua ah a min Kornelia kichi mi khat a um a, Italy pawl a chih va sepaih zahoutu ahi a; 
ACT.10.2	Pathian ngaihsahmi ahi a, a innkuante zousiah toh Pathian laudan a siam va, mite kawmah sil tampi a pia a, huleh, Pathian kawmah zong a haamtei zing hi. 
ACT.10.3	Ama’n suun daah kuaahna vel diingin, manglam bangin, chiantahin Pathian angel khat a kawma luut a, Kornelia, chi'n a mu a. 
ACT.10.4	Huin, Kornelia in amah a et leh, a lau a, Lalpa, bang ahitai? a chi a. Huin, angel in a kawmah, Na haamteinate leh na silpiahte heet zing diingin Pathian ma ah ahung tung touta hi. 
ACT.10.5	Huchi'n, tuin Joppa khua ah mi sawl inla, mi khat Simon Peter a chih uh chu va kousah in; 
ACT.10.6	Amah chu tui khang lian gei a um, savun bawlpa Simon inn a tung ahi; ama’n na bawl diing ahung hilh diing hi, a chi a. 
ACT.10.7	Huleh, angel Kornelia houpih khuh a pai tahin, Kornelia in a suaahte laha mi nih leh amah natohsah diingte laha Pathian ngaihsah sepaih khat a kou a; 
ACT.10.8	Huleh, thu zousiah a kawmva a hilh zohin, Joppa khua ah a sawlta hi.
ACT.10.9	A jinga a chiah laiun, huleh khua a tun kuanun, Peter chu haamtei diingin, inn tungah a kaltou a, suun daah guupna hun vel ahi a; 
ACT.10.10	Huleh, a gil ahung kial mahmah a, an neeh a ut a; hizongleh, neeh diing a bawl laiun jelh in ahung umta hi, 
ACT.10.11	Huleh vaan kihongin, bangaha bawm, puan liantah bang, a ning li a khih a, lei a hung kikhaikhesuh in a mu a; 
ACT.10.12	Hu sungah chu leitung a keenglinei ganhing chi chinteng leh, gamsate leh ganhing boh vaahte leh, tungleeng vate a um a. 
ACT.10.13	Huleh a kawmah aw in, Peter, thou in; huleh that inla, ne in, a chi a. 
ACT.10.14	Hizongleh, Peter in, Hilou e, Lalpa; ajiahchu sianglou leh a niin mawngmawng bangmah ka ne ngei sih hi, a chi a. 
ACT.10.15	Huleh aw in a nihveina in, Pathian in ahih siangthousa nang siangthou lou chi sin, a chi a. 
ACT.10.16	Huchibangin thumvei ahung um a, huin bawm chu vaan a khaitouh in a um kiitta hi. 
ACT.10.17	Huleh Peter in manglam banga a silmuh chu a ngaihna thei loua a buai laiin, ngai in, Kornelia mi sawlte’n Simon inn a kandohta va, kotkhah bulah ana diing va; 
ACT.10.18	Huleh a kou va, Simon Peter a chih uh a tun leh tun louh ana dong uh. 
ACT.10.19	Peter in manglam banga a sil muh chu a ngaihtuah laiin, Hagau in a kawmah, ngai in, mi thum in ahung hawl uhi. 
ACT.10.20	Huchi'n thou in, huleh kumkhia inla, bangmah ginglel louin amahuh juiin; amahuh chu ka sawl ahi uh, a chi a. 
ACT.10.21	Huin Peter chu Kornelia mi sawlte kawmah a chiahsuh a, a kawmvah, Ngai un, na hawl uchu ka hi; bang ahiai na hung nasan uh? a chi a. 
ACT.10.22	Huleh amahun, Pathian apata angel siangthou khat in, Kornelia, sepaih zahoutu mi dihtah, Pathian laudan siam, Judami zousiah in a soiphat, kawmah na thusoi a jahna diinga, a inn a nang kousah diingin a hilh hi, a chi va. 
ACT.10.23	Huin amahuh a kou luut a, a giahsahta a. Huleh a jingin Peter amahuh toh a chiah a, huleh Joppa khua a unau kuate aha in amah a kitonpih uhi. 
ACT.10.24	Huleh a jing kiitin Caesarea khua ah a luutta va. Huleh, Kornelia in a tanaute leh a lawm deihtahte koukhawm in, amahuh ana ngaah zing a. 
ACT.10.25	Huleh Peter ahung luut kuanin Kornelia in ana lamtuah a, huleh a keengbulah bohkhup in Pathian biah bangin ana bia a. 
ACT.10.26	Hizongleh Peter in amah chu a kaithou a, Ding in; kei zong mihing ka hi, a chi a. 
ACT.10.27	Huleh amah toh kihoulim kawmin, inn sungah a luut a, mi tamtah umkhawm chu a muta hi. 
ACT.10.28	Huleh a kawmvah, Judami namdang toh kipawl a, a kawmva chiah a si an louhdan na he uh; hizongleh, kuamah sianglou leh niin ka chih diing ahi sih, chih, Pathian in ahung hesah hi. 
ACT.10.29	Hujiahin na hung kouh tahun, nial louin ka hungpah ahi; hujiahin na hung kouhna san uh bang ahiai? chih, ka hung dong ahi, a chi a. 
ACT.10.30	Huin Kornelia in, Ka an ngawlna ni li ahita hi; huleh, ka inn ah, pung kuaahna hunin ka haamteia; huleh, ngai in, mi khat puan vaamtah silh in ka ma ah ahung ding a. 
ACT.10.31	Huleh Kornelia, na haamteina jahin a umta, mi kawma na silpiah zong Pathian in a he zing hi. 
ACT.10.32	Hujiahin Joppa khua ah mi sawl inla, Simon, Peter a chih uh chu na kawmah kouin; amah chu tui khang lian, panga savun bawlpa Simon inn a tung ahi; amah ahung chiangin thu ahung hilh diing hi, a chi a. 
ACT.10.33	Hujiahin, na kawmah mi ka hung sawlpah ahi; na hung hi a hoih hi huchi'n, Pathian in na kawma ahung thupiah zousiah ja diingin, tuin Pathian mitmuh in ka bawnun hi ah ka um uhi, a chi a.
ACT.10.34	Huin Peter in a soi a, Pathian in mi deihsahtuam a nei sih hi, chih dihtahin ka he hi; 
ACT.10.35	Ahihvangin namchin laha kuapouh Amah laudan siam a, dihtaha gamta photmah chu a paahtaat mi ahi veu uhi. 
ACT.10.36	Pathian in hamuanna thu Jesu Khrist mina soi a, Israel haahte kawma a thu thot chu, (Jesu chu mi zousiah Lalpa ahi). 
ACT.10.37	John in a taangkoupih baptisma nungin, thu Galili gam a kipan ahung thang pan a, Judia gam zousiah ah a thang suaah a, nangun na he uhi. 
ACT.10.38	Nazareth Jesu tungtaang thu, Pathian in Amah chu Hagau Siangthou leh silbawltheihna a, a thopdan; Amah chu mi tunga silhoih bawl leh diabol suhduhdah zousiah sudam in a vaah leh a; Pathian a kawma a um jiahin. 
ACT.10.39	Huleh Judate gam leh, Jerusalem khua a a silbawl zousiah heetpihtu ka hi uhi; amah chu singdawn a khai in a sulumta uhi; 
ACT.10.40	Amah chu Pathian in, ni thum niin a kaithou kiit a, chiantahin a musah hi. 
ACT.10.41	Mi zousiah kawmah ahi sih a, hizongleh, Pathian in heetpihtu a guatlawhte kawmah chauh ahi, keiuh misi lah apat a thohkiit nunga a kawma ne a dawnte kawmah. 
ACT.10.42	Huleh Amah chu mihing leh misite tunga vaihawmtu diing a Pathian guat ahi chih, mi kawma taangkoupih diing leh hesah diingin Pathian in thu ahung pia hi. 
ACT.10.43	Kuapouh Amah gingta in a min jalin sualnate ngaihdamna a mu diing uh chih a tanchin chu zawlnei zousiah in ana heetsah sa uh ahi, a chi a.
ACT.10.44	Peter in hi thute a soi laitahin, a thu ja zousiah tung ah, Hagau Siangthou ahung tungta hi. 
ACT.10.45	Huleh zehtante laha gingtute, Peter toh hung zousiahte’n, Hagau Siangthou piah chu Jentelte tunga zong leih ahih jiahin thumah a sa mahmah uhi. 
ACT.10.46	Amahuh chu haam heet louha thu soi in, Pathian phat in a ja ngal va. Huin Peter in a dawng a, 
ACT.10.47	Hi mite eimah banga Hagau Siangthou tang ve chu baptisma a tan louhna diingun mi’n tui zat a khaam thei diviai mah? a chi a. 
ACT.10.48	Huchi'n Lalpa min a baptisma tang diingin thu a pia a. Huin, ni bangzah aha taam diingin a houta uhi.
ACT.11.1	Huleh Judia gam a sawllehte leh unau umte’n Jentelte in zong Pathian thu a pomta uh chih, a jata va. 
ACT.11.2	Huleh Peter chu Jerusalem khua a tuntouh tahin, zehtante’n a kawmah, 
ACT.11.3	Zehtanloute inn ah na luut a, a kawmvah na ne vial a, chi'n a kalh va. 
ACT.11.4	Hizongleh Peter in sil umdan a bul akipatin kijom jelin a kawmvah a hilhchian a, hichia chi'n, 
ACT.11.5	Joppa khua ah haamteiin ka um a; huleh, jelin ka um a, manglam bangin, bangaha bawm, puan liantah bang, a ning li a khih a, vaan akipat a kikhaikhia ka mu a; ka kawm ngeiah ahung tung hi; 
ACT.11.6	Huchu ka en tinten a, ka ngaihtuah a, huleh lei a gamsa keeng li neite, gamsate, ganhingte boh vaahte leh tunga leeng vate ka mu a. 
ACT.11.7	Huleh, aw in, Peter, thou inla; that inla ne in, hung chi'n ka ja a. 
ACT.11.8	Hizongleh ke'n, Lalpa, hilou e, ajiahchu sianglou leh niin mawngmawng bangmah ka kam ah a luut ngei sih, ka chi a. 
ACT.11.9	Hizongleh vaan akipanin aw in, Pathian in a suhsiangsa nang siang lou chi sin, ahung chi kiit a. 
ACT.11.10	Huleh huchibang ngenin thumvei ahung um a, huin a bawnin vaan ah khaitouh in a um kiitta hi. 
ACT.11.11	Huleh ngai un, mi thum Caesarea apat a ka kawma ahung sawl uh ka umna inn ah ana tung uh a. 
ACT.11.12	Huleh Hagau in ginglel lou leh kuamah khentuam nei loua, amahuh jui diingin ahung sawl a. Hi unau guupte’n zong ahung jui va, hu mi inn ah ka luut uhi; 
ACT.11.13	Huleh ama’n ka kawmvah, a inn a angel ding a muhdan leh, angel in a kawma, Joppa khua ah mi sawl inla, Simon Peter a chih uh chu va kousah in; 
ACT.11.14	Ama’n thu ahung hilh diing a, hu thuin nang leh na innkuanpihte huhing in na um diing uh, a chihdan zong ahung hilh hi. 
ACT.11.15	Huleh thu ka soi pat leh, Hagau Siangthou i tunga ahung tun chiil lai mahbangin, a tungvah ahung tungta hi. 
ACT.11.16	Huin Lalpa thu, John in tui in mi a baptis veu a; hizongleh, nangun chu Hagau Siangthou in baptisma na hung tang diing uh, a chih chu ka hung hedoh kiitta hi. 
ACT.11.17	Huchi'n eiuh Lalpa Jesu Khrist gingtate kawma, Pathian in silpiah ahung piah bang a kawmva a piah ve nungin, kei bang giap hi Pathian nial gual ka hiaimah? a chi a. 
ACT.11.18	Hu thu chu a jah tahun a sipta va, Huchi ahihleh, Pathian in Jentelte zong hing diingin a kisiih uh phal ahita ve, chi'n Pathian a phatta uhi.
ACT.11.19	Huleh Stephen jiaha a bawlsiat uh, a taithaangte chu Phoenicia gamte, Cyprus gamte, Antiok khuate tanphain a zin va, Judate kawm chauh ah lou chu kuamah kawmah thu a soi sih uh. 
ACT.11.20	Hizongleh a lahva khenkhat chu Cyprus gam leh Cyrene khua a mite ahi va, hu mite’n Antiok khua a tunun Grikte zong a houpih va, Lalpa Jesu Tanchinpha a hilhta uhi. 
ACT.11.21	Huleh Lalpa khut in amahuh a panpih a, huleh, mi tamtah in a gingta va, Lalpa lam ahung ngatta uhi. 
ACT.11.22	Huin a tanchin thu uh Jerusalem khua a kouhtuam umte bil ah a luutta a; huleh, Antiok khua tung diingin Barnaba a sawlkhia va. 
ACT.11.23	Huleh amah a va tuna Pathian khotuah zia a va muh in a kipaah mahmah a, phatuam ngaitaha Lalpa chu tu zing diingin a bawnun a hasotta hi. 
ACT.11.24	Ajiahchu amah chu mi hoihtah ahi a, Hagau Siangthou leh ginna a dim ahi a, huleh, mi tamtah Lalpa kawmah a telbehta uhi. 
ACT.11.25	Huin Barnaba chu Saul hawl diingin Tarsa khua ah a chiah a, 
ACT.11.26	Huleh amah a muh in Antiok khua ah ahung pui a. Huleh, hichi ahung hi a, kumkhat kouhtuamte kikhopna ah a tel uh a, mi tampi thu a hilh uhi. Huleh, Antiok khua ah, nungjuite chu Khristian a kichi masapen uhi.
ACT.11.27	Huleh hulaiin zawlnei kuate aha Jerusalem khua apatin Antiok khua ah ahung va. 
ACT.11.28	Huleh a lahva mi khat, a min Agaba chu a ding a, khovel zousiah ah kial loupitah tung ding ahi chih, Hagau hilhin a hesah a, hu kial chu Klaudia Kaisar lal laiin ahung tung hi. 
ACT.11.29	Huin nungjuite’n a ngaapdan chiat un, Judia gam a unau umte kawmah panpihna thot a tum uh; 
ACT.11.30	Huchu a bawlta ngei va, Barnaba leh Saul khut ah, upate kawmah a thotta uhi.
ACT.12.1	Huleh hulai velin kumpipa Herod in kouhtuamte laha kuate aha suhduhdah tum in a khut a lehta a. 
ACT.12.2	Huleh John sanggampa Jakob chu namsaau in a saatlum a. 
ACT.12.3	Huleh hihin Judate a kipaahsah chih a muh jiahin, Peter zong mat a tum sawn a (Hulai chu tanghou tol sohlouh nite a hi). 
ACT.12.4	Huleh, amah a mat tahin suangkul ah a khum a, sepaih honli li chiat jelin a veen kheelsah a; chiahkaan kuut zohin mipite kawmah puidoh a tum hi.
ACT.12.5	Hujiahin Peter chu suangkul ah a koih tadih a; hizongleh, kouhtuamte’n amah diingin phatuamngaitahin Pathian kawmah a haamteisah zing uhi. 
ACT.12.6	Huleh Herod in a puidoh diing ni, hu jan ngei in Peter chu sepaih nih kikal ah khainiang nih bulh in a ihmu a; huleh, a veengtute’n zong kotkhaah bul a um in suangkul chu a veeng uhi. 
ACT.12.7	Huleh ngai in, Lalpa angel khat a kawmah a hung a, suangkul sungah vaah ahung taangta a, huleh Peter chu a pang beeng in a phawng a, Thou kin in, a chi a, Huleh khainiangte a khut apat a keta hi. 
ACT.12.8	Huin angel in a kawmah, Na kawng gaah inla, na keengtophah but in, a chi a. Huleh ama’n huchibangin ahih a. Huin angel in a kawmah, Na puan silh inla, hung jui in, a chi a. 
ACT.12.9	Huin Peter chu a pawt a, a juita a; angel silbawl chu a tah ahih a he sih a; manglama a muh a sa zaw hi. 
ACT.12.10	Veengtu masa leh a nihna a pelh nungun, khopi luutna siihkot chu a tungta va; Huchu amahuh diingin amahin ahung kihongta hi; huleh a pawt va, kotzing khat a paipeel va; huin angel in a paisanpahta hi. 
ACT.12.11	Huleh Peter a halh tahin, Lalpa’n angel ahung sawl a, Herod khut leh Juda mite kinepna zousiah akipanin ahung hundohta chih tuin chiantahin ka heta, a chi a. 
ACT.12.12	Huleh hu sil a ngaihtuah zohin, John, Mark a chih uh nu Mari inn ah a va chiah a; hu ah chu haamteina nei in mi tamtah ana umkhawm uhi. 
ACT.12.13	Huleh Peter in kotkhaah a kiuh tahin, a min Rhoda kichi nungaah khat a dawng diingin a hung a. 
ACT.12.14	Huleh Peter aw ahih a heet tahin a kipaah jiahin kot chu hong louin a tai luut kiit zawta a, Peter kotkhaah bul ah a ding chih a va soi hi. 
ACT.12.15	Amahun a kawmah, Angol hi teh, a chi va. Hizongleh ama’n chu thudih ahi chi'n a pang teitei a. Huin, amahun a angel ahi, a chi va. 
ACT.12.16	Hizongleh Peter in chu kot a kiukiu a; huleh kot chu a hon tahun, amah a mu va, limdang a sa mahmah uhi. 
ACT.12.17	Hizongleh ama’n a sipna diingun a khut in a jap a, Pathian in suangkul apat amah a puidohdan chu a hilhta a. Hi thute Jakob leh unaute kawmah va hilh un, a chi a. Huin a pawt a, mun dang ah a chiahta hi. 
ACT.12.18	Huin ni a suah tahin, sepaih haw chu Peter khoia um ahiai? chi'n buai chihtahin a buaita uhi. 
ACT.12.19	Huleh, Herod in a hawl a, a muh louh tahin, a veengtute chu a endih a, thah diingin thu a peta hi. Huin Herod chu Juda gam a kipan Caesarea khua ah a chiahsuh a, hu ah a um zingta hi.
ACT.12.20	Huleh Herod chu Tura leh Sidon khua a mite tungah a lungkim sih mahmah a; hizongleh, amahun Blasta kumpipa innsung vaipotu chu a kizolhpih va, thukhat a luang in a kawmah a hung va, a khaw lamte uh chu kumpipa khawlama buh po jel ahih jiahun kilemna a ngen uh. 
ACT.12.21	Huleh a ni chiam niin Herod in a lalpuan a silh a, a laltouphah tungah a tou a, a kawmvah thu a soi hi. 
ACT.12.22	Huleh mipi chu kikou in, Hi chu Pathian aw ahi, mihinga ahi sih, a chi va. 
ACT.12.23	Huleh Pathian kawma paahtawina a piah louh jiahin, Lalpa angel in amah a manpah ngal a; huut in a ne a, a sita hi. 
ACT.12.24	Hizongleh Pathian thu chu a dalh a, a pung jel hi. 
ACT.12.25	Huleh Barnaba leh Saul chu a natoh uh a zohun, Jerusalem khua akipat a kiih kiitta va, John, a mintah Mark chu a kawmvah a pui uhi.
ACT.13.1	Huleh Antiok khua a kouhtuam umte laha zawlneite leh thuhilhtute a um va; hute chu Barnaba, Simeon, Nigar a chih uh te, Cyrene khua a um Lusia, kumpipa Herod toh khang khawm Manaen, leh Saul te ahi uh. 
ACT.13.2	Huchia Lalpa nna tong a an a ngawl laiun, Hagau Siangthou in, Barnaba leh Saul keimah nna tong diingin hung khenkhiahsah un, a chi a.
ACT.13.3	Huleh an a ngawl va a haamtei zohun, a tungvah a khut uh a nga va, a chiahsahta uhi. 
ACT.13.4	Huchi'n Hagau Siangthou sawldoh in a chiah va, Seliusia khua ah a chiahsuh va, hu akipatin Cyprus lamah kuang in a chiahta uhi. 
ACT.13.5	Huleh Salamis khua a a um laiun, Judate kikhopna innte ah Pathian thu a soi va; huleh John zong a nna uh tohsah diingin a pui uhi.
ACT.13.6	Huleh Cyprus tuikulh gam chu tawnsuah in Paphos khua ah a tungva, huah dawisiam zawlnei heem Judami khat a mu va, a min chu Bar-Jesu ahi a. 
ACT.13.7	Hu mi chu gamoptu Serjia Paulus mipiltah kawma um ahi; hu gamoptu’n Saul leh Barnaba chu a kou a, Pathian thu jah a ut a. 
ACT.13.8	Hizongleh Elima (Bar-Jesu min dang umzia ahi), dawisiampa’n gamoptu chu gin louhsah tum in, amahuh chu ana doudaal hi. 
ACT.13.9	Huin Saul, (Paul a chih mah uh) chu Hagau Siangthou in a dim a, amah chu a ensaal a, 
ACT.13.10	Huin, Aw Nang mi heem leh hoih louhna chintenga dimpa, nang diabol tapa, nang dihtatna zousiah meelmapa, Lalpa lam dihtahte suhsiat tawplou diing na hi maw? 
ACT.13.11	Huleh tuin, ngai in, Lalpa khut na tungah a tu ahi, na mit ahung taw diing a, bangtan aha khovaah mu louin na um diing, a chi a. Huin, thakhat in mei leh mial a tungah ahung kia a; khuta kaitu diing hawl in a vaah lehlehta hi. 
ACT.13.12	Huin gamoptu in hu sil kibawl chu a mu a, Lalpa thuhilh chu limdang a sa mahmah a, a gingtata hi. 
ACT.13.13	Huin Paul chu a lawite toh Paphos khua apatin a chiah va, Pamphilia gam a Perga khua a tungva; huleh John in amahuh chiahsanin Jerusalem khua ah a kiih kiitta hi.
ACT.13.14	Hizongleh amahuh chu Perga khua akipat a chiah jel va, Pisidia gam a Antiok khua a tungva, huleh, khawlni in kikhopna inn ah a luut va, a tou uh. 
ACT.13.15	Huleh Daan lehkhabu leh zawlneite lehkhabu a sim zohun kikhopna inn upate in a kawmvah mi a sawl va, Nanguh mite leh unaute, mite hasotna thu soi diing na neih uleh soi un, a chi va. 
ACT.13.16	Huin Paul a ding a, a khut a jap in, a soi a, Israelmite leh nanguh Pathian laudan siamte, ngai un. 
ACT.13.17	Hi Israel namte Pathian in i pulepate uh a teel a, Aigupta gam a, a um laiun a suloupi a, huleh, tungnung khut in hu a kipatin a puidohta hi. 
ACT.13.18	Huleh kum sawmli hun sung vel chu gamdai ah a silbawlte uh a ngai thei a. 
ACT.13.19	Huleh Kanan gam a nam sagihte a suhmang zohin, a gam uh a kawmvah aaisaan in a hawmsah hi. 
ACT.13.20	Hu nungin kum zali leh kum sawmngaa sung vaihawmtute a pia a, zawlnei Samuel chiang tanin. 
ACT.13.21	Huleh hu nungin kumpi a ngen va; huchi'n, Pathian in Saul, Kis tapa, Benjamin phung a mi, amahuh a pia a, kum sawmli sung diingin. 
ACT.13.22	Huleh amah a suanmang nungin a kumpipa va pang diingin David a tungdohta a; Pathian in hu pa thu chu hesah in, David, Jesse tapa, ka lungtang bang pua mi ka mudohta, ama’n chu ka deihlam phot a bawl diing, a chi a. 
ACT.13.23	Hi mipa haahte lahah Pathian in a thuchiam dungjuiin Israelte kawmah Hundampa Jesu ahung tutta hi. 
ACT.13.24	Ahung ma in John in kisiihna baptisma thu Israelmi zousiah kawmah ana hilh masa hi. 
ACT.13.25	Huleh John in a lam a juih zoh kuan laiin, Nangun kua hi diingin na hung gingta viai? Amah chu hilou ka hi. Hizongleh, ngai un, ka nungah mi khat hung diing ahi, kei chu a keengtophah phel taah zong ka hi sih hi, a chi hi. 
ACT.13.26	Mite leh unaute, Abraham suan tate haw, huleh na lahva Pathian laudan siam zousiah haw, na kawmvah hi hutdamna thu hung kihaah ahi. 
ACT.13.27	Jerusalem khua a umte leh a lamkaiteun, a heet louh jiahun, Amah chu siamlouh tangsah in, hu thute ana sutaangtungta uh ahi. 
ACT.13.28	A sihna diing khop a tunga bangmah a muh louhun zong, Pilat kawmah suhlup diingin a ngen va. 
ACT.13.29	Huleh a tungtaang thu na kigelhsa zousiah a suhtaangtung zohun, sing akipanin a lakhia va, haanah a sialta uhi. 
ACT.13.30	Hizongleh Amah chu Pathian in misi laha kipat a kaithou kiitta hi; 
ACT.13.31	Huleh, amah toh Galili gam a kipat a Jerusalem khua a chiah pute kawmah ni tampi sung a kilaah veu a, hu mite chu tuin mite kawmah a thu heetpihtute ahi uhi. 
ACT.13.32	Huleh kei un zong i pulepate uh kawma chiamsa, hu thuchiam tanchin kipaahhuai ka hung hilh uhi. 
ACT.13.33	Pathian in Jesu a kaihthoh kiitna ah, Huchu, ei a tate uh kawmah a sutaangtung ahi; Psalm nihna a, Nang chu ka Tapa na hi a, tuni’n ka hung hing ahi, chih gelh bangin. 
ACT.13.34	Huleh muatna muna pai kiitta lou diing a Pathian in Amah misi laha kipat a kaihthoh diingdan thu chu hichi'n a soi hi, David kawma khotuahna thawnloute nangmah ka hung pe diing, chi'n. 
ACT.13.35	Hujiahin ama’n Psalm dangah, Na misiangthou chu muatna na musah sih diing hi, a chi kiit jel hi. 
ACT.13.36	Ajiahchu David in chu Pathian vaihawmsah banga amah khang a mite na a toh zohin, a ihmu a, huleh a pulepate kawmah a sial va, a muat mangta hi. 
ACT.13.37	Hizongleh Pathian in a kaihthoh in chu muatna a mu sih hi. 
ACT.13.38	Hujiahin hi chu he un, mite leh unaute; Amah vanga sual ngaihdamna thu na kawmva kisoi ahi; 
ACT.13.39	Huleh kuapouh a gingta phot chu Mosi daan a siam na tan zoh louhna uh sil zousiah ah, siamtansah in a um hi. 
ACT.13.40	Hujiahin pilvaang un, huchilouin zaw zawlneite lehkhabu a hu thu kisoi na tungvah ahung tungkha diing hi. 
ACT.13.41	Nanguh musittute en un, huleh limdang sa unla, mangthai un; ajiahchu na damsungun nna khat ka tong hi, hu nna chu mi’n nanguh hung hilh mahleh uh na gingta top sih diing uhi, chih, a chi a. 
ACT.13.42	Huleh Judate kikhopna inn apat a pawt un, Jentelte’n khawlni kiit chianga hu thu chu a kawmva soi diingin a ngen uh. 
ACT.13.43	Huleh kikhawmte chu a kikhenjah tahun, Judate tamtah leh Juda biahdan jui Pathian ngaihsah laha mi tamtah in Paul leh Barnaba a jui va,amahun amahuh chu ana houpih va, Pathian khotuahna a um zing diingin ana hasot uhi.
ACT.13.44	Huleh khawlni kiit in, a khojang phial un, Pathian thu ngaikhe diingin ahung kikhawm va. 
ACT.13.45	Hizongleh Judate’n mipite a muh tahun a thangse mahmah va, Paul thusoi chu a kalh va, a soisia uhi. 
ACT.13.46	Huin Paul leh Barnaba in haangsantahin a soi va, Pathian thu hi nanguh kawma soi masat diing mawng ahi a; hizongleh, na nial va, kumtuanga hing taahlou a na kiguat nungun he un, Jentelte lam ka ngatta uh ahi. 
ACT.13.47	Ajiahchu Lalpa’n hichi bangin kei uh thu ahung pia hi, Jentelte vaah hi diingin ka hung guat a, kawlmong tanpha a hutdamna hi diingin, chih gelh bangin, a chi a. 
ACT.13.48	Huleh Jentelte’n hu thu a jahun a kipaah va, Lalpa thu a paahtawi va; huleh, kumtuanga hing diing a guat taphot in a gingta uhi. 
ACT.13.49	Huleh Lalpa thu chu hu gam pumpi ah a dalhta hi. 
ACT.13.50	Hizongleh Judate’n Pathian ngaihsah numei zahtaathuaite leh khosung upate a chiilsia va, Paul leh Barnaba chu a sawisah va, a gam vapat a delhmangta uhi. 
ACT.13.51	Huin amahun a tungvah a keengpeeh va leivui a thingkhia va, Ikonium khua ah a chiahta uhi. 
ACT.13.52	Huleh nungjuite chu kipaahna leh Hagau Siangthou in a dimta uhi.
ACT.14.1	Huleh, Ikonium khua ah hichi ahung hia, Judate kikhopna inn ah a luutkhawm va, thu a soi va, huchi'n, Judate leh Grikte tamtah in zong a gingtata uhi. 
ACT.14.2	Hizongleh, gingta lou Judate’n Jentelte a chiilsia va, unaute a mudahsahta uhi. 
ACT.14.3	Hujiahin, Lalpa ah haangsantaha thu soi in hu ah sawttah a um va, ama’n chu chiamtehnate leh sillamdangte a khut va bawlsah in, a hehpihthu a theisah jel hi. 
ACT.14.4	Hizongleh khopi sunga mipite chu a kilangkhen va; khenkhat in Judate a gum va, khenkhat in sawllehte a gum uhi. 
ACT.14.5	Huin, Jentelte leh Judate’n a houtute uh toh kithuaha sawllehte zumhuaitaha bawl leh suang a seh tum a sil a bawl tahun, 
ACT.14.6	Amahun hichu ana he va, Likaonia gam a Listra leh Derbe khua ah, huleh a kiimvel gam ah a taimang uh; 
ACT.14.7	Huleh hu ah chu tanchinpha a soita uhi.
ACT.14.8	Huleh Listra khua ah keeng zoi kua aha mi khat a tou a, a pian tuung apat keengbaai mawng ahi a, keeng in a pai ngei sih hi; 
ACT.14.9	Hu mi'n Paul thusoi a ngaikhia a; huleh Paul in a ensaal a, a damna diingin ginna a nei chih a he a, 
ACT.14.10	Aw ngaihtahin, Na keeng in dingtang in, a chi a. Huin, amah chu a kitawm a, a keeng in a paita hi. 
ACT.14.11	Huleh mipite’n Paul silbawl chu a muh tahun ngaihtaha kikou in, Likaonia haam in, Pathiante chu mihing banga i kawmva hungsuh ahi uh, a chi va. 
ACT.14.12	Huleh amahun Barnaba chu, Jupiter a chi va, Paul chu thusoipen ahih jiahin, Merkuria, a chi uhi. 
ACT.14.13	Huin khopi kot maaia um Jupiter siampupa’n chu bawngtalte leh paahvui kotpi bulah ahung tawi a, mipite toh amahuh geel biahna in thah a tumta hi. 
ACT.14.14	Hizongleh sawllehte, Barnaba leh Paul in hichu a heet tahun, a puan uh a botkeeh va, mipi lahah a tawmluut va, a kikou va, 
ACT.14.15	Pute, bang diinga hi silte bawl na hi viai? Keiuh zong nanguh toh thuaah kibang mihing ka hi uhi, huleh hi sil thulimloute na kiheisan va, vaan leh lei, tui khang lian huleh a sunga sil um zousiah bawlpa Pathian hing kawma na hung kihei theihna diingun tanchinpha ka hung tut uh ahi. 
ACT.14.16	Hu Pathian in chu nidang laiin nam chin amahuh lampi chiat a, a chiah uh ana phal a. 
ACT.14.17	Ahihvangin Amah heetsahna bawl louin ana umsah sih, huchi'n, silhoih a bawl jel a, vaan apatin guahtui leh gahpha bangkim ahung pia a, i lungtang (lungtangte) uh neeh diing leh kipaahna in a sudim zing hi, a chi va. 
ACT.14.18	Huleh hi thute soi in, mipite’n amahuh biahna diing a gan a goh diing uh a khap zou hamham uhi. 
ACT.14.19	Huleh Antiok leh Ikonium khua apat Judami kuate aha hu ah a hung va, mipite chu a heem zou va, huchi'n Paul chu suang in a sep va, si a, a gintaat jiahun khopi geilam ah a kaikhia uhi. 
ACT.14.20	Ahihvangin nungjuite a kiima a din laiun, ahung thou a, khopi sungah ahung luut kiitta a; huleh, a jingin Barnaba toh Derbe khua ah a chiahta uhi.
ACT.14.21	Huleh amahun hu khopi a tanchinpha a soi va, mi tampi a hilh zohun, Listra leh, Ikonium leh, Antiok khua ah a kiih kiitta uhi. 
ACT.14.22	Gimna tampi thuaah in Pathian gam ah i luut diing mawng ahi, chi'n nungjuite lungsim a kipsah va, ginna a um zingzing diingin a hasot uhi. 
ACT.14.23	Huleh kouhtuam china upate a namdet va, an ngawl a, a haamtei zohun, amahuh chu a gintaat uh Lalpa kawmah a kemsahta uhi. 
ACT.14.24	Huleh Pisidia gam chu a tawnsuah va, Pamphilia gam a tungva. 
ACT.14.25	Huleh Perga khua a thu a soi zohun, Attalia khua ah a chiahsuh uhi; 
ACT.14.26	Huleh hu akipatin kuang in a chiah va, a natoh zohsa uh tong diing a unaute’n Pathian khotuahna kemsaha a pawtna uh Antiok khua chu ahung tungta uhi. 
ACT.14.27	Huleh ahung tunun, kouhtuamte chu a koukhawm va, Pathian in amahuh zang a sil a bawl zousiah leh Jentelte diing a ginna kotkhaah a honsahdante a hilh uhi. 
ACT.14.28	Huleh nungjuite toh sawttah a umkhawmta uhi.
ACT.15.1	Huleh mi kuate aha Judia gam apatin a hungsuh va, Mosi daan banga zeh na tan louh uleh hutdam na hi thei sih diing uh, chi'n unaute a hilh va. 
ACT.15.2	Huleh Paul leh Barnaba chu amahuh toh hahnial a, a kinial va, a kikhin jiahun, Paul leh Barnaba chu a lahva kuate aha toh hu thubuai tungah, Jerusalem khua a sawllehte leh upate kawma chiah tou diingin a guat va. 
ACT.15.3	Huin kouhtuamte’n amahuh chu a va thah va, amahun Jentelte lunghei kiitdan thu soi jel in, Phoenicia gam leh Samaria gam a tawn suaahuh; huchi'n, unaute zousiah nasatahin a kipaahsah uhi. 
ACT.15.4	Huleh Jerusalem khua a tunun kouhtuamte leh sawllehte leh upate in ana kipaahpih va, huleh, Pathian in amahuh zang a a silbawlte zousiah a soi uhi. 
ACT.15.5	Hizongleh Pharisai pawl a gingtu kuate aha a kipan va, Jentelte chu a zeh uh tan a, huleh Mosi daan jui diing a zong hilh ngei diing ahi, a chi uhi.
ACT.15.6	Huin sawllehte leh upate chu hu thu ngaihtuah diingin a kikhawm va. 
ACT.15.7	Huleh naahtaha a kinial nungun, Peter a kipan a; a kawmvah, Mite leh unaute, Jentelte’n keimah kama tanchinpha ja a, a gintaatna diing va, Pathian in nidang laia, i lah vapat ahung guatdan na he uhi. 
ACT.15.8	Huleh lungsim hetu Pathian in eihaw ahung piah bangmahin Hagau Siangthou a kawmvah a pia a, a heetpihta hi. 
ACT.15.9	Huleh eihaw leh amahuh khentuam nei louin, ginna in a lungsim uh ahih siangthou hi. 
ACT.15.10	Huchi'n i pulepate leh eihawn zong i zoh louhsa uh namkol chu tuin nungjuite ngawng a baat tum a bang diinga Pathian ze-et na hi viai? 
ACT.15.11	Hizongleh amahuh tobangin, eihaw zong Lalpa Jesu Khrist khotuahna jiaha hutdam diing hi in i kigingta uhi, a chi a. 
ACT.15.12	Huin mipi zousiah a sipta va, Barnaba leh Paul in Pathian in amahuh zanga. Jentelte laha chiamchihna leh sillimdang a bawlthu a soi uh a ngaikhia uhi. 
ACT.15.13	Huleh a soi zohun, Jakob in a soi a, Mite leh unaute, ka thu ngai un; 
ACT.15.14	Pathian in amah min paw diing a, a lah vapat mi honkhat ladoh diingin a masa in Jentelte a veh hi chih thu Simeon in a soita hi. 
ACT.15.15	Huleh, hi thu leh zawlneite thu a kituaah hi; 
ACT.15.16	Hizohchiangin, ka hung kiit diing a, David biahbuuh puuhsa ka bawl kiit diing; a siatnate ka bawl kiit diing a, huchi'n ka tungding diing hi. 
ACT.15.17	Midangte leh Jentel ka min a kikou zousiahte’n Pathian a hawl na diingun, Hi silte zousiah bawlpa Lalpa’n a chi hi, chih gelh bangin. 
ACT.15.18	A silbawlte zousiah chu khovel siam chiil apatin Pathian heet ahi. 
ACT.15.19	Hujiahin, Jentelte laha Pathian lama kiheite chu suhbuai dah lei chih ka ngaihdan ahi. 
ACT.15.20	Milim biahna, sil niin neehte, kingaihte, sa heehlup leh sisan neehte tawpsan diingin a kawmvah gelh lehang ka chi zaw hi. 
ACT.15.21	Ajiahchu nidanglai apatin Mosi in khaw chinah a thu hilhtu a nei jela, kikhopna inn chinah khawlni tengin a thu chu sim ahi veu hi, a chi a.
ACT.15.22	Huin sawllehte leh upate chu kouhtuam zousiah toh, a lahva mi teel a, Paul leh Barnaba toh Antiok khua a chiahsah hoih a sa va; a teelte uh min chu Juda, a min dang Barsaba, a chih uh leh Silas ahi va, amahuh chu unaute laha houtu ahi uhi. 
ACT.15.23	Huleh hichibangin lehkhathot chu a gial va a khut vah a thot uh; Sawllehte leh upate leh unaute’n Antiok khua leh Syria leh Silisia gam a um Jentel unaute chibai a buuh uhi. 
ACT.15.24	Ka lahva kipatin mi kuate aha in, zeh na tan va, huleh daan zong na juih diing uh ahi, chia thu soi in, nanguh ahung subuai va, na lungsim uh a mangbangsah uh chih ka he va; a kawmvah lah thu bangmah ka pe ngal sih va; 
ACT.15.25	Hujiahin lungsim munkhat pua a ka kikhop un, mi teeldoh a, ka deihtah uh Barnaba leh Paul, 
ACT.15.26	Lalpa Jesu Khrist min jiaha sih khawhsa loua umte geel toh na kawmva hung sawl diingin hoih ka sa uhi. 
ACT.15.27	Huchi'n Juda leh Silas ka hung sawl uhi, amahun zong hi thu ka min ahung hilh diing uh. 
ACT.15.28	Ajiahchu, Hagau Siangthou leh kei un, hi thu poimohte chih louh puaahgih dang bangmah na tungva ngah louh hoih ka sa uhi. 
ACT.15.29	Milim biahna sa neeh bang, sa heehlup neeh bang leh kingaih bang tawp leh uchin ka chi uhi; hi haw na tawp uleh nanguh diingin a hoih diing hi. Damtahin um un, chi in. 
ACT.15.30	Huchi'n a sawlkheta va, Antiok khua a tungva; huleh, mipi a koukhawm va, lehkhathot chu a peta uhi. 
ACT.15.31	Huchu a sim zohun, hamuanna thu jiahin a kipaah mahmahta uhi. 
ACT.15.32	Huleh Juda leh Silas zong zawlnei ahi va, thu tamtahin unaute chu aha muan va, a sukip uhi. 
ACT.15.33	Huleh hu a sawttah a um nungun amahuh chu hamuangtahin unaute lah apat sawllehte kawmah a chiahsahta uhi. 
ACT.15.34	Silas in chu hu muna um tadih hoih a sa hi. 
ACT.15.35	Paul leh Barnaba ahihleh Antiok khua ah Lalpa thu hilh leh soi in a um zing va, midang tamtahte toh zong.
ACT.15.36	Huleh ni bangzat aha nungin Paul in Barnaba kawmah, i chiah kiit diing a, khochina Lalpa thu i soina zousiah a unaute va vehni, bang chi'n a um viai chih i va en diing, a chi a. 
ACT.15.37	Huleh Barnaba in John, a min dang Mark chu a kawmvah pui a tum a. 
ACT.15.38	Hizongleh amah, Pamphilia gam a amah uh kiihsan a, natohna a amahuh toh chiah loupi a kawmva pui diing chu Paul in hoih a sa sih hi. 
ACT.15.39	Huchi'n nasatahin a kinialta va, huleh a kikhen va; Barnaba in Mark a pui a, Cyprus gam ah kuang in a chiahta hi. 
ACT.15.40	Huleh Paul in Silas a teel a, unaute’n Pathian hehpihna a, a kolsah nungun a chiahkheta hi. 
ACT.15.41	Huleh kouhtuamte sukip jelin Syria leh Silisia gam a tawnsuah uhi.
ACT.16.1	Huin amah chu Derbe leh Listra khua ah a hung a; huleh ngai in, huah Timothi kichi, nungjui khat a um a, amah chu gingtu, Juda numei koi aha tapa ahi a; hizongleh a pa chu Grik mi ahi. 
ACT.16.2	Amah chu Listra leh Ikonium khua a um unaute in a soiphat mahmah uh ahi. 
ACT.16.3	Paul in amah chu tonpih diingin a deih a; huleh a pui a, hu vela Judami umte jiahin a zeh a tansah a; amahun a pa Grik mi ahi chih a heet jiahun. 
ACT.16.4	Huleh khopite tawna a pai kawmun, amahun Jerusalem khua a um sawllehte leh upate’n juih diing a, a namdet uh thupuuhnate chu a kawmvah a pekhia uhi. 
ACT.16.5	Huchi'n, kouhtuamte chu ginna ah a kipta va, nichinin a pung deuhdeuhta uhi. Paul Hagau in a pui:
ACT.16.6	Huleh amahun Phrigia gam leh Galatia gam a totsuaah zohun Hagau Siangthou in Asia gam a thusoi a khap a, 
ACT.16.7	Misia gam kawm a tun un, Bithinia gam a luut a tum va; hizongleh, Hagau in a phal sih hi. 
ACT.16.8	Huchi'n Misia gam a khen va Troas khua ah a chiahsuhta uhi. 
ACT.16.9	Huleh jan laiin, Paul in manglam bangin Makedonia gam a mi khat ding in, Makedonia gam ah hung gaalkai inla, hung panpih in, chi a ngen in a mu a. 
ACT.16.10	Huleh hu manglam banga sil a muh zohin Makedonia gam ah chiah ka tumpah va, a kawmva tanchinpha soi diingin Pathian in ahung kou ahi chih dihtahin ka he uhi.
ACT.16.11	Huchi'n Troas khua apat kuang in ka pawt va, zangtahin Samothrakia ah ka chiah va, a jingin Niapoli khua ah ka chiah jel uhi. 
ACT.16.12	Huleh hu apatin Philippi khua ah ka chiah va, huchu Makedonia gam a khaw poimoh khat ahi a, Rome khua a mipeemte khua ahi; hu khua ah ni tamdeuh ka taam uhi. 
ACT.16.13	Huleh khawlni in kulhpi polam ah luipang ah haamteina mun hi a ka gintaat vah ka chiah va; huleh, ka tou va, numei hung paikhawmte kawmah thu ka soi uh. 
ACT.16.14	Huleh, numei khat a min Lidia, puan sandup zuah, Thyatira khua a um Pathian bemi in ka thu uh a ja a; Paul thusoi jui diingin Lalpa in a lungtang a suhvaahsah hi. 
ACT.16.15	Huleh, amah leh a innkuante in baptisma a tan zohun, Lalpa a ginum a na hung seh uleh, ka inn ah hung unla hung tung un, chi'n ahung kou a. Huleh, ahung houtaang teiteita hi. 
ACT.16.16	Huleh, hichi ahung hi a, haamteina mun a ka chiah laiun, nungaah kua aha dawi aaisaansiam zawl in ahung kituahpih a, ama’n chu a aaisaan jiahin a pute sumtamtah a muhsah veu hi. 
ACT.16.17	Hu mi in chu Paul leh keiuh ahung jui a, kikou in, Hi mite, hutdamna lampi hung hilhte hi tungnungpen Pathian suaahte ahi uh, a chi a. 
ACT.16.18	Huleh, huchi'n ni sawttah ahih a. Huin Paul chu a lunghita sih a, a kihei a, dawi kawmah, Jesu Khrist min in a sunga kipat pawt thu ka hung pia ahi, a chi a. Huleh, amah chu hu laitahin a pawtpah hi.
ACT.16.19	Huleh a pute in a summuhna uh a bei chih a heettah un Paul leh Silas a man va, dawl munah houtute ma ah a kailuut uh a. 
ACT.16.20	Huleh thukhentute kawmah a pui va, Hite hi Judami ahi va, ka khua uh a subuai mahmah uh. 
ACT.16.21	Huleh ei Romemi in i laah leh i zop sianglou daante juisah ahung tum uhi, a chi va. 
ACT.16.22	Huchi'n mipite chu amahuh sual diingin ahung kipan va; huleh, thukhentute in a puan uh a bohkeehsah va, chianga jep diing in thu a pia uhi. 
ACT.16.23	Huleh tampi vei a jep zohun, suangkul ah a khum va, a veengtu kawmah bittah a veeng diingin thu a pia uh a; 
ACT.16.24	Huchitah a thu a piah jiahun, amahuh chu taanna sungnung zaw ah a khum va, a keengte vah singkol a butsah uhi. 
ACT.16.25	Huleh jan khang laiin Paul leh Silas chu a haamtei va, Pathian kawmah phatna la a sa va; huleh, mitaangte in a ngaikhia uhi. 
ACT.16.26	Huleh thakhat in ziil nasatahin ahung kiliing a, huchi'n, suangkul innbulte chu a kiliing gawpa; huleh kotkhaah zousiah kihongpah in, michin kolbuhte ahung kiphel vehta hi. 
ACT.16.27	Huin suangkul veengtu chu ihmu ahung halh a, huleh, suangkul kotkhaahte kihong a muh in, mitaangte chu taimangta uh a sa a, a namsaau a doh a, kithah a tum hi. 
ACT.16.28	Hizongleh Paul chu aw ngaihtah a kikou in, Bangmah kiloh sin, ka bawnun hi ah ka um uhi, a chi a. 
ACT.16.29	Huin a veengtu in chu khawn val a kan a, a tawmluut a, kithing kawma hungin, Paul leh Silas ma ah a khupbohta a. 
ACT.16.30	Huleh amahuh chu ahung puidoh a, Pute, hutdama umna diingin bang ahiai ka bawl diing? a chi a. 
ACT.16.31	Huin amahun, Lalpa Jesu Khrist gingtain, huchi'n hutdam in na um diing, nangleh na innkuante toh, a chi uh. 
ACT.16.32	Huin amahun a kawma leh, a inn a um zousiahte kawmah Lalpa thu a soita uhi. 
ACT.16.33	Huleh ama’n amahuh chu hu janin hu laitah mahin a pui a, a jepna golhte uh a silsiang a; huleh, amah leh a innkuante zousiah in baptisma a tangpah ngal uhi. 
ACT.16.34	Huleh amahuh chu a inn sungah a pui a, a ma vah an a lui a, Pathian a gintaat jiahun a innkuante zousiah toh a kipaah uhi. 
ACT.16.35	Huleh ni a suaah in, thukhentute in, Hu mite hah in, chi'n mi mantute a sawl va; 
ACT.16.36	Huleh suangkul veengtu in Paul kawmah hu thu a hilh a, Thukhentute in nanguh hah diingin mi ahung sawl uhi; hujiahin tuin pawt unla hamuangtahin chiah un, a chi a. 
ACT.16.37	Hizongleh Paul in a kawmvah, Romemite ka hi ngal va, ka siamna uh leh siamlouhna he louin vantaang mitmuh in ahung jep va, suangkul ah ahung khum va; huleh tuin; a guuha hung delhkhiah sawm ahi uh maw? hithei ngei lou diing; amahuh mahmah hung u’henla hung puidoh uheh, a chi a. 
ACT.16.38	Huleh mimantute in hu thute chu thukhentute kawmah a hilh va; huleh, Romemite ahi uh chih a jah un a lauta va. 
ACT.16.39	Huin amahuh a hung va, a zawl va, a puidoh va, khopi polama chiah mang diingin a ngen uhi. 
ACT.16.40	Huleh amahuh chu suangkul apat a pawt va, Lidia inn ah a luut va; unaute a muh tahun, a hamuan va, a pawtta uhi.
ACT.17.1	Huleh Amphipoli khua leh Apollonia khua a paipeel va, Thessalonika khua a tungta va, huah chu Judate kikhopna inn a um a; 
ACT.17.2	Huleh Paul chu amah ngeina in, a kawmvah a luutta, khawlni thumvei Pathian lehkhathute apat suituahpihin, 
ACT.17.3	Khrist chu gimthuaah diing mawng a hihdan bang, huleh misi lah apat thou kiit ngei diing a hihdan leh, hi na kawmva ka soi Jesu chu Khrist ahi chih a hilhchian a, a sulang hi. 
ACT.17.4	Huchi'n a lahva mi khenkhat in a gingta va, Paul leh Silas chu a pawlta uh; Pathian ngaihsah Grik mipi nasatah leh numei lamkai tamtahte toh. 
ACT.17.5	Hizongleh ginglou Judate’n a huphulh va, dawlmun a migilou thasia kuate aha a kawmvah a pui va, mipi a koukhawm va, khopi sung teng a hihbuaita uhi, huleh Jason inn a luh va, amahuh chu vantaang laha puikhiah a tum uhi. 
ACT.17.6	Huleh amahuh a muh louh phetun, Jason leh unau dang kuate aha khopi sung houtute kawmah a kailuut va, a kikou va, Hi khovel hihbuaitute hi ah zong a hung va; 
ACT.17.7	Jason in ana zintungsah a; hite zousiah in A min Jesu, kumpi dang a um hi, chi'n Kaisar thu kalhin a um uhi, a chi va. 
ACT.17.8	Huleh mipite leh khopi sung hoututein hu thu a jah un, a buaita va. 
ACT.17.9	Huleh amahun Jason leh midangte kawm apatin a luang va heen diing bang aha a la va, amahuh a hahta uhi.
ACT.17.10	Huleh unaute’n ajan ajan in Paul leh Silas chu Beria khua ah a sawlkhepah va; hutah a va tun un Judate kikhopna inn ah a luut uhi. 
ACT.17.11	Hu mite chu Thessalonika khua a mite sangin ana hoihzaw va, lungsim kipaahtahin thu chu a pom va, a thusoi uh chu a dih leh dihlouh heetna diingin, nichinin Pathian lehkhathu ah a hawl veu uhi. 
ACT.17.12	Hujiahin amahuh laha tamtahin a gingta va; Grik numei zahumte leh pasalte zong tawmtham louin a gingtata uhi. 
ACT.17.13	Hizongleh Thessalonika khua a Judate’n, Paul in Beria khua ah Pathian thu a soita chih a heet tahun, hu ah zong a hung va, mipite ahung subuaita uhi. 
ACT.17.14	Huin kintahin unaute’n Paul chu tui khang lian tana chiah diingin a sawlkhepah va, hizongleh, Silas leh Timothi chu huah a umdenta uhi. 
ACT.17.15	Huleh Paul puitute’n chu Athen khua tanin a pui va; huleh, Silas leh Timothi chu a kintheitawpa a kawma hung diing a thuhaah chu puain a chiahta uhi.
ACT.17.16	Huleh Paul in Athen khua a amahuh ana ngaah laiin, hu khua chu pathian lima dimin a mu a, a lung a thahta hi. 
ACT.17.17	Hujiahin kikhopna inn ah Judate leh Pathian ngaihsahte a nial veu a, dawl munah zong ana um photmahte chu ni chinin a nial jel hi. 
ACT.17.18	Huin Epikuria mite leh Stoikmite laha mipil kuate aha in zong amah ahung nial va. Huleh, khenkhat in, Hi mi kamta min bang ahiai a soi tup? a chi va. A khen dangte’n, (Jesu thu leh thohkiitna thu a soi jiahin) gam dang pathiante thu soitu ahih tuaah hi, a chi uhi. 
ACT.17.19	Huleh amah chu a pui va, Areopaga ah a tut va, a kawmah, Hi thuhilhna thah na soi hi na hung hesah thei diai? 
ACT.17.20	Silmah bang aha ka bil vah na hung tut ahi; hujiahin, Hi sil umzia ka he ut uhi, a chi uh. 
ACT.17.21	Ajiahchu Athenmi haw zousiah leh a khua va zin umte zong, a kiman kal phot un thuthah taphot soi in aha, a ngaikhe beehin aha a um veu uhi.
ACT.17.22	Huin Paul chu Mars taang laitah ah a ding a, a soi a, Nanguh Athen khua a mite haw, bangkimah sahkho ngaihsahtah mi na hi uh chih ka he hi. 
ACT.17.23	Ajiahchu ka vaah kawma, na biahte uh ka et leh, maitaam khat, a tunga, heetlouh Pathian a diing, chi a kigial ka mu hi. Hujiahin, he loupi a na biah uh, hu, Amah chu ka hung hilh ahi. 
ACT.17.24	Pathian khovel leh a sunga sil zousiah siamtu chu, vaan leh lei Lalpa ahihjiahin, khut a bawl inn bangah a um ngei sih hi; 
ACT.17.25	Sil tasam bangin mihing khuta natohsah in zong a um ngei sih hi, Amah ngei chu bangkim kawma hinnate, haihna leh sil zousiah petu ahi zaw hi. 
ACT.17.26	Huleh leitung zousiah luahsuaah a um diingin sisan bul munkhat vehin namchin mi a siam a, amahuh diingin hunbite a guat a, a umna gii uh zong a khamsah hi; 
ACT.17.27	Amahun Lalpa a hawl va, amai amai va, a muh teiteina diingun, hizongleh, Ama’n chu eite ahung gamlat chiat sih ngal a; 
ACT.17.28	Ajiahchu Amah ah i hing va, i taang va, i um uh ahi ngal a; nanguh, laphuahsiam kuate aha in zong, Ei zong a haahte i hi ngal va, chi a a soi bangun. 
ACT.17.29	Huchi'n Pathian haahte i hih jiahun, Pathian chu sana pouh, dangka pouh, suang pouh, mihing khutsiam leh suhtuah a kheen milim tobang ahi, chih, i gingta diing uh ahi sih hi. 
ACT.17.30	Huleh Pathian in i heet louh laite uh a kitheihmohbawl a, hizongleh, tuin chu gamchin a mi zousiah kisiih diingin thu a peta hi. 
ACT.17.31	Ni a chiam jiahin, hu ni chiangin a mi guat chu, lei a mite dihtattahin a ngaihtuahsah diing; huchu Pathian in Amah misi lah akipata kaithouin, mi zousiah kawmah a hesahta hi, chi in, 
ACT.17.32	Huleh, amahun misi lah akipata thohkiitna thu a jah tahun, kimkhat in a nuihsan va; huleh a dangin, Hi thu na kawmah ka ngaikhe kiit diing uhi, a chi va. 
ACT.17.33	Huchi'n Paul chu a lahva kipat a pawtta hi. 
ACT.17.34	Hizongleh mi kuate aha a kawmah a belh tinten va, a gingta va; huleh a khenkhat chu Areopagami Dionisia leh numei khat a min Damari leh a kawmva midangte toh ahi uhi.
ACT.18.1	Hu silte zohin Paul chu Athen khua apat a pawta, Korinth khua ah a chiahta hi. 
ACT.18.2	Huleh, a min Akuila, Judami khat a mu a, hu mi chu Ponta gam a piang ahi a, Klaudia in Judate zousiah Rome khua apat pawt thu a piah jiaha a ji Prisilla toh Italy gam akipat hung tung panphet ahi va; huleh, Paul chu a kawmvah a hung a. 
ACT.18.3	Huleh, a natoh uh kibang ahih jiahin a kawmvah a tunga, a tongkhawmta va, a natoh uh chu puaninn bawl ahihjiahin. 
ACT.18.4	Huleh khawlni chinin kikhopna inn ah thu a suutpih a, Judate leh Grikte chu gingta diingin a zawl veu hi. 
ACT.18.5	Huleh Silas leh Timothi Makedonia a kipat ahung tun un, Paul chu thusoi chauhin a umta a, Jesu chu Khrist ahi chih Judate kawmah a hilhchian veu hi. 
ACT.18.6	Huleh a kalh un a soisia va, Paul in a puan a thing a, a kawmvah, Na moh uh na tungvah kituh heh; kei chu ka siang ahi; tu kalsiah Jentelte kawmah ka chiahta diing hi, a chi a. 
ACT.18.7	Huleh hu apatin a chiah a, mi khat a min Tita Justa a chih uh inn ah a luut a, hu mi'n chu Pathian a bia veu a, a inn zong kikhopna inn toh kizom ahi. 
ACT.18.8	Huleh Krispa, kikhopna inn houtu in a innkuante zousiah toh Lalpa a gingta va; Korinth khua a mi tamtahin zong jain a gingta va, baptisma a tangta uhi. 
ACT.18.9	Huin janin Lalpa’n Paul kawmah manglam bangin, Lau sinla, sip louin thu soi jel in; 
ACT.18.10	Kei na kawmah ka um zing ahi, huleh, suna diingin kuama’n na tungah khut a ha sih diing uhi; hi khua ah mi tampi ka nei ngal a, a chi hi. 
ACT.18.11	Huleh Paul chu huah a lahva Pathian thu hilh in kumkhat leh ha guup a umta hi.
ACT.18.12	Huleh Gallio, Akaia gamoptu ahih laiin, Judate in kithutuah in Paul a sual va, vaihawmna touphah ma ah a tut va. 
ACT.18.13	Hipa soplaiin, daan kalh zawngin Pathian be diingin mi a heempuuh hi, a chi va. 
ACT.18.14	Huleh Paul in dawng diing a, a kisah laitahin, Gallio in Judate kawmah, Aw nanguh, Judate, hi haw hi sil dihlou thu aha, sil hihsual thu aha beeh hileh, matheilouin ka hung ngaihsah diing a; 
ACT.18.15	Hizongleh thute, minte, nanguh daan thute giap ahihleh vang nangun kingaihtuah zaw un; ajiahchu ke'n zaw huchibang thu ka ngaihtuah ut sih hi, a chi a. 
ACT.18.16	Huleh vaihawmna touphah apatin amah uh a delhmangta a. 
ACT.18.17	Huin Grik mi zousiah in kikhopna inn houtu Sostheni a man va; vaihawmna touphah ma ah a vua va. Huleh, Gallio in hu a silbawlte uh poi a sa sih hi.
ACT.18.18	Huleh hunungin Paul chu ni sawttah a taam nalai a, huzohin unaute chu kampha in a khen a, hu akipatin Syria gam lamah kuang in a chiahta a, Prisilla leh Akuila toh zong a ton uhi; kichiamna a neih jiahin, Kenkria khua ah Paul in a lu a meet hi. 
ACT.18.19	Huin Ephesa khua a tunga, amahuh hu ah a nuseta a; hizongleh, amah chu kikhopna inn ah a luut a, Judate toh thu a suutkhawmta uhi. 
ACT.18.20	Huleh amahun a kawmva sawtdeuh taam diingin a hou va, amah a ut sih hi. 
ACT.18.21	Hizongleh kampha in a khen a, Jerusalem a ankuang luina um diing ah tel ngei ka tum hi; Pathian in a phal leh na kawmvah ka hung kiit diing hi, chi in. Huleh, Ephesa khua akipatin kuang in a chiahta hi. 
ACT.18.22	Huleh Caesarea khua ah ahung kai a, a chiahtou a, kouhtuamte chibai a buuh a; Antiok khua ah a chiahsuhta hi. 
ACT.18.23	Huleh huah sawttah a um nungin, a chiah kiit a, nungjuite zousiah sukip diingin Galatia gam leh Phrigia gam zousiah a tuansuaah hi.
ACT.18.24	Huleh Judami khat a min Apollo, Alexandria khua a piang, mipiltah Pathian lehkhathu he deuh mai, Ephesa khua ah a chiah a. 
ACT.18.25	Hu mi chu Lalpa lampi thu jil sa ahi a; Hagaua guntuhtahin Lalpa tanchin pilvaangtah a soi in a hilh jel a, John Baptisma thu chauh a he giap a. 
ACT.18.26	Huleh kikhopna inn ah haangsantahin thu a soipanta a; Prisilla leh Akuila in a thusoi a jah un a inn vah a pui va, a kawmah Pathian lampi thu kichian semin a hilhchianta uhi. 
ACT.18.27	Huleh ama’n Akaia gam a chiah peh a tup phetin, unaute’n a hasot va, amah ana kipaahpihna diingun nungjuite kawmah lehkha a thotta uhi; amah a tun in, Pathian khotuahna jala gingtate nasatahin a panpih hi; 
ACT.18.28	Ajiahchu ama’n vantaang heetin Judate a nialdong a, Pathian lehkhathu zangin Jesu chu Khrist ahi, chih a hesah hi.
ACT.19.1	Huleh hichi ahung hi a, Apollo Korinth khua a, a um kalin Paul chu khosah lam tuansuah zouin Ephesa khua ahung tung a; huleh nungjui kuate aha a mu a, 
ACT.19.2	Ama’n a kawmvah, Na gintaat tuung laiun Hagau Siangthou na tang viai? a chi a. Amahun a kawmah, Hagau Siangthou a um chih zong ka jakha ngei mawngmawng sih uh, a chi va. 
ACT.19.3	Huin ama’n a kawmvah, Bang baptisma ah ahiai na tan uh? a chi a. Amahun, John baptisma ah, a chi uh. 
ACT.19.4	Huleh Paul in, John inchu mi kawmah a nunga hung diing Khrist Jesu chu na gintaat diing uh ahi, chi'n, kisiihna baptisma in a baptis veu ahi, a chi hi. 
ACT.19.5	Amahun hi thu a jah tahun, Lalpa Jesu min in baptisma a tangta uhi. 
ACT.19.6	Huleh Paul in a tungvah a khut a ngah tahin, Hagau Siangthou a tungvah ahung tungta a; huleh, haam heetlouh in a haam va, thu a soita uhi. 
ACT.19.7	Huleh a bawnun mi sawm leh nih(vel) ahi uhi.
ACT.19.8	Huleh Paul chu kikhopna inn ah a luut a, ha thum sung diing haangsantahin thu a soi a, Pathian gam lam thu ah kinialpih in mi a zawlluut jel hi. 
ACT.19.9	Hizongleh khenkhat a chihmoh va, a gingta ut sih va, mipi ma a hu lampi chu a soisiat tahun, amahuh a chiahsan a, nungjuite a puituam a, Tiranna skul ah nichinin a kihoulimpihta hi. 
ACT.19.10	Huleh hichibangin kum nih sung a um a; huchi'n Asia gam a um zousiah Judate leh Grikte in zong Lalpa Jesu thu a zata uhi. 
ACT.19.11	Huleh Pathian in Paul khut in silmah limdang tahtahte a bawlsah a; 
ACT.19.12	Huchi'n a sa tung akipatin kisiaahna puante aha teenthuaahte aha bang damloute kawmah ahung tawi va, a natnate uh a dam jel a, huleh, a sung va kipat dawite zong a pawt jel uhi. 
ACT.19.13	Huin Juda vaah vai, dawithu he kuate aha in, Paul in a thu a tangkoupih veu Jesu minin ka hung vau uhi, chi'n, dawipaaite tungah Lalpa Jesu min a lou veu vial va. 
ACT.19.14	Huleh Judami, siampu lal khat, Skeva in hutobang bawl tapa sagih a nei hi. 
ACT.19.15	Hizongleh dawi in chu a dawng a, Jesu ka he hi, Paul zong ka he hi; hizongleh, nanguh kuate na hi viai? a chi a. 
ACT.19.16	Huin dawipaiin chu amahuh ahung boh a, a zou a, a nuaisiahta a, huchi'n hu inn apatin saguah leh liam in a taidohta uhi. 
ACT.19.17	Huleh hi chu Ephesa khua a teeng zousiah, Judate leh Grikte kawmah zong a thangta a; huleh, a bawnun a lau va, Lalpa Jesu min a lianta hi. 
ACT.19.18	Huleh a gingtate zong tamtah a hung va, a silbawlte uh thupha a tawi va, a kiphuangta uhi. 
ACT.19.19	Mitphialdawi zang mi tampiin zong a lehkhabu uh ahung tawikhawm va, mi zousiah mitmuh in a haalta uh; huleh, a man a suut va, dangka saang sawmngaa a phasah uhi. 
ACT.19.20	Huchi'n loupitah mai in Lalpa thu chu a dalh a, a gualzou jel hi.
ACT.19.21	Hu silte nungin, Paul in a lungsim in, Makedonia gam leh Akaia gam a totsuaah zoh chianga Jerusalem khua a chiah a tum a, Hutah a ka chiah zoh chiangin, Rome khua zong, ka va pha teitei diing, a chi a. 
ACT.19.22	Huchi'n, amah natohsahte mi nih Timothi leh Erasta chu Makedonia gam ah a sawl a; hizongleh, amah chu Asia gam ah hun tomkhat a um tadih hi.
ACT.19.23	Huleh hulai velin hu Lampi thu jiahin mi a buai nasatenta hi. 
ACT.19.24	Ajiahchu mi khat a min Demetria, dangka siih kheengtu, dangka siih a Diana lim bawltu in khutsiamte kawmah kilohna tampi a pe jel veu hi. 
ACT.19.25	Hu mi in amahuh a koukhawm a, a natoh banguh tongte toh; huin, a kawmvah, Pute, hi natohna hi i hauhna uh ahi, chih na he uhi. 
ACT.19.26	Hi Ephesa khua chauh ah hilouin, Asia gam pumpi ah zong, hi Paul in, khuta bawlte chu Pathian ahi sih uh, chi'n mi tampi a thuzoh a, a kiheisah zouta hi chih, nanguh ngei in na mu un na ja uhi; 
ACT.19.27	Huchi'n i kiveina uh man louh ahung suah diing lauhuai chauh zong ahi sih; pathiannu loupi Diana biahinn zong ahung kingai neu diing a, huleh Asia gam pumpi leh khovela mi’n a biah uh amahnu ngei zong a loupina suhsiatin ahung umkha diing chih a lauhuai ahi, a chi a. 
ACT.19.28	Huleh hu thute a jah tahun a lungthah mahmah va, Ephesa mite Diana a loupi hi, chi'n a kikou uhi. 
ACT.19.29	Huin a kho-pum in a buai vehta va; Gaia leh Aristarkha, Makedonia gam a mi, Paul in a khualzinna a, a tonpihte geel chu a man va, kituaahtahin etnop inn ah a tailuutpihta uhi. 
ACT.19.30	Huin Paul in mi laha luut a tup leh a nungjuite’n a phal sih va. 
ACT.19.31	Huleh Asia gam a houtu pente laha Paul lawmte khenkhat in a kawmah mi a sawl va, etnop inn a luut hetlou diingin a houhou uhi. 
ACT.19.32	Khenkhat thu khat in a kikou va, khenkhat thudang in a kikou va; kikhawmte chu a buai va; mi tamzaw in a kikhop nasan uh zong a he sih uhi. 
ACT.19.33	Huleh mipi lah apat Alexander a kaidoh va, Judate’n amah chu malam ah a sawn va. Huleh, Alexander in a khut in a jap a, mi zousiah kawmah a siamna thu soi a tum hi. 
ACT.19.34	Hizongleh amah Judami ahi chih a heet tahun, daahkal nih sung diing vel aw kituaahtahin, Ephesa mite Diana a loupi hi, chi'n a kikou kou uhi. 
ACT.19.35	Huleh khosung lehkhagialtuin mipi a daihsah zohin, Nanguh Ephesa khua a mite, Ephesite hi pathiannu Diana loupi leh, Jupiter apat hung kia milim bia ahi uh, chih he lou kua a um ei? 
ACT.19.36	Huchi'n hi thu nial gual ahih louh nungin, na sip khiinkhian diing uh ahi, kin hehuin bangmah na bawl diing uh ahi sih hi. 
ACT.19.37	Ajiahchu, hi na hung mi puite uh hi biahinn luhmi lah ahi sih va, i pathiannu soisete zong ahi sih uh. 
ACT.19.38	Demetria leh a tohpih khutsiam haw in mi kua tung aha a thubuai a neih uleh, thubuai soina inn honsa in a um hi, huleh gamoptute zong a um uhi; kiheeh u’heh. 
ACT.19.39	Hizongleh sil danga buaina nei na hih uleh daan banga kikhopna ah lep diing ahi. 
ACT.19.40	Tunia buaina jiahin i tungvah thu ahung um diing a lauhuai hi, i kikhopna san pen hi ahi chih diing laha um ngal sih a, a chi a. 
ACT.19.41	Huleh ama’n huchia a soi zohin kikhawmte chu a tawpsahta hi.
ACT.20.1	Huleh buaina a daih nungin, Paul in nungjuite a kawmah a kou a, amahuh a aangkawi a, kampha in a ha a, Makedonia gam a diingin a chiahta hi. 
ACT.20.2	Huleh hu gam vel a totsuaah a, a kawmva hasotna thu tampi a soi zohin, Greece gam a tungta hi. 
ACT.20.3	Huleh huah ha thum a taam a. Huleh, Judate’n amah a guuhtaan jiahin Syria gam lama kuang a a pai diing laiin, Makedonia gam lehtot kiit a tumta hi. 
ACT.20.4	Huleh Beria khua a Sopater, Thessalonika khuate: Aristarkha leh Sakundate, Derbe khua a Gaia leh Timothi; huleh, Asia gam a Tikika leh Trophima in Asia gam dongin a tonpih uhi. 
ACT.20.5	Hite chu ka ma vah ana chiah va, Troas khua ah ahung na ngaah uhi. 
ACT.20.6	Huleh keiuh chu tanghou tolsohlouh nite zohin Philippi khua apat kuang in ka pai va, ni ngaa nungin a kawmvah Troas khua ah ka tungva; hu ah ni sagih ka taam uhi.
ACT.20.7	Huleh, hapta ni masapenin, nungjuite tanghou balkeeh diing a ahung kikhop laiun, Paul in a jing a chiah a tup jiahin a kawmvah thu a soi a; huleh, jan khang dongin a soizop hi. 
ACT.20.8	Huleh pindan tungnunga a kikhopna vah khawnval tampi a um a. 
ACT.20.9	Huleh a min Eutika kichi tangval khat kotta ah a tou a, tuitahin ana ihmu hi: Paul in thu a soi sawt taatluat jiahin, ana ihmukha a, innsawng thumna apatin a kesuh a, a sisa in a tawm uhi. 
ACT.20.10	Huleh Paul a kumsuh a, a tungah a bohkhum a, a poma, Lauthawng sih un, ajiahchu a hing nalai hi, a chi a. 
ACT.20.11	Huin pindan tungnunga a kaltouh kiit phetin, tanghou a balkeeh a, a ne a, sawttah khovaah dongin a kawmvah thu soi in a houlim a, huchi'n a chiahta hi. 
ACT.20.12	Huleh amahun tangvalpa chu a hing in ahung pui va, lungmuan tahzetin a lungmuangta uhi.
ACT.20.13	Huleh keiuh chu kuang lamah kana chiah masa va, Assos zuanin kuang in ka chiah va; Paul tuansah diing ka sawm uh; ama'n a keeng a chiah a tup jiahin huchi bangin a chi mawng ahi. 
ACT.20.14	Huleh Assos khua a ahung kituahpih tahin, ka tuangsahta va, Mitilene khua ka tungta uhi. 
ACT.20.15	Huleh hu apatin kuang in ka chiah kiit va, a jingni in Kios zawn ka tungva; huleh a jingni in Samos ka tungva, Trogiliam ah ka taam uh; a jingni in Mileta khua ka tung uhi. 
ACT.20.16	Ajiahchu Paul in Asia gam a um sawt a ut louh jiahin, Ephesa khua kuang a chiah kheel a tupsa him ahi a; ahihtheih leh Jerusalem khua ah Pentikost nia um a tum a, a kin chiah ahi.
ACT.20.17	Huleh Mileta khua a kipanin Ephesa khua ah mi a sawl a, kouhtuam upate a va kousah a. 
ACT.20.18	Huleh amahuh a kawma ahung tunun, ama’n a kawmvah, Asia gam a ka hung chiil ni masani apat na kawmva ka um sungsiah a ka umdan na he uhi, 
ACT.20.19	Thunuaigolhtah leh Judate’n ahung jebawl jiah va mittui tampi leh, sil hahsa ka tunga hung tungte thuaah kawmin Lalpa nna ka tong hi. 
ACT.20.20	Huleh nanguh phattuamna diing sil bangmah ka iim sih a, ka hung hesah veha, vaantaang lah leh inn chinah ka hung thuhilh veu hi. 
ACT.20.21	Judate leh Grikte kawmah zong, Pathian lama lungsim kisiih thu leh, i Lalpa Jesu Khrist lama ginna thu ka hesah jel hi. 
ACT.20.22	Huleh tuin ngai un, lungsima chiah louthei loua ka kiheet jiahin Jerusalem khua ah chiah diing a kisa ka hi, hu muna ka tunga sil hung tung diingte ka he sih hi; 
ACT.20.23	Hagau Siangthou in, kaanna leh hahsatna in ahung ngaah hi chia, khochina ahung heetsah veute chauh ka he hi. 
ACT.20.24	Hizongleh ka kitaidemna kipaahtaha ka taitung theihna diing leh Lalpa Jesu apat a ka muh Pathian lungsiatna tanchinpha heetsah diing natohna ka toh zoh theihna diingin hi silte khat mahin ahung hihliing sih a, ka hinna zong ittahin ka ngai sih hi. 
ACT.20.25	Huleh tuin ngai un, nanguh zousiah Pathian gam thu soi a ka vaahlehnate’n ka meel na mu nawn sih diing uh, chih ka he hi. 
ACT.20.26	Hujiahin mi zousiah sisanah ka siang ahi chih tuni in ka hung hesah ahi. 
ACT.20.27	Ajiahchu Pathian thuguat zousiah na kawmvah phuandoh louha iim ka nei sih hi. 
ACT.20.28	Hujiahin Pathian kouhtuam, Amah sisana a leite vaah diingin Hagau Siangthou in houtu a ahung siamna pawlte zousiah leh nanguh tungah pilvaang un. 
ACT.20.29	Ajiahchu ka chiah nung chiangin ngei giloute na lahvah ahung luut diing a, pawlte a hawi sih diing uh chih ka he hi; 
ACT.20.30	Nanguh lah ngei ah zong nungjui pawlte amahuh lama kaimang diingin thu tuam soi na hung um diing uhi. 
ACT.20.31	Hujiahin kiveeng un, huleh, kum thum sung zet mittui luang pum a suun leh jana mi chin taihilh ka tawp louhdan he zing un. 
ACT.20.32	Huleh tuin unaute, hung siama hung khang sah thei a, huleh, mi lungsim siangthousate laha goutan pethei Pathian leh, a khotuahna thu kawmah nanguh ka hung kemsah hi. 
ACT.20.33	Kuamah dangka, sana, silh leh teen ka eeng ngei sih hi. 
ACT.20.34	Hi khutte’n keimah leh ka lawite taahsap luang a tongkhe jel chih nanguh ngei in na he uhi. 
ACT.20.35	Bangkim ka bawl taphot na juih diingun ka hung ensah vehta hi, huchibanga tonggim leh Lalpa Jesu thu he zing kawmin mi haatloute na panpih diing uh ahi; Amah ngei in, 'Laah sangin, piah hi vangpiahna sangzaw ahi,' a chih khuh, a chi a. 
ACT.20.36	Huleh huchibang thu a soi zohin a khupdina, a bawnun a haamteikhawm uhi. 
ACT.20.37	Huleh a bawnun hah kahin a kap va, Paul a ngawngkawi va, a tawp va, 
ACT.20.38	A meel a muh nawn louh diing uh thu a soi chu a lungkhampih diah uhi. Huleh kuang mun tanphain ava hata uhi.
ACT.21.1	Huleh hichi ahung hi a, amahuh toh ka kikhen zohun, kuang in ka chiah va, zangjelin Koos ka tungva, huleh, a jing in Rode ka tungva, hu apatin Patara khua ka tung uhi; 
ACT.21.2	Huleh, Phoenicia gam a kai diing kuang khat ka mu va, ka tuang va, ka chiah jel uhi. 
ACT.21.3	Huleh Cyprus gam ka muhun veilampang ah ka peel va, Syria gam lamah ka chiah jel va, huleh Tura khua ah ka kinga uh; hu mun a kuang van suahkhiah diing ahihjiahin. 
ACT.21.4	Huleh nungjuite ka hawldoh va, huah ni sagih ka taam uhi; amahun Hagau hilh in Paul kawmah Jerusalem khua a, a chiah louh diing ahi, chih a soi uh. 
ACT.21.5	Huleh hu ni zaat ka um zohun, ka kipandoh va, ka chiahna diing uh ka zuanta va; huleh, amahun a bawnun, a jite a tate utoh khogei dongin ahung ha va; huin tui khang lian geiah ka khupdin va, ka haamtei uhi. 
ACT.21.6	Huleh mangpha ka kihaah zohun, keiuh kuang ah ka tuang va, amahuh inn lamah a kiih kiitta uhi. 
ACT.21.7	Huleh Tura khua apat kuang a chiah in Ptolemai khua ka tung va, unaute chibai ka buuh va, a kawmvah nikhat ka um uhi.
ACT.21.8	Huleh a jingni in keiuh Paul lawite teng ka kipandoh va, Caesarea ka tungva; sagihte laha khat, sawlleh Philip innah ka luut va; amah toh ka um uhi (Sil. 6:5). 
ACT.21.9	Huleh hu mipa’n tanu li a nei a, nungaah siangthou ahi va, Pathian thu a soi jel uhi. 
ACT.21.10	Huleh huah ni tampi ka taam laiun, Judia gam a kipan a min Agaba kichi zawlnei khat a hungsuh a. 
ACT.21.11	Huleh amah ka kawmvah ahung a, Paul kawnggaah a la a, a khutte leh a keengte a kikaan a, huleh, Hi kawnggaah neitu hi Jerusalem khua a Judate’n hichi bangin a kaan diing va, Jentelte khutah a pekhe sawn diing uhi, Hagau Siangthou in a chi hi, a chi a. 
ACT.21.12	Huleh hi thu ka jah tahun, keiuh leh hu muna umte’n Paul chu Jerusalem khua a chiah lou diingin ka hou uh. 
ACT.21.13	Huin Paul in, Bang diinga na kah va, ka lung na siatsah uh ahiai? ajiahchu Jerusalem khua a kaan chauh hi louin, Lalpa Jesu min diingin sih zong ka ngaap ahi, chi'n a dawng hi. 
ACT.21.14	Huleh houh zoh gual ahih louh tahin ka tawp va, Lalpa thuthu hiheh, ka chita uhi.
ACT.21.15	Huleh hu nite nungin ka van uh ka siam va, Jerusalem ah ka chiahtouta uhi. 
ACT.21.16	Caesarea apatin nungjui kuate aha in ahung jui va, amahun a min Mnason, Cyprus a nungjui masa khat tunna a ka neih diingpa uh ahung pui uhi. 
ACT.21.17	Huleh Jerusalem ka hung tun tahun, unaute in kipaahtahin ahung na saang uhi.
ACT.21.18	Huleh a jingni in, Paul chu kei u’toh Jakob kawmah a luut a; huah kouhtuam upate zousiah a um uhi. 
ACT.21.19	Huleh Paul in amahuh chibai a buuh zohin, a natohna zanga Pathian in Jentelte laha sil a bawlsah zousiah chu a baan in a soi hi. 
ACT.21.20	Huleh amahun hu thu a jah un, Lalpa a paahtawi va; huin Paul kawmah, Unaupa, Judate lahah gingtute saang tamtah na mu a; huleh a bawnun daan tungah phatuam a ngai uhi. 
ACT.21.21	Huleh nang, Jentelte laha Juda umhaw zousiah kawma a tate uh zehtan louh diing leh, daan banga um louh diing, chi'n, Mosi paihkhiahna diing na thu hilh jel chih mi kama kipanin na thu a he uhi. 
ACT.21.22	Bangchi hita diing ahiai le? mipi ahung paikhawm ngei diing uhi; Na hung tung chih lah ja ngei diing ahi va. 
ACT.21.23	Hujiahin na kawma ka soi bangun bawl in; Kichiamna nei pasal li ka nei va; 
ACT.21.24	Hu mite pui inla, amahuh toh kisusiang inla, a sam uh a meetna diing uh sum tuaah in; huchi'n mi zousiah in, mi kama na thu a jah teng uh bangmahlou ahi chih a he diing va, nang chu daan juiin kijentahin na um zaw chih a he diing uhi. 
ACT.21.25	Jentelte laha gingtute tungtaang thu zaw, milim biahna sil neeh lamah, sa sisan neeh lamah, sa heehlup neeh lamah, kingaih lam banga kipanin, a kihepkhiah uh chih louhngal sildang a tang sih uhi, chih ka soi va, ka gialta uhi, a chi va. 
ACT.21.26	Huin Paul in a jingni in mite chu a puia, a kawmvah a kisiangsah a, Pathian biahinn ah a luut a, kisiansahna ni bei hun diing leh, amahuh chiat a diinga a sillat hun diing uh siampu kawmah ava hilh hi.
ACT.21.27	Huleh ni sagih a chin diing kuan tahin, Asia gam a Judate in Pathian biahinn a Paul a muh tahun, mipi zousiah a chiilsia va, amah a man va, 
ACT.21.28	A kikou va, Israel mite, hung panpih un: hi mipa ahi, gam china mi zousiah kawma, Juda mite, daante, huleh, hi mun soisia chu; hu lou zong Pathian biahinn ah Grikte a luutpih a, hi inn siangthou a hihbuah zouta hi, a chi va. 
ACT.21.29	(Ajiahchu hu ma in khopi ah Ephesa khawmi Trophima, a kawmah a mu va, Paul in amah chu Pathian biahinn ah ahung pui tahin a gingta uhi) 
ACT.21.30	Huin, khopi zousiah a phuta souhsouh va, mihaw chu a taikhawm va; Paul chu a man va, Pathian biahinn a kipan a kaidoh va; kotkhaahte a khaahpah ngal uhi. 
ACT.21.31	Huleh amah thah a tup laitahun, Jerusalem khua a mi zousiah a buai uh chih thu, sepaih houtu lianpen kawm a tung a. 
ACT.21.32	Ama’n sepaihte leh sepaih zahoutute a puipah ngal a, a kawmvah a taisuh a; huin, amahun houtu lianpen leh sepaihte a muh tahun, Paul a vuaah uh chu a tawpta uhi. 
ACT.21.33	Huin houtu lianpenin ahung naih a, Paul a tu a, khainiang nih a khih diing thu a pia a; huleh, kua hi aha, bang hihsia aha, chih a dong hi. 
ACT.21.34	Huleh mipi lahah a khen thukhat in a kikou va, a khen thudang in a kikou uhi; huleh, buai jiahin a dan a he sih a, kulh a puiluut thu a pia hi. 
ACT.21.35	Huleh Paul kalbi a tun laiin, mipi'n a hoh nasat jiahun sepaihte’n amah a domkaang uhi. 
ACT.21.36	Mipi zousiah in, Sumangthai un, chi a kikou in a jui lutlut ngal va. 
ACT.21.37	Huleh, Paul chu kulh a, a puiluut diing kuan un, ama’n sepaih houtu lianpen kawmah, Na kawmah thu themkhat ka soi thei diai? a chi a; huleh, ama’n, Grik haam na he maw? 
ACT.21.38	Tuma a mite buaina bawla mithatte saangli gamdai a puikhetu, Aiguptami hilou na hi maw? a chi a. 
ACT.21.39	Hizongleh Paul in, Judami, Silisia gam a Tarsa khua a mi ka hi, kho namei a um hilou ka hi; hung lungsiat inla, mi zousiah kawmah thu hung soisah in, a chi a. 
ACT.21.40	Huleh, lem a sah tahin, Paul chu kalbi ah a ding a, mipi lam a khut in a jap a. Huleh, a sipduam tahun, a kawmvah Hebrai haam in thu a soi hi.
ACT.22.1	Mite, unaute leh pate haw, tuin na kawmvah ka siamna thu ka soi diing hi, ngai un, a chi a. 
ACT.22.2	(Huleh a kawmva Hebrai haam a thu a soi a jah tahun, a sipta sem va; huin ama’n,) 
ACT.22.3	Kei chu Judami ka hi a, Silisia gam a Tarsa khua a piang ka hi, hizongleh, hi khua ah Gamaliel keengbula khang liana i pulepate uh daan khauhtah dungjuia zildoh a, tunia nanguh haw banga Pathian lama phatuamngai ka na hi hi. 
ACT.22.4	Huleh hi lampi a mite hi sihna khopin ka sawi jel a, huleh numei pasal in ka kaan a suangkul ah ka khum jel hi. 
ACT.22.5	Siampu lal leh upate zousiah inzong hu thu chu ahung heetpih uhi; amahuh kawm apat unaute piah diingin lehkha ka mu a, Damaska khua a um photmahte sawi diingin, Jerusalem a kaansa a pui diingin ka chiah hi. 
ACT.22.6	Huleh hichi ahung hita a, ka chiah a, Damaska khogei ka tunin, suunkim vel tahin, thakhat in vaan akipat vaah nasatah ka kiimah ahung vaahpum a. 
ACT.22.7	Huleh kei chu tualah ka puuh a, huleh, aw khat in, Saul, Saul, nang bang diinga hung sawi? chi in ka ja hi. 
ACT.22.8	Huleh Ken, Lalpa, kua na hiai? chi'n ka dawng a. Huleh, Ama’n ka kawmah, Nazareth Jesu, na suhduhdah chu ka hi, a chi a. 
ACT.22.9	Huleh ka kawma umte’n vaah chu a mu va, a lau uh; hizongleh, ka kawma thusoitu aw chu a ja sih uhi. 
ACT.22.10	Huleh ke'n, Bang ka bawl diai Lalpa? ka chi a. Huleh, Lalpa’n ka kawmah, Thou inla Damaska khosung ah luut in, hutah ah sil zousiah na bawl diingte ahung kihilh diing hi, a chi a. 
ACT.22.11	Huleh hu vaah loupi jiahin khua ka mu thei nawnta sih a, ka lawite’n khut in ahung kai va, Damaska khua ah ka luutta hi. 
ACT.22.12	Huleh mi khat Anania, daan thu banga Pathian ngaihsah leh hua um Juda zousiah laha a soiphat uh. 
ACT.22.13	Ka kawmah ahung a, ka bula dingin, Unau Saul, khua muta in, ahung chi a. Huleh, huchih laitahin amah chu ka muta hi. 
ACT.22.14	Huleh ama’n, I pulepate uh Pathian in a deihlam he diing leh, Midihtat chu mu a, a kama suaah aw ja diing a hung guat ahita hi. 
ACT.22.15	Ajiahchu na muh leh na jah thu ah mi zousiah kawmah Amah thu heetpihtu na hi diing hi. 
ACT.22.16	Huleh bang diinga khongai nalai na hiai? thou inla, baptisma tangin, Lalpa minin haamtei inla, na sualna kisusiang in, ahung chi hi.
ACT.22.17	Huleh hichi ahung hi a, Jerusalem khua a ka chiah kiit nungin, Pathian biahinn a ka haamtei laiin, jelhin ka um a; 
ACT.22.18	Kin inla Jerusalem khua apat pawt in; ajiahchu ka tanchin na soi diing pom lou diing ahi uh, hung chi'n Amah chu ka mu a. 
ACT.22.19	Huleh keima'n, Lalpa, amahun Nang hung gingtate suangkul a ka khum a, kikhopna inn china ka vuaah veu a he uhi. 
ACT.22.20	Huleh Na thu hetu Stephen sisan a suah laiun, kei zong a kawmah ka ding a, lem ka na sa a, a hihlumte puante zong ka na kem ahi, ka chi a. 
ACT.22.21	Huleh Ama'n ka kawmah, Chiah in, hi apatin gamlataha Jentelte kawmah ka hung sawl diing ahi, ahung chita a, a chi a.
ACT.22.22	Huleh amahun hi tan chiang a ngaikhia va, huin aw ngaihtahin, Hitobang phet mi hi khovela kipatin suchimit un; hing taah ahi sih hi, a chita uh. 
ACT.22.23	Huleh a kikou va, a puante uh a sepkhia va, vaan lamah, leivui a theh uhi, 
ACT.22.24	Sepaih houtu lianpenin Paul chu kulh sunga puiluut diing thu a pia a, a tunga hutobang lawma a kikouna san uh a heetna diingin jep a dohchian diing, a chi hi. 
ACT.22.25	Hizongleh savun khau a, a kaan zohun, Paul in a kawma ding sepaih zahoutu kawmah, Romemi mawngmawng siamlouh tansahna bei a vuaahna diing thu na nei viai mah? a chi a. 
ACT.22.26	Sepaih zahoutu in hu a jah tahin, sepaih houtu lianpen kawmah a chiah a, Na silbawl diing pilvaang in; hi pa Romemi ahi, chi'n a hilh a. 
ACT.22.27	Huin sepaih houtu lianpen a hung a, a kawmah, Romemi na hi maw? hung hilh in, a chi a. Ama’n, Hi e, a chi a. 
ACT.22.28	Huleh sepaih houtu lianpenin, Hi khomi hihna ke'n sum tampi a ka lei ahi, chi'n a dawng a. Huleh, Paul in, Kei chu Romemi a piang mawng ka hi, a chi hi. 
ACT.22.29	Huin dotchian tumte’n amah a chiahsanpah va; huleh sepaih houtu lianpenin zong Romemi ahi chih a heet tahin, amah mah in a kaansah ahih jiahin a lauta hi.
ACT.22.30	A jingni’n, Judate in bang jiahin aha Paul a heeh uh chih heetchian a tup jiahin, sepaih houtu lianpenin amah a phel a, siampu lalte leh vaihawmtute zousiah kikhawm diingin thu a pia a, Paul ahung pui va, a ma vah a dingsahta hi.
ACT.23.1	Huleh Paul in vaihawmtute a en piinpen a, Mite leh unaute, tuni tanin Pathian mitmuha hoiha ka heet photmah bawl in ka um zing hi, a chi a. 
ACT.23.2	Huleh siampu lal Anania in, Paul kawma dingte a kam behsah diingin a sawl a. 
ACT.23.3	Huin Paul in a kawmah, Nang, baang kinuhvaampa, Pathian in nang ahung beeng zaw diing hi; nang daan banga ka thu ngaihtuah diingin na toua, daanlou banga kei beh diingin na hung chi maw? a chi a. 
ACT.23.4	Huleh a kawma dingte’n, Nang Pathian siampulal huchi bawl siat maw? a chi va. 
ACT.23.5	Huin Paul in, Unaute, siampulal ahih ka he sih a ahi; Na chipihte houtu tungah thu hoihlou soi sin, chih gelh ahi, a chi a.
ACT.23.6	Hizongleh Paul in a keehkhat Sadukaite ahih va, a dang Pharisaite ahih uh a heet tahin, vaihawmtute lahah a kikoua, Mite leh unaute, kei chu Pharisai tapa, Pharisai ka hi; kinepna leh misi thohkiitna thu ah vaihawmsaha um ka hi, a chi a. 
ACT.23.7	Huleh ama’n hichi a, a soi zohin, Pharisaite leh Sadukaite kal ah kinialna ahung um a; huleh, mipi chu a kilangkhenta uhi. 
ACT.23.8	Ajiahchu Sadukaite’n misi thohkiitna mawngmawng a um sih, angelte zong a um sih, hagau zong a um sih, a chi va; hizongleh, Pharisaite’n hutegel a um tuaah hi chih a gum uhi. 
ACT.23.9	Huleh nasatahin a buaita va, Pharisai mi, lehkhagialtute khenkhat a ding va, a nial uh, Hi mi ah giitlouhna bangmah i mu sih uh; hagau in aha, angel in aha a kawmah thu soi ahih taah leh, Pathian i dou sih diing uh, a chi va. 
ACT.23.10	Huleh ahung kinial naah deuhdeuh phetun, sepaih houtu lianpenin Paul chu a loihtel uh a lau a, sepaihte chu va chiahsuh a, a lahva kipata Paul va pummat a, kulha hung puitou ngei diingin thu a pia hi.
ACT.23.11	Huleh a janin Lalpa chu Paul kawmah a ding a, Paul, hamuangtahin um in; Jerusalem khua a ka thu na heetsah bangin Rome khua ah zong na hesah diing hi, a chi hi.
ACT.23.12	Huleh khua ahung vaah tahin Judate hunkhop a kithukum va, Paul a thah masiah va bangmah ne leh dawn lou diingin a kichiamta uhi. 
ACT.23.13	Huleh, mi thah sawma kithukumte chu sawmli sanga tamzaw ahi uhi. 
ACT.23.14	Huleh amahuh chu siampulalte leh upate kawmah a chiah va, Paul ka thah masiah va bangmah nelou diingin nasatahin ka kichiam uhi. 
ACT.23.15	Hujiahin nangun vaihawmtute toh a thu kichian sema ngaihtuah diing kipangin na kawmva puikhe diingin, sepaih houtu lianpen kawmah va soi un; huleh, ama’n na kawm uh ahung phaah ma a ana that diing a mansa ka hi uhi, a chi uhi. 
ACT.23.16	Huleh Paul sanggamnu tapa in, a guuhtaan thu uh ana ja a, kulh ah ava luut a, Paul ava hilhta hi. 
ACT.23.17	Huin Paul in, sepaih zahoutu khat a kawmah a kou a, Hi tangval sepaih houtu lianpen kawmah puiin; a kawmah soi ut a nei hi, a chi a. 
ACT.23.18	Huchi'n ama’n sepaih houtu lianpen kawmah a pui a, Paul mitaangpa’n a kawmah ahung kou a, Hi tangval in na kawma soi ut bang aha a neih jiahin na kawma hung pui diingin ahung sawl hi, a chi a. 
ACT.23.19	Huin sepaih houtu lianpenin a khut in a tu a, a tuam in a puidoh a, Ka kawma na soi ut bang ahiai? chi'n a guuh in a dong a. 
ACT.23.20	Huleh ama’n, Paul thu kichian sema ngaihtuah tum bangin, jing chianga vaihawmtute kawma puisuh diingin Judate’n na kawma hung nget lem a sata uhi. 
ACT.23.21	Hizongleh a thu uh na zop sin; ajiahchu a lahva mi sawmli sanga tamzaw in a guuhtaan va, hu mite in amah a thah masiah va bangmah ne lou diing leh dawn lou diingin a kichiam uhi; huleh, tuin na thu ngaah in mansa in a um uhi, a chi a. 
ACT.23.22	Huchi'n sepaih houtu lianpenin tangval chu a chiahsah a, Hi thu na hung hesahta chih kuamah hilh sin, chi'n thu a pia hi.
ACT.23.23	Huleh sepaih zahoutu nih a kou a, Jan khang hun chiang a Caesarea tana chiah diingin sepaih za nih toh, sakol tungtuang mi sawmsagih toh, teitawi mi za nih toh kimansa in koih un, a chi a. 
ACT.23.24	Huleh gamoptu Felix kawma bittaha a luut theihna diingin Paul tuanna diing sakol zong guatsah un, a chi a. 
ACT.23.25	Huleh ama’n hichibangin lehkhathot a gial hi; 
ACT.23.26	Klaudia Lisia in gamoptu hoihpen, Felix chibai a buuh hi. 
ACT.23.27	Hi mi Judate in a mat va a thah diing kuanun; Kei sepaihte toh ka va chiah a, amah hi Romemi ahih ka he a ka hundohta hi. 
ACT.23.28	Huleh a heehna pen uh heet ka ut a, a vaihawmtute uh kawmah ka pui a; 
ACT.23.29	Amah chu, a daan thu uh bang aha a kiheeh ahi chih ka he a, hizongleh, a heehna thu vah sihna leh kaanna diing khop bangmah a um sih hi. 
ACT.23.30	Huleh Judate’n amah a taang uh chih mi'n ahung hilh tahin, na kawmah amah ka hung sawl phot ahi, huleh, amah heehte’n a tunga thubuai a neih phot uh na ma a soi diingin thu ka pia hi. Mangpha, chi'n. 
ACT.23.31	Huchi'n sepaihte’n a thupiah bangin Paul chu janin a pui va Antipatris a tunpih va. 
ACT.23.32	A jingni in sakol tungtuang mite amah toh a kitonsah va, amahuh kulh ah ahung kiihta uhi. 
ACT.23.33	Amahuh Caesarea a tungva, gamoptu kawmah lehkhathot chu a pia va, Paul zong a ma ah a dingsah uhi. 
ACT.23.34	Huleh gamoptu in lehkhathot a sim zohin, Paul umna gam a dong a. Huleh, Silisia gam ahi chih a heet tahin; 
ACT.23.35	Nang hung heehte ahung tun chiangun, na thu ka ngaikhe diing, a chi a. Huleh, Herod vaihawmna inn sunga koih diingin thu a pia hi.
ACT.24.1	Huleh ni ngaa nungin siampulal Anania toh, upate leh a min Tertulla thusoi siam toh a hungsuh va, Paul tunga thubuai chu gamoptu kawmah a soi uh.
ACT.24.2	Huleh Paul a kouhdoh tahun, Tertulla in amah a heehpanta a, Felix zahumpen, Nangmah vangin lungmuangtahin ka um va, huleh, na kepna jiaha hi namte a diinga giitlouhna khap hoih a, a um jiahin, 
ACT.24.3	Bang chihtanin khoimun pouhah lungkimtahin ka kipaah zing uhi. 
ACT.24.4	Ahihvangin, nang diing a chimtahhuai talua hih ka ut sih, na migiitna a ka thu uh themkhat hung ngaihkhiahsah diingin ka hung ngen ahi. 
ACT.24.5	Ajiahchu, kei un hi mi huathuaitah, khovel a Judate zousiah tohbuaitu leh Nazareth mite pawla a makaipen uh khat ahih ka he uhi; 
ACT.24.6	Pathian biahinn suhbuah zong a tum a; amah chu man ung a, ka daan bang va vaihawmsah ka tup uh ahi; 
ACT.24.7	Hizongleh, sepaih houtu lianpen Lisia ka kawmvah ahung kuana, huleh, ka khut va kipatin ngongtattahin a lamangta hi, 
ACT.24.8	A tunga thubuai neite na kawma hung diing thu pia in; nang ngei in amah dongchian in, ka heehna thute uh na he thei diing hi, a chi a. 
ACT.24.9	Huleh Judate’n zong hu thu chu huchibang ahi chi'n a panpih uhi.
ACT.24.10	Huin gam-optu’n thusoi diing a khut a, a jap tahin, Paul in, Nang chu kum tamtah hi namte vaihawmsahtu na hih ka heet jiahin kipaahtahin ka dihna thu ka soi diing hi. 
ACT.24.11	Jerusalem a Pathian be diing a ka chiahtouh nung ni sawmlehnih val ahi nai sih diing chih na he thei diing. 
ACT.24.12	Huleh, Pathian biahinn a mi toh ka kinial aha, ahihlouhleh kikhopna inn leh khosunga mipi ka chiilsiatna bangmah a mu sih uhi; 
ACT.24.13	Huin zong ahung heehnate uh kichiantahin a bul a suikhe thei sih uhi. 
ACT.24.14	Hizongleh, hi thu chu na kawmah ka soidoh hi, amahun biahdan tuam a chih uh lam juiin ka pulepate uh Pathian ka bia a, daan leh zawlneite lehkhabu a kigial zousiah gingta in; 
ACT.24.15	Huleh, mi dihtatte leh dihtatloute thohkiitna a um diing chi a amahun zong a gintaat uh, huchu ke’n Pathian lamah ka kineppih ahi. 
ACT.24.16	Hujiahin, Pathian lam leh mihing lama a sia a pha heetkhenna nei a, suhkhial beia um diingin bangchihtanin ka kihahbawl hi. 
ACT.24.17	Tuin, kum tampi nungin ka namte uh kawma silpiah diing leh ganthah diing hung kengin ka hung a. 
ACT.24.18	Hu sil ka piah laiin, Asia gam a hung kipan Judami kuate aha in, mipi tellou leh buai louin Pathian biahinn a ka kihihsiang thou chu ahung mu uhi. 
ACT.24.19	Hutein ka tunga thubuai nei hileh uh hi ah na ma ah um in ahung heeh diing uhi. 
ACT.24.20	Ahihlouhleh, hi mite ngei in vaihawmtute ma a ka din laiin, ka suhkhelh muh a neih uleh, soi u’heh. 
ACT.24.21	Hi thu kam khat jiah houh ahih ngal louhleh a lahva ding a, Misi thohkiitna thu ah tuni’n na ma vah salh in ka um ahi, ka chih khuh, chi'n a dawng hi.
ACT.24.22	Huleh Felix in hi thute a jahin hu lam thu chu a hechian deuh a, amahah kawmah, Sepaih houtu lianpen Lisia ahung tunsuh chiangin na thu uh ka ngaihtuah veh diing chi'n a khongaisah phot hi. 
ACT.24.23	Huleh ama’n Paul chu veenga, thuthawl deuh a umsah a, huleh a lawite’n a nna a tohsah uh khap lou diingin sepaih zahoutu khat kawmah thu a pia hi. 
ACT.24.24	Huleh ni bangzah aha nungin, Felix chu a ji Juda numei Drusilla toh a hung va, Paul a kousah a, Khrist a ginna thu a ngaikhia hi. 
ACT.24.25	Huleh Paul in dihtatna thute, kideehna thute leh, vaihawmna hung tung diingte a soi leh, Felix chu lauin a kithing a, Tuin chiah kiit photin; hun lem ka neih tahchiangin ka hung kou diing, a chi a. 
ACT.24.26	Huleh a hahkhiahna diing a Paul in sum a piah bang a kinem a; a kousah mun sim a, a houpih thimthem hi. 
ACT.24.27	Hizongleh kum nih nungin Porsia Festa in Felix ahung hengta a; huleh, Felix in Judate kipaahsah a ut a, Paul chu kaansa in a nuseta hi.
ACT.25.1	Huchi'n Festa in gam chu a opta a, Caesarea apatin Jerusalem ah a chiahtou a. 
ACT.25.2	Huin, siampulal leh Juda lamkaite’n a kawmah, Paul tungthu ahiloulam in a hesah va, 
ACT.25.3	Huleh, lampi a ana guuhtaan va, ana thah theihna diingun a kawmah Paul chu Jerusalem a va puitousah diingin a ngen uhi. 
ACT.25.4	Hizongleh, Festa in, Paul chu Caesarea ah kep diing ahi, kei zong hu lamah ka chiahpah diing. 
ACT.25.5	Huchi'n, hu mi in giitlouhna nei ahihleh, na lahva thu neithei photmah in hung juisuh u’henla heeh u’heh, chi'n a dawng hi. 
ACT.25.6	Huleh a lahva ni sawm val a taam nungin Caesarea ah a chiahsuh a; huleh, a jingin vaihawmna touphah ah a tou a, Paul chu hung pui diingin thu a pia hi. 
ACT.25.7	Huleh amah ahung tunin, Jerusalem akipan hungsuh Judate chu a kiimah a ding va, a tungah thubuai tampi soi in, setahin a heeh va a thu dihtah chu a ensah thei tuan sih uhi. 
ACT.25.8	Paul in a dihna thu a soi a, Judate daan thu ah hiin, Pathian biahinn thu hitaleh, huleh Kaisar tungah hitaleh sil mawngmawng ka hihkhial sih hi, a chi a. 
ACT.25.9	Hizongleh Festa in Judate deihzawng bawl a ut a, Paul kawmah, Jerusalem a chiahtouh a hutaha ka ma a hi thute ngaihtuah hileh na ut ei? a chi a, a dong hi.
ACT.25.10	Huin Paul in Kaisar vaihawmna touphah ma ah vaihawmsaha um diingin ka ding hi; Judate tungah bangmah ka hihkhial sih hi, nang chiantaha na heet ahi. 
ACT.25.11	Migilou ka hih a, sihna khopa sil hihkhial ka hih leh, sih zong ka nial sih; hizongleh, hite'n ahung heehna teng uh a dihtah a um louh leh, kuama’n a kawmvah ahung pekhe thei sih diing uh Kaisar kawmah ka tut diing, a chi a. 
ACT.25.12	Huin Festa in vaihawmtute a houpih kiimvel zohin, Kaisar kawmah tut na tum maw? Kaisar kawmah na tung ngei diing hi, chi'n a dawng hi.
ACT.25.13	Huleh, ni bangzah aha nungin, kumpipa Agrippa leh Bernisi chu Caesarea ah Festa chibai buuh diingin a hung va. 
ACT.25.14	Huleh amahuh hua ni tampi a taam nungun, Festa in Paul tungthu kumpipa kawmah a soi a, Felix in mitaang khat a nusia a; 
ACT.25.15	Jerusalem a ka um laiin siampu lalte leh Juda upate’n a thu ahung hesah va, siamlouh tangsah diingin ahung ngen uh. 
ACT.25.16	Ke’n a kawmvah, A heehpa uleh a heehte a kimaituah va, a heehna thu va ama’n a dihna thu soina lemtaang a neih ma in, mi kuamah gawt diing a piahkhiah Romemite daan ahi sih hi, chi'n ka dawng hi. 
ACT.25.17	Hujiahin amahuh hitah ahung tunun, sawt hal louin a jingni in vaihawmna touphah ah ka tou a, Hi mi chu hung pui diingin thu ka pia hi. 
ACT.25.18	Huleh a heehtute a din laiun, ka gintaat bangtahin a tungah giitlouhna thubuai bangmah laha soi sih va; 
ACT.25.19	Hizongleh amahuh biahdante leh, mi khat, Jesu, a sisa, Paul in a hing kiit chia a soi, thu ah kinialna nei ahi zaw uhi. 
ACT.25.20	Huleh ke'n hutobang kinialnate khendan ka heet louh jiahin Jerusalem a chiah a, hutaha hu thu khen a ut leh ut louh ka dong hi. 
ACT.25.21	Hizongleh Paul in Augustus khen diing a siit a nget zawh jiahin Kaisar kawma ka sawl theih masiah veeng diingin thu ka pia hi, a chi a. 
ACT.25.22	Huin Agrippa in Festa kawmah, Ke’n zong hu pa thusoi ka ngaikhe diing, a chi a. Ama’n, Jing chiangin a thusoi na ngaikhe diing, a chi hi.
ACT.25.23	Huleh a jingni in, Agrippa leh Bernisi chu loupitahin a hung va, sepaih houtu liante leh khua a miliante toh thu soina inn ah ahung luut va, Festa thuin Paul chu ahung pui uh. 
ACT.25.24	Huin Festa in, kumpipa Agrippa leh hi muna ka kawmva um zousiahte’n hi pa na mu uhi, amah chu Judate mipi zousiah in Jerusalem ah leh hitah munah ka kawmah a heeh va, hing taah ahi sih chi'n a kikou uhi. 
ACT.25.25	Hizongleh sihna diing khophial bangmah a bawl sih chih ka he a, huleh, ama’n Augustus kawma a thu tut a tup jiahin sawl ka guat ahita. 
ACT.25.26	Hizongleh a thugin a bangmah ka lalpa kawma gelh diing lah ka thei sih a. Hujiahin na ma vah ka hung puikhia ahi, kumpipa Agrippa Aw, nang ma a hung pui ka hi deuh hi, ajiahchu, a thu dotvel nunga gelh diing nengkhat beeh ka muh theihna diingin. 
ACT.25.27	Mitaang khat lalpen kawm a sawl a, a tunga a heehna thu uh heetkhawmsah louh ngolhuai hiin ka he ngal a, a chi hi.
ACT.26.1	Huin Agrippa in Paul kawmah, Na dihna thu na soi thei hi, a chi a. Huin Paul in a khut a jah a, a dihna thu a soi a; 
ACT.26.2	Kumpipa Agrippa, Judate’n ahung heehna zousiah ah ka dihna thu tuni a na ma a ka soi diing jiahin kipaahin ka kihe hi. 
ACT.26.3	Ajiahpen chu Judate laha daan thubuai zousiah thua na pil mahmah ka heet jiahin ahi; hujiahin hoihtaha na hung ngaihkhiahsah ka hung ngen hi. 
ACT.26.4	Ka naupan laia kipan, a masapena ka chipihte lahah leh Jerusalem khua a ka umdan Judate zousiah in a he uhi; 
ACT.26.5	A chiil apatin ka tanchin a he uhi, ka sahkho daan va a khauhpen dungjuia Pharisai ana hi ka hi, chih a ut uleh ahung soipih thei uhi. 
ACT.26.6	Huleh, tuin ka pulepate uh kawma Pathian thuchiam chu kineppihna jiahin hitah ah vaihawmsah in ka ding ahi. 
ACT.26.7	Hu thuchiam chu, ka nam uh sawmlenih in suun leh jana Pathian na phatuamngaitaha tongin, muh a kinem uhi. Kumpipa Agrippa, hu kinepna jiahin Judate in ahung heeh uh ahi. 
ACT.26.8	Pathian in misite a kaithou chih bang diinga gintaathuai loua ngai na hi viai? 
ACT.26.9	Ke’n zong Nazareth Jesu min kalh zawngin sil tampi bawl leng hoih diingin kana gingta veu a. 
ACT.26.10	Hu bang chu Jerusalem khua ah zong ka bawl veu hi; huleh siampulalte kawm apat thu ka mu a, misiangthoute laha mi tampi suangkul ah ka khum a; huleh, amahuh a thah laiun lemsa lamah kana pang jel hi. 
ACT.26.11	Huleh kikhopna inn chinah amahuh ka gawt zing a, Jesu min soisiatsah ka tum hi; huleh, a tungvah ka gilou mahmah a, khodangte tanphain ka gawt veu hi. 
ACT.26.12	Hutobang bawl diingin, siampulalte thu muin leh a sawlna lehkha uh tawiin, Damaska khua ah ka chiah a, 
ACT.26.13	Aw kumpipa, suun laitahin, vaan akipan vaah, ni sanga vaahzaw kei leh ka tonpihte kiimah vaah in ka mu a. 
ACT.26.14	Huleh ka bawnun tualah ka puuh va, Hebrai ha min, Saul, Saul, nang bang diinga hung suduhdah? vuaahna siihzum peeh nang diingin a hahsa hi, chi'n aw khat ka ja hi. 
ACT.26.15	Huleh ke’n, Lalpa, kua na hiai? ka chi a. Huin, Ama’n, Na suhduhdah Jesu ka hi, 
ACT.26.16	Hizongleh thou inla na keeng in ding in; hi na sil muhte leh na kawma ka hung kilaahna diingte toh, hu nna tong diing leh, theihpih diing a nang hung bawl diingin na kawmah ka hung kilaah ahi ngal a. 
ACT.26.17	Judate leh tua ka hung sawlna Jentelte khut a kipan ka hung hundoh diing. 
ACT.26.18	A mit uh suvaah diing leh mial apat vaahlam ngatsah diingin, huleh, Setan thuneihna apat Pathian lama a kihei theihna diing uleh sual ngaihdamna a muhna diingun, huleh kei ahung gintaat jiah va kisusiangte laha gou a luah theihna diingun. 
ACT.26.19	Hujiahin, Aw kumpipa Agrippa, vaanlam kilaahna thu chu ka nial sih hi; 
ACT.26.20	Hizongleh a masa in Damaska khua a mite kawmah, huin Jerusalem khua a mite kawmah, huin Juda gam pumpi a mite kawmah leh Jentelte kawmah zong, a kisiih va Pathian kawm a zot va, kisiihna toh kiphu, nna a tohna diingun, ka hesahta ahi. 
ACT.26.21	Hite jiahin Judate’n Pathian biahinn ah ahung man va, thah ahung tum uh ahi. 
ACT.26.22	Pathian akipan panpihna ka muh jiahin, tuni tanin mi neute leh mi liante kawmah thu hesah in ka um nalai hi, zawlneite leh Mosi in hung tung diing a chih uh thu chauh loungal thu dang soi louin. 
ACT.26.23	Khrist in gim a thuaah diing a, huleh misite laha thou kiit masapen ahi diing a, huleh Judate leh Jentelte kawmah vaah a musah diing, a chih thu uh, a chi a. 
ACT.26.24	Huleh huchia a dihna thu a soi laiin. Festa in aw ngaihtahin, Paul, a ngol hite, na lehkha siam sangin hung sungol ahi, a chi a. 
ACT.26.25	Hizongleh, ama’n, Milianpen Festa, angol ka hi sih hi; thu dihtah leh pilna thu ka soi ahi zaw hi. 
ACT.26.26	Hi thute kumpipa in a he hi, hujiahin a kawmah zong lau loua ka soi ahi; hi silte bangmah a kawmah iim ahi sih chih ka he hi; hi silte ningkawm khata kibawl ahih louh jiahin. 
ACT.26.27	Kumpipa Agrippa, zawlneite thu na gingta ei? Na gingta chih ka he hi, a chi a. 
ACT.26.28	Huin Agrippa in Paul kawmah, Thu themkhat a heema Khristian a hung bawl tum na hi, a chi a. 
ACT.26.29	Huleh Paul in, Thu themkhat hiin thu tampiin hitaleh, nang chauh hilouin tuni a ka thu ja zousiah keimah banga um diingin Pathian kawmah ka ngen hi, hi kolte ahihleh but louin, a chi a. 
ACT.26.30	Huleh Paul in huchia a soi zohin, kumpipa toh, gamoptu leh Bernisi toh, huleh a kawmva pute toh a ding chiat va; 
ACT.26.31	Huin a chiahkhe tuam va, a kihou va, Hi mi in sihna leh kolbuhna khophial sil bangmah a bawl sih hi, a chi va. 
ACT.26.32	Huin Agrippa in Festa kawmah, Hipa in Kaisar kawmah a thu tut sawmlou hi leh hahkhiah theih mai diing hive’n, a chi hi.
ACT.27.1	Huleh Italy gam a kuang a ka chiah diing uh thu suhpuuh ahih phetin, Paul leh mitaang dang kuate aha chu Augusta pawla mi sepaih zahoutu a min Julia kichi a kemsah va. 
ACT.27.2	Huleh, Asia gam tuipi geia khua umte tawn diing Adramitim kuang ah ka tuang va, ka kitawlta uhi; Thessalonika khua a um Makedonia gammi, Aristarkha ka tonpih uhi. 
ACT.27.3	A jingni in Sidon ka tung uhi, Huleh, Julia in Paul a hoih bawl a, kisuhalh diingin a lawite kawmah a chiahsah hi. 
ACT.27.4	Hu apatin kuang in ka chiah kiit va, huih a lehnun jiahin Cyprus gam liah lamah ka kitawl uhi. 
ACT.27.5	Huleh Silisia gam leh Pamphilia gamzuul tuilianpi ka khen nungun, Lisia gam a Mira khopi ka tungva. 
ACT.27.6	Hu ah sepaih zahoutu in Italy gam zu an diing Alexandria kuang a mu a; hu ah ahung tuangsah hi. 
ACT.27.7	Huleh awl-awl in ni tampi ka kitawl va, hahsatahin Knida zawn ka gei haamhaam va, huihin ahung n an jiahin Salmoni zuanin Krit gam liah ah ka kitawl uhi; 
ACT.27.8	Huleh, hahsataha paisuaahin, Kuangkhawlna kilawm a chih mun uh ka tungta va; hu kawmah La sia khua a um hi. 
ACT.27.9	Huin ni tampi a bei taah jiah leh, kuang a pai a lauhuai jiahin, an ngawlni a beita ngal a, Paul in amahuh a thuhilh a, 
ACT.27.10	A kawmvah, Pute, tua kuang a paina ah siatna leh manna nasatah tung diing ahi chih ka he a, thuampua leh kuang tung chauh ah hilouin, i hinna uh nasanin lauhuai ahi, a chi a. 
ACT.27.11	Ahihvangin sepaih zahoutu in Paul soi sangin kuang pu leh kuang neitu thu a gingta zaw hi. 
ACT.27.12	Huleh phalbi huna umna diing a kuang khawlna mun a kizen louh jiahin a tamzaw in, hu a kipana kitawldoh a, Phoenicia tun teitei a, hutaha phalbi sung um a sawmta va; Phoenicia chu Krit gam a kuang khawlmun khat ahi a, sim tumlam leh maal tumlam ngat tuaah ahi. 
ACT.27.13	Huleh simlam huih awl-awl a ahung nun tahin, a deihzawng uh mu kisain kuang chu a suut va, Krit gam ning zuulzuul ah a kitawl uhi.
ACT.27.14	Hizongleh tomkhat zohin hu apatin Euroklidon a chih uh huihpi haattah ahung nungsuhta hi. 
ACT.27.15	Huleh, kuang ahung phukhata a, huih lam a nawt theih taah louh jiahin ka mawh hahta va, ahung laam lehlehta hi. 
ACT.27.16	Huleh, Klauda a chih uh tuikual gam khat zuul ah ka tai va, hahsatahin kuang neu chu ka bitsah thei hamham uhi. 
ACT.27.17	A kaihdoh zohun a panpihna khaute a zang va, kuang nuai lamah a vial va; huin azawleh sehneel lahah kileengluutkha inteh chih lauin, puanjahna bangkim a puuhsah va, huchi'n ahung mawh toh lehlehta hi. 
ACT.27.18	Huleh tuikinawh in ahung vawh na sat jiahin, a jingni in kuang a thuampuate tui ah a paikhia uh; 
ACT.27.19	Huleh a ni thumni in ka khut ngei un kuang van ka paikhia uhi. 
ACT.27.20	Huleh ni tampi, ni leh aahsi a kilang sih a, huleh huihpi nameiin ahung nuai sih a, hin diing mawngmawng ka kinem nawnta sih uhi. 
ACT.27.21	Hizongleh sawttah an ne loua a um nungin, Paul a lahvah a ding a, Pute, Krit tuikual a ka thu man a, kuang suut louh a, hibang siatna leh manna tuaah louh diing hijen a. 
ACT.27.22	Huleh tuin lungmuangtaha um diingin ka hung hasot ahi; ajiahchu na lahva kuamahin hinna a taan sih diing uh, kuang chu se diing ahi. 
ACT.27.23	Ajiahchu Amah a ka hih a, a na zong ka toh Pathian angel tujanin ka kawmah ahung tung a, 
ACT.27.24	Lau sin Paul; Kaisar ma ah na ding ngei diing ahi; huleh, ngai in, kuang a na tuanpihte zousiah zong Pathian in ahung piah na hita, ahung chi hi. 
ACT.27.25	Hujiahin pute, lungmuangtahin um un; Pathian ka gingta a, ahung hilh bangin a um diing hi. 
ACT.27.26	Hizongleh tuikual gam khat ah ahung sepdoh ngei diing hi, a chi a. 
ACT.27.27	Hizongleh Adria tui khang lian a huihin a dung a vaai a ahung muutleeng uh a jan sawmleli jan in, jankim lai diingin kuang mite in gam khat tung diing bangin a kiheta va; 
ACT.27.28	Huleh tui thuuhdan a teh va, laam sawmnih hiin a he va, huleh, themkhat kitawl gamla deuhin a teh kiit va, laam sawmlehngaa hiin a he uh. 
ACT.27.29	Huin suang lahah leengluutkha inteh chih a lau va, kuang meilam ah siihka li a khia va, khovaah a ngaahta uhi. 
ACT.27.30	Huleh kuang mite in chu kuang malama siihkate khia kipangin, kuang neu chu tui khang lian ah a khaikhia va, kuang chu taihsan a tum uhi. 
ACT.27.31	Paul in sepaih zahoutu leh sepaihte kawmah, Hite kuang a a um zing louh uleh na bit sih diing uh, a chi a. 
ACT.27.32	Huin, sepaihte in kuang neu khaute a saattan va a hahta uhi. 
ACT.27.33	Huleh, khovaah kuanin, Paul in a bawnun an ne diingin a sawl a, Tuni, an ngawl a na ngaah va, bangmah ne loua na umna uh ni sawmleli ni ahita. 
ACT.27.34	Hujiahin an ne diingin ka hung sawl ahi; hi chu na damna diing uh ahi; na lahva kuamah a samzang khat zong a mang sih diing, a chi a. 
ACT.27.35	Huleh hu thu a soizohin, tanghou a la a, a ma vah Pathian kawmah kipaahthu a soi a; huleh, a balkeeh zohin a nepanta hi. 
ACT.27.36	Huin amahuh zousiah lungmuangtahin a um va, huleh, an zong a neta uhi. 
ACT.27.37	Huleh kuang sunga um mi chu ka bawnun za nih leh sawmsagih leh guup ka hi uhi. 
ACT.27.38	Huleh an a neeh kham zohun, buh chu tui lahah a paai va, kuang a suzaangta uhi.
ACT.27.39	Huleh kho vaah phetin a gam chin a heta sih va; hizongleh, kuang khawlna piautaah nei khat a mu va huah chu ahihtheih leh kuang tawlluut a tum uhi. 
ACT.27.40	Huleh siihka haw chu a hahkhia va, tui khang lian ah a nusia va, kuangkhe kaanna a phel uh a, huleh, kuang puanjah chu huih seh zawngin a kaitou va, piau taah a zuanta uhi. 
ACT.27.41	Huleh tuilianpi nih kisuhtuahna mun ah ka luutkha va, kuang chu lei a susahta uh; huin kuang malam chu a kiphutdetta a, hihliing zoh louhin a um a, a meilam chu tuikinawh a haat jiahin a keehta hi. 
ACT.27.42	Huleh sepaihte in mitaangte chu tui liau gaalkai a taimang khat umkha unte a chi va thah a tumta uhi. 
ACT.27.43	Hizongleh sepaih zahoutu in Paul huhing a ut a, a siltup uh a khaam a; tuiliau siam photmah tui khang lian a tawmkhia a khomuala kai masa diing leh; 
ACT.27.44	Midang khenkhat kuang dang tungah, khenkhat kuang keehphel tung banga gaalkai diing thu a pia hi; Huchi'n, a bawnun khomualah bittahin a gaalkai vehta uhi.
ACT.28.1	Huleh a suahtaat phetun, hu tuikual gam chu Malta ahi chih a heta uhi. 
ACT.28.2	Huleh a gam mimawlte’n lungsiattah zetin ahung na lungsiat va; guah a zut jiah leh a dap jiahin mei a chih va, ka bawnun ahung na kipaahpih uhi. 
ACT.28.3	Huleh Paul in sing lomkhat a tom a, meia a vah leh, meisa hulin guul khat ahung pawtdoh a, a khut a tu a, a kikhaidenta hi. 
ACT.28.4	Huleh a gam mimawlte’n guul a khuta kikhaiden a muhun, Hipa hi tualthat ahi ngei diing, tui khang lian apat suahta mahleh phubalatu in a hin phal nawnlou ahita, a chi va. 
ACT.28.5	Huleh ama’n ganhing chu meiah a thingkhia a, bangmah a chi sih hi. 
ACT.28.6	Ahihvangin amahun chu, ahung pawm aha, ahihlouhleh thakhata puuh a sipah diing a gingta in a ngaah va; hizongleh, sawtpi a ngaah va, bangmah a chih louhtahin, a lungsim uh a heng va, amah chu pathian ahi, a chizawta uhi.
ACT.28.7	Hu mun chu hu tuikuala hausapa a min Publia a chih uh gam ahi a; hupa in ahung na kipaahpih a, ngainatahin ni thum ahung zintungsah hi. 
ACT.28.8	Huleh hichi ahung hi a, Publia pa chu nattun leh eehsi in ana lum a; Paul a kawmah ava luut a, a haamteia, a tungah a khut a nga a, a sudamta hi. 
ACT.28.9	Huchibanga a bawl zohin, hu tuikual gam a midang natna nei zousiah zong a hung va, a dam chiatta uhi. 
ACT.28.10	Amahun nasatahin ahung paahtawi va; huleh ka chiah diingun ka poimoh zousiah uh kuang ah a koih uhi.
ACT.28.11	Huleh ha thum nungin Alexandria kuang, phalbi sungteng tuikuala taam, a chiamchihna Kastor leh Pollax a chihun ka chiahta uhi. 
ACT.28.12	Huleh Siraka ah ka kinga va, hutah ah ni thum ka taam uhi. 
ACT.28.13	Huleh hu apatin ka paikual va, Rhegium ka tungva; huleh, nikhat nungin sim huih ahung nunga, a jing kiit in Puteoli ka tung uhi. 
ACT.28.14	Hua unaute ka mu va, a kawmva ni sagih taam diingin ahung hou va; huchi’n Rome lam zuanin ka chiah jelta uhi. 
ACT.28.15	Huleh unaute’n ka tanchin uh a jah tahun, hu a kipanin Appii dawlmun leh Zinbuuh thumte chianga hung dawn diingin a hung va; Paul in amahuh a muh in, Pathian kawmah kipaahthu a soi a, a hamuangta hi. 
ACT.28.16	Huleh Rome ka tunun, sepaih zahoutu in mitaangte chu veengtu sepaih houtupa kawmah a pekhia a; hizongleh Paul chu a veengtu sepaih khat toh amah chauh a, a um a phalsah hi.
ACT.28.17	Huleh hichi ahung hi a, ni thum nungin Paul in Juda houtu haw a kou khawma; amahuh ahung kikhop tahun, a kawmvah, Mite leh unaute, Juda nam leh i pulepate uh daan tungah bangmah ka bawlsiat a um louh vangin, Jerusalem a kipanin Romemite kawmah mitaanga piahkhiah ka hita hi. 
ACT.28.18	Ahung etdih zohun, sihna khop hial ka tunga bangmah a um louh jiahin hah ahung gua va. 
ACT.28.19	Hizongleh, Judate’n huchu a nial jiahun Kaisar kawmah ka thu tut lou thei ka hita sih ahi; ka chipihte heehna a bawl chu hi louin. 
ACT.28.20	Hi thu jiaha nanguh toh kimuhtuaha kihoulim diingin ka hung kou ahi; Israelte kinepna jiaha hi khainianga kaan ka hi ngal a, a chi a. 
ACT.28.21	Huleh, amahun a kawmah, Na tanchin Judia gam a kipanin lehkhathot in ka mu sih uh, unaute kuama’n zong hi a hungin na tung thubuai bangmah ahung ensah sih va, soi zong ahung soi ngei sih uhi. 
ACT.28.22	Hizongleh na ngaihdan chu nangmah apat ka ja nuam uhi; ajiahchu hi pawl hi gam chin a soisiat a, a um uh ka he uhi, a chi va. 
ACT.28.23	Huleh ni a guat va, hu a tunni in a kawmah mi tampi ahung va; jingkala kipat nitaahlam dongin a kawmvah Pathian gam thu hilhchianin a hesah a, Mosi daan lehkhabu thu leh zawlneite lehkhabu thuin, Jesu lamah amahuh a zawlzawl hi. 
ACT.28.24	Huleh khenkhat in thu kisoi chu a gingta va, khenkhat in a gingta sih uhi.
ACT.28.25	Huleh amahuh a kithugual theih louh phetun, Paul in thu khat a soi zohin a paikheta uhi. A thusoi chu hih ahi, Hagau Siangthou in zawlnei Isaiah kama i pulepate uh kawma a soi chu a dih ngei mai, 
ACT.28.26	Hi mite kawmah chiah inla va soi in, Ja chu na ja na diing va, a ngaihna na he sih diing uh; muh chu na mu na diing va, na hedoh sih diing uh; 
ACT.28.27	Ajiahchu Hi chite lungtang a taahta a, a bil uh a ngongta a, a mit uh a siingta uhi; huchilou inchu a mit un a mukha diing va, a bil un a jakha diing va, a lungtang un a hesiamkha diing uh, huchi'n ahung kiheikiitkha diing uh a, ke’n ka na sudamkha diing hi, a chih chu. 
ACT.28.28	Hujiahin Pathian hutdamna thu chu Jentelte kawma sawl ahita chih he un, amahun zaw ngai zong a ngaikhe diing uhi, a chia. 
ACT.28.29	Huleh hi thute a soi zohin, Judate chu a pawtkheta va, amahuh lahah nasataha kinialna a nei uhi.
ACT.28.30	Huleh Paul chu kum nih pumlum luahman a kipiah inn ah a um a, a kawma chiah photmah ana kipaahpih a, 
ACT.28.31	Pathian gam thu a soi a, Lalpa Jesu Khrist thu haangsantahin a hilh jela, kuama’n amah a khaam sih uhi.
ROM.1.1	Paul, Jesu Khrist suaah, sawlleh hi diinga kouh, Pathian tanchinpha diinga sehtuam in, 
ROM.1.2	(Hu tanchinpha Pathian in malaipeha zawlneite kama lehkha siangthou a ana chiamsa,) 
ROM.1.3	Tahsa daan a David suan a piang, a Tapa Jesu Khrist i Lalpa uh; 
ROM.1.4	Huleh sianthouna hagaulam daan a misi laha kipan a thohkiitna in silbawltheihna toh Pathian Tapa ahih a kilatsah tungtaang; 
ROM.1.5	A min jiaha nam chin laha mi ginna lama thumangsah diingin amah vangin hehpihna leh sawlleh hihna i tangta uhi; 
ROM.1.6	Hute lahah nanguh zong Jesu Khrist a kouhte na hi uhi; 
ROM.1.7	Pathian deihtah, misiangthou hi diinga kouh, Rome khua a um zousiahte kawmah; i Pa uh Pathian leh Lalpa Jesu Khrist kawma kipan hehpihna leh hamuanna na kawmvah um hen.
ROM.1.8	Khovel pumpi a na ginna uh a thangsuaah jiahin na bawnva tunga ka kipaahna thu, a masapenin Jesu Khrist jalin ka Pathian kawmah ka soi hi. 
ROM.1.9	Ajiahchu ka haamteina chinah tawplouin na min uh ka lou ngiitngeet chih A Tapa tanchinpha a ka hagaua a nna ka tohsah zing Pathian chu ahung heetpihtu ahi. 
ROM.1.10	Tu beeh a na kawmva hungna diing Pathian lemsah a zin hun lemtaang ka muh teiteina diinga ngen in. 
ROM.1.11	Ajiahchu na detna diing va hagaulam silpiah bangaha ka hung piah theihna diingin nanguh hung muh ka ut mahmah hi. 
ROM.1.12	Huchu na ginna uleh ka ginna a, nang uleh kei i kihamuantuah theihna diingin ka chihna ahi. 
ROM.1.13	Huleh unaute, Jentel dangte kawma ka tohgimna gah ka muh taah mahbanga nang u’laha zong ka muh theihna diingin na kawmvah tampi vei hung ka tumta (huleh tu dongin daalin ka um zing) chih na heet louh uh ka deih sih hi. 
ROM.1.14	Grikte leh meelmahte kawmah bat ka nei hi; mipil leh mipilloute kawm a zong. 
ROM.1.15	Huchi'n nanguh Rome khua a umte kawm a zong tanchinpha ka theihtawpa soi diingin ka kiman zing hi. 
ROM.1.16	Bang jiahin ahiai i chih leh tanchinpha chu ka zumpih sih hi; ajiahchu a gingta photmah diingin hichu hutdamna diinga Pathian silbawltheihna ahi; Judate diingin ahi masa a, huleh Grikte diingin zong ahi. 
ROM.1.17	Ajiahchu huah gintaatna diingin ginna in Pathian dihtatna a kilang a; Midihtat chu ginna in a hing diing, chih gelh bangin.
ROM.1.18	Ajiahchu thutah dihtat louhna a daal mite Pathian ngaihsah louhna leh dihtat louhna zousiah tungah Pathian lungthahna chu vaan apatin ahung kilangta hi; 
ROM.1.19	Pathian in a heetsahtaah jiahin Pathian tanchin heet diing chu amahuh ah suhlatin a umta hi. 
ROM.1.20	Ajiahchu khovel siam chiila kipana a silmuhtheih louhte, a kumtuang silbawltheihna leh a Pathianzia natan chiang silsiamah a kilang a, chiantah a muh in a um hi; hujiahin suanlam diing a nei sih uhi. 
ROM.1.21	Ajiahchu Pathian he ngalin Pathian bangin a paahtawi sih va, kipaahthu zong a soi sih uh; himahleh sil thulimloute a ngaihtuah zota va, a lungtang ngol u’chu ahung mialta hi. 
ROM.1.22	Pil kisain mingol ahung suahta va, 
ROM.1.23	Sithei lou Pathian loupina chu sithei mihingte, vate, keenglinei sate leh a boh a vaah ganhingte limah a tangsahta uhi. 
ROM.1.24	Hujiahin Pathian in amah uchu a sapum uh zumhuaitaha kibawltuah diing leh, a lungtang uh ut zawng banga sil niin a bawl uh phalin a umsanta hi. 
ROM.1.25	Hute’n chu Pathian thutah zuau a tangsah in a siamtu sangin, a silsiam bia in, a nna a tohsah zota uhi, a siamtu chu kumtuang a phattaah ahi. Amen. 
ROM.1.26	Hukhu jiahin Pathian in zumhuaitaha a huuh uh phalin a umsanta hi; ajiahchu a numeite uh nasanin zong a pianpih umdan ngeina uh daan lou banga um diingin a kibawl limdang veu uhi. 
ROM.1.27	Hutobangmahin pasalte’n zong numei zatdan ngeina tawpsanin huuhin a kienlah va, pasal leh pasal kilawmloutahin a kibawl va, a tawndih louh man muh diing uchu amahuh ah a kimuh uhi. 
ROM.1.28	Huleh a lungsim va Pathian a heet ut louh jiahun Pathian in sil kilawmloute bawl diing a, a deih louh zawng lungsim neih phalin a umsanta hi. 
ROM.1.29	Dihtat louhna zousiah, kingaihna zousiah, giitlouhna zousiah, duhaamna zousiah, kimuhdahna zousiaha dim in: thangsiatnate, tualthahnate, kinialnate, kihemnate, mi siatna diing ngaihtuahnate in a dim va, 
ROM.1.30	Thuguuh soihaatte, misoisiathaatte, Pathian mudahte, simmoh haatte, kiliansahte, kisatheite, sil gilou pandohtute, nulepa thu mangloute, 
ROM.1.31	Heetsiamna neiloute, thuchiam botsete, pianpih lungsiatna neiloute, hunlehai neiloute, khotuahna neiloute ahi uhi. 
ROM.1.32	Hutobang sil bawlte chu sitaah ahi chih Pathian vaihawmna he ngalin, amahuh chauh bawl zong hilouin, midang hutobang bawlte zong a kipaahpih uhi.
ROM.2.1	Hujiahin, Aw mihing, mi soisel haat koi hita zonglechin suanlam diing himhim nei lou na hi; ajiahchu midang na soiselna tah ah nangmah siamlouh na kitangsah ahi; nang a soiseltu’n zong hutobang silte na bawl thou jiahin. 
ROM.2.2	Hizongleh hutobang sil bawl veute tunga Pathian vaihawmna chu thutah dungjuiin ahi chih i he hi. 
ROM.2.3	Huleh hutobang sil bawl veute soisel a nang lah hute mah bawl thou, Aw mihing, Pathian vaihawmna peel diing a kigingta na hiaimah? 
ROM.2.4	Ahihlouhleh Pathian hoihna in kisiih diingin nang ahung pui chih he louin, a hoihna hauhdan leh jaidohdan leh thuaahtheihdante simmoh na hiaimah? 
ROM.2.5	Hizongleh na lungtang khauh jiah leh, na kisiih nuam louh jiahin, Pathian lungthahna ni leh valhawmna dihtat hung kilat ni chianga diingin na tungah lungthahna na kikholkhawm ahi. 
ROM.2.6	Ama’n chu mi chin a silbawl bang jelun a thuh kiit diing hi. 
ROM.2.7	Sil hoih bawl a kuhkaltaha pang a, loupina leh paahtawina leh manthai theih louhna hawl mite kawmah kumtuang hinna a pe diing a; 
ROM.2.8	Hizongleh soihah a, thutah jui loua, dihtatlouhna juizote tungah chu hehnate leh lungthahnate a um diing, 
ROM.2.9	Thuaahgimna leh lungngaihna nasatah chu silgilou bawlte hagau tungah a um diing hi; Judate hagau tungah a um masa diing a, Grikte hagau tungah zong a um diing hi. 
ROM.2.10	Hizongleh silhoih bawl photmahte kawmah chu loupinate, paahtawinate, huleh hamuanna te piah ahi diing; Judate kawmah piah masat ahi diing a, huleh Grikte kawmah zong piah ahi diing hi. 
ROM.2.11	Ajiahchu Pathian in mi deihsahtuam a nei sih hi. 
ROM.2.12	Koipouh daan nei lou a sil bawlsual chu daan louin a mangthai diing a; koipouh daan nei a sil bawlsual chu daan a vaihawmsah in a um diing hi; 
ROM.2.13	(Ajiahchu daan ja mi hih chauh chu Pathian mitmuh in midih ahi sih a; hizongleh daan banga gamta chu midih ahi diing uhi. 
ROM.2.14	Bang jiahin ahiai i chih leh daan nei lou Jentelte’n a pianpih lungtang va daan silte a bawlun, daan nei sih mahleh uh, hite chu daan in a kineihtawm jel uhi; 
ROM.2.15	A lungtang vah daan silbawl gelh ahi chih a ensah va, huchu a sialepha heetna un a heetpih a, a lungsimte uh kinialin siam leh siamlouh a kitangsah lehleh uhi; ) 
ROM.2.16	Ka tanchinpha soi dungjui a Pathian in Jesu Khrist zanga mihingte thuguuh vai a hawmsah ni chiangin.
ROM.2.17	Ngai in, nang chu Judami kichi na hi a, daan na muang a, Pathian na suang a, 
ROM.2.18	Huleh a deihzawng na he a, daan a hilhin na um a, silhoih zote na khen thei a; 
ROM.2.19	Huleh nangmah ngei chu mittawte puitu leh miala umte diing a vaah hiin na kihe a, 
ROM.2.20	Daan a pilna leh thutah umdan na neih jiahin mingolte hilhtu hiin na kigingta hi. 
ROM.2.21	Hujiahin nang, midangte hilhtu, nang leh nang kihilhlou na hiaimah? nang guuhtaat louh diing ahi chia thusoitu, na gu veu maw? 
ROM.2.22	Nang, aangkawm louh diing ahi chi a hilhtu, aang na kawm veu maw? nang, milem kihdahpa, milem biahna inn a silte na gu veu maw? 
ROM.2.23	Nang, daan suang pa, na daan bohsiat jiahin Pathian na suminse veu maw? 
ROM.2.24	Bang jiahin ahiai i chih leh Pathian min chu nanguh jalin Jentelte lahah soisiatin a umta hi, chia gelh bangin. 
ROM.2.25	Ajiahchu daan juitu na hih inchu zehtan a phatuam ngei a; himahleh daan botsetu na hih inchu na zehtan chu tan louh bang ahung hita hi. 
ROM.2.26	Hujiahin zehtanlou mi’n daan thusehte a juih leh a zehtan louh chu tan banga ngaih ahi sih diai mah? 
ROM.2.27	Huleh piandan a zehtanlou mi’n daan a juihkim leh, nang, lehkhathu leh zehtan daan nei ngal a daan bohsetu chu ahung soisel sih diai mah? 
ROM.2.28	Ajiahchu a polaang chauh a Judami hi chu Judami tah ahi sih a, a kilang a tahsa chauh a zehtan zong zehtan ahi sih hi. 
ROM.2.29	Hizongleh a sungnung lam a Judami hi chu Judami tah ahi; huleh zehtan tah chu lungsim lam a tan ahi, lehkha thu mai a hilouin, hagau ah ahi; amah paahtaat loh chu mihing apat ahi sih a, Pathian apat ahi zaw hi.
ROM.3.1	Ahihleh Judami’n hamphatna bang ahiai a neih tuan? ahihlouhleh zehtan zong bang ahiai a phattuamna? 
ROM.3.2	Lam chintengah a phatuam hi; a pipenin, Pathian kamsuaahte a kawmva kolsaha a um jiahin ahi. 
ROM.3.3	Ajiahchu khenkhatte’n gingta sih mah le uh bang a chituan diai? A gintaatlouhna un Pathian ginumna bangmahlou a suaahsah diai mah? 
ROM.3.4	Suaahsah lou hial e; Pathian chu midihtat hi henla, mi chin chu zuau thei hizaw heh; Na thusoi a siamtang a na um a, vaihawmsah a na um chianga zong na zoh theihna diingin, chi a gelh bangin. 
ROM.3.5	Hizongleh i dihtat louhna in Pathian dihtatna a suhlat hoih sem leh bang i soi diai? Pathian in mi a gawtin mi dihtatlou ahiai mah? (Mihing bangin ka soi ahi). 
ROM.3.6	Hilou hial; bang jiahin ahiai i chih leh huchi hitaleh Pathian in khovel vai bangchi’n a hawmta diai? 
ROM.3.7	Ahihvangin ka zuau soi jiaha Pathian dih jia, amah loupina khophiala a lat sem leh, bang diinga kei zong misual banga siamlouhtansaha um nalai ka hiai? 
ROM.3.8	Huleh bang diinga, (na hung heeh va, khenkhat in ka soi louhpi na hung soisah bang va) Silhoih ahung pawt theihna diingin silhoihlou i bawl diing uh chi a soizaw lou i hiviai? Hutobang mite’n siamlouh a tan uh a dih ahi.
ROM.3.9	A hihtaahleh bang? amahuh sangin i hoihzaw tuan va ahiai mah? Hoihzaw himhim lou; ajiahchu Judate leh Jentelte a nih un sual nuaia um veh ahi uh chih a ma in i kawhchianta hi. 
ROM.3.10	Hichia gelh bangin, Koimah midihtat mawngmawng a um sih, khatmah zong a um sih. 
ROM.3.11	Koimah hesiam mawngmawng a um sih, koimah Pathian hawl mawngmawng a um sih. 
ROM.3.12	Ahilou lamah a peet zou vehta va, bangmah phatuamlou ahung suaah vehta uh; koimah silhoih bawl mawngmawng a um sih, khatmah zong a um sih. 
ROM.3.13	A lawl uh haan kihong ahi a; a lei un heemna thu a soi va; a muuh vah guulgu a um hi. 
ROM.3.14	A kam uh haanse lohna leh khaatna in a dim a. 
ROM.3.15	A kal uh sisan suah diingin a kinsuan uh; 
ROM.3.16	Manthaina leh gentheihna a lampi vah a um a; 
ROM.3.17	Huleh hamuanna lampi zong a he sih uh; 
ROM.3.18	A mit hah vah Pathian lau na mawngmawng a um sih hi chih. 
ROM.3.19	Huchi'n daan in sil bangpouh a soi photmah chu, kam chinteng hup ahihtheihna diing leh, khovel zousiah Pathian ma a mohtang a, a um theihna diingun, daan nuaia umte kawma a soi ahi chih i he uhi. 
ROM.3.20	Hujiahin daan silbawlte jiahin koimah Pathian mitmuh in siamtangin a um sih diing uh; bang jiahin ahiai i chih leh daan jiahin sual kiheetna ahung um hi.
ROM.3.21	Hizongleh tuin chu daan leh zawlneite’n a heetsah bangun, daan lou a Pathian dihtatna chu suhlatin a umta hi; 
ROM.3.22	Huchu, Jesu Khrist gintaatna jiaha a gingta photmahte diing a suhlata um Pathian dihtatna chu ahi; bang jiahin ahiai i chih leh a kilimdanna bangmah a um sih hi; 
ROM.3.23	Ajiahchu mi zousiah in sil a bawlsualta va, Pathian loupina a ching zouta sih uhi. 
ROM.3.24	Khrist Jesu a um tatna jalin a hehpihna in a thawn a siamtansah in a um uh. 
ROM.3.25	Pathian thuaahtheihna jala malaia a sualnate uh kiheetmohbawla a um jiahin, a dihtatna etsahna diingin Khrist Jesu chu a sisana ginna jala sual thuphatawina hi diingin Pathian in a guat a; 
ROM.3.26	Amah chu midihtat ahihtheihna diing leh, Jesu gingta photmahte siamtangsahtu ahihtheihna diing a tulaia a dihtatna etsahna diing ahi. 
ROM.3.27	Ahihleh kisahtheihna diing khoiah a um ei? A um thei mawngmawng sih hi. Bang daan in ahiai? silbawl daan in ahiai? Hilou: ginna daan in ahi zaw hi. 
ROM.3.28	Hujiahin mi’n daan silbawlte jiah hilouin, ginna jiahin siam tangin i ngai ahi. 
ROM.3.29	Pathian chu Judate Pathian chauh ahiai mah? Jentelte Pathian zong hilou maw? Hi e, Jentelte Pathian zong ahi. 
ROM.3.30	Zehtante a gintaat jiah va siamtangsah diing leh zehtanloute a gintaat jiah va siamtangsah diing Pathian khat chauh ahih ngal inchu, Jentelte Pathian zong ahi na sih diai mah. 
ROM.3.31	Ahihleh ginna jiahin daan chu bangmahlou i suaahsah uh ahiai mah? Suaahsah lou hial; ahi, daan i sukipzaw uh ahi.
ROM.4.1	Ahihleh tahsa daan a i pu uh Abraham in a muh bang ahiai i soi diing uh? 
ROM.4.2	Ajiahchu natoh jiaha Abraham siamtansaha a um leh suan diing a nei hi; hizongleh Pathian lamah chu a nei sih hi. 
ROM.4.3	Bang jiahin ahiai i chih leh Pathian lehkhathu in bang ahiai a soi? Abraham in Pathian a gingta a, hu ginna chu amah diing a dihtatna a ngaih ahi, a chi hi. 
ROM.4.4	Huleh natongtu loh chu hehpihna a ngaih ahi sih a, bat a ngaih ahi zaw hi. 
ROM.4.5	Hizongleh nna tonglou a, Pathian ngaihsahloute siamtangsahpa gingta zaw mi ginna chu dihtatna a ngaih ahi. 
ROM.4.6	Mi, natoh tellou a Pathian in dihtat a, a ngaih a, vang a piah thu chu David in zong, 
ROM.4.7	A bohsiatnate uh ngaihdam a umte leh, a sualnate uh khuh a umte chu a hampha uhi; 
ROM.4.8	Lalpa’n sualna nei a, a seh louhte a hampha uhi, chia a soi bangmahin. 
ROM.4.9	Ahihleh hu hamphatna zehtante tung chauha uhi ahiai, ahihlouhleh zehtan louhte tungah zong? Abraham ginna chu a dihtatna ngaih ahi i chi ngal a. 
ROM.4.10	Ahihleh huchu bangchi kingaih ahiai? a zehtan nungin ahiai, ahihlouhleh a zehtan ma in? A zehtan nungin ahi sih a, a zehtan ma in ahi zaw hi. 
ROM.4.11	Huleh zehtan louha a um laia ginna a, a muh dihtatna heetna zehtan chiamchihna chu a mu a; zehtan louh hizongleh uh a gingta zousiah pa ahihtheihna diingin; dihtatna chu amahuh diing a zong seh ahih theihna diingin. 
ROM.4.12	Huleh zehtan louhte a diing a zehtante pa chauh ahi sih a, i pu uh Abraham zehtan louha a um lai a, a ginna neih banga neite pa zong ahi. 
ROM.4.13	Ajiahchu Abraham aha, ahihlouhleh a haah kawmah khovel gouluahtu ahi diing chih thu daan jiaha chiam ahi sih a, ginna a dihtatna jiahin ahi zaw hi. 
ROM.4.14	Bang jiahin ahiai i chih leh daan a mite gouluahtu ahih unchu, ginna bangmahlou ahita diing a, thuchiam zong panna bei ahita diing hi. 
ROM.4.15	Ajiahchu daan in lungthahna a siam a; himahleh daan um louhna ah bohsiatna zong a um sih hi. 
ROM.4.16	Hujiahin hehpihna jiaha ahihtheihna diingin, ginna jiahin ahi; haahte zousiah inzong thuchiam chu peelloua, a muhna diingun; daan nei mite chauhin hilouin, i bawnva i pu uh Abraham banga ginna nei zousiah inzong a mu diing uhi. 
ROM.4.17	(Nam tampite pa in ka hung bawl hi, chi a gelh bangin, ) misite suhingtu leh, sil um loute um banga soitu a gintaat Pathian mitmuh ah. 
ROM.4.18	Kinephuaia a um louh inzong ama’n chu kinemtahin a gingta a, nam tampite pa ahung hihtheihna diingin; Huchibangin na haah ahung hi diing, chi a kisoi dungjuiin. 
ROM.4.19	Huleh ginna a haatlou lou in, a sapum sisa banga um leh, (amah chu kum zakhat vel diing mi ahi a) Sarah chih zong a ngaihtuah sih hi; 
ROM.4.20	Ginlelhna jalin Pathian thuchiam tahsanglouin a um sih a; ginna ah a haat a, Pathian a paahtawi hi. 
ROM.4.21	Huleh thu ama’n a chiam phot chu a taangtungsah thei ahi chih he in a gingta tinten hi. 
ROM.4.22	Hujiahin a ginna chu a dihtatna a ngaih ahita hi. 
ROM.4.23	Huleh a ginna chu a dihtatna a ngaih ahi chih, amah jiah chauha gelh ahi sih a; 
ROM.4.24	Hizongleh misi laha kipana i Lalpa uh Jesu kaithoupa i gintaat inchu, eiuh diingin zong dihtatna a ngaih ahi diing hi. 
ROM.4.25	Hu Jesu chu i tatsualnate jiahin piahkhiahin a um a, huleh siam i tanna diingin kaihthohin a um hi.
ROM.5.1	Hujiahin ginna jiaha siamtansah a um in, i Lalpa uh Jesu Khrist jalin Pathian toh kilemin i um uhi. 
ROM.5.2	Amah jal mahin hi i dinkipna hehpihna huang ah ginna a luut theihna i neita uhi; huleh Pathian loupina a kinemin kipaahin zong i um uhi. 
ROM.5.3	Huleh hu chauh zong hilouin, gimthuaahna in kuhkalna a siam chih he in gimthuaahna ah zong i kipaah uhi. 
ROM.5.4	Huleh kuhkalna in heetchi ana a siama, heetchi ana in kinepna a siam a; 
ROM.5.5	Huleh kinepna in chu a zahtasah sih; ajiahchu hu Hagau Siangthou i kawma ahung piahin Pathian lungsiatna i lungtang vah a leihleetta hi.
ROM.5.6	Ajiahchu i haat louh laiin, a hun tahin Khrist chu Pathian ngaihsahloute diingin ahung sita hi. 
ROM.5.7	Bang jiahin ahiai i chih leh midihtat luang a sih mi a ut khol sih diing a, ahiinlah mi hoih luang a sih chu mi khenkhat in a ngap meithei hi. 
ROM.5.8	Hizongleh misualte i hihlaia Khrist i luang a ahung sihna ah Pathian in ahung lungsiatna chu phattuaahin a langsahta hi. 
ROM.5.9	Hubanah, a sisana siamtansaha i um nungin amah jalin lungthahna apatin hutdam in i um diing uhi. 
ROM.5.10	Ajiahchu meelma i hih laia bawn a Tapa sihna jiaha Pathian toh kilemta i hih unchu, kilema i um zohnung un a hinna jiahin hutdam in i um ngei diing uhi. 
ROM.5.11	Huchi chauh zong ahi sih a, tu a tatna i muhna i Lalpa uh Jesu Khrist jalin Pathian ah zong i kipaah uhi.
ROM.5.12	Huchihjiahin, mi khat jiaha sual khovel a ahung luut a, sual jiaha sihna ahung luut mahbangin mi zousiah ana sualtaah jiahin sihna in mi zousiah a jelsuahta hi. 
ROM.5.13	Ajiahchu daan umma tanin sual khovel ah a um a; hizongleh daan um louh laiin sual chu sual a ngaih ahi sih hi. 
ROM.5.14	Hizongleh Adam a kipana Mosi tanphain Adam sualna banga sil bawlsual loute tungah zong sihna in vai a hawm hi; Adam chu a hung diingpa etsahna ahi. 
ROM.5.15	Hizongleh silthawnpiah chu giitlouhna toh kibang ahi sih hi. Ajiahchu mi khat giitlouh jala bawn mi tampi a sih va ahihleh, Pathian hehpihna leh, mi khat Jesu Khrist hehpihna jiaha silthawnpiah chu mi tampite tungah vuhin a um ngei diing hi. 
ROM.5.16	Huleh silthawnpiah chu mi khat sual jiaha sil hung um toh a kibang sih hi; bang jiahin ahiai i chih leh siamlouh tansahna vaihawmna chu mi khat jiahin ahung um a, hizongleh silthawnpiah chu gilou tampite jiahin siamtansahna diingin ahung um zaw hi. 
ROM.5.17	Ajiahchu mi khat giitlouh jiaha sihna in hu mi khat jiah mah a thuneitah a a um ngal inchu, hehpihna nasatah leh, dihtatna silthawnpiah mute’n mi khat, Jesu Khrist jiahin hinna ah vai a hawm ngei diing uhi. 
ROM.5.18	Hujiahin mi khat giitlouh jiah a siamlouh tansah na vaihawmna chu mi zousiah tungah ahung um a; huchimahbangin mi khat dihtatna silbawl jiahin hinna muhna diingin siamtansah na silthawnpiah chu mi zousiah tungah ahung um hi. 
ROM.5.19	Ajiahchu mi khat thuman louh jiaha mi tampite misual a kihihsah mahbangin, mi khat thuman jiahin mi tampite midihtat hihsah ahi diing uhi. 
ROM.5.20	Huleh giitlouhna a tamsemna diingin daan ahung um behlap nalai a. Hizongleh sual a punna phot ah hehpihna zong a pung zosem hi. 
ROM.5.21	Sualin sihna a vai a hawm mahbang a, hehpihna in dihtatna jala kumtuang hinna tanna diing khop a i Lalpa uh Jesu Khrist jiaha vai a hawm theihna diingin.
ROM.6.1	Ahihleh bang i soita diai? Hehpihna a pun semna diingin sual ah i um zing diing uh adiai? 
ROM.6.2	Um zing lou hial diing. Eiuh sual lama sisate bangchi’n sual ah i hing thei nalai lai diai? 
ROM.6.3	Eiuh Jesu Khrist a baptis a um photmahte chu a sihna ah baptis in i um uh ahi chih he lou na hi viai mah? 
ROM.6.4	Hujiahin Pa loupina in misi laha kipan Khrist a kaihthoh banga eihaw zong hinna thah a i hin theihna diingin a sihna ah baptisma in amah toh vui in i um uhi. 
ROM.6.5	Ajiahchu a sihna kibatpiha amah toh i na kizop taah uleh, a thohkiitna kibatpihin zong i kizop diing uhi. 
ROM.6.6	Hikhu he leh uchin, sualna sapum suhmangthaia a um theihna diingin, tu apat a sual natonga i um nawn louhna diingin i mihing lui uh amah toh kilhbehin a umta hi, chih. 
ROM.6.7	Ajiahchu koipouh sita sa chu sual apatin a zalenta hi. 
ROM.6.8	Huleh Khrist toh i sih taah a ahihleh, amah toh hin zong i hinkhawm diing uh ahi chih i gingta hi. 
ROM.6.9	Khrist chu misi laha kipan kaihthoh in a um a, a si nawn sih diing chih he in; sihna in a tungah thu a nei nawnta sih hi. 
ROM.6.10	Bang jiahin ahiai i chih leh a sihna chu sual lam thu ah khatvei si ahi a; hizongleh a hin ahihleh, Pathian lamah a hing ahi. 
ROM.6.11	Huchimahbangin nanguh zong sual lam thu ah sisa in kingai unla, hizongleh Pathian lamah chu i Lalpa uh Jesu Khrist jalin hingin kingai un. 
ROM.6.12	Hujiahin na sapum uh si thei ah, a utzawng na juih na diingun sual in vaihawm sih heh. 
ROM.6.13	Na sapum hiangte uh zong dihtatlouhna vanzat diingin sual kawmah pephal sih un; ahihvangin misi laha kipana hing kiit bangin Pathian kawmah kipia unla, na sapum hiangte u’zong dihtatna vanzat diingin Pathian kawmah pe phal zaw un. 
ROM.6.14	Ajiahchu sualin na tungvah thu a neita sih diing hi; bang jiahin ahiai i chih leh daan nuaia um na hi sih va, hehpihna nuaia um na hi zaw uhi.
ROM.6.15	Ahihleh bang chita diing? Daan nuaia um hilou a, hehpihna nuaia um i hih jiahin i sual diing uh ahi diai? 
ROM.6.16	Sual hial lou diing Sihna diing a sual suaah hiin, dihtatna diing a thumanna suaah hitaleh, koi kawm pouh ah zong thumang diing a suaah a na kipiah unchu, a thu na manpa uh suaah na hi uh chih na he sih viai mah? 
ROM.6.17	Hizongleh Pathian kawmah kipaahthu um heh, sual suaah ana himah zong leh uchin, nanguh hung kipia kihilhna thudan chu lungtang tahun na juita uhi. 
ROM.6.18	Suala kipan hahdoha um in, dihtatna suaahte na hung hita uhi. 
ROM.6.19	Na tahsa uh haat louh jiahin mihing daan in ka soi ahi; na sapum hiangte uh sianthou louhna leh giitlouhna kawma suaah diing a nana piah bangun, tuin na sapum hiangte uh sianthouna diingin dihtatna kawmah suaah diingin pia un. 
ROM.6.20	Ajiahchu sual suaahte na hih laiun dihtatnalam apat nana zalen uhi. 
ROM.6.21	Ahihleh tua na sil zumpihte vah hulaiin gah bang ahiaileh na neih uh? Hu silte tawpna lah sihna ahi ngal a. 
ROM.6.22	Hizongleh tuin sual apat zalensaha um a, Pathian suaahte na hung hih nungun, sianthouna khopin na gah uh na nei va, huleh a tawpna ah kumtuang hinna toh. 
ROM.6.23	Ajiahchu sual man sihna ahi a; hizongleh Pathian silthawnpiah chu i Lalpa uh Jesu Khrist jalin kumtuang hinna ahi.
ROM.7.1	Unaute, daan in mi a damsung teng a tungah thu a neihkhum ahi chih na he sih viai mah? (daan he mite kawmah ka soi ahi). 
ROM.7.2	Ajiahchu numei pasal nei chu a pasal damsung siah daan a, a pasala kaanin a um ahi; hizongleh a pasal a sih inchu pasal lam thu ah daan a kipan hahkhiahin a um hi. 
ROM.7.3	Huchi'n a pasal dam zing a midang a kiteenpih inchu aangkawmnu a kichi diing hi; hizongleh a pasal a sih inchu hu daan apatin a zalenta a; midang toh kiteeng zong leh aangkawmnu ahi sih diing uh. 
ROM.7.4	Huchihjiahin, ka unaute, Pathian lama gah i suah theihna diing a, midang, misi laha kipana kaihthoha umpa ngei na kiteenpih theihna diingun, Khrist sapum jiahin nanguh zong daan lamah si na hung hita uhi. 
ROM.7.5	Ajiahchu tahsa a i um laiin daan jiaha sualna utna hung suahdohte’n i tahsa hiangte ah sihna khop gah suang diingin a tong veu hi. 
ROM.7.6	Hizongleh tuin chu ahung tupa laha si zouta in, daan a kipan hahkhiah in i umta uh; lehkhagelh lui bangphet hiloua, hagau thaha nna i toh theihna diingin.
ROM.7.7	Ahihleh bang i soita diai? Daan chu sualna hi adiai? Hilou hial. Himahleh daan jiahin hilouleh sual kichi he lou diing hinga; ajiahchu daan in, Eeng sin, na chi sih leh een kichi he lou diing ka hi. 
ROM.7.8	Hizongleh sualin thupiah jiaha hun lemtaang muin ka sungah eenna chinteng a umsah uh; daan louin sual chu si ahi ngal a. 
ROM.7.9	Ajiahchu tumalam in kei daan louin kana hing a; hizongleh thupiah ahung um tahin sual ahung halhdoha, kei ka sita hi. 
ROM.7.10	Huleh hinna diing a thupiah chu sihna diing ahung hita chih ka hung hedohta hi. 
ROM.7.11	Ajiahchu sualin thupiah jiaha hun lemtaang muin ahung heema, hukhu zangin ahung sulumta hi. 
ROM.7.12	Huchi ahihjiahin daan chu a siangthou hi, thupiah zong a siangthoua, a dih a, a hoih hi. 
ROM.7.13	Ahihleh sil hoih kei diing a sihna hung hita adiai? Hilou hial. Hizongleh sual chu sual a, a kilat theihna diingin sualin sil hoih zangin keimah ah sihna ahung tongdoh hi; sual chu thupiah jiaha sual nasatah ahung hihtheihna diingin.
ROM.7.14	Bang jiahin ahiai i chih leh daan chu hagaulam sil ahi chih i he a; hizongleh kei chu sa mi, sual suaah a khotsa ka hi. 
ROM.7.15	Ajiahchu sil ka bawl pen a ngaihna ka he sih: bang jiahin ahiai i chih leh sil ka bawl utpen chu ka bawl sih a; hizongleh ka ut louhpen ka bawl zoveu hi. 
ROM.7.16	Ka bawl ut louhpen ka bawl ngalin chu daan a hoih chia jui ka hita diing hi. 
ROM.7.17	Huchi'n a bawltu chu kei ka hita sih a, sual keimaha um bawl ahi zaw hi. 
ROM.7.18	Bang jiahin ahiai i chih leh keimah ah (chih chu, ka tahsa ah,) sil hoih mawngmawng a teeng sih chih ka he hi; a bawl utna pen chu keimah ah a um a; hizongleh hu a hoih bawl theihna ka mu sih hi. 
ROM.7.19	Ajiahchu silhoih ka bawl utpen ka bawl sih a; hizongleh sil hoihlou ka bawl ut louh pen ka bawlzaw veu hi. 
ROM.7.20	Ka ut louh pen ka bawl inchu, a bawltu keimah ka hita sih a, sual keimaha um bawl ahi zaw hi. 
ROM.7.21	Huchi'n hi daan ka hung hedohta, silhoih ka bawl ut laiin giitlouhna ka kawmah ahung um veu ahi. 
ROM.7.22	Ajiahchu ka lungsimtah inchu Pathian daan tungah ka kipaah hi. 
ROM.7.23	Hizongleh ka tahsa hiangte ah daan tuam khat a um chih ka he hi; hukhuin ka lungsim daan a dou a, huleh ka tahsa hiangte a um sualna daan kawmah suaah in ahung pui veu hi. 
ROM.7.24	Migenthei hina meijen ing e! Hi sihna sapum lah apat kua’n ahiai hung suahtasah diing? 
ROM.7.25	I Lalpa uh Jesu Khrist jalin Pathian kawmah kipaahthu ka soi hi. Huchi'n keimah tahin chu ka lungsim in Pathian daan ka tong a; hizongleh ka tahsa in chu sualna daan ka tong hi.
ROM.8.1	Hujiahin tuin chu Khrist Jesu a um, tahsa daan a um loua Hagau daan a um zote diingin siamlouhtansahna mawngmawng a umta sih hi. 
ROM.8.2	Bang jiahin ahiai i chih leh Khrist Jesu a um hinna Hagau daan in sual leh sihna daan a kipan ahung zalensahta hi. 
ROM.8.3	Ajiahchu tahsa jala haatlouhna jiaha daan in a bawl guallouh chu, Pathian in a tapa ngei, sualna tahsa gilou lim puain, huleh sual thoihna diing a hung sawlin, tahsa a sual um chu siamlouh a tangsahta hi. 
ROM.8.4	Tahsa daan a pai loua, Hagau daan a pai zaw eihaw a daan dihtatnate suhtaangtunga a um theihna diingin. 
ROM.8.5	Bang jiahin ahiai i chih leh tahsa daan a umte’n tahsalam silte a lunggulh veu uhi; hizongleh Hagau daan a umte’n chu Hagau lam silte a lunggulh uhi. 
ROM.8.6	Ajiahchu tahsalam silte lunggulh chu sihna ahi a; hizongleh Hagau lam silte lunggulh chu hinna leh hamuanna ahi. 
ROM.8.7	Salam lunggulh chu Pathian toh kidouna ahih jiahin; huchu Pathian daan nuaiah a um sih a, um zong a um thei lou him ahi. 
ROM.8.8	Huchi'n tahsa a umte’n Pathian a kipaahsah thei sih uhi. 
ROM.8.9	Hizongleh Pathian Hagau nanguh a a um tahzet inchu tahsa a um na hi sih va, Hagaua um na hi zaw uhi. Ahiinlah mi koipouh Khrist Hagau nei lou chu amah a ahi sih hi. 
ROM.8.10	Huleh Khrist nanguh a a um leh sapum chu sual jiahin a si ahi; hizongleh Hagau chu dihtatna jiahin a hing ahi. 
ROM.8.11	Hizongleh misi laha kipana Jesu kaithoupa Hagau nanguh a a um inchu misi laha kipana Khrist kaithoupa’n nanguh a um Hagau jiahin na sapum uh sitheite zong a suhing diing hi. 
ROM.8.12	Hujiahin unaute, bat i nei hi, tahsa daan a um diingin tahsa lahah chu ahi sih. 
ROM.8.13	Bang jiahin ahiai i chih leh tahsa daan a na um unchu na si diing uhi; himahleh sapum silbawlte Hagau a na suhlup jel unchu na hing diing uhi.
ROM.8.14	Ajiahchu Pathian Hagau puia um photmahte chu Pathian tate ahi uhi. 
ROM.8.15	Laua um kiit diingin suaah hihna hagau na mu uh ahi sih a; ta hihna Hagau na mu uh ahi zaw hi, hu Hagau jiahin Abba, Pa, chi'n i kikou hi. 
ROM.8.16	Hagau ngei in eimah hagau toh Pathian tate i hi chih ahung hesah hi. 
ROM.8.17	Huleh tate i hih inchu, gouluahtute i hi uh; a kawma paahtawi a i um theihna diing a amah i thuaahpih tahzet inchu Pathian gouluahtute, Khrist luahpihtute i hi uhi. 
ROM.8.18	Bang jiahin ahiai i chih leh tulaia thuaahgimnate chu izawchianga eiuh a loupina suhlata um diing toh tehkaah tham in ka ngai sih hi. 
ROM.8.19	Ajiahchu silsiam zousiah in kinem mahmahin Pathian tate kilatna diing a ngaahlah mahmah uhi. 
ROM.8.20	Bang jiahin ahiai i chih leh silsiam zousiahte chu sil thulimlou thuthu a umsah in a umta uh, amahuh ut thu hilouin, kinepna neia amahuh umsahtu jiahin ahi zaw hi, 
ROM.8.21	Ajiahchu silsiam zousiah zong siatna suaah apat suahtaatsaha um in, Pathian tate noplenna loupi a luut diing ahi uhi. 
ROM.8.22	Ajiahchu silsiam zousiah tutandongin thuum leh nauveina thuaahin a um uh chih i he uhi. 
ROM.8.23	Huleh amahuh chauh zong ahi sih a, Hagau gah masa nei eihaw ngei zong, ta hihna, i sapum uh tatna muhna diing ngaah in, eihaw na chiang lungsim in i thuum veu uhi. 
ROM.8.24	Bang jiahin ahiai i chih leh kinepna in ahi hutdama i um uh; hizongleh muhsa zinga kinep chu kinepna ahi sih hi; mi’n a muhsa zing ah bang diingin a kinem nalailai diviai? 
ROM.8.25	Hizongleh i muh louh i kineppih inchu kuhkaltahin i ngaah zoveu hi. 
ROM.8.26	Hutobangmahin, Hagau in i haatlouhnate a panpih jel hi; ajiahchu bangchi banga haamtei diing i hiai chih i he sih a; hizongleh Hagau in thuumna soi guallouhin ahung ngetsah zing hi. 
ROM.8.27	Huleh Pathian deihzawng banga misiangthoute diinga a ngetsah jiahin, amah lungtang entu in Hagau deihzawng bang ahiai chih a he hi. 
ROM.8.28	Huleh Pathian lungsiatte, ama’n a guat banga a kouhte diingin, sil zousiah in a hoihna diingun a tongkhawm chiat hi chih i he hi. 
ROM.8.29	Ajiahchu a heetlawhte chu amah tapa banga um diingin a guatlawh a; a tapa chu unau tampite laha ta masapen ahung hihtheihna diingin. 
ROM.8.30	Huleh a guatlawhte chu kouh zong a kou a; huleh a kouhte chu siam a tangsah a; huleh siam a tansahte chu a paahtawi hi.
ROM.8.31	Ahihleh hi thute ah bang i soita diai? Pathian i lama apan leh, kua’n ahiai hung dou thei diing? 
ROM.8.32	Amah tapa ngei zong hawi loua, i bawnva diing a hung pepa in bang diingin sil zousiah a thawnin amah toh ahung pekhawm lou diai? 
ROM.8.33	Pathian miteelte kua’n ahiai heeh diing? Siamtangsahtu Pathian ahi ngal a. 
ROM.8.34	Kua’n ahiai siamlouh tangsah diing? A si chu Khrist ahi ngal a; ahi, thou kiit zawta a, Pathian jiatlama um a, hung ngetsahtu zong ahi. 
ROM.8.35	Khrist lungsiatna a kipan kua’n ahiai hung khen diing? gimthuaahna in ahiai, lungngaihna in ahiai, gawtna in ahiai, kialin ahiai, saguahna in ahiai, lauhuaina in ahiai, namsaau in ahiai hung khen diing? 
ROM.8.36	Nangmah jiahin nitum in thahin ka um uh; goh diing belaamte banga ngaih ka hi uh, chia gelh bangin. 
ROM.8.37	Khenlou hial diing; hite zousiah ah ahung lungsiattu jalin gualzoute sanga tungtuang zaw i hi uhi. 
ROM.8.38	Ajiahchu sihna aha, hinna aha, angelte aha, lalnate aha, silbawltheihnate aha, sil um zingte aha, sil hung um diingte aha, 
ROM.8.39	Saanna aha, thuuhna aha, ahihlouhleh silsiam dang mawngmawng in zong i Lalpa uh Khrist Jesu a um Pathian lungsiatna a kipan ahung khen thei sih diing chih dihtahin ka he hi.
ROM.9.1	Khrist ah thutah ka soi ahi, ka zuau sih, Hagau Siangthou jiahin ka sialepha heetna in zong ahung heetpih hi. 
ROM.9.2	Ka lungtangah hahsatna nasatah leh lungngaihna daai thei lou ka nei hi. 
ROM.9.3	Bang jiahin ahiai i chih leh ka unaute, tahsalama ka chipihte luang in keimah Khrist kawm apat bawltuam khopa haamse thuaahin um leng ka chi hi. 
ROM.9.4	Israelmi ahi ngal va; ta hihnate, loupinate, thuhunte, daanthu piahnate, Pathian natohnate leh thuchiamte bang amahuh neih ahi a; 
ROM.9.5	Pulepate amahuh a ahi a, huleh tahsalam thu ah Khrist zong amahuh laha kipana hung pawt ahi; amah chu sil zousiah tunga um, kumtuanga paahtawi taah Pathian ahi. Amen.
ROM.9.6	Hizongleh Pathian thu bangmahlou banga umta ahi sih hi. Ajiahchu Israel haahte a bawnun Israel mi ahi veh sih uhi. 
ROM.9.7	Abraham haahte ahih jiahun zong a bawnun tate ahi veh tuan sih uh; Isaak ah na haah a kichi diing, chih ahi zaw hi. 
ROM.9.8	Huchu, tahsa tate chu Pathian tate ahi sih va; hizongleh thuchiam tate chu Abraham haah a ngaih ahi zaw uh chihna ahi. 
ROM.9.9	Ajiahchu thuchiam hikhu ahi, Tubang hunin ka hung diing a, Sarah in tapa a nei diing, chih. 
ROM.9.10	Huleh hu chauh ahi sih; hizongleh Rebekah in zong, mi khat, i pu uh Isaak laha nau a paai laiin; 
ROM.9.11	Naupangte chu piang nailou in, silhoih leh silsia zong bawl nailou in, teel lam thu a Pathian thuguat a det theihna diingin, silbawl jiah hi lou a, a koutu deih jiah hizaw in; 
ROM.9.12	A kawmah, A upazaw in a naupangzaw nna a tohsah diing, Pathian in a chi hi. 
ROM.9.13	Jakob ka lungsiat a, himahleh Esau chu ka mudah hi, chih gelh bangin.
ROM.9.14	Ahihleh bang i soita diai? Pathian ah dihtatlouhna a um a adiai? Um lou hial. 
ROM.9.15	Ajiahchu ama’n Mosi kawmah, Ka khotuah ut photmah ka khotuah diing a, huleh ka lungsiat ut photmah ka lungsiat diing, chi'n ana soita hi. 
ROM.9.16	Huchi'n a deihpa jiahin ahi sih a, a taipa jiahin zong ahi diah sih, hizongleh a khotuahtu Pathian jiahin ahi zaw hi. 
ROM.9.17	Ajiahchu Pathian lehkhathu in Pharaoh kawmah, Hi jiahtahin ka hung tungding a, nangmaha ka silbawltheihna ka etsah theihna diing leh, leitung pumpia ka min a than theihna diingin, a chi hi. 
ROM.9.18	Hujiahin Pathian in a ut photmah a khotuah a, a ut photmah zong a soihahsah veu hi.
ROM.9.19	Nang in ka kawmah, Bang diinga ama’n i dih louhna hung kawh ahiai? A deihzawng kua’n a kalh ei? na chi ahi diing. 
ROM.9.20	Hilou, hizongleh Aw mihing, nang Pathian dawng vialtu koi na hiai? Silsia min a siamtu kawmah, Bang diinga hitobanga hung siam na hiai, a chi diai mah? 
ROM.9.21	Beel kheengtu in beelleitang khat apat beel khat deihum tah a kheeng diing leh, beel khat thulimlou tah a kheeng diing in, beelleitang tungah thu a nei sih eimah? 
ROM.9.22	Huleh lungthahna beel, mangthai taahte tungah Pathian in a lungthahna leh a silbawltheihna latsah ut a a thuaahzoh haamhaam leh bang a khawh diai? 
ROM.9.23	Huleh khotuahna beel, loupina tang diing a malai apat ana guatlawhte tunga a loupina hauhdan a suhlat theihna diingin. 
ROM.9.24	Hu khotuahna beelte chu, Judate lah chauh a kipan hilouin, Jentelte laha kipana zong kouhte, eihaw na chiang i hi uhi. 
ROM.9.25	Hosea lehkhabu a, Ka mi hi ngeiloute chu ka mite ka chi diing a, lungsiat ngei louhnu zong lungsiat nu ka chi diing. 
ROM.9.26	Huleh hichi ahung hi diing a, a kawmvah, Ka mite na hi sih uh, chih a umna ngei ah, Pathian hing tate vuahin a um diing uh, ana chih bangin. 
ROM.9.27	Huleh Isaiah in zong Israelte tungtaang thu ana taangkoupih a, Israelte zaw tui khang lian sehneel bangin tam zongleh uh, a gawt mawh chauh hutdam in a um diing uh; 
ROM.9.28	Ajiahchu Lalpa’n leitung a natoh tomkhat a bawl diing jiahin ama’n hu natoh chu a zou diing a, huleh dihtatna in a sutom diing hi. 
ROM.9.29	Huleh Isaiah mahin, Mipite Lalpa’n chi haahtu diing hung na hawisahlou hileh Sodom khua bangin i umta diing a, huleh Gommorrah banga bawl in i umta diing uhi, chia ana soilawh bangin.
ROM.9.30	Ahihleh bang i soita diai? Dihtatna delhlou Jentelte’n dihtatna a phata uh ahi, ginna jiaha dihtatna chu. 
ROM.9.31	Hizongleh dihtatna daan delh Israelte’n hu dihtatna chu a phazouta sih uhi. 
ROM.9.32	Bang achih jiahin ahiai? Ginna in a delh sih va, daan silbawl a muhtheih banga a delh jiahun ahi. Ajiahchu puuhna suang ah a puuhta uhi. 
ROM.9.33	Ngai in, Zion ah puuhna suang leh daalna suangpi ka koih hi; koipouh amah gingta chu a zahtasah sih diing hi, chia gelh bangin.
ROM.10.1	Unaute, Israelte diinga ka lungtang deihpen leh Pathian kawma ka haamteina pen chu, hutdama ahung um theihna diing uh ahi. 
ROM.10.2	Ajiahchu Pathian lamah phatuamngaihna a nei uh chih ka heetpih hi, ahihvangin heetna dungjuiin chu ahi sih uh. 
ROM.10.3	Bang jiahin ahiai i chih leh Pathian dihtatna he lou in, amahuh dihtatna suhkip tum in, Pathian dihtatna ah a kituluut nuam sih uhi. 
ROM.10.4	Ajiahchu a gingta photmahte diingin Khrist chu dihtatna muhna diingin daan suhtawpna ahi.
ROM.10.5	Ajiahchu Mosi in, daan a dihtatna juitu chu hu dihtatna in a hing diing, chih a gial hi. 
ROM.10.6	Hizongleh ginna a dihtatna in chu hichi'n a chih hi, Na lungsim in, Vaan ah koi a kaltou diai? (huchu, tunglam apat Khrist puikhiah diing chihna ahi; ) 
ROM.10.7	Ahihlouhleh, Lei nuaiah koi a kumsuh diai? (huchu, misi lah apat Khrist puidoh diing, chihna ahi;) chi sin, chi in. 
ROM.10.8	Hizongleh bang ahiai a soi? Thu in ahung naih hi, na kam leh na lungtang ah a um hi; huchu ginna thu ka soi uh chu ahi. 
ROM.10.9	Na kama Jesu chu Lalpa ahi chia na phuan a, misi laha kipan Pathian in a kaithou chih na lungtang a na gintaat leh hutdam in na um diing hi, chih. 
ROM.10.10	Bang jiahin ahiai i chih leh mi’n lungtang in a gingta va, dihtatna a mu veu uh; huleh ka min a phuang va, hutdamna a tang veu uhi. 
ROM.10.11	Ajiahchu Pathian lehkhathu in, Koipouh amah gingta chu a zahtasah sih diing, a chih hi. 
ROM.10.12	Ajiahchu Judate leh Grikte kilimdanna bangmah a um sih hi; a bawnva tunga Lalpa chu khat ahi a, huleh amah kou zousiahte tungah hoihna a hau hi. 
ROM.10.13	Bang jiahin ahiai i chih leh Lalpa min kou photmah chu hutdam in a um diing uhi. 
ROM.10.14	Ahihleh a gintaat louhpi uh bangchi’n a min a kou diviai? huleh a thu a jah louhpi uh bangchi’n a gingta diviai? huleh a soitu um louin bangchi’n a ja diviai? 
ROM.10.15	Huleh sawl ahih louh uleh bangchi’n thu a soi diviai? Ha muanna tanchinpha leh, silhoih kipaahhuai hung utte keeng kilawm hina e! chia gelh bangin. 
ROM.10.16	Hizongleh tanchinpha a bawnun a ngaikhe sih uhi. Ajiahchu Isaiah in, Lalpa ka thusoi uh kua’n ahiai gingta? ana chi hi. 
ROM.10.17	Huchi'n ginna chu jahna jiahin ahung um a, huleh jahna chu Pathian thu jiahin ahung um hi. 
ROM.10.18	Hizongleh ka chi ahi, Israelte’n a ja sih va ahiai mah? Ja tham e, a thawm uh leitung pumpi ah a thangsuaah a, a thu uh kawlmong tandongin a thangta hi. 
ROM.10.19	Hizongleh ka chi ahi, Israelte’n a he sih va ahiai mah? A masapenin Mosi in, Nam a soi thamlouhte zangin ka hung thangsesah diing a, huleh nam ngolte zangin ka hung sulungthah diing hi, ana chi hi. 
ROM.10.20	Huleh Isaiah in, haangsantahin, Ahung hawlloute kawmah muhdohin ka um a; ahung kouloute kawmah suhlatin ka umta hi, a chi hi. 
ROM.10.21	Hizongleh Israelte kawmah chu, Mi thumangloute leh nialhaatte diingin suun nitum in ka baan ka jah hi, chi'n a soi hi.
ROM.11.1	Ahihleh Pathian in a mite paaikheta ahiai mah? Paaikhe lou hial. Bang jiahin ahiai i chih leh kei zong Israelmi, Abraham haah, Benjamin phung a mi ka hi. 
ROM.11.2	Pathian in a mi a heetlawhte a paaikhe sih hi. Pathian lehkhathu in, Elijah thu a soi na he sih viai mah? Ama’n Israelte tung thu Pathian kawmah a tut a, 
ROM.11.3	Lalpa na zawlneite a that va, na maitaamte a suchim va; huleh keimah tangin ka um a, kei zong thah ahung tum uhi, chi'n. 
ROM.11.4	Hizongleh Pathian in a dawnna’n bangchi’n a soi ei? Baal lim ma a khupdin ngei lou mi saang sagih keimah diingin ka kikoihheh hi, chih a dawng hi. 
ROM.11.5	Hutobangin tulaiin zong hehpihna a teel dungjuiin paihmawh honkhat a um nalai hi. 
ROM.11.6	Huleh hehpihna jiah ahih inchu, natoh jiah ahita sih hi; huchilou in chu hehpihna chu hehpihna ahita sih diing hi. Hizongleh natoh jiah ahih inchu, hehpihna ahita sih diing; huchilou inchu natoh zong natoh ahita sih diing hi. 
ROM.11.7	Ahihleh bangchi ahita diai? Israelte’n a hawl uh a mu sih va, hizongleh teelte’n chu a mu uh; a dang zousiah chu suhtawt in a umta uhi. 
ROM.11.8	Pathian in tuni dongin a kawmvah lusuhna hagau a pia a, a muhtheihlouhna diing uh mitte leh, a jah theihlouhna diing uh bilte toh, chih gelh bangin. 
ROM.11.9	Huleh David in, A dohkaan uh chu amahuh diingin thaang leh, pial leh, puuhna leh, phubalahna hung hi heh; 
ROM.11.10	A muhtheihlouhna diingun a mitte uh hung mial henla, huleh nangma’n a nunguh kuunsah zingin, a chih hi. 
ROM.11.11	Ahihleh ka chi ahi, A kisuih uh a puuhdenna diinguh ahiai mah? Hilou hial. Hizongleh a puuh jiahun amahuh thangsiatsahna diingin Jentelte kawmah hutdamna ahung tung zawta hi. 
ROM.11.12	Huleh a puuh uh bawn khovel suhhauhsatna ahih a, huleh a kiamna uh zong Jentelte hauhsatna ahih inchu, a buchinna uh bangchi phet a hauhsatna ahita diai mah?
ROM.11.13	Hizongleh nanguh Jentelte kawmah ka soi ahi, kei Jentelte sawlleh ka hih jiahin ka natohna ka paahtawi hi. 
ROM.11.14	Bangchizawng ahakhat a ka chipihte ka thangsiatsah a, a lahva khenkhatte beeh ka hutdam theih khaah leh chi'n. 
ROM.11.15	Bang jiahin ahiai i chih leh amahuh paihkhiahna bawn khovel toh kituah kiitna ahihleh, amahuh deihkiitna chu sihna apat hinkiitna loungal bang ahi diai? 
ROM.11.16	Ajiahchu a gah masa a sianthou inchu a lawmpi zong huchimahbangin a siangthou hi; huleh a zung a sianthou inchu a bate zong huchimahbangin a siangthou hi. 
ROM.11.17	Huleh a ba khenkhatte suhtana a um a, nang, olive tahlou a lahva phuhluut a na um leh, olive singa hoihna kikoppih na hih jiahin, 
ROM.11.18	Ba dangte tungah kiuangsah sin. Kiuangsah zonglechin a zung tawmtu nangmah na hi sih a, a zung chu nang hung tawmtu ahi zaw hi. 
ROM.11.19	Ahihleh nangin, Phuhluut a ka um theihna diingin bate suhtana um ahi, na chi ahi diing. 
ROM.11.20	Ahi, a gintaat louh jiahun ahi suhtana a um uh, huleh nang na ginna jiahin na diing ahi. Kiuangsah sinla, lau zaw in. 
ROM.11.21	Bang jiahin ahiai i chih leh Pathian in ba tahte bawn a hawi louh inchu, nang zong ahung hawi tuam sih diing hi. 
ROM.11.22	Hujiahin Pathian hoihdan leh thukhauhdan en in: a puuhte tungah a thukhauh ahi; nang lamah chu a hoih ahi, a hoihna a na um zing leh; huchi ahih louh inchu nang zong saatkhiahin na um ve diing hi. 
ROM.11.23	Huleh amah u’zong gingta loua a um zing louh unchu, phuhluut in a um diing uhi; ajiahchu Pathian in amahuh a phutluut thei hi. 
ROM.11.24	Ajiahchu nang, piandan a olive tahlou apat saatkhiah bawn piandan louh a olive sing hoih a phuhluut a na um leh; hi ba tahte chu amahuh olive sing ngei ah phuhluut in naah umsem na unchia?
ROM.11.25	Bang jiahin ahiai i chih leh unaute, na kipilsah louhna diingun, hi thuguuh, Jentelte bukimna ahung tun tokalin Israelte tungah heetsiamlouhna hunkhop chiang ahung tung tadih ahi, chih na heet louh uh ka deih sih hi. 
ROM.11.26	Huchi'n Israel mi zousiah hutdam in a um diing uhi; Zion akipanin Hundampa ahung diing a, Jakob akipat Pathian ngaihsahlouhna a sumang diing hi. 
ROM.11.27	Ajiahchu, A sualnate uh ka laahmang tahchianga a kawmva ka thuhun diing chu hikhu ahi, chih gelh bangin. 
ROM.11.28	Tanchinpha lam ngaihtuahin chu nanguh jiahin meelma ahi va; hizongleh teel thu lam ngaihtuahin chu pulepate jiahin deihtahte ahi uhi. 
ROM.11.29	Ajiahchu Pathian in a silthawnpiah ah leh a kouhna ah lungsim a kheel ngei sih hi. 
ROM.11.30	Bang jiahin ahiai i chih leh nidang laiin Pathian na gingta sih va; hizongleh tuin chu amahuh awi louh jiahin khotuahna na muta uhi. 
ROM.11.31	Hutobangmahin nanguh ahung khotuahna jala khotuahna a muh theihna diingun, tuin hite’n zong gingta lou ahita uhi. 
ROM.11.32	Ajiahchu Pathian in a khotuah veh theihna diingin, mi zousiah chu thumanlouhna nuaiah a khum vehta hi. 
ROM.11.33	Aw Pathian pilna leh heetna thuuh hina lawmlawm e! A vaihawmnate bawl guallouh leh, a lampite muh guallouh hina meijen e! 
ROM.11.34	Ajiahchu Lalpa lungsim kua’n ahiai he? Ahihlouhleh kua ahiai amah lemguatpihtu a pang ngei? 
ROM.11.35	Ahihlouhleh a dit kiit diing a zong kua’n ahiai a kawma sil pe masa phot? 
ROM.11.36	Bang jiahin ahiai i chih leh amaha kipan leh, amah jalin leh, amah diinga sil zousiah um ahi; amah kawmah kumtuang in loupina um hen. Amen.
ROM.12.1	Hujiahin unaute, Pathian kawma na sapum uh kithoihna hing leh, siangthou leh, pomtaah hi diing a kilaan diingin Pathian khotuahna jiahin ka hung ngen hi, huchu na natoh diing va kilawm him ahi. 
ROM.12.2	Hi khovel daan bangin um sih unla; himahleh Pathian deihzawng hoih leh, kipaahpih taah leh, hoih bukim bang ahiai chih na heetchian theihna diingun na lungsim uh a thah a um in hung limdang zawta un.
ROM.12.3	Bang jiahin ahiai i chih leh ka kawma hung kipia hehpihna jalin, na lahva mi koimah in a kingaihsang diing huntawh val a kingaisang lou in, himahleh Pathian in mi chin kawma ginna a piah hun bang jel a dihtaha ngaihtuah zaw diingin ka chi ahi. 
ROM.12.4	Ajiahchu sapumkhat a hiang tampi i neih a, huleh hiang zousiah natoh a kibat veh louh bangmahin; 
ROM.12.5	Eihaw tampi hizong lehang Khrist ah sapumkhat i hi a; khat leh khat i kihiangtuah chiat uhi. 
ROM.12.6	I kawma hehpihna hung kipia dungjuiin silthawnpiah tuamtuam i nei chiat a, thusoi diing ahihleh i ginna u’toh kihunin i soi diing uh; 
ROM.12.7	Thunatoh diing ahihleh i tong diing uh a; thuhilhtu in zong hilh jel heh. 
ROM.12.8	Hasottu in zong hasot jel henla; sil petu in it hetlouin pia heh; vaihawmtu in taimatahin hawm heh; mi khotuahtu in kipaahtahin khotuah heh.
ROM.12.9	Lungsiatna chu heembawlna tel louin hi heh; Gilou photmah hua unla, hoihlam photmah tu tinten un. 
ROM.12.10	Unau kilungsiatna in khat leh khat kilainattuah chiat unla; kizahbawlna lamah kideihsahtuah chiat un; 
ROM.12.11	Taimaah lamah thase sih unla; hagaulamah phatuamngai un; Lalpa nna tong in. 
ROM.12.12	Kinepna a kipaah zingin; gimthuaahna ah hahkat un; haamteina a kuhkal zingin; 
ROM.12.13	Misiangthoute taahsapna awng huhsah unla; mikhualte kipaahpih zing un. 
ROM.12.14	Ahung gawtte vangpiah un; vangpiah unla, haamsiat sih un. 
ROM.12.15	Kipaahte kipaahpih unla, kapte kahpih un. 
ROM.12.16	Khat leh khat ngaihtuah kibangin um un. Sil saang talua ngaihtuah sih unla, mi neu tata toh kilawizaw un. Kipilsah sih un. 
ROM.12.17	Koimah giitlouh giitlouhin thuh sih un. Mi zousiah mitmuh ah sil kilawm bawl diing tum un. 
ROM.12.18	Ahihtheih inchu, na thu va ahihtheih laisiah mi zousiah toh kituaahin um un. 
ROM.12.19	Unau deihtahte, phuba kila sih un, himahleh lungthahna chu Pathian ot zaw un; ajiahchu hichibanga gelh ahi, Phubalaah mawngmawng keimah a ahi; keima’n ka thuh na diing, Lalpa’n a chi hi, chih. 
ROM.12.20	Hujiahin na meelma a gilkial leh neeh diing pia in; a dangtaah leh dawn diing pia in; ajiahchu huchibanga na bawl leh a lu tungah mei-am na sekhawm ahi diing hi. 
ROM.12.21	Gilou zohin um sih unla, hoihna in gilou zou zaw un.
ROM.13.1	Mi chin a tunga vaihawmtute thuthu in um heh. Ajiahchu Pathian thu louin koimah vaihawm a um sih hi; vaihawmtu a umte chu Pathian guat ahi uhi. 
ROM.13.2	Hujiahin koipouh vaihawmtu nial chu Pathian silguat doudaal ahi uhi; huleh a doudaaltute’n amahuh tungah siamlouhtansahna a mu diing uhi. 
ROM.13.3	Vaaihawmtute chu silhoih bawlte diingin lauhuai ahi sih va, hizongleh migiloute diingin lauhuai ahi uhi. Ahihleh vaihawmtu lau lou a um na ut ei? Sil hoih bawl in, huchi’n a paahtaat na loh diing hi. 
ROM.13.4	Ajiahchu amah hi na hoihna diing a Pathian natongtu ahi. Hizongleh sil gilou na bawl inchu lau in; ajiahchu ama’n a namsaau a mawh tawi sih hi; amah chu Pathian natongtu, sil gilou bawlte tunga lungthahna phubalatu ahi. 
ROM.13.5	Hujiahin lungthahna lau jiah chauh hilouin, na sialepha heetna jiahin zong vaihawmtu thuthu a na um diing mawng ahi. 
ROM.13.6	Bang jiahin ahiai i chih leh hikhu jiahin leiman zong na pia uh ahi; amahuh chu hi sil ngei bawl diing a Pathian natongtu ahi uhi. 
ROM.13.7	Hujiahin mi zousiah kawmah a tan diing lawm uh pia un; leiman piahna diingpa kawmah leiman pia unla; siah tawina diingpa kawmah siah tawi un; lau diingpa chu lau unla; zahbawl diing a umpa chu zahbawl un.
ROM.13.8	Kilungsiattuahna loungal chu koimah bangmah ba sih un; ajiahchu amah midang lungsiatpa in daan a juikim veh ahi. 
ROM.13.9	Bang jiahin ahiai i chih leh hi thute, aang na kawm louh diing ahi, Tual na thah louh diing ahi, Na guuh louh diing ahi; Heetpihtu dihloua na pan louh diing ahi, Na een louh diing ahi; chin leh, hulou thupiah dang mawngmawng a um leh, hute chu, Nangmah na kilungsiat banga na innveengte na lungsiat diing ahi, chihin a khaikhawm veh hi. 
ROM.13.10	Lungsiatna in a innveengte a bawlse sih a; hujiahin lungsiatna chu daan juihkimna ahi.
ROM.13.11	Huchiangleh zong i gintaat chiil lai sanga tu a i hutdamna a naizawh taah jiahin, tuin chu ihmu khanloh a hun mahmahta chin hun umdan na he uhi. 
ROM.13.12	Jan a bei dehdehta a, khua vaah diing ahita hi; hujiahin mial a silbawlte paai in vaah thuam in i kithuam diing uhi, 
ROM.13.13	Suuna um bangin dihtahin i um diingun; huhel leh zukham buai a um louin, huuh leh kingaihhaat a um louin, huleh kihau leh kithangsiat a um louin. 
ROM.13.14	Lalpa Jesu Khrist in kithuam unla, na tahsa uh utna supiching diingin bangmah kibawl sih un.
ROM.14.1	Ginna a haat lou mi chu, a ginlahnate soisel lou in ngai un. 
ROM.14.2	Mi khat in bangkim ne theiin a kigingta a; mi haat louin chu antehlouhing chauh a ne hi. 
ROM.14.3	A nete’n a neloute simmoh sih henla; huleh a neloute’n zong a nete soisel sih heh; Ajiahchu Pathian in amah a kipaahpihta hi. 
ROM.14.4	Midang suaah soiseltu nang koi na hiai? a din leh a puuh a pu a diing ahi. Ahi, amah chu dinsah in a um diing hi; ajiahchu Pathian in amah a dingsah thei hi. 
ROM.14.5	Mi khat in ni khat chu ni dang sangin a ngai poimoh tuam a, midangin ni tengteng kibang chiatin a ngai hi. Mi chin amahuh lungsim chiat ah kihechian u’heh. 
ROM.14.6	Ni tangtu in Lalpa ah a tang a; huleh ni tangloutu in Lalpa ah a tanglou ahi. Bangkim netu in Pathian kawma kipaahthu a soi jiahin Lalpa ah a ne a; huleh a ne loutu in zong Pathian kawma kipaahthu soi in a ne lou ahi. 
ROM.14.7	Bang jiahin ahiai i chih leh koimah ei a diing a hing i hi sih a, huleh koimah ei a diing a si zong i hi sih uhi. 
ROM.14.8	Ajiahchu i hin, leh Lalpa a diingin i hing a; i sih, inzong Lalpa a diingin i si uh ahi; hujiahin i hin inzong, i sih inzong, Lalpa a i hi uhi. 
ROM.14.9	Bang jiahin ahiai i chih leh misite leh mihingte Lalpa ahihtheihna diingin Khrist chu a si a, a thou kiit a, huleh suhhing in a um ahi. 
ROM.14.10	Hizongleh nang bang diinga na unau soisel na hiai? ahihlouhleh nang bang diinga na unau simmoh na hiai? Ajiahchu i bawnva Khrist vaihawmna touphah mai a ding diing i hi uhi. 
ROM.14.11	Bang jiahin ahiai i chih leh Lalpa’n, Mi zousiah ka ma ah a kuun diing a, lei chinteng zong Pathian kawmah a kiphuang diing uh, chi'n ka chiam hi, a chi; chin gelh ahi. 
ROM.14.12	Huchi'n i bawnun Pathian kawmah eimah tanchin chiat i soi diing uhi. 
ROM.14.13	Hujiahin khat leh khat i kisoisel nawn sih diing a, hizongleh koipouh in a unau kisuihna diing aha, ahihlouhleh kipuuhna diing bangmah bawl louhna diing ngaihtuah zaw hen. 
ROM.14.14	Sil amaha sianglou mawngmawng a um sih chih, Lalpa ah ka hechian a ka tahsang mahmah hi; hizongleh bang khat sianglou a ngaitu diingin, huchu amah diingin sianglou ahi. 
ROM.14.15	Hizongleh na bangkhat neeh jiaha na unau lungsim a nat inchu lungsiatna daan in na gamta lou ahi. A sih luang a Khrist in a sihsahpa chu na bangkhat neehin sumang sin. 
ROM.14.16	Huchi'n na hoihna uh chu gilou a soi in um sih hen. 
ROM.14.17	Bang jiahin ahiai i chih leh Pathian gam chu neeh leh dawn thu ahi sih a; himahleh dihtatnate, kilepnate, huleh Hagau Siangthou a kipaahna bang ahi zaw hi. 
ROM.14.18	Hujiahin koipouh hi silte a Khrist natong chu Pathian kipaahpih leh, mihing paahtaat in a um veu uhi. 
ROM.14.19	Hujiahin kilepna diing leh, kisuhhaattuahna diing silte i delh diing uhi. 
ROM.14.20	Na bangkhat neehin Pathian natoh suse sin. Sil zousiah chu a siangthou ngei ahi; hizongleh a bangkhat neeh jiaha mi a lungnopmoh inchu, a netu diingin gilou ahi. 
ROM.14.21	Na unau puuhna diing aha, ahihlouhleh lunghihmohna diing aha, ahihlouhleh suhzawngkhalna diing ana hihin chu sa neeh louhte, uain dawn louhte, huleh sil bangmah bawl louh a hoih hi. 
ROM.14.22	Ginna na nei maw? Pathian ma ah nangmah chauhin kineih in. Amah hoihsah lama siamlouh kitangsahlou mi chu a hampha hi. 
ROM.14.23	Huleh gingleltu in a neeh inchu ginna a neeh louh jiahin siamlouh tangin a um hi; ajiahchu ginna lou a bawl photmah chu sual ahi.
ROM.15.1	Huchi'n ei a haatte’n eimah nopna diing hawl louin, a haatloute haat louhna i thuaahpih diing uh ahi. 
ROM.15.2	Mi chinin i innveengte khantouhna diing a, a hoihna diingun i sulungkim diing uhi. 
ROM.15.3	Ajiahchu Khrist in zong amah nopna diing a ngaihtuah sih a, hizongleh, Ahung taite taina chu ka tungah a tuta hi, chia gelh bangin ahi zaw. 
ROM.15.4	Ajiahchu malaia ana kigial photmah chu, Pathian lehkhathu a kuhkalna leh hamuanna jala eite’n kinepna i neihtheihna diing a eiuh kihilhna diing a gelh ahi. 
ROM.15.5	Huchi'n kuhkalna leh hamuanna Pathian in Khrist Jesu mahbangin khat leh khat lungsim kibang nei in hung umsah hen; 
ROM.15.6	Pathian; i Lalpa uh Jesu Khrist Pa ngei chu lungsim munkhat pua leh aw khat suah a na paahtawi theihna diingun. 
ROM.15.7	Huchihjiahin Khrist in zong Pathian loupina diing a ahung kipaahpih mah bangin khat leh khat kipaahta chiat un. 
ROM.15.8	Bang jiahin ahiai i chih leh, pulepate kawma thuchiamte sukip diingin Khrist chu Pathian thudih heetsahna diingin zehtante thunatongtu ahung hita hi chitu ka soi ahi. 
ROM.15.9	A khotuahna jiaha Jentelte’n Pathian a paahtawi theihna diingun; Hikhu jiahin Jentelte lahah ka hung paahtawi diing a, na min phatin la ka sa diing hi, chih gelh bangin. 
ROM.15.10	Huleh, Nanguh Jentelte, ka mite toh kipaah un, a chikiit a. 
ROM.15.11	Huleh, Nanguh Jentelte zousiah, Lalpa chu paahtawi un; mi zousiah in zong amah phat un, a chi kiit a. 
ROM.15.12	Huleh Isaiah in, Jesse zungjam a um diing a, Jentelte tunga vaihawm diing a hung diingpa a um diing; amah chu Jentelte’n a kineppih diing uh, a chikiit hi. 
ROM.15.13	Hagau Siangthou silbawltheihna jiaha kinepna na hauh theihna diingun kinepna Pathian in ginna a kipaahna leh hamuanna chintengin hung sudim hen.
ROM.15.14	Huleh ka unaute, nanguh chu hoihna in na dim va, pilna kim nei in na kihasuantuah thei uh chih kei mahmah in zong ka he hi: 
ROM.15.15	Ahihvangin unaute, Pathian in ahung piah hehpihna jiahin nanguh hung heetdoh sahna tobangin a kal lahlah ah haangsantahin ka gial ahi. 
ROM.15.16	Jentelte kawmah Jesu Khrist thunatongtu ka hihtheihna diing leh, ka Jentel latte Hagau Siangthou a suhsiangthou ahih va, kipaahpih taah ahihtheihna diingun Pathian tanchinpha nna ka tong hi. 
ROM.15.17	Hujiahin Pathian lam silte ah Jesu Khrist ah kiloupisahna diing ka nei ahi. 
ROM.15.18	Ajiahchu Khrist in Jentelte thuawisah diing a thusoi leh natoha keimah zanga a silbawlte loungal bangmah ka soi ngam sih hi, 
ROM.15.19	Chiamchihna leh silmahte in Pathian Hagau silbawltheihna in; huchi'n Jerusalem khua leh a kimvel gam a kipan Illirikam gam tanphain Khrist tanchinpha kimtahin ka soi zouta hi. 
ROM.15.20	Ahi, midang innbulphuhsa tunga inn bawl ka hih louhna diingin, tanchinpha chu Khrist min kilohnasa mun a soi louin; 
ROM.15.21	Himahleh a tanchin soi ngei louhnate’n a mu diing a; a ja ngeiloute’n ahung he diing uh, chih gelh bangin soi ka tum zaw hi. 
ROM.15.22	Hukhu jiahin na kawmva hung diing tampi vei daal in ka umta hi. 
ROM.15.23	Hizongleh tuin chu hi gam kimvel ah mun ka neita sih a, huleh kum tampi na kawmva hung nuamin zong ka umta hi. 
ROM.15.24	Spain gam a ka chiah hunhun chu na kawmvah ka hung diing hi; ajiahchu ka zinna a nanguh hung muh leh, nanguh hung kithuahpih chim phot leng, hu lam ka chiahna ah nangun na hung haah u’zong ka kinem hi. 
ROM.15.25	Hizongleh tuin chu misiangthoute natohsah diingin Jerusalem a chiah phot diing ka hi. 
ROM.15.26	Ajiahchu Makedonia leh Akaia gam a mite’n Jerusalem khua a misiangthoute laha tagahte a diing a sum thohkhawm pha a sata uhi. 
ROM.15.27	Ahi, lungkimtahin ahih uhi, huleh a leiba uh zong ahi mawng uhi. Ajiahchu Jentelte’n a hagaulam silte uh a kikoppih ngal unchu, tahsalam silte a amah uh a panpih ve uh chu ahih diing mawng uh ahi. 
ROM.15.28	Hujiahin hi ka bawl zoh a, gah zong chiantaha ka muhsah zoh chiangin nanguh hung tawnin Spain gam ah ka chiah diing hi. 
ROM.15.29	Huleh na kawmva ka hung chiangin Khrist tanchinpha vangpiahna kim toh ka hung diing chih ka he hi. 
ROM.15.30	Huchi'n unaute, Pathian kawma na hung haamteisahna vah chihtahzeta hung thuaahpih diingin Lalpa Jesu Khrist min leh Hagau Siangthou lungsiatna in ka hung ngen hi. 
ROM.15.31	Judia gam a gingloute laha ka suahtaat theihna diing leh, Jerusalem khua a diing a ka natohna hi misiangthoute kipaahna zawng ahihtheihna diingin; 
ROM.15.32	Pathian deihzawng bang a, kipaahtaha na kawmva ka hunga, i kisuhhalhkhawm chiat theihna diingun. 
ROM.15.33	Ha muanna Pathian na bawnva kawmah um hen. Amen.
ROM.16.1	Kenkria khua a kouhtuam natongtu, i sanggamnu uh Phoibi na kawmvah ka hung meelheetsah hi; 
ROM.16.2	Lalpa mina misiangthoute bangmaha nana pom va, na panpih uh a ngaihna photmaha na panpih diingun; ajiahchu ama’n zong mi tampi ana panpihta a, keimah ngei zong ahung panpihta hi. 
ROM.16.3	Khrist Jesu a hung panpihte Prisilla leh Akuila chibai hung buuhsah un. 
ROM.16.4	Amahun ka hinna a diingin a ngawng uh a dohta uh a; amahuh tung chauh ah hilouin, Jentel kouhtuam zousiahte tungah zong kipaahthu ka soi hi. 
ROM.16.5	Huchimahbangin a inn va kouhtuam kikhawmte zong chibai hung buuhsah un. Akaia gam a Khrist a gah masapen, ka deihtah Epainita chibai hung buuhsah un. 
ROM.16.6	Na lahva tonggim Mari chibai hung buuhsah un. 
ROM.16.7	Ka chipihte laha ka koltaanpih, sawlleh laha minthangtah, Khrist a zong kei sanga um masazaw Andronika leh Junia chibai hung buuhsah un. 
ROM.16.8	Lalpa a ka deihtah Amphlia chibai hung buuhsah un. 
ROM.16.9	Khrist a i natohpih Urba ne leh, ka deihtah Staki chibai hung buuhsah un. 
ROM.16.10	Khrist a mi tahzet Apelli chibai hung buuhsah un. Aristobala innkuana mite chibai hung buuhsah un. 
ROM.16.11	Ka chipih Herodion chibai hung buuhsah un. Lalpa a um Narkissa innkuan a mite chibai hung buuhsah un. 
ROM.16.12	Lalpa a natong, Triphena leh Triphosa chibai hung buuhsah un. Lalpa a na hahtoh mahmah, deihtah Persi chibai hung buuhsah un. 
ROM.16.13	Lalpa a teel, Rufa leh a nu, kei nu zong hive, chibai hung buuhsah un. 
ROM.16.14	Asinkrita, Phligon, Herma, Patroba, Hermi, huleh a kawmva um unaute chibai hung buuhsah un. 
ROM.16.15	Philologa leh Julia, Neria leh a sanggamnu, huleh Olimpa leh a kawmva misiangthou umte zousiah chibai hung buuhsah un. 
ROM.16.16	Tawp siangthou in chibai kibuuhtuah un. Khrist kouhtuamte’n chibai ahung buuh uhi. 
ROM.16.17	Huleh unaute, kihilhna daan nanguh hung kihilh louh zawng a kikhenna leh puuhna siamdohtute meelchih diing leh kiheisan diingin ka hung ngen hi. 
ROM.16.18	Bang jiahin ahiai i chih leh hutobang mite’n i Lalpa uh Jesu Khrist nna a tong sih va, amahuh gilpi nna a tong zaw uhi; huleh kampha leh kamsia min mimawlte lungsim a heem veu uhi. 
ROM.16.19	Ajiahchu na thumandan uh mizousiah lahah a kithangta a; hujiahin na tungvah ka kipaah hi; hizongleh silhoih lama na pil va, silgilou lama na mawl uh ka deih hi. 
ROM.16.20	Huleh hamuanna Pathian in Setan chu tomkal louin na keeng nuaivah ahung tuandeensah diing hi. I Lalpa uh Jesu Khrist hehpihna na tungvah um hen. Amen. 
ROM.16.21	Ka natohpih Timothi leh ka chipihte Lusia, Jason, huleh Sosipater in chibai ahung buuh uhi. 
ROM.16.22	Keimah Tertia, Hi lehkhathot gialpa in Lalpa minin chibai ka hung buuh hi. 
ROM.16.23	Gaia, kei leh kouhtuam zousiah zintunna pa in chibai ahung buuh hi. Khosung sumkoltu Erasta leh unaupa Kuarta in chibai ahung buuh uhi. 
ROM.16.24	I Lalpa uh Jesu Khrist hehpihna na bawnva tungah um hen. Amen.
ROM.16.25	Tuin amah, ka tanchinpha leh Jesu Khrist thu kitaangkoupihna banga, thuguuh kiphual kiphuandohna dungjui a, hu thuguuh kiphual chu khovel siam chiil akipana phual a um, 
ROM.16.26	Hizongleh tua kumtuang Pathian thupiah dungjuia zawlneite lehkhathu in, ginna thumanna diinga nam zousiah kawma a suhlat leh heetsaha um dungjui a nanguh hung sukip theipa, 
ROM.16.27	Pathian pil chauh kawmah, Jesu Khrist jalin kumtuang in loupina um hen. Amen.
1CO.1.1	Paul, Pathian deihna jala Jesu Khrist sawlleh diing a kouh leh, i unaupa uh Sostheni in, 
1CO.1.2	Korinth khua a Pathian kouhtuam umte, Khrist Jesu a suhsiang, misiangthou diing a kouhte kawmah, gam china i Lalpa (amahuh leh eite Lalpa) Jesu Khrist min lou zousiah kawmah toh; 
1CO.1.3	I Pa uh Pathian leh Lalpa Jesu Khrist kawma kipan, hehpihna leh hamuanna na kawmvah um hen. 
1CO.1.4	Jesu Khrist a Pathian hehpihna na kawmva kipia jiahin na tung thu vah Pathian ka paahtawi zing hi; 
1CO.1.5	Silbangkim ah thusoi theihna chinteng leh, heetna chinteng ah amah vangin suhhauhsat in na um uhi. 
1CO.1.6	Huchibangin Khrist thu heetsahna chu nanguh ah suhkip ahita hi. 
1CO.1.7	Huchi'n silpiah mawngmawng ah na lohsapna uh um lou in; i Lalpa uh Jesu Khrist hung kiitna diing ngaah a um zing na hi uhi. 
1CO.1.8	Ama’n i Lalpa uh Jesu Khrist ni chianga soiselbei a na um theihna diingun a tawp dongin zong ahung sukip diing hi. 
1CO.1.9	Pathian chu a muanhuai hi, ama’n a Tapa Jesu Khrist i Lalpa uh kipawlkhawmna ah nanguh ahung kou luutta hi.
1CO.1.10	Huleh unaute, na bawnva thu khat na soi va, huleh na lahva kikhenna mawngmawng a um louhna diingin lungsim kikhat leh ngaihtuahna kibang a hoihtah a na kizop zawhna diingun Lalpa Jesu Khrist minin ka hung ngen hi. 
1CO.1.11	Ajiahchu ka unaute, na lahvah kikhinna a um chih na tungtaang thu uh Kloe innkuanpihte soina ah ka ja hi. 
1CO.1.12	Ka soi chu hikhu ahi, nanguh michin in, Kei chu Paul lawi ka hi; kei Apollo lawi ka hi; kei Kipha lawi ka hi; huleh kei Khrist lawi ka hi, na chi uhi. 
1CO.1.13	Khrist hawmkhen in a um eimah? Paul nanguh diingin kilhbeh in a um eimah? ahihlouhleh Paul minin baptisma na tang viai mah? 
1CO.1.14	Krispa leh Gaia chih louh na lahva khatbeeh ka hung baptis louh jiahin Pathian kawmah kipaahthu ka soi hi. 
1CO.1.15	Huchilouin chu keimah mina ka baptis ahi chi a umkha diing uhi. 
1CO.1.16	Huleh Stephana innkuante zong ka baptis a, hute lou chu midang ka baptis lam ka he sih hi. 
1CO.1.17	Ajiahchu Khrist in baptis diingin ahung sawl sih a, tanchinpha soi diingin ahung sawl zaw hi; pilna thu a soi lou in, huchilouin chu Khrist kros bangmahlou a suaahkha diing hi. 
1CO.1.18	Bang jiahin ahiai i chih leh kros thu chu mangthaite diingin ngolhuai ahi a; hizongleh eiuh hutdam a umte diingin chu Pathian silbawltheih na ahi. 
1CO.1.19	Ajiahchu, Mipil pilna ka suse diing a, lemhetu lemheetna ka sumang diing hi, chih gelh ahi. 
1CO.1.20	Mipil khoi ah ahiai? lehkhagialtu khoi ah ahiai? hi khovela nialhaat mi khoi ah ahiai? Pathian in hi khovel pilna ngolhuai a suaahsah sih eimah? 
1CO.1.21	Ajiahchu Pathian pilna ah, khovel in pilna zanga Pathian a heet louh nungun, thusoi ngolhuai zanga, a gingtate hutdam chu Pathian in pha a sa hi. 
1CO.1.22	Judate’n chiamchihna a ngeeh va, Grikte’n pilna a hawl uh. 
1CO.1.23	Hizongleh eiun chu Khrist kilhbeh thu i soi uhi, huchu Judate diingin puuhna, huleh Grikte diingin ngolna ahi. 
1CO.1.24	Hizongleh Judate hiin, Grikte hitaleh kouhte diingin chu, Khrist chu Pathian silbawltheihna leh Pathian pilna ahi. 
1CO.1.25	Ajiahchu Pathian ngolna mihing sangin a pilzaw a, huleh Pathian haat louhna zong mihing sangin a haatzaw hi. 
1CO.1.26	Bang jiahin ahiai i chih leh unaute, kouh na hihna uh ngaihtuah dihvua, tahsalama mipil tampite, mihaat tampite, mi lian tampite kouh ahih louhdan uh; 
1CO.1.27	Hizongleh Pathian in mipilte a zahtaatsah na diingin khovel sil ngolte a teel zota a; huleh sil haatte a zahtaatsah na diingin khovel sil haatloute a teel zota hi; 
1CO.1.28	Huleh khovel sil sia leh sil muhsithuaite Pathian in a teel a, ahi, sil um lou tanin a teel a, sil umte bangmahlou a suaahsah theihna diingin; 
1CO.1.29	Huchi'n Pathian ma ah kuamah a kiuangsah thei sih diing hi. 
1CO.1.30	Hizongleh nang u’chu amah vangin Khrist Jesu ah na um uhi, amah chu Pathian apat eiuh diing a pilna, dihtatna, suhsiangthouna, huleh tatdohna diing a bawl ahi; 
1CO.1.31	Huchi'n a kigial bangin, A ki suang phot chu Lalpa ah ki suang heh.
1CO.2.1	Huleh unaute, kei chu na kawmva Pathian thu heetsahna phuang a ka hung laiin thusoi siamna mahmah leh pilna loupitah toh hung ka hi sih hi. 
1CO.2.2	Bang jiahin ahiai i chih leh ke’n Jesu Khrist leh, amah kilhbeh a um thu chauhlou chu na lahvah bangmah dang heet ka tum sih hi. 
1CO.2.3	Huleh kei chu haatlou leh lau in, nasataha kithing kawmin na lahvah ka um a. 
1CO.2.4	Ka kamsuaahte leh ka thusoite chu mihing pilna a zawlsiamna thu ahi sih a, Hagau leh silbawltheihna a suhlat in ahi zaw hi. 
1CO.2.5	Huchia na ginna uh mihing pilna a kinga loua, Pathian silbawltheihna a, a kingah zawhna diingin. 
1CO.2.6	Ahiinlah pichingte lahah chu pilna thu zong ka soi jel uhi, ahihvangin hi khovel pilna thu ahi sih a, hi khovel vaihawmtu mangthai diingte pilna thu zong ahi sih hi. 
1CO.2.7	Hizongleh kei un chu Pathian pilna thuguuh, i loupina diing a Pathian in khovel um ma a, a guatsa pilna kiphual thu chu ka soi zaw veu uhi. 
1CO.2.8	Huchu hi khovel vaihawmtute mawngmawngin a he sih uh; ajiahchu na he hitaleh uh loupina Lalpa chu ana kilhbeh sih diing uhi. 
1CO.2.9	Hizongleh, Mit a muh ngei louh, bil a jah ngei louh, huleh mihing lungtang a zong luut ngei lou, Pathian in amah lungsiatte diing a, a bawlsah silte chu, chia gelh bangin. 
1CO.2.10	Hizongleh Pathian in hute chu a Hagau in i kawmah ahung hesahta hi; ajiahchu Hagau in bangkim a hawldoh veh a, ahi, Pathian thugilte zong. 
1CO.2.11	Mihing thute mihinga um hagau loungalin kua’n ahiai he diing? huchimahbangin Pathian thute zong Pathian Hagau loungalin kuamah in a he sih hi. 
1CO.2.12	Huchi'n Pathian in a thawn a ahung piah silte i heettheihna diingin, ei unchu khovel hagau hilou in, Pathiana kuan Hagau chu i tang uh ahi. 
1CO.2.13	Hu silte chu mihing pilna thuhilhna thu a soi louin, Hagau Siangthou thuhilh chu soi zaw in, hagaulam thute hagaumite kawm a hilhchianin i soi veu uhi. 
1CO.2.14	Hizongleh khovel mi’n chu Pathian Hagau lam silte a pom thei sih hi, ajiahchu amah ngaihin hute chu ngolhuai ahi; Hagaua heet ahihjiahin he zong a he thei sih hi. 
1CO.2.15	Hizongleh hagau mi’n chu sil zousiah a hechian veu a, amah ahihleh kuama’n a hechian sih hi. 
1CO.2.16	Ajiahchu amah thuhilh thei diing a kua’n ahiai Lalpa lungsim heta? Hizongleh eiun chu Khrist lungsim i pua uhi.
1CO.3.1	Huleh unaute, hagau mite kawma soi bangin na kawmvah thu ka soi thei sih a, tahsa mite kawma soi bangin, Khrist a naungeehte kawma soi bang giapin ka soi ahi. 
1CO.3.2	An gum hilou in, nawitui in ka hung vaah a; ajiahchu na neeh theih nailouh jiahun, tuin zong na ne thei nai sih uhi. 
1CO.3.3	Ajiahchu nanguh na tahsami nalai uhi; bang jiahin ahiai i chih leh na lahva kithangsiatna leh, kinialna leh, kipawlkhenna a um zing jiahin tahsami hi nalaiin, mihing bang a um nalai hilou na hi u'maw? 
1CO.3.4	Ajiahchu, khat in, Kei Paul lawi ka hi; huleh a dang in, Kei Apollo lawi ka hi, na chih laisiah uh tahsa mi hilou na hi viai mah? 
1CO.3.5	Paul koi ahiai? huleh Apollo koi ahiai? amahuh chu nanguh hung gingta sah thunatongtute giap ahi uh, huzong Lalpa’n michin a piah bang jelin ahi. 
1CO.3.6	Keima’n ka suan a, Apollo in tui a buah a; hizongleh Pathian in a khang sah hi. 
1CO.3.7	Huchi'n a suantu zong bangmah ahi sih a, a tuibuahtu zong bangmah ahi sih; a khang sahtu Pathian loungal chu. 
1CO.3.8	Huleh a suantu leh a tuibuahtu chu kibang ahi uh; huleh mi chinin a tohgim bang jel un kipaahman a kimuh chiat diing uhi. 
1CO.3.9	Bang jiahin ahiai i chih leh kei u’chu Pathian toh natongkhawmte ka hi uh; nang u’chu Pathian louma na hi va, Pathian innlam na hi uhi.
1CO.3.10	Pathian hehpihna kei hung kipia dungjuiin innlamtu piltah bangin ke’n innbulphuh chu ka lemta a, midangin a tungah inn a lam uhi. Hizongleh michin hu a tunga a innlamdan vah pilvaang chiat u’heh. 
1CO.3.11	Bang jiahin ahiai i chih leh innbulphuh lepsa loungal innbulphuh dang kuama’n a lem thei nawn sih uh, huchu Jesu Khrist ahi. 
1CO.3.12	Huleh hi innbulphuh tungah mi koipouh in sana in aha, dangka in aha, suang manta min aha, sing in aha, hampa in aha, buhpawl in aha lam taleh; 
1CO.3.13	Michin natoh chu ahung kisulang diing hi; ajiahchu a ni in a phuangdoh diing hi, mei a sulat hi diing ahihjiahin; huleh mei in mi chin natoh chu bangchi bang ahiai chih a suchian diing hi. 
1CO.3.14	Koi natoh zong hu a tunga a lam chu a um zing leh ama’n kipaahman a mu diing hi. 
1CO.3.15	Koi natoh zong a kaah inchu manna a thuaah diing hi; hizongleh amah tah chu hutdam in a um diing; ahiinlah mei a paisuaah bangin. 
1CO.3.16	Pathian inn na hi va, huleh na sungvah Pathian Hagau a teeng chih he lou na hi viai mah? 
1CO.3.17	Mi koipouh in Pathian inn a suhbolhhoh inchu, amah Pathian in a suse diing hi; ajiahchu Pathian inn chu a siangthou a, hu inn chu nanguh na hi uhi. 
1CO.3.18	Mi koimah amah leh amah kihem sih heh. Na lahva mi koiaha hi khovel a pil a kisah leh ahung pil theihna diingin mingol hung suaah heh. 
1CO.3.19	Bang jiahin ahiai i chih leh hi khovel pilna chu Pathian ngaihin ngolna ahi. Ajiahchu, Ama’n mipilte a pil lepchiahna vah a man hi. 
1CO.3.20	Huleh Lalpa’n mipilte ngaihtuahna chu a thawn ahi, chih a he hi, chih gelh ahi. 
1CO.3.21	Hujiahin mi koimah in mihing suang sih heh. Ajiahchu sil zousiah nanguh a ahi. 
1CO.3.22	Paul hileh, Apollo hileh, Kipha hileh khovel hileh, hinna hileh, sihna hileh, sil um nalaite hileh, sil hung um diingte hileh; sil zousiah nanguh a ahi. 
1CO.3.23	Huleh nanguh chu Khrist a na hi va; huleh Khrist chu Pathian a ahi.
1CO.4.1	Huchi'n mi’n kei u’chu Khrist thunatongtute leh Pathian thuguuh enkoltute bangin hung he u’heh. 
1CO.4.2	Hi-ah enkoltu hihna a’chu mi ginum hih a poimoh hi. 
1CO.4.3	Hizongleh nangun na hung etkhiah va, mihing ngaihtuahna a na hung etkhiah uh chu kei diingin sil neutakhat ahi; ahi, kei leh kei zong ka kienkhe sih hi. 
1CO.4.4	Ajiahchu keimah in bangmah ka he sih hi; ahi’nla huin siam ka kitangsah ahi tuan sih; hizongleh ahung enkhetu chu Lalpa ahi hi. 
1CO.4.5	Hujiahin a hun ma in, Lalpa hung masiahin, bangmah enkhe sih un, ama’n chu mial a sil kiphualte vaah ah ahung podoh diing a, huleh lungtang a ngaihtuahte zong ahung sulang diing hi; hu hun chiangin michin in Pathian phatna a tang chiat diing uhi. 
1CO.4.6	Huleh unaute, a kigial bang val a koimah ngaihtuah louh diing chih keiuh apat na zil theihna diing uleh, na lahva kuamah in khat suang a khat na uahsah louhna diingun, hi thute chu nanguh vangin Kei leh Apollo etsahna in ka kipia hi. 
1CO.4.7	Ajiahchu kua’n ahiai nang midang apat hung tuamsah? huleh ahung kipe lou bang ahiai na neih? huchi'n mi piah a nei na hih leh, bang diinga a kipe lou banga kisathei na hiai? 
1CO.4.8	Tuin na vahta va, tuin na hausata uh, keiuh louin lal bangin vai na hawmta uhi; kei un zong nang u’toh vai ka hawm ve theihna diingun tahtah a vaihawm hileh u’chin ka ut hi. 
1CO.4.9	Pathian in keiuh sawllehte hi si diing a guatsa bangin a nunungpen a hung koih hiin ka ngaihtuah hi; hujiahin khovel leh, angelte leh, mihingte mitmuh a etnop silin ka um uhi. 
1CO.4.10	Kei u’chu Khrist jiahin mingol ka hi va, nang u’chu Khrist ah mipil na hi uhi; Kei u’chu ka haat sih va, nanguh, chu na haat uhi; nang u’chu na zahum va, kei u’chu simmoh in ka um uhi. 
1CO.4.11	Tu daahkal dongin ka gilkial un ka dangtaah va, saguah in ka um va, mi khutthah nuulna ka hi uh, teenna mumal bei in ka um uhi; 
1CO.4.12	Huleh ka khut va nna tongin ka gim mahmah uh; housiat a ka um un ka vangpiah va; sawih a ka um un ka thuaah teitei uhi. 
1CO.4.13	Soisiat a ka um un ka zawllungdam va; tuni tanin zong khovel niinnoh, sil zousiah bolhhoh bangin bawl in ka um uhi. 
1CO.4.14	Na zahtaatna diingun hi thute ka gial ahi sih a, ka ta deihtahte bangin ka hung hilhkhawl ahi zaw hi. 
1CO.4.15	Ajiahchu nangun Khrist ah hilhtu saang sawm nei zongleh u’chin, pa chu tampi na nei sih uhi; bang jiahin ahiai i chih leh tanchinpha jalin Khrist Jesu ah nanguh ka hung hingkhia hi. 
1CO.4.16	Huchihjiahin ka umdan juitute hi diingin ka hung ngen hi. 
1CO.4.17	Hikhu diing jiahin Lalpa a ka ta deihtah leh ginum. Timothi na kawmvah ka hung sawl hi; ama’n chu gam china kouhtuamte ka hilh veu bangin, Khrist a ka umdante nanguh ahung hedohsah kiit diing hi. 
1CO.4.18	Na kawmva hung nawnlou diing banga hung na ngaihtuahin khenkhat nana kiuangsah uh. 
1CO.4.19	Hizongleh Lalpa’n lem a chihleh na kawmvah ka hung baih diing hi, huchi'n kiuangsahte chu a thusoi uh hilou in, a silbawltheihna uh ka heta diing hi. 
1CO.4.20	Ajiahchu Pathian gam chu thu ah a um sih a, silbawltheihna ah a um zaw hi. 
1CO.4.21	Bang ahiai na deih zawh uh? na kawmvah chiang tawiin ka hung diai, ahihlouhleh lungsiatna leh lungnemna hagau toh ka hung diai?
1CO.5.1	Na lahvah kingaih a um chih a thang vengvung hi, huchibang kingaih Jentelte laha zong um ngeilou, mi khat in a pa ji a kiteenpih, chih. 
1CO.5.2	Huleh huchibang silbawlpa chu na lah vapata nohdoh diing a lungngaih naahsangin na kiuahsahpih zaw uhi. 
1CO.5.3	Ajiahchu keimah tahsa a ka tel louh vangin ka hagau in ka tel a, hutobanga gamtapa chu na lahva tel tobangin a tungvai ka hawm zouta hi. 
1CO.5.4	I Lalpa uh Jesu Khrist minin, ka hagau leh i Lalpa uh Jesu Khrist silbawltheihna toh na kikhopkhawm chiangun, 
1CO.5.5	Huchibang mi chu Lalpa Jesu ni chianga a hagau hutdam a, a um theihna diingin, a tahsa suhmangna diingin Setan kawmah piah diing ka chi hi. 
1CO.5.6	Na kisahtheihna uh a hoih sih hi. Tol themchakhat in tanghou beu a pum in a zelsuaah veu hi chih na he sih u'maw? 
1CO.5.7	Hujiahin tol sohlouh na hih bangmahun, tanghou beu thah na hih theihna diingun tol lui chu paaisiang un. Bang jiahin ahiai i chih leh ei di’n i chiahkaan uh Khrist chu goh in a umta hi. 
1CO.5.8	Hujiahin gual vaahna nei nihang, tol lui toh chu hilou in, nunsia leh giitlouhna tol toh zong hilou in; hizongleh tahna leh dihna tanghou tol sohlouh toh i nei zaw diing uhi. 
1CO.5.9	Ka lehkhathot ah kingaihhaatte kithuahpihlou diingin ka hung gial hi. 
1CO.5.10	Hi khovela kingaihhaatte toh aha, mi huaihamte toh aha, leepgute toh aha, ahihlouhleh milem bete toh aha kithuah heet louh diing chi chu ka hi sih hi; ajiahchu huchi diing hileh khovel apat na chiahdoh uh ngai diing ahi. 
1CO.5.11	Hizongleh tuin chu, koipouh unau chih hi ngal a kingaih haat aha, huaiham aha, milembia aha, haansan aha, zukham haat aha, a hihlouhleh leepguuh haat aha ahih inchu amah chu kithuahpih lou diingin na kawmvah ka hung gial hi; huchibang mi toh neeh zong nekhawm lou diingin. 
1CO.5.12	Ajiahchu polam mite ke’n ka ngaihtuah khawh diing bang awm ei? a sunga umte hilou maw nangun na ngaihtuah veu uh? 
1CO.5.13	Hizongleh polam a mite chu Pathian in a ngaihtuah veu hi. Hujiahin na lah vapatin hu migiloupa chu nohdoh un.
1CO.6.1	Na lahva koipouh in midang tungah thubuai nei taleh uchin misiangthoute ma a tut louin, mi dihtatloute ma ah na tut ngam diviai mah? 
1CO.6.2	Misiangthoute’n khovel vaihawm diing ahi uh chih na he sih viai mah? huleh khovel vaihawm diing na hih uleh, sil neupente vaihawm diing a taahlou na hi u'maw? 
1CO.6.3	Angelte vaihawm diing i hi chih na he sih viai mah? huchi a hih inchu hi damsung silte giap i vaihawm talo mahmah diing uhi. 
1CO.6.4	Huchi ahihleh hi damsung silte vaihawm diing na neih un, kouhtuam laha mi simmohhuaipente vaihawm diingin tousah un. 
1CO.6.5	Na zumna diingun ka soi ahi. Na lahvah mipil khatbeeh um lou ahiai mah? khat beeh a unaute kikala vaihawm thei um lou ahiai mah? 
1CO.6.6	Hizongleh unau in unau na heeh va, huzong gingloumi ma ah ahi nalai hi. 
1CO.6.7	Huchi ahihjiahin khat leh khat na kiheehtuah uh hi na khelhna lianpi uh ahi. Bang diinga kimohsah zaw mei lou na hi viai? bang diinga a heem a bawlna thuaah zaw mei lou na hi viai? 
1CO.6.8	Hilou, nanguh mahin na bawlsual va, na heem uh, huleh huzong na unaute uh tungah ahi na bawl uh. 
1CO.6.9	Mi dihtatloute’n Pathian gam a luah sih diing uh chih na he sih viai mah? Heem in um sih un; kingaihhaatte aha, milem bete aha, aangkawmte aha, mihuuhte aha, tohuuhte aha, 
1CO.6.10	Gutate aha, huaihamte aha, zukhamhaatte aha, mi salhhaatte aha, ahihlouhleh leepgute aha in Pathian gam a luah sih diing uhi. 
1CO.6.11	Huleh na lahva khenkhat huchibang nana hi uh; hizongleh Lalpa Jesu Khrist min leh, i Pathian uh Hagaua silsiang na hita uh, suhsiangthou na hita uh, siamtansah na hita uhi.
1CO.6.12	Sil zousiah kei diingin bawl a sianga, hizongleh sil zousiah bawl a hoih kim sih; sil zousiah bawl kei diingin a sianga, hizongleh bangmah silbawltheihna nuaiah ka um sih diing hi. 
1CO.6.13	Ante chu gilpi a diing ahi a, huleh gilpi zong an a diing ahi; hizongleh a nihin Pathian in a sumang diing hi. Huleh sapum chu kingaihna diing ahi sih a, Lalpa a diing ahi zaw hi; huleh Lalpa chu sapum a diing ahi. 
1CO.6.14	Pathian in Lalpa chu a kaithou a, huleh eiuh zong a silbawltheihna in ahung kaithou diing hi. 
1CO.6.15	Na sapum uh Khrist hiangte ahi chih na he sih viai mah? Ahihleh Khrist hiangte chu la in nohchizuahte hiangin ka bawl diing ahiai mah? Bawl lou hial diing. 
1CO.6.16	Ahihleh, nohchizuah toh kizop photmah chu pumkhat ahi uh chih he lou na hi viaimah? ajiahchu ama’n, A nih un pumkhat ahita diing uh, a chi hi. 
1CO.6.17	Hizongleh Lalpa toh kizop chu hagaua amah toh pumkhat ahi uhi. 
1CO.6.18	Kingaih taisan un. Mihing sualna zousiah chu sapum polam ahi; hizongleh kingaihna sual bawl in chu amah sapum tungah sil a bawl sual ahi. 
1CO.6.19	Ahihleh, na sapum u’chu, na sung va um, Pathian a kuan a na muh uh, Hagau Siangthou inn ahi a, nanguh a zong na hi sih uh chih na he sih viai mah? 
1CO.6.20	Ajiahchu mana lei na hi uhi: hujiahin na sapum uleh, na hagau vah, Pathian paahtawi un, huchu Pathian a ahi.
1CO.7.1	Tuin ka kawma na hung silgelhte uh thu ah; pasal diingin numei suhkhaah louh a hoih hi. 
1CO.7.2	Ahihvanginlah, kingaihnate a umlouhna diingin pasal chinin amah ji chiat kineih heh, huleh numei chinin zong amah pasal chiat kineih heh. 
1CO.7.3	Pasal in a ji kawmah a tan diing hun chu pia heh; huchimahbangin numei in zong a pasal kawmah pia heh. 
1CO.7.4	Ji in amah sapum tungah thu a nei sih a, a pasal in a nei zaw hi; huchimahbangin pasal in zong amah sapum tungah thu a nei sih a, a ji in a nei zaw hi. 
1CO.7.5	Angawlna leh haamteina a na kipumpiah theihna diing va hun khat sung pha satuaah na hih louhngal uleh, kuamah kikhaam sih un; huleh na kisuum zoh louh jiah va Setan in ahung heem louhna diingin hung umkhawm jel un. 
1CO.7.6	Hizongleh hi thu chu thupiah bang a soi louin, phalsah thuin ka soi zaw ahi. 
1CO.7.7	Ajiahchu mi zousiah keimah bang chiat leuh ka deih hi. Hizongleh mi chinin Pathian apat silpiah tuam chiat i nei uh, khat in hitobangin, a dang in hutobangin. 
1CO.7.8	Hujiahin kiteeng nailoute leh meithaite kawmah hichi'n ka chi hi, Keimah bangin umleh uh amahuh diingin a hoih diing hi. 
1CO.7.9	Ahihvangin a kisuum zoh louh unchu kiteeng u’heh; ajiahchu huuh sangin kiteen a hoihzaw hi. 
1CO.7.10	Huleh kiteengsate kawmah thu ka pia hi, kei piah hilouin, Lalpa piah ahi zaw, Ji in a pasal paisan sih heh; 
1CO.7.11	Hizongleh a paisan inchu pasal nei lou in um zing heh; ahihlouhleh a pasal toh kilem kiit u’heh; huleh pasal in a ji khul sih heh. 
1CO.7.12	Hizongleh a dangte kawmah chu Lalpa hilou in, ke’n ka soi hi; Unau koipouh in gingloumi ji a, a neih a, amahnu a kawma a um nuam zing leh khul sih heh. 
1CO.7.13	Huleh numei, gingloumi pasal a neihin chu, a pasal in a kawma um zing a ut leh nuse sih heh. 
1CO.7.14	Bang jiahin ahiai i chih leh ginglou pasal chu a ji jiahin suhsiangthouin a um a, huleh ginglou ji zong a pasal jiahin suhsiangthouin a um hi; huchi hilouleh na tate uh a siang sih diing hi; hizongleh tuin chu a siangthou uhi. 
1CO.7.15	Ahihvangin a ginglou zawin a khen leh khen mei heh. Unaupa aha, unaunu aha chu huchibang thu ah kaanin a um sih; hizongleh Pathian in eiuh kituaah a um diingin ahung kou hi. 
1CO.7.16	Bang jiahin ahiai i chih leh Aw ji, na pasal na hutdam diing leh diing louh bang na he ei? ahihlouhleh, Aw pasal, na ji na hutdam diing leh diing louh bangchi'n na he ei? 
1CO.7.17	Hizongleh Pathian in mi chin kawma a hawmsahtaah bangin, Lalpa’n mi chin a kouh taah bangin, huchi'n um heh. Huleh huchibangin ke’n zong kouhtuam chinah ka namdet hi. 
1CO.7.18	Zehtansa a kouh mi a um ei? zehtan louh hung hituan sih heh. Zehtan louh a kouh mi a um ei? zehtantuan sih heh. 
1CO.7.19	Pathian thupiah juih chih louhngal, zehtan bangmah ahi sih a, zehtan louh zong bangmah ahi sih hi. 
1CO.7.20	Mi chin kouh a, a umna mah vah um zing u’heh. 
1CO.7.21	Suaah hilai kouh na hiai? poisa sin; hizongleh suaahtaatsah theih diing na hih inchu, huchu zang in. 
1CO.7.22	Ajiahchu suaah hihlaia Lalpa a kouh chu, Lalpa mi zalen ahi; huchimahbangin zalen hihlai a kouh zong Khrist suaah ahi. 
1CO.7.23	Man a leisa na hi va; mite suaah hi sih un. 
1CO.7.24	Unaute, mi chin kouh a, a umna bang chiatin, huah Pathian toh um zing heh. 
1CO.7.25	Huchiangleh nungaah siangthoute tungtaang ahihleh Lalpa thupiah bangmah ka nei sih hi; hizongleh ginum a um diing a Lalpa hehpihna tang ka hih jiahin ka ngaihdan ka soi diing hi. 
1CO.7.26	Huchi'n tulai hahsatna jiahin hichu hoih diingin ka ngaihtuah hi, mi a um ngei va a um zing uh a hoih hi, ka chi hi. 
1CO.7.27	Ji a kaan na hiai mah? kisuutkhiah tum sin. Ji a kaan louh na hiai mah? ji neih tum sin. 
1CO.7.28	Hizongleh ji na neih zongleh sil bawlsual na hi sih; huleh nungaah siangthou inzong pasal nei mahleh sil bawlsual ahi sih. Ahihvangin huchibang mite’n tahsa ah gimna a thuaah diing uhi; hizongleh ke’n chu na thuaah louh uh ka deih hi. 
1CO.7.29	Hizongleh unaute, hikhu ka soi ahi, hun a tomta hi, huchi'n ji neite chu nei lou bangin, 
1CO.7.30	Huleh kapte chu kap lou bangin; kipaahte chu kipaah lou bangin; sil leite chu a nei lou bangin; 
1CO.7.31	Huleh khovel mangte chu mang val lou bangin um heh; ajiahchu hi khovel umtan hi a beimang zing hi. 
1CO.7.32	Hizongleh ke’n chu lungkhamna bei a na um uh ka hung deihsah hi. Ji nei lou in chu Lalpa a kipaahsah theihna diingin, Lalpa lam silte a ngaihsah veu hi. 
1CO.7.33	Hizongleh ji nei in chu a ji a kipaahsah theihna diingin, khovel silte a ngaihsah veu hi. 
1CO.7.34	Pasal nei leh nungaah siangthou zong a kibang sih hi. Pasal nei louin chu sapum leh hagau a siangthoutaha a um theihna diingin Lalpa lam silte a ngaihsah hi; hizongleh pasal nei in chu a pasal a kipaahsah theihna diingin khovel lam silte a ngaihsah veu hi. 
1CO.7.35	Huleh hite chu na hoihna diing va ka soi ahi; nanguh thaang a awhsah tum a ka soi ahi sih a, hizongleh umdan kilawm huna na um theihna diing uleh, Lalpa na buai lou a natoh theihna diing va ka soi ahi zaw hi. 
1CO.7.36	Hizongleh mi koipouh in a ta nungaah siangthou a kuul donga a leensah a, a tunga dihlou kisa a a pasal neih diing khawh a sahleh, hoih a sah bangin bawl heh, a bawlsual sih; pasal neisah mei heh. 
1CO.7.37	Ahihvangin lah lungsim dettah pua a, a khawhna nei lou a, amah lungsim kithunun zou a, a ta nungaah siangthou kep zing a lungtang a tumpa’n chu a bawl hoih hi. 
1CO.7.38	Huchi'n a ta nungaah pasal neisahpa’n a bawl hoih a; hizongleh pasal neisahloupa’n a bawl hoihzaw hi. 
1CO.7.39	Ji chu a pasal a damsung siah daan a kaan ahi; hizongleh a pasal a sih inchu a deih phot a kiteenpih thei hi; Lalpa a um a hih phot inchu. 
1CO.7.40	Hizongleh kei ngaihtuah danin chu a um ngeiin umleh nuam a sa zaw diing hi; huleh keima’n Pathian Hagau nei in zong ka kingaihtuah hi.
1CO.8.1	Huleh milemte biahna silte tungtaang ahihleh koipouh in heetna i nei chiat uh chih i he uhi. Heetna in mi a kisatheisah a, hizongleh lungsiatna in mi a siam hoih hi. 
1CO.8.2	Mi koipouh in bang aha he a, a kingaihtuah inchu a heet diing bangin a he nailou ahi. 
1CO.8.3	Hizongleh mi koipouh in Pathian a lungsiat inchu, hu mi mah chu Amah heetin a um hi. 
1CO.8.4	Hujiahin milem biahna kithoihna silte neeh lam thu ahihleh, khovelah milem kichi bangmah ahi sih a, huleh khat chauh loungal Pathian dang a um sih chih i he uhi. 
1CO.8.5	Bang jiahin ahiai i chih leh, vaan ah aha, lei ah aha pathian chi a minvohte um mahleh uh (huchibang pathian tampi leh lalpa tampi a um uh), 
1CO.8.6	Eiuh diingin chu Pathian khat chauh, Pa chu a um a, amah a kuanin sil zousiah a um a, ei u’zong amah a um i hi uhi; huleh Lalpa khat chauh, Jesu Khrist a um hi, amah jiahin sil zousiah a um a, ei u’zong amah jiah a um i hi uhi. 
1CO.8.7	Ahiinlah hu heetna chu mi zousiah ah a um sih hi; ajiahchu khenkhat in tutanin milem biahna chu milem biahna banga ngai in na ne zing va, a sialepha heetna uh a haat louh jiahin a subolhhoh veu uhi. 
1CO.8.8	Hizongleh neeh in Pathian paahtaat ahung lohsah ahi sih hi; ajiahchu i neeh jiahun i hoihzaw uh ahi sih a, ne sih zonglei i sezaw uh ahi tuan sih hi. 
1CO.8.9	Hizongleh pilvaang un, huchilouin chu na zalenna uh bangchi aha in mi haatloute diingin puuhna ahung suaahkha diing hi. 
1CO.8.10	Bang jiahin ahiai i chih leh, heetna nei nang mi koiaha in milem biahna ankuang uum a tou hung mu taleh, amah sialepha heetna haatloupa chu milem biahna silte ne diing a haansan lohta lou diing ahiai mah? 
1CO.8.11	Huchi'n na heetna jiahin unau haatlou, a sih luang a Khrist in a sihsah chu a mangthai diing hi. 
1CO.8.12	Hizongleh huchia unau tunga na sual va, a sialepha heetna haat lou uh na suhliamsah chiangun, Khrist tungah na sual uh ahi. 
1CO.8.13	Huchihjiahin, neehin ka unau a suhpuuh inchu, ka unau puuh louhna diingin bangchihtan in sa mawngmawng ka ne sih diing hi.
1CO.9.1	Sawlleh hilou ka hiaimah? zalen hilou ka hiaimah? I Lalpa uh Jesu Khrist ka mu sih eimah? nanguh Lalpa a ka natoh hilou na hi viaimah? 
1CO.9.2	Midangte diingin sawlleh hi sih mah zongleng, nanguh diingin chu ka hi ngei mei hi; bang jiahin ahiai i chih leh Lalpa a ka sawlleh hihna chiamchihna chu nanguh na hi uhi. 
1CO.9.3	Kei hung enkhetute kawma ka dawnna chu hikhu ahi, 
1CO.9.4	Neehna diing leh dawnna diing thu nei lou ka hi viai mah? 
1CO.9.5	Sawlleh dangte leh, Lalpa unaute leh, Kipha banga unaunu khat kipuileh a, ji a nei thei lou ka hi viai mah? 
1CO.9.6	Ahihlouhleh, nna toh louhna diingin kei leh Barnaba chauh thunei lou ka hi viai mah? 
1CO.9.7	Sepaih koi ahiai amah neihsa seeng a gaalkuan ngei? grep hu an bawl ngal a, a gah ne lou koi a um ei? ahihlouhleh ganhon khawi ngal a, a nawi ne lou koi a um ei? 
1CO.9.8	Hi thute mihing ngaihdan chauha soi ka hiai mah? ahihlouhleh daanthu in zong humah a soi sih eimah? 
1CO.9.9	Ajiahchu Mosi daanbu ah, Bawngtal in buh a chil laiin a muuh kaan sin, chih gelh ahi. Pathian in bawngtalte diing chauh ngaihtuah ahiai mah? 
1CO.9.10	Ahihlouhleh ama’n eite diing jiah maha a soi ahiai mah? Eite diing jiaha gelh ahi tahzet hi; leilettu in kinemtahin a let diing ahi a; huleh kinem puma buhvotu in zong a kinepna chu a muh diing ahi. 
1CO.9.11	Keiun na kawmva hagaulam silte tuh ka hih uleh, na tahsalam silte uh aat le’ung sil loupi ahiai mah? 
1CO.9.12	Midangte’n na tungva hi thuneihna tang ahih uleh, kei un zong ka tang sih diviai mah? Ahihvangin hi thuneihna ka zang sih uhi; Khrist tanchinpha ka daal louhna diingun bangkim ka thuaah zaw uhi. 
1CO.9.13	Sil siangthou a biahna natongte’n Pathian biahinn a silte a ne va, huleh maitaam a natongte’n maitaam a silte ah tan a nei uh chih na he sih viai mah? 
1CO.9.14	Huchimahbangin tanchinpha soitute chu tanchinpha maha a hin diing uh chi'n Lalpa’n a guat hi. 
1CO.9.15	Hizongleh ke’n chu hi silte khatbeeh ka zang sih; huleh hi silte ka tungah kibawlleh chia gelh zong ka hi sih hi; ajiahchu koiaha in ka kisuannapen bangmahlou a, a bawl sangin, kei di’n sih a hoihzaw hi. 
1CO.9.16	Bang jiahin ahiai i chih leh tanchinpha soi zongleng suan diing bangmah ka nei sih hi; bawl louh theih louh ka tunga kinga ahihjiahin; tanchinpha soi sih leng ka tung gih diing ahi. 
1CO.9.17	Ajiahchu hi sil ka utthu a bawl ka hihleh kipaahman muh diing ka nei hi; hizongleh ka utthu lou a bawl ka hih inchu tanchinpha kepna ka khut a piah ka hi diing hi. 
1CO.9.18	Huchi hileh ka kipaahman bang ahitai leh? Tanchinpha ka soi chianga tanchinpha a ka thuneihna a vuum a val a ka zat louhna diing a Khrist tanchinpha a man bei a ka umsah chu ahi. 
1CO.9.19	Ajiahchu mi zousiah apat zalen himahleng, mi tamsem ka laahluut theihna diingin mi zousiah suaahin ka kibawl hi. 
1CO.9.20	Judate ka laahluut theihna diingin Judate kawmah Judami bangin ka um a; daan nuaia umte ka laahluut theihna diingin, daan nuaia umte kawmah daan nuaia umte bangin ka um hi, daan nuaia um lou himah zongleng. 
1CO.9.21	Daan neiloute ka laahluut theihna diingin, daan neiloute kawmah daan nei lou bangin ka um hi, Pathian daan nuaia um lou tuan louin, Khrist daan nuaia um ngal in. 
1CO.9.22	Mi haatloute ka laahluut theihna diingin, mi haatloute kawmah haat lou bangin ka um hi; bangchizawng aha a mi khenkhat beeh ka hutdam theihna diingin mi zousiah kawmah sil bangkimin ka kibawl hi. 
1CO.9.23	Nang u’toh tan ka neih theihna diingin tanchinpha jiahin hichu ka bawl ahi.
1CO.9.24	Kitaidemte chu a bawnun a tai va, hizongleh khat chauhin kipaahman a mu veu uh chih na he sih viai mah? Na tan theihna diingun huchibang mahin tai un. 
1CO.9.25	Huleh koipouh kidemna a zoh tum mi chu sil zousiah ah a kideeh veu uhi. Amahun vang lallukhuh sethei muhna diingin a bawl uh ahi a; eite’n chu lallukhuh sethei lou diingin ahi. 
1CO.9.26	Hujiahin huchimahbangin ka tai a, jiah bei hilou in; a guaahpi tuum hilouin ka pang hi. 
1CO.9.27	Hizongleh ka sapum ka sawi a, ka thu nuaiah ka koih hi; huchilouin chu midangte kawma tanchinpha ka soi zoh nungin keimah houh paihkhiah in ka umkha diing hi.
1CO.10.1	Unaute, hite na heet louh uh ka deih sih, huchia i pulepate a bawnva mei nuaia ana um va, huleh a bawnva tuipi a kaan va; 
1CO.10.2	Huleh a bawnva mei ah leh tuipi a Mosi kawm a baptis a a um va; 
1CO.10.3	Huleh a bawnva hagaulam an kibang a neeh va; 
1CO.10.4	Huleh a bawnva hagaulam dawn kibang a dawn chiat uh; ajiahchu amahuh juitu hagaulam suangpi a a dawn chiat uhi; hu suangpi chu Khrist ahi. 
1CO.10.5	Hizongleh a lahva mi tampite tungah Pathian a lungkimta sih a; gamdai ah a puuhlum gamta uhi. 
1CO.10.6	Hite chu ei u’diing a i etton diing uh ahi, silgilou a lunggulh bang va i lunggulh louhna diingun. 
1CO.10.7	A lahva khenkhat milem bemi ahih bangun milem bemi hi sih un; Mipite chu ne diing leh dawn diingin a tou va, huleh kimawl diingin a ding jel uh, chih gelh bangin. 
1CO.10.8	A lahva khenkhat in nungaah a ngai va, ni khat in saang sawmnih leh saang thum a puuhlup loh bangun ei u’chu i kingai sih diing uh. 
1CO.10.9	A lahva khenkhat in a ze-et va, guula suhmang a, a um bangun, eiun zaw Khrist i ze-et sih diing uh. 
1CO.10.10	Huleh a lahva khenkhat a phun va, sumangtu suhmang a a um bangun i phun sih diing uhi. 
1CO.10.11	Huchi'n hite zousiah chu etton diingin a tungvah ana tung ahi; huleh eiuh khovel huntawp hung tunnate kawma thuhilhna diing a gelh ahi. 
1CO.10.12	Huchi ahihjiahin dinga kingaihtuah chu pilvaang heh, huchilouin chu a puuhkha diing hi. 
1CO.10.13	Mihing thuaahzoh val heemna na tungvah a tung ngei nai sih, hizongleh Pathian chu a muanhuai hi, ama’n na thuaahzoh val uh heemna na tuaah diing uh a phal sih diing; na thuaahzoh na diingun heemna toh kitonin taikhiahna lampi zong ahung siamsah zo diing hi. 
1CO.10.14	Hujiahin ka deihtahte, milembiah taisan un. 
1CO.10.15	Mipilte kawma thusoi bangin ka soi ahi; ka thusoi ngaihtuah un. 
1CO.10.16	Vangpiahna nou i dawn uh Khrist sisan kipawlkhawmpihna hilou ahiai mah? Tanghou i balkeeh uh Khrist sapum kipawlkhawmpihna hilou ahiai mah? 
1CO.10.17	Ajiahchu eiuh tampi hingalin tanghou khat, huleh sapumkhat i hi uh; bang jiahin ahiai i chih leh hu tanghou beu khatah tan nei chiat i hi uhi. 
1CO.10.18	Tahsa daan a Israelte en un; kithoihna sa nete, maitaam toh tan neikhawm ahi sih viai mah? 
1CO.10.19	Ahihleh bang ahiai ka soi? Milem chu sil bangahakhat ahi a, huleh milem biahna a sil kilaante zong sil bangah a khat ahi chi ka hiai mah? 
1CO.10.20	Jentelte kithoihna chu Pathian kawmah hilou in, dawite kawmah a kithoih uh chih ka soi zaw ahi; nanguh dawite toh na kipawlkhawm uh ka hung deihsah sih hi. 
1CO.10.21	Lalpa nou leh dawite nou na dawnkhawm thei sih diing uh; Lalpa dohkaan a leh dawite dohkaan a zong na nekhawm thei sih diing uhi. 
1CO.10.22	Ahihleh Lalpa thangsiat diing a haantawh tum i hi viai? Amah sanga haatzaw i hi viai mah? 
1CO.10.23	Sil zousiah kei diingin a siang a, hizongleh sil zousiah a hoih kim sih hi; sil zousiah kei diingin a sianga, hizongleh sil zousiah in a siam hoih sih hi. 
1CO.10.24	Mi koimah in amah ngen hoihna diing hawl lou in, midangte hoih na diing hawl zaw heh. 
1CO.10.25	Sa, dawl a kizuah photmah chu, sialepha heetna jiahin bangmah dongse louin ne un; 
1CO.10.26	Ajiahchu leilung leh a sunga um zousiah Lalpa a ahi. 
1CO.10.27	Ginglou mite laha koiaha in an ne diing a ahung chial a, huleh chiah na ut ngal unchu, na ma va a lui phot uh, sialepha heetna jiahin bangmah dongse louin ne mei un. 
1CO.10.28	Hizongleh mi koiaha in, Hichu milem kawma kithoihna ahi, chia ahung hilh leh, amah ahung hilhpa jiah leh, sialepha heetna jiahin ne sih un; ajiahchu leilung leh a sunga um zousiah Lalpa a ahi; 
1CO.10.29	Nangmah sialepha heetna chi ka hi sih a, midang sialepha heetna chi ka hi zaw hi; bang jiahin ahiai i chih leh midang sialepha heetna in bang diinga ka zalenna hung awimoh diing ahiai? 
1CO.10.30	Ajiahchu, kipaahtaha ka neeh leh, bang diinga kipaahthu ka soina tunga soisiat a um ka hiai? 
1CO.10.31	Hujiahin na neeh un hileh, na dawn un hileh, na bawl photmah uh Pathian loupina diingin bawl veh un. 
1CO.10.32	Judate aha, Jentelte aha, ahihlouhleh Pathian kouhtuamte hitaleh a puuh na diingun bangmah bawl sih un. 
1CO.10.33	Keimah phattuamna diing hawl loua, hutdam ahihtheihna diing va mi tampite phattuamna diing hawl zaw a, sil zousiaha mi chinteng ka kipaahsah bang mahin.
1CO.11.1	Kei Khrist umdan latu ka hih mahbangin, nanguh ka umdan latute hi un. 
1CO.11.2	Huleh unaute, sil zousiaha na hung heet zing va, thugousiah ka hung hilh bang jel a na kolzing jiahun ka hung paahta hi. 
1CO.11.3	Hizongleh pasal photmah lutang chu Khrist ahi a, numei lutang chu pasal ahi; huleh Khrist lutang chu Pathian ahi chih na heet uh ka hung deih hi. 
1CO.11.4	Pasal, a lu khuh pum a haamtei aha, ahihlouhleh thusoi aha photmah in a lu a zahbawl lou ahi. 
1CO.11.5	Hizongleh numei, a lu khuh lou a haamtei aha, ahihlouhleh thusoi aha photmahin a lu a zahbawl lou ahi; bang jiahin ahiai chih leh huchibanga bawl chu a kimeet toh kibang giap ahi. 
1CO.11.6	Ajiahchu numei in a lu a khuh louh ngal inchu meet mei heh; ahihvangin numei diing a sam meet ahiai mah, ahihlouhleh meetkiau ahiai a zumhuai inchu kikhuh heh. 
1CO.11.7	Pasal vang chu Pathian lim bang leh a loupina ahihjiahin a lu a khuh louh diing mawng ahi; numei ahihleh pasal loupina ahi. 
1CO.11.8	Bang jiahin ahiai i chih leh, pasal chu numei apat siam ahi sih a; numei ahihleh pasal apat siam ahi zaw hi. 
1CO.11.9	Pasal chu numei a diing a siam zong ahi sih a; numei chu pasal a diing a siam ahi zaw hi. 
1CO.11.10	Hikhu jiahin numei in pasal thuneihna chiamchihna angelte jiahin a khuh diing ahi. 
1CO.11.11	Hizongleh Lalpa ah chu pasal lou in numei a um sih a; numei lou in pasal a um sih hi. 
1CO.11.12	Ajiahchu numei hi pasal apat siam ahihbang mahin pasal zong numei jiah a piang ahi; hizongleh sil zousiah Pathian a kuan veh ahi. 
1CO.11.13	Nangun kingaihtuah un; numei in a lu khuhlou a Pathian kawma a haamtei a kilawm eimah? 
1CO.11.14	Pasal in sam saau a neih leh amah diingin a zumhuai hi, chih ngeina dan inzong ahung hesah sih eimah? 
1CO.11.15	Hizongleh numei in sam saau a neih inchu amah diingin loupina ahi zaw hi; ajiahchu a sam chu khuhna diing a piah ahi. 
1CO.11.16	Hizongleh mi koiaha in a nial nuam inchu huchibang tawndan i nei sih uh, Pathian kouhtuam pawlte’n zong a nei sih uhi.
1CO.11.17	Ahihvangin, nanguh hi thu ka hung hilhna ah ka hung phatthei sih hi, hoihzawhna sem diing a kikhawm lou in, siatzawh semna diingin na kikhawm veu uhi. 
1CO.11.18	Bang jiahin ahiai i chih leh a masapenin, kouhtuam a na kikhop chiangun na lahvah kilangkhenna a um veu chih ka ja hi; huleh gin zong ka gingta hi. 
1CO.11.19	Ajiahchu a taha kipomte a kilat theihna diingin na lahvah gindan tuamtuam zong a um diing mawng ahi. 
1CO.11.20	Hujiahin mun khat a na kikhop chiangun Lalpa nitaah an neehna gual ahi sih hi. 
1CO.11.21	Ajiahchu na neeh chiangun mi chinin midangte ma in nanguh nitaah an na kineeh chiat uh; huchi'n khat a gilkial a, a dangin a kham hi. 
1CO.11.22	Bangchidan ahiai? Neehna diing leh dawnna diingin kineih lou na hi viai mah? ahihlouhleh Pathian kouhtuam na musit un, bangmah neiloute na selphou uh ahiai mah? Na kawmvah bang ahiai ka soi diing? Hi thu ah ka hung paahta diing adiai? Ka hung paahta hial sih hi. 
1CO.11.23	Bang jiahin ahiai i chih leh Lalpa kawm apat ka muh chu nanguh ka hung hilhsawn ahi, huchia Lalpa Jesu’n matsaha a um jan a, tanghou a laah a; 
1CO.11.24	Huleh kipaahthu a soi zoha a balkeeh a, La unla, ne un; hichu ka tahsa, nanguh diing a kipia chu ahi; na hung heet zing na diingun hichu bawl jel un, a chih. 
1CO.11.25	Huchimahbanga an a neeh zoha nou zong a laah a, Hi nou chu ka sisana thuhun thah ahi; na dawn teng va na hung heetzingna diingun hichu bawl jel un, a chih. 
1CO.11.26	Ajiahchu hi tanghou na neeh va, hi nou na dawn tengun a hung kiit masiah Lalpa sihna na ensah jel uh ahi. 
1CO.11.27	Hujiahin mi koipouh taah loupia Lalpa tanghou ne leh nou dawn chu, Lalpa tahsa leh sisan tungah siamlouh a tang diing hi. 
1CO.11.28	Hizongleh mi amah kienchian zaw heh, huchi'n tanghou chu ne henla, nou chu dawn heh. 
1CO.11.29	Bang jiahin ahiai i chih leh Lalpa tahsa ngaihtuah lou a, ne taah lou leh dawn taah loupia ne leh dawn inchu, amah siamlouh kitanna diingin a ne in a dawn ahi. 
1CO.11.30	Hikhu jiahin na lahva mi tampi na zawngkhal va, na china uh; huleh tampi na ihmuta uhi. 
1CO.11.31	Ajiahchu eimah le eimah ki vaihawm lei chu, vaihawmsaha um lou diing i hi. 
1CO.11.32	Ahihvangin vaihawmsah a i um in zong khovel toh siamlouh tang a i um louhna diingin Lalpa taihilh in i um veu uhi. 
1CO.11.33	Hujiahin ka unaute, ne diing a na kikhop chiangun khat leh khat kingaah chiat un. 
1CO.11.34	Huleh na kikhop uh vaihawmna na thuaahloh louhna diingun mi koipouh a gil a kial leh a inn lamah ne heh. Huleh thu dangte chu ka hung chiangin ka lem veh na diing hi.
1CO.12.1	Huleh unaute, hagaulam silpiah tungtaang zaw, he lou a na um uh ka deih sih hi. 
1CO.12.2	Jentelte na hih laiun, pui a na um bang jelun, hi milem haam theiloute lamah puimang in na um veu uh chih na he uhi. 
1CO.12.3	Hujiahin kuama’n Pathian Hagau a thu soi in, Jesu chu haamsethuaah ahi, a chi ngei sih hi; huleh kuama’n Hagau Siangthou louin Jesu chu Lalpa ahi, a chih thei ngei sih hi, chih ka hung hesah hi. 
1CO.12.4	Huchi'n silpiah tuamtuam a um a, hizongleh Hagau khat ahi. 
1CO.12.5	Huleh thunatohna tuamtuam a um a, hizongleh Lalpa khat ahi. 
1CO.12.6	Huleh natohdan tuamtuam a um a, hizongleh bangkim a bangkim bawltu Pathian khat ahi. 
1CO.12.7	Hizongleh phattuampih chiatna diingin Hagau kilatna chu michin kawmah piah ahi. 
1CO.12.8	Ajiahchu mi khat kawmah Hagau in pilna thu piah ahi a; midang kawmah hu Hagau mahin heetna thu piah ahi; 
1CO.12.9	Midang kawmah hu Hagau mahin ginna piah ahi a; midang kawmah hu Hagau mahin suhdamtheihna silpiahte piah ahi; 
1CO.12.10	Midang kawmah silmah bawltheihnate piah ahi a; midang kawmah thusoitheihna piah ahi; midang kawmah hagaute heetkhentheihna piah ahi a; midang kawmah haam tuamtuam a thusoitheihna piah ahi; midang kawmah haam tuamtuam lehdohtheihna piah ahi; 
1CO.12.11	Hizongleh hute zousiah chu Hagau khat mahin mi chin kawma a deih bangjel a hawm chiat in a tong hi.
1CO.12.12	Bang jiahin ahiai i chih leh sapum chu khat ahi a, hiang tampi a nei hi, hiang zousiahte chu tam mahleh uh sapumkhat ahi uh; huchimahbangin Khrist zong ahi. 
1CO.12.13	Ajiahchu eiuh Judate hiin, Jentelte hitalei, suaah hiin, suaahlou hilei, i bawnun sapumkhat a um diingin Hagau khat a baptis in i um uhi; huleh i bawnun Hagau khat mah dawnsah in i umta uhi. 
1CO.12.14	Sapum chu hiang khat chauh ahi sih a, hiang tampi ahi zaw hi. 
1CO.12.15	Keeng in, Khut ka hih louh jiahin sapum a pang ka hi sih, chileh; hi jiahin sapum a pang lou ahi diai mah? 
1CO.12.16	Huleh bil in, Mit ka hih louh jiahin, sapum a pang ka hi sih, chileh; hi jiahin sapum a panglou ahi diai mah? 
1CO.12.17	Sapum chu a pumpiin mit hitaleh, khojahna khoiah a umta diai? A pumpi in khojahna hitaleh gimnam heetna khoiah a umta diai? 
1CO.12.18	Hizongleh Pathian in hiang chinteng chu pha a sah bangin sapum ah a koih hi. 
1CO.12.19	Huleh a bawnun hiang khat chauh hitaleh uh, sapum khoiah a umta diai? 
1CO.12.20	Hizongleh tuin hiang tampi hizongleh uh, sapumkhat chauh ahi. 
1CO.12.21	Huleh mit in khut kawmah, Bangmahin ka hung mamoh sih, a chi thei sih; lutang in zong keeng kawmah, Bangmahin ka hung mamoh sih, a chi thei tuan sih hi. 
1CO.12.22	Chi thei lou, chihtaah sangin sapum hiang haat lou a kilangte a mamoh zaw mahmah hi. 
1CO.12.23	Huleh sapum hiang ngaihsah tham louh a i guatte naahtahin i zahbawl zaw a, huleh i hiang kilawmloute’n naahpitahin kilawmna a nei zaw uhi. 
1CO.12.24	I hiang kilawmte’n chu huchibang a kiphamoh sih uhi; hizongleh Pathian in poimoh thamlou hiangte chu zahbawl semin, sapum chu a lemkhawm hi. 
1CO.12.25	Huchia sapum a kikhenna a um louh a; hizongleh hiangte chu khat leh khat a kingaihsah chiat theih zawhna diingun. 
1CO.12.26	Huleh hiang khat in a thuaah in zong hiang zousiah in a thuaahpih jel a; huleh hiang khat paahtawi a, a um leh hiang dang zousiah in a kipaahpih jel uhi. 
1CO.12.27	Tuin nanguh chu Khrist sapum na hi va, a mimalmal in a hiangte na hi uhi. 
1CO.12.28	Huleh Pathian in khenkhat kouhtuam ah ahung koih a, a masapenin sawllehte, a nihna ah zawlneite, a thum na ah thuhilhtute, hubanah silmah bawltute, huzohin suhdamtheihna silpiahte, panpihtheihnate, vaihawmsiamnate, haam tuamtuam a haamtheihnate. 
1CO.12.29	A bawnun sawlleh ahi viai? a bawnun zawlnei ahi viai? a bawnun thuhilhtu ahi viai? a bawnun silmah bawltute ahi viai? 
1CO.12.30	A bawnun suhdamtheihna silpiahte a nei viai? a bawnun haam heet louhin thu a soi viai? a bawnun haam heet louh a let thei viai? 
1CO.12.31	Hizongleh silpiah hoihpente chu lunggulh zaw un; huchi'n lampi hoihzaw ka hung musah diing hi.
1CO.13.1	Mihing haamte leh angel haamte in thu soi mahleng lungsiatna ka neih louh inchu sumeng tumging aha, ahihlouhleh daah khutbeh ging aha bang giap ka hi diing hi. 
1CO.13.2	Huleh thusoitheihna silpiah nei in, thuguuh zousiah leh heetna zousiah he veh mahleng, huleh taang kisuansah theihna khop ginna nei mahleng, lungsiatna ka neih louh inchu bangmah ka hi sih hi. 
1CO.13.3	Huleh ka neih zousiah migentheite vaahna diingin peveh in, huleh ka sapum haaltum diingin pe ngam mah zong leng, lungsiatna ka neih louh inchu bangmah a phatuam sih hi. 
1CO.13.4	Lungsiatna in a thuaah thei a, huleh a ching a; lungsiatna in a thangse sih a; lungsiatna chu a kiphat sih a, a kiuangsah sih hi, 
1CO.13.5	A kilawmlouin a gamta sih a, amah diing chauh a ngaihtuah sih a, a lungthah baih sih a, silgilou a ngaihtuah sih hi; 
1CO.13.6	Dihtatlouhna ah a kipaah sih a, hizongleh thutah ah a kipaah hi; 
1CO.13.7	Sil zousiah puaahdan a siam a, sil zousiah a gingta a, sil zousiah a lamen a, sil zousiah a thuaah mualsuaah hi. 
1CO.13.8	Lungsiatna chu bangchihmahin a bei sih diing; hizongleh thusoitheihnate um mah zong leh ahung bei diing a; haam heetlouhte um mah leh ahung tawp diing a; heetnate um mahleh ahung mang diing hi. 
1CO.13.9	Ajiahchu a kimlouin i he a, a kimlouin i soi uhi. 
1CO.13.10	Hizongleh a bukim ahung tun chiangin a kimlou chu suhbei ahita diing hi. 
1CO.13.11	Ka naupan laiin naupang haam in ka haam a, naupang heet in ka he a, naupang ngaihtuah in ka ngaihtuah hi; hizongleh ka hung pichin phetin chu naupanlai silte ka paaita hi. 
1CO.13.12	Ajiahchu tuin limlang a et bangin chianloutahin i mu a; hizongleh hu hun chiangin chu kimaaituah in i muta diing hi; tuin chu a kimlouin ka he a, hizongleh hu hun chiangin chu kei hung kiheet bangin ka heta diing hi. 
1CO.13.13	Huleh tuin ginna toh, kinepna toh, lungsiatna hiteng thum a um zing hi; hizongleh hiteng laha lianpen chu lungsiatna ahi.
1CO.14.1	Lungsiatna chu delh jel unla, huleh hagaulam silpiahte, a diahkholin thu na soi theihna diing uh lunggulh zaw un. 
1CO.14.2	Ajiahchu haam heetlouh a haam in chu mi kawma thusoi hilou in, Pathian kawmah a soi ahi zaw hi; koimah in a soi a heet louh jiahin; hizongleh hagau ah chu thuguuh a soi ahi. 
1CO.14.3	Hizongleh thusoimi inchu mihing kawmah siamhoihna thute, hasotna thute, huleh hamuanna thute a soi ahi. 
1CO.14.4	Haam heetlouh a thusoi inchu amah chauh a kisiam hoih a; hizongleh thusoimi inchu kouhtuam a siamhoih hi; 
1CO.14.5	Na bawnva haam heetlouh a na haam uh chu ka hung deihsah a, hizongleh thu na soi theih uh ka hung deihsah sem hi; ajiahchu kouhtuam siamhoihna diing a a letdoh ngal louhleh, haam heetlouh a haam sangin thusoimi chu a hoihzaw hi. 
1CO.14.6	Tuin, unaute, haam heetlouh a thusoi in na kawmvah hungta leng, kilaahna in aha, heetna in aha, thusoitheihna in aha, ahihlouhleh thuhilhna in aha na kawmvah soi sih leng bangin ka hung suphatuam diai? 
1CO.14.7	Sil, hinna nei lou gingthei, theile aha, ahihlouhleh tingtang aha ngei zong umzia nei a a gin louhleh bang kimuut a, bang kitum chih bang a chi kiheet theih diai? 
1CO.14.8	Bang jiahin ahiai i chih leh pengkuul mumal beiin kimuut leh koi ahiai gaal kuan diing a kisa diing? 
1CO.14.9	Huchimahbangin nanguh zong haam heet baihlama na soi louh uleh, bang kisoi ahiai chih bang a chih kiheet diai? ajiahchu huihkhua a haam na hi giap diing uhi. 
1CO.14.10	Khovel ah haam chi tuamtuam tampi a um ahi meithei, hizongleh umze nei lou khatmah a um sih hi. 
1CO.14.11	Hujiahin hu haamging in a soi ka heet louh inchu hu thusoipa diingin kei chu meelmah ka hi a, huleh kei diingin a soipa zong meelmah ahi diing hi. 
1CO.14.12	Huchimahbangin huchilawma hagaulam silpiahte a na phatuamngaih bangun kouhtuam siamhoihna diing a na hung khan theihna diing uh hawl un. 
1CO.14.13	Huchihjiahin haam heetlouh a thusoi in a lehdoh theihna diingin ngen heh. 
1CO.14.14	Bang jiahin ahiai i chih leh haam heetlouh in haamtei leng ka hagau chu a haamtei a, hizongleh ka heetna chu a suphatuam sih hi. 
1CO.14.15	Ahihleh bangchi'n ahita diai? Hagau in ka haamtei diing a, heetna in zong ka haamtei diing hi; hagau in la ka sa diing a, heetna in zong ka sa diing hi. 
1CO.14.16	Huchilouin chu hagau a na vangpiah chiangin bangmah heloute umna a umpa in na kipaahthu soi ah bangchi’n, Amen, a chi thei diai, na thusoi he loupi in? 
1CO.14.17	Nang in chu kipaahthu na soi hoih ngeel a, hizongleh midang chu a siamhoih tuan sih hi. 
1CO.14.18	Nanguh zousiah sanga haam heetlouh a thu ka soi tam zawh jiahin Pathian kawmah kipaahthu ka soi hi. 
1CO.14.19	Ahiinlah kouhtuam lahah chu haam heetlouha thu saang sawm ka soi sangin, ka thu soi a midangte ka hilh theihna diingin ka heetna in thu teng ngaa ka soi zaw diing hi. 
1CO.14.20	Unaute, heetsiamna lamah naupang sih unla, hizongleh giitlouhna lamah chu naupang un; heetsiamna lamah piching un. 
1CO.14.21	Daan lehkhabu ah, Haam dang mite leh gamtuam mite ka min hi mite kawmah thu ka soi diing a, huchi'n zong ka thu a ngaikhe tuan sih diing uhi, Lalpa’n a chi, chih gelh ahi. 
1CO.14.22	Hujiahin haam heet louh chu gingtute diingin hilouin, gingloute diingin chiamchihna ahi; hizongleh thusoitheihna chu gingloute diingin ahi sih a, gingtute diingin ahi zaw hi. 
1CO.14.23	Hujiahin kouhtuam pumpi mun khata na kikhopna vah mi zousiah haam heetlouh in haam taleh u’chin, huleh hutah ah a he nailou leh gingloumi hung leh, nanguh chu mingol ahung chi sih diviai mah? 
1CO.14.24	Hizongleh mi zousiah in thu soi leh uchin, ginglou mi ahiai, ahihlouhleh heloumi khat huah hung leh, a giit louhdan na bawnva heetsah in a umta diing a, na bawnva awimoh ahung hita diing hi. 
1CO.14.25	Huchi'n a lungtang thuguuhte chu suhlat in a umta diing a; huleh khupboha puuhin Pathian a be diing a; na lahvah Pathian a um tahzet hi chi'n a soisawn diing hi. 
1CO.14.26	Bangchih diing ahita diai, unaute? na hung kikhop chiangun mi chinin phatna la bang, thukihilhna bang, haam heet louh bang kilaahna bang, haam letdohna bang na nei chiat uh. Sil zousiah chu siamhoihna diing a bawl hi heh. 
1CO.14.27	Mi koipouh in haam heetlouh a thu a soi leh, nih in aha, ahihlouhleh a tam tawpin thum in aha soi heh, huzong kikheel jelin hi heh; huleh mi khat in letdoh heh. 
1CO.14.28	A lettu diing a um louh inchu, kouhtuam kikhopna ah haam louin um mei heh; amah leh Pathian kawmah kisoi heh. 
1CO.14.29	Thusoitute chu nih aha, thum aha in soi u’henla, a dangte’n a soi uh ngaihtuah u’heh. 
1CO.14.30	Hizongleh a kawm a tou midang khat kawma bang aha ahung kilaahin chu a masapen sip heh. 
1CO.14.31	Ajiahchu mi zousiah in a heet a, mi zousiah hamuang a, a um theihna diingin, na bawnun khatkhat in thu na soi thei uhi. 
1CO.14.32	Huleh thusoitute hagau chu thusoitute thuthu in a um uhi. 
1CO.14.33	Pathian chu buaina Pathian ahi sih a, misiangthoute kouhtuam zousiah a ahih bangin hamuanna Pathian ahi zaw hi. 
1CO.14.34	Na numeite uh chu kouhtuam kikhopnate ah sip u’heh; ajiahchu amahuh diingin thusoi phal ahi sih hi; daan lehkhabu in zong a soi bangin thumanna nuaiah um zaw u’heh. 
1CO.14.35	Huleh bang aha heet nuam a neih unchu inn lamah a pasalte uh dong u’heh; ajiahchu kouhtuam kikhopna a numei thusoi chu a zumhuai ahi. 
1CO.14.36	Bang ahiai? Pathian thu nanguh apat hung suaah ahiai mah? ahihlouhleh nanguh kawm chauha hung tung ahiai mah? 
1CO.14.37	Mi koipouh in thusoitu ahiai mah, ahihlouhleh hagaumi ahiai mah a, a kingaihtuahleh na kawmva ka thugelhte chu Lalpa thupiah ahi chih he u’heh. 
1CO.14.38	Hizongleh mi koipouh a he lou a umleh, amah chu he lou in um mei heh. 
1CO.14.39	Hujiahin unaute, thusoi chu lunggulh unla, haam heetlouh a haam zong khap sih un. 
1CO.14.40	Sil zousiah hoihtah leh kituuptaha bawl hi hen.
1CO.15.1	Huleh unaute, na kawmva ka tanchinpha soi, pom zong na pom va, huleh humaha na dinna uh chu ka hung hesah ahi. 
1CO.15.2	Na kawmva ka thusoi na pomdet uleh humah a hutdam zong na hi uhi, huchi ahih louh inchu a thawnin na gingta uh ahi. 
1CO.15.3	Bang jiahin ahiai i chih leh a masapenin ke’n zong ka muh chu nanguh ka hung hilhsawn hi, chihchu, Pathian lehkhathu dungjuiin Khrist chu i sualnate jiahin a si a; 
1CO.15.4	Huleh vui in a um a, Pathian lehkhathu dungjuiin ni thumni in a thou kiitta hi. 
1CO.15.5	Huleh Kipha kawmah a kilaah a, huzohin sawmlenihte kawmah; 
1CO.15.6	Hunungin unau ja ngaa sanga tamzaw kawmah khatvei thuin a kilaah a; a lahva tamzaw chu tutanin a dam nalai uh, hizongleh khenkhat chu a ihmuta uhi. 
1CO.15.7	Hunungin Jakob kawmah a kilaah a; huin sawlleh zousiah kawmah. 
1CO.15.8	Huleh a tawp pen ah, a hun lou banga piang kei kawmah zong a kilaah hi. 
1CO.15.9	Ajiahchu sawllehte laha a neupen ka hi a, Pathian kouhtuam ka sawih jiahin sawlleh minvoh taah zong ka hi sih hi. 
1CO.15.10	Hizongleh Pathian hehpihna jiahin ka hihhih diing ka hita; huleh a hehpihna hung piah chu a thawnin a um sih a; hizongleh amahuh haw zousiah sangin ka tonggim zaw hi; ahiinlah kei toh ahi sih a, Pathian hehpihna ka kawma um in a tong zaw ahi. 
1CO.15.11	Hujiahin kei hiin, amahuh hitaleh, huchi'n ka soi va, huchi'n nangun na gingta uhi. 
1CO.15.12	Ahihleh tuin Khrist chu misi lah apat a thou kiit chih a kisoi ngalleh, bang chidana na lahva mi khenkhat in misi thohkiitna a um sih na chih uh ahiai? 
1CO.15.13	Hizongleh misi thohkiitna um lou ahih inchu Khrist zong kaihthoh in a um sih diing hi. 
1CO.15.14	Huleh Khrist kaihthouh a um lou ahih inchu, ka thusoi uh a thawn ahi diing a, na ginna uh zong a thawn ahi diing hi. 
1CO.15.15	Ahi, Pathian in Khrist a kai thou hi chi a, Pathian heetpihtu hi a thu ka soi jiahun, kei u’chu Pathian heetpihtu dihlou bangin ka kilangta uh; misite thou kiit lou ahih unchu amah zong a kai thou sih diing hi. 
1CO.15.16	Ajiahchu misite a thohkiit louh inchu, Khrist zong kaihthoh in a um sih diing hi. 
1CO.15.17	Huleh Khrist kaihthoh a, a um louh inchu, na ginna uh a thawn ahi diing a; na sualna vah na um nalai diing uh. 
1CO.15.18	Huchiangleh Khrist a ihmutate a mangthai ahita diing uhi. 
1CO.15.19	Tu damsung chauha Khrist a kinepna i neih inchu, mi zousiah laha mi lungsiathuaipen i hi diing hi. 
1CO.15.20	Hizongleh tu’n Khrist chu misi laha kipan kaihthoh in a umta a, ihmute laha gahmasapen ahung hita hi. 
1CO.15.21	Bang jiahin ahiai i chih leh mihing jiaha sihna ahung um jiahin, mihing jiah mahin misi thohkiitna zong ahung umta hi. 
1CO.15.22	Ajiahchu Adam a mi zousiah a sih mahbangun, Khrist ah mi zousiah suhhing in a um diing uhi. 
1CO.15.23	Hizongleh mi chin amah hun chiat ah; Khrist chu gah masapen ahi a; hunung chiangin ahung kiitna ah Khrist a te ahi diing uh. 
1CO.15.24	Huzohchiangin a tawp ahung tung diing, hu hun chiangin vaihawmna zousiah leh thuneihna leh silbawltheihna zousiah sumangin Pathian, Pa kawm ngeiah lalgam chu a peta diing hi. 
1CO.15.25	Ajiahchu a meelmate zousiah a keeng nuaia a koih masangsiah ama’n vai a hawm diing ahi. 
1CO.15.26	Meelma nunungpen suhmanga um diing chu sihna ahi. 
1CO.15.27	Ajiahchu ama’n sil zousiah a keeng nuaiah a koihta hi. Hizongleh sil zousiah a thunuaiah a koih a chihin, a thunuaia sil zousiah koihpa chu a huam sih chih a kilang hi. 
1CO.15.28	Huleh sil zousiah a thunuai a a um chiangin, Tapa ngei zong sil zousiah a thunuai a koihpa nuaiah a kituluutta diing a, Pathian chu bangkim a bangkim a hihtheihna diingin. 
1CO.15.29	Huchi ahihlouhleh misite a diing a baptisma a tansah uh bang diing a tadiai, misite thou kiit mawngmawng lou ahih uleh? bang diinga misite a diinga baptisma tansah ahi viai? 
1CO.15.30	Huleh bang diinga eite zong daahkal china lauthawng a um zing i hi viai? 
1CO.15.31	Jesu Khrist i Lalpa u’a ka hung suanna sial in, Nitengin ka si, chih hahtahin ka soi ahi. 
1CO.15.32	Mihing tatdan bang a Ephesa a gamsate kisualpih ka hihleh, kei diingin bang a phatuam diai misite thou kiit lou ahihleh? nein i dawn diing uh; ajiahchu jing chiang a si diing i hi. 
1CO.15.33	Heemin um sih un; lawm gilou in umdan hoih a suse veu hi. 
1CO.15.34	Dihtatna lamah halh unla, sual sih un; ajiahchu khenkhat in Pathian heetna a nei sih uhi; hichu na zahtaat na diing va ka soi ahi.
1CO.15.35	Hizongleh mi koiaha in, Misite bangchi'n kaihthoh ahi diing viai? bangchi bang sapum nei in ahung pawt diviai? a chi ahi diing. 
1CO.15.36	Nang mingol, na haichi tuh zong a sih louh a ahihleh a pou sih hi. 
1CO.15.37	Huleh na tuh in a kung hung um diing khu na tuh sih a, gehu hiin, haichi dangdang hitaleh a tang mah ahi na tuh. 
1CO.15.38	Hizongleh Pathian in pha a sah bang jelin a kung a pia hi, haichi chin kawmah amah kung chiat. 
1CO.15.39	Tahsa zousiah chu tahsa kibang ahi sih a, hizongleh mihing tahsa a tuam ahi a, gamsate tahsa a tuam a, ngate tahsa a tuam a, huleh vate tahsa a tuam hi. 
1CO.15.40	Vaanlam sapum a um a, leilam sapum zong a um hi; hizongleh vaanlam sapum loupina a tuam a, leilam sapum loupina a tuam hi. 
1CO.15.41	Niin loupina tuam a nei a, ha in loupina tuam a nei, huleh aahsite’n zong loupina tuam a nei uhi; aahsi leh aahsi zong loupidan ah a kibang sih uhi. 
1CO.15.42	Huchibang mahin misi thohkiitna zong ahi. Muatthei a tuh in a um a; muatthei lou a kaihthoh in a um hi; 
1CO.15.43	Simmohumtaha tuh in a um a; loupitaha kaihthoh in a um hi; haatloutaha tuh in a um a; silbawltheitaha kaihthoh in a um hi; 
1CO.15.44	Tahsalam sapum a tuh in a um a; hagaulam sapum nei a kaihthoh in a um hi. Tahsalam sapum a um a, hagaulam sapum zong a um hi. 
1CO.15.45	Huchi'n, Mi masa Adam chu hinna nei mi a siam ahi, chih gelh ahi; Adam nunung chu hinna petu Hagau ahi. 
1CO.15.46	Ahihvangin hagaulam chu a um masa sih a, tahsalam a um masa hi; hunungin hagaulam ahung um hi. 
1CO.15.47	Mihing masa chu lei a siam, leimi ahi a; mihing nihna chu vaan a kuan Lalpa ahi. 
1CO.15.48	Lei a siam mite chu lei a kisiampa bang ahi va; vaanlam mite chu vaan a mi bang ahi uhi. 
1CO.15.49	Huleh lei a kisiam meel i put bangin, vaan mi meel zong i paw diing uhi. 
1CO.15.50	Hizongleh unaute, hichu ka soi ahi, tahsa leh sisanin Pathian gam a luah thei sih a; muatthei in zong muattheihlouhna a luah thei sih hi, chih.
1CO.15.51	Ngai un, thuguuh ka hung hilh diing hi; i bawnun i ihmu veh sih diing va, hizongleh i bawnun suhlimdang in i um veh diing uhi. 
1CO.15.52	Thakhatin, mitphetkallou in, pengkuul nunungpen gin chian; ajiahchu pengkuul ging diing ahi a, huleh misite chu muatthei lou a kaihthoh in a um diing va, eite zong suhlimdang in i umta diing uhi. 
1CO.15.53	Bang jiahin ahiai i chih leh hi muatthei in muattheihlouhna a silh diing ahi a, huleh hi si thei in sihtheihlouhna a silh diing ahi. 
1CO.15.54	Huchia, hi muatthei in muattheihlouhna a silh a, huleh hi sithei in sihtheihlouhna a silh hun tahchiangin, Zohna in sihna chu a valh zouta, chia kigial chu ahung taangtungta diing hi. 
1CO.15.55	Aw sihna, na guu khoiah a um tai? Aw haankhuuh, na gualzohna khoiah a um tai? chih. 
1CO.15.56	Sihna guu chu sual ahi a, huleh sual thaneihna chu daan ahi. 
1CO.15.57	Hizongleh i Lalpa uh Jesu Khrist jala gualzohna hung pepa Pathian kawmah kipaahthu um heh. 
1CO.15.58	Hujiahin, ka unau deihtahte, dettahin, suhliing guallouh in, Lalpa natoh phatuamngaitaha tong ngiitngeet in um un; na tohgimna uh chu Lalpa ah a thawn sih diing chih na he ngal va.
1CO.16.1	Huleh misiangthoute diing a thohlawm thu chu, Galatia gam a kouhtuamte thu ka piah bangin nangun zong bawl un. 
1CO.16.2	Ka hung chiang a thohlawm donna a um louhna diingin, ni sagihni masapenin Pathian in a vangpiah bangin mi chinin na khut vah na koih khawl chiat un. 
1CO.16.3	Huleh ka hung chiangin, koi hitaleh pha na sahsah uh na silpiah uh va thah diingin na lehkha u’toh Jerusalem ah ka sawl diing hi. 
1CO.16.4	Huleh kei zong ka chiah a lem leh, kei toh kitonin a chiah diing uhi.
1CO.16.5	Makedonia gam ka totsuaah zoh chiangin na kawmvah ka hung diing hi, ajiahchu Makedonia gam totsuaah ka sawm hi. 
1CO.16.6	Huleh ka chiahna diing photmaha na hung thah leh theihna diingun na kawmvah tomkhat, ahihlouhleh phalbi sung siah aha ka taam meithei hi. 
1CO.16.7	Ajiahchu tua zin kawma hung muh malam ka ut sih hi; hizongleh Lalpa’n lem a sah leh sawtdeuh na kawmva taam ka kinem hi. 
1CO.16.8	Hizongleh Pentikost dongin Ephesa khua ah ka taam diing hi. 
1CO.16.9	Ajiahchu kot lianpi leh phatuamtah kei diingin a kihong a, doutute zong tampi a um uhi. 
1CO.16.10	Huchi'n Timothi a hung a ahihleh, lauthawng lou a na lahva a um theihna diing ngaihtuah un; ajiahchu kei tobangin ama’n Lalpa nna a tong hi. 
1CO.16.11	Hujiahin koima’n musit sih henla; ka kawma ahung theihna diingin lungmuangtahin ha zaw un; ajiahchu unaute toh ka kawma ahung uh ka kinem hi. 
1CO.16.12	Unaupa Apollo thu ahihleh, unaute toh na kawmva hung diingin ka deih mahmah a; hizongleh tutaha hung diing chu amah deihdan ahi sih hi; hizongleh hun lemtaang a neih chiangin ahung diing hi. 
1CO.16.13	Kiveeng unla, ginna ah dingkip un, pasalpha bangin um unla, haattahin um un. 
1CO.16.14	Na silbawl photmah uh lungsiatna a bawl hi heh. 
1CO.16.15	Unaute, (Stephana innkuanpihte chu Akaia gam a, Pathian thu a gah masapen ahi va, misiangthoute natohsah diingin a kipia uh chih na he uhi), 
1CO.16.16	Huchibangte kawm a leh mi chin keiuh toh huhna a tonggimte kawma kituluut diingin ka hung ngen hi. 
1CO.16.17	Stephana leh Fortunata leh Akaika hung chu ka kipaah hi; ajiahchu amahun na um louh awng uh a hu uhi. 
1CO.16.18	Bang jiahin ahiai i chih leh amahun kei lungsim leh nanguh lungsim ahung suhhalhsah uhi; hujiahin huchibang mite chu hesiam un. 
1CO.16.19	Asia gam a kouhtuamte’n chibai ahung buuh uhi. Akuila leh Prisilla in a inn va kouhtuam kikhawmte toh Lalpa ah chibai hoihtah ahung buuh uhi. 
1CO.16.20	Unaute zousiah in chibai ahung buuh uhi. Tawp siangthouin khat leh khat chibai kibuuhtuah un. 
1CO.16.21	Kei Paul in keimah khut ngei a chibai ka hung buuhna ahi. 
1CO.16.22	Mi koipouh in Lalpa Jesu Khrist a lungsiat louhleh haamse thuaah in um heh. (Anathema), Lalpa ahung hi. (Maranatha). 
1CO.16.23	I Lalpa uh Jesu Khrist hehpihna na kawmvah um hen. 
1CO.16.24	Khrist Jesu a ka hung lungsiatna na bawnva kawmah um hen. Amen.
2CO.1.1	Paul, Pathian deihlama Jesu Khrist sawlleh leh, i naupa uh Timothi in, Korinth khua a um Pathian kouhtuamte leh, Akaia gam pumpi a misiangthoute zousiah kawmah; 
2CO.1.2	Pathian i Pa uleh, Lalpa Jesu Khrist kawma kipan hehpihna leh hamuanna na kawmvah um hen. 
2CO.1.3	Pathian, i Lalpa uh Jesu Khrist Pa ngei, khotuahna Pa leh lungmuanna zousiah Pathian chu paahtawi in um hen. 
2CO.1.4	Pathian in keiuh ahung lungmuanna ngei khu a kei un zong hahsatna photmah a umte ka lungmuan theihna diingun, ama’n ka gimthuaahna zousiah vah ahung lungmuan veu hi. 
2CO.1.5	Ajiahchu Khrist thuaahgimnate ka tungva a dimlet bangin, Khrist jiahin ka kihehnepna uh zong a dimlet hi. 
2CO.1.6	Huleh gimthuaah a ka um un aha, ahihlouhleh lungmuan a ka um un aha zong, hichu nanguh hehnepna diing leh hutdama na umna diing uh ahi a; huin chu gimthuaahna ka thuaah banguh kuhkaltaha thuaahzohna a siamdoh hi. 
2CO.1.7	Huleh nanguh gimthuaahna tangtute na hih bangun, hehnepna tangtute zong na hi uh chih he in ka hung kineppihna uh a det hi. 
2CO.1.8	Bang jiahin ahiai i chih leh unaute, Asia gam a ka tungva gimthuaahna hung tung chu na heet louh uh ka ut sih uh, hin zong kinem zou nawn lou khopin huchilawma nasataha thuaahzoh guallouh a bawlsiat in ka um uhi. 
2CO.1.9	Hizongleh kei uleh keiuh kimuang loua, misi kaithou thei Pathian ka muan zawhna diingun, si diing a thupuuhsa chu keiuh ah ka kineih uhi. 
2CO.1.10	Ama’n chu huchituha sihna nasatah lah apat ahung hundohta a, huleh ahung hundoh zinga; huleh ahung hundoh nalai diing chi'n amah ah ka kinem uhi. 
2CO.1.11	Mi tampite apata ka silpiah muh jiah va mi tampi in keiuh diing a kipaahthu a soi theihna diingun, nangun zong keiuh diing a na hung haamteisahna un na hung panpih uhi. 
2CO.1.12	Bang jiahin ahiai i chih leh ka suan u’chu hikhu ahi, ka sialepha heetna uh hung heetpih, sianthouna leh Pathian dihna nei in, tahsa pilna a hilouin, Pathian hehpihna a hi zaw in, khovel ah, huleh a diahkhol inchu nangu lamah ka khohei uhi. 
2CO.1.13	Ajiahchu na sim va, pom zong na pom uh, hukhu loungal na kawmvah thu dang bangmah ka gial sih uhi; huleh a tawp dong a na pom zing uh ka kinem hi; 
2CO.1.14	Lalpa Jesu ni chianga nanguh ka suante uh na hih diing bang va, kei u’zong na suante uh ka hih diing uh chih heetna chiang na hung neih bang un.
2CO.1.15	Huleh hi gintaatna tah nei in, phattuamna nihveina na neih theihna diingun, na kawmva hung masat ka tum hi. 
2CO.1.16	Huleh nanguh hung tawn malam a Makedonia gam a chiahsuaah in; huleh Makedonia gam apat na kawmva hung kiit in, huleh nangun Judia gam lama ka chiahna diing ah hung thah leuchin ka chi hi. 
2CO.1.17	Hujiahin huchibang ka ngaihtuah laiin, ka lungsim det louhdan sulang ka hiai mah? Ahihlouhleh, ka lungsim a ka silguatte chu tahsa thu bang a, ahihleh hi, ahihlouhleh hilou, chi ka hiai mah? 
2CO.1.18	Hizongleh Pathian a thutah bangin, nanguh lama ka thu uchu, ahi, chih leh, hilou, chih ahi sih hi. 
2CO.1.19	Bang jiahin ahiai i chih leh na lahva keiuh, keimah ngei leh, Silvana leh Timothi in a thu ka soi uh Pathian Tapa Jesu Khrist chu, ahi leh hilou, chih ahi sih a, amah ah chu ahi chih ahi zaw hi. 
2CO.1.20	Ajiahchu Pathian thuchiam zousiah chu amah ah ahi chih ahi a, huleh keiuh jiaha Pathian loupina diingin amah ah Amen ahi hi. 
2CO.1.21	Huleh Khrist a nang u’toh hung sukiptu leh, keiuh thau hung nuhtu chu Pathian ahi. 
2CO.1.22	Ama’n chu chiam zong ahung chiamchihta a, huleh i lungtang vah khaamna Hagau ahung peta hi. 
2CO.1.23	Himahleh ka hinna tunga heetpihtu diingin Pathian ka kou ahi; nanguh hung hawi diing a Korinth khua a tutana ka hung louh ahi. 
2CO.1.24	Na ginna tungva thu hung neihkhum hilou in, na kipaahna uh panpihtu ka hizaw uhi; ajiahchu ginna in na dingdet uh ahi.
2CO.2.1	Hizongleh tukal lungkham kawma na kawmva hung kiitta lou diing chih keimah thu in kana tum hi. 
2CO.2.2	Ajiahchu ke’n nanguh hung sulungkham leng, ka suhlungkhamte mah chih louh koi in ahiai kei hung kipaahsah diing? 
2CO.2.3	Huleh na kawmvah hi thu mah ahi ka hung gelh, huchilou inchu, ka hung chiangin ka kipaahna diingte lahah lungkhamna ka mu zaw kha diing hi; ka kipaahna chu na bawnva kipaahna hi diingin ka hung gingta ngal a. 
2CO.2.4	Ajiahchu lunggimna leh lungkhamna nasatah apat, mittui tampi toh ka hung gelh ahi; suhlungkhama na um louh va, na tungva lungsiatna nasatah ka nei hi chih na heet zawhna diingun ka gelh zaw hi.
2CO.2.5	Hizongleh mi koipouh in lungkhamna a siam leh, kei chauh ahung sulungkham ahi sih a, ka hihtaatluat louhna diingin na bawnun ahung sulungkham chiat phet ahi zaw hi. 
2CO.2.6	Huchibang mi a diingin chu mi tampiin a piah uh hi gawtna a huntawh hi. 
2CO.2.7	Huchi'n na ngaihdam diing va, na hamuan zawh diing uh ahi, huchilou inchu, huchibang mi chu a lungkham taahluatna in a valhzoukha diing hi. 
2CO.2.8	Huchi ahihjiahin amah lama na lungsiatna uh sukip diingin ka hung ngen hi. 
2CO.2.9	Hikhu jiah mahin zong ka gial ahi, sil zousiah a thu na man uleh na man louh uh ka heetchetna diingin. 
2CO.2.10	Bangma pouh a mi na ngaihdam u’chu ke’n zong ka ngaidam hi; ajiahchu sil bangpouh ka ngaihdam leh, hi ka ngaihdamna mi chu nanguh jiahin Khrist ah ka ngaidamta hi. 
2CO.2.11	Huchilou inchu Setan in eiuh ah hun lemtaang a mukha diing; ajiahchu a lungtup i haih sih uhi.
2CO.2.12	Huleh Khrist tanchinpha soi diing a Troas khua a ka hungin Lalpa’n kei diingin kot khat ahung honsah a, 
2CO.2.13	Ka unaupa Tita ka muh louh jiahin kaha a muang thei sih a; huchi'n amahuh kampha a ha in, hu apatin Makedonia gam ah ka chiahta hi. 
2CO.2.14	Himahleh Khrist a gualzohna hung pe zingtu leh, keiuh zang a mun chin a amah heetna gimnamtui phuangdohtu Pathian kawmah kipaahthu um heh. 
2CO.2.15	Bang jiahin ahiai i chih leh hutdama umte leh mangthaite ah Pathian a diingin Khrist gimnamtui ka hi uhi. 
2CO.2.16	Lawi khat kawmah sihna diing a sihna gimnam ka hi va; huleh lawi dang kawmah hinna diing a hinna gimnam ka hi uhi. Huleh hi silte diing a chingzou koi ahiai? 
2CO.2.17	Bang jiahin ahiai i chih leh mi tampiin Pathian thu mite heem a sumkawlveina a, a zat bangun kei un chu ka zang sih uh; hizongleh chihtahzetin Pathian a bang zawin, Khrist ah Pathian mitmuh ah thu ka soi uh ahi.
2CO.3.1	Kei uleh keiuh kisoiphapan kiit ka hita viaimah? Ahihlouhleh, kei un midangte bangin, na kawmvah, ahihlouhleh, nanguh apat, soiphatna lehkha poimoh, ka hi viaimah? 
2CO.3.2	Nang u’chu ka lehkhathot uh, ka lungtang va gelh, mi zousiah heet leh sim na hi uhi. 
2CO.3.3	Khrist lehkhathot, keiuh gelh, lehkhatui a gelh hilou a, Pathian hing Hagau a gelh; suang peeh a gelh hilou a, tahsa lungtang peeh a gelh na hi zaw uh chih chiantah a suhlat na hi uhi. 
2CO.3.4	Huleh huchibang muanna Khrist jalin Pathian lamah ka nei uhi; 
2CO.3.5	Bang sil ahakhat keiuh apat ahi chi diingin keiuh chauhin ka chin sih va; ka chinna u’chu Pathian a kuan ahi zaw hi.
2CO.3.6	Ama’n chu keiuh thuhun thah natong thei diingin ahung bawl a; lehkhajem a hilou in, Hagau a natong diingin ahi zaw; ajiahchu lehkhajem in a sulum veu a, Hagau in chu hinna a pia hi. 
2CO.3.7	Hizongleh suhbei a um diing loupina a suhloupi a a um jiaha Israel tate’n Mosi maaitang entang thei lou khopa sihna natohna, suangpeeha sut a gelh bawn a loupi inchu; 
2CO.3.8	Hagau natohna chu bangchi'n a loupizaw lou thei diai? 
2CO.3.9	Ajiahchu siamlouh tansahna natohna bawn a loupi inchu, dihtatna natohna chu nasatahin a loupizaw diing hi. 
2CO.3.10	Bang jiahin ahiai i chih leh loupina umsa chu loupina na sazaw in a khumkhel jiahin hilam thu ah chu loupina a nei nawn sih hi. 
2CO.3.11	Ajiahchu suhmanga um bawn a loupi a ahihleh, a um zing khu chu nasatahin a loupizaw sem ahi. 
2CO.3.12	Hutobang kinepna ka neih ziahun, haangtah a thusoi ngamna ka nei uhi. 
2CO.3.13	Huleh a kiam hiaihiai chu a tawptana Israel tate’n a et tang theihlouhna diing va a maaitang puan a khuh Mosi bang chu ka hi sih hi. 
2CO.3.14	Hizongleh a lungsim uh suhmial in a um a; ajiahchu tuni tanin thuhun lui a sim chiangun hu maaikhuhna chu hawhkhiah louhin a um zing a; hu maaikhuhna chu Khrist ah suhbei in a umta hi. 
2CO.3.15	Hizongleh tuni tanphain, Mosi lehkhabu a sim chiangun, a lungtang vah maaikhuhna chu a um zing hi. 
2CO.3.16	Ahihvangin Lalpa lama a kihei phaatphaat chiangun hu maaikhuhna chu laahmang ahita diing hi. 
2CO.3.17	Huleh Lalpa chu hu Hagau ahi a; Lalpa Hagau umna photah zalenna a um hi. 
2CO.3.18	Hizongleh ei uchu i bawnun, maai khuhlouh in, limlanga muh banga Lalpa loupina chu en zingin, huto kibang ngei a um diingin Lalpa Hagau in loupina apat loupina ah ahung sulimdang zing hi.
2CO.4.1	Hujiahin khotuahna ka muh bang va, hi natohna ka tan jiahun, ka chau sih uhi. 
2CO.4.2	Hizongleh sil zumhuai kiphualte ka paampaihta va, doh a lungsim po louin, Pathian thu mi heemna a zang louin; hizongleh thutah suhlatna a zang zaw in, Pathian mitmuh ah mi chin sialepha heetna mit ka sutung zaw uhi. 
2CO.4.3	Hizongleh ka tanchinpha uh phual a a um leh, mangthaite kawmah ahi phual a, a um, 
2CO.4.4	Pathian lim batpih, Khrist tanchinpha loupina vaahin amahuh a salhvaah theih louhna diingin, hute ah hi khovel Pathian in a gingta loute lungsim a suhmialsahta hi. 
2CO.4.5	Bang jiahin ahiai i chih leh keiuh leh keiuh ka kisoithang sih va, Khrist Jesu chu Lalpa ahi chih leh, keiuh chu Jesu ziahin na suaahte uh ka hi uh chih ka soi zaw uhi. 
2CO.4.6	Ajiahchu, Jesu Khrist meel a Pathian loupina heetna vaah hung pe diingin, mial laha kipana vaah hung vaahdoh diing a thupetu Pathian in ka lungtang uh a salhvaahta hi. 
2CO.4.7	Hizongleh silbawltheihna loupina chu keiuh apat hilou a, Pathian apat ahih zawh theihna diingin hu gou chu lei beel ah ka kem uhi. 
2CO.4.8	Lehlamlehlam ah nehthop in ka um va, hizongleh ka chimoh nai sih uh; lungdong in ka um va, hizongleh ka lungke tuan sih uh; 
2CO.4.9	Sawih in ka um va, hizongleh taisan in ka um sih uh; paihkhiah in ka um va, hizongleh suhmang in ka um nai sih uhi. 
2CO.4.10	Jesu hinna ka sapum va suhlata a um theihna diingin, bangchih laipouh in Lalpa Jesu sihna ka sapum vah ka po lehleh uhi. 
2CO.4.11	Ajiahchu Jesu hinna zong ka tahsa uh si thei a suhlat a a um theihna diingin, kei uh a hing nalaite chu bangchih laipouhin Jesu jiaha si diing a piahkhiah in ka um uhi. 
2CO.4.12	Huchi'n keiuh ah sihna in a tong a, hizong leh nanguh ah chu hinna in a tong hi. 
2CO.4.13	Ka gingta a, hujiahin ka soita hi, chih gelh bangin, hu ginna hagau mah chu nei in, kei un, zong ka gingta va, hujiahin ka soi uh ahi. 
2CO.4.14	Ajiahchu Lalpa Jesu kaithou kiit pa in kei u’zong Jesu toh ahung kaithou diing a, nang u’toh a maaima ah ahung tut diing hi, chih ka he uhi. 
2CO.4.15	Bang jiahin ahiai i chih leh Pathian loupina diing a mi tampite kipaahthu soina jala hehpihna a punsem theihna diingin sil zousiah nanguh diing jiaha um veh ahi.
2CO.4.16	Hukhu jiahin ka chau sih uh; hizongleh ka polam mihing uh kiam hiaihiai zongleh, ka sunglam mihing u’chu ni china siamthah in a um zing hi. 
2CO.4.17	Bang jiahin ahiai i chih leh miphetkal sung chauh ka gimthuaahna uh jangtakhat in kumtuang loupina gihtah mai na sa zawsem ahung bawlsah zing hi. 
2CO.4.18	Sil muhtheihte en louin, sil muhtheih louhte ka en zaw uhi; ajiahchu sil muhtheihte chu tomtakhat sunga diing ahi a; hizongleh sil muhtheihlouhte chu kumtuang a diing ahi zaw hi.
2CO.5.1	Bang jiahin ahiai i chih leh hi puanbuuh i lei inn uh suhsiat in um mah zongleh, khut a bawl hilou, Pathian khut a kuan kumtuang inn det vaan ah i nei uh chih i he uhi. 
2CO.5.2	Ajiahchu vaan akipan a i inn diing uh silhthuaahsaha um ut mahmah in hi sungah i thuum zing uhi. 
2CO.5.3	Huchibang a silhthuaahsaha i um inchu saguah in i um sih diing uhi. 
2CO.5.4	Ajiahchu eiuh hi puanbuuha umte chu puaahgih pua in i thuum zing uh; silhlou a i umna diingun hilou in, si thei chu hinna valhzoha a um theihna diing a silhthuaahsaha i um ut jiahin ahi zaw hi. 
2CO.5.5	Huleh hukhu diing a eiuh hung siamtu chu Pathian ahi a, khaamna Hagau hung petu zong ahi. 
2CO.5.6	Hujiahin sapum inn a i um laisiah uh, Lalpa kawma um lou i hi uh chih he in, bangchih laipouhin muangtahin i um uhi. 
2CO.5.7	(Ajiahchu muhtheiha pailou in, ginna in i paizaw uhi). 
2CO.5.8	Muangtahin i um uh, ka chi ahi, sapum a um lou a, Lalpa kawma um i utzaw uhi. 
2CO.5.9	Huchihjiahin um in um lou zong lehang amah kipaahpih zawng i hihtheihna diingun i tonggim uhi. 
2CO.5.10	Bang jiahin ahiai i chih leh mi chinin a sapum a a silbawlte asia apha, a bawl bang banga a muhtheihna diingin Khrist vaihawmna touphah ma-ah i bawnun suhlat in i um diing uhi.
2CO.5.11	Hujiahin Lalpa lauhuaidan he in mite ka zawl teitei uhi; hizongleh Pathian kawmah suhlat in ka um va; huleh na sialepha heetna va suhlat a ka um uh zong ka kinem hi. 
2CO.5.12	Ajiahchu na kawmvah ka hung kisoipha kiit uh ahi sih a; lungsung lama hilou a, a polaang a ki suang te na dawnna diing uh bang aha na neih theihna diingun, keiuh lama kisuan theihna hung bawlsah in ka soi zaw uhi. 
2CO.5.13	Bang jiahin ahiai i chih leh ka ngol uleh Pathian a diing in ahi a; ka pil uleh nanguh diingin ahi. 
2CO.5.14	Khrist lungsiatna in ahung sawl teitei hi; ajiahchu hichi'n ka ngaihtuah uhi, mi zousiah sih luang a mi khat a sih inchu, mi zousiah si ahita hi. 
2CO.5.15	Huleh a hingte zong amahuh diinga a hin nawn taahlouh va, a sih luang va si a, huleh thou kiitpa a diinga a hin zawhna diingun, amah chu mi zousiah diingin a si ahi. 
2CO.5.16	Huchihjiahin tukalsiah chu tahsalamah koimah ka he nawn sih uhi; ahi, tahsadan in Khrist na he zong le’ung, tuin chu ka he nawn sih uhi. 
2CO.5.17	Hujiahin mi koipouh Khrist a, a um inchu, silsiamthah ahita hi; sil luite a beita a; ngai un, sil zousiah ahung thah vehta hi. 
2CO.5.18	Huleh sil zousiah chu Pathian a kuan ahi a, ama’n Jesu Khrist in amah toh kilem in ahung bawl a, huleh ka kawmvah kilepna natohna ahung pia hi. 
2CO.5.19	Huchi'n Pathian chu Khrist a um in, khovel amah toh kilem in a bawl a, a tatsualnate uh tatsualna a sehsah louin; ka kawmvah kilepna thu ahung kolsahta hi. 
2CO.5.20	Hujiahin kei u’chu Khrist palaite ka hi va, Pathian in keiuh manga nanguh hung ngen bangin, Pathian toh kilem un chi'n, Khrist luang in ka hung ngen uhi. 
2CO.5.21	Ajiahchu amah a Pathian dihtatna i hung hihtheihna diingin, sualna mawngmawng he lou amah chu Pathian in eiuh jiahin sual in a bawlta hi.
2CO.6.1	Huleh keiuh amah toh tongkhawmte hi in, Pathian hehpihna chu phattuamna bei a na muh louhna diingun ka hung ngen uhi. 
2CO.6.2	(Ajiahchu ama’n, Hun kipaahhuai ah ka hung ngaikhia a, hutdamna ni ah ka hung panpih hi, a chi hi; ngai un, tu hun kipaahhuai ahi a; ngai un, tu hutdamna ni ahi). 
2CO.6.3	Ka thunatohna uh dem a a um louhna diingin sil bangmah ah puuhna diing ka bawl sih uhi; 
2CO.6.4	Himahleh Pathian thunatongtute ka hi uh chih sil zousiah ah ka suchian va, kuhkalna mahmah ah bang, hahsatna ah bang, taahsapna ah bang, lungkhamna ah bang; 
2CO.6.5	Jepna ah bang, suangkul taanna ah bang, buaina ah bang, tohgimna ah bang, ihmut louhna ah bang, an ngawlna ah bang; 
2CO.6.6	Sianthouna in, heetna in, thuaahtheihna in, chitna in, Hagau Siangthou in, lungsiatna dihtahin, 
2CO.6.7	Thutah thu in, Pathian silbawltheihna in, jiatlevei a dihtatna gaalvan in, 
2CO.6.8	Zahbawlna leh zahbawl louhna in, soisiatna leh soiphatna in; mi heemtute bangin, midihtah hi ngal in; 
2CO.6.9	Heetphaah louh bangin, minthangtah hi ngal in; si diing bangin, ngai un, ka hing uhi; vuaahthop bangin, thah chu hilouin; 
2CO.6.10	Lungkhamtah bangin, kipaah zing ngal in; genthei bangin, mi tampi hausah ngal in; bangmah nei lou bangin, sil zousiah nei ngal in.
2CO.6.11	Aw nanguh Korinthte, na kawmvah ka kam uh ka kaah va, ka lungtang uh ka hong lian uhi. 
2CO.6.12	Keiuh nehgawpa um na hi sih va, na lungsim va nanguh kinehgawp na hi uhi. 
2CO.6.13	Huleh ka hung piah bang na hung piah theihna diingun (tate kawma soi bangin ka soi ahi), nanguh zong kihong lian un. 
2CO.6.14	Ginglou mite toh kituaah louin ngawngkol pokhawm in um sih un: ajiahchu dihtatna leh dihtat louhna in bang kikopna a nei ei? huleh vaah leh mial in bang kithuahna a nei viai? 
2CO.6.15	Huleh Khrist leh Belial in bang kituaahna a nei viai? ahihlouhleh gingtu leh ginglou mi’n bang tankhawm a nei viai? 
2CO.6.16	Huleh Pathian biahinn leh milemte’n bang kizopna a nei viai? Ajiahchu nang u’chu Pathian hing biahinn na hi uhi; Pathian in, Amah u’ah ka teeng diing a, amahuh ah ka vaahleh diing a; huleh a Pathian uh ka hi diing a, amah u’zong ka mite ahi diing uh, a chih bangin. 
2CO.6.17	Hujiahin a lahva kipan hung pawtdoh unla, a tuam in um un, Lalpa’n a chi, huleh sil sianglou khoih sih un; huchi'n ka hung pom thei diing a. 
2CO.6.18	Huleh nanguh diingin na Pa uh ka hi diing a, nanguh chu ka tapate ka tanute na hi diing uh, Lalpa silbangkim bawlthei in a chi hi.
2CO.7.1	Hujiahin unau deihtahte, hi thuchiamte i neih jiahun, Pathian launa a sianthouna subukim in, tahsa leh hagau bolhhohna zousiah apat i kisusiang diing uhi.
2CO.7.2	Ka lam u’ah na lungsim uh hong un; koimah a lam louin ka bawl sih uh, koimah ka suse sih uh, koimah ka heembawl sih uhi. 
2CO.7.3	Nanguh siamlouhtansahna diing a hi thu ka soi ahi sih; i sih leh sikhawma, i hin leh hingkhawm diingin ka lungtang vah na teeng uh chih, tuma in ka soita hi. 
2CO.7.4	Nanguh lamah ka haam ngamdan a loupi a, nanguh a ka kisuanna a loupi ahi; lungmuanna in ka dim a, ka gimthuaahna zousiah vah nasatahin ka kipaah ahi. 
2CO.7.5	Ajiahchu Makedonia gam ka hung tun un, ka tahsa un khawldamna a nei sih a, lehlam lehlam a suhbuai in ka um zaw uhi; polamah kisualnate a um a, sunglamah launate a um hi. 
2CO.7.6	Hizongleh paampaih a umte hamuantu Pathian in Tita hungna in ahung hamuanta hi. 
2CO.7.7	Huleh amah hungna chauh hilou in, ama’n nanguh a hamuanna a neihdan, nangun kei na hung ngaihdan uh, na hung hasiatpihdan uh, kei diinga na phatuamngaih dan uh ahung hilh phetin ahung hamuangsahta a; huchi'n ka kipaah semta hi. 
2CO.7.8	Ajiahchu keima’n ka lehkhathot in hung sulungkham zongleng, ka kisiih sih hi, na kisiihta himah leng; ajiahchu hu lehkhathot mahin nanguh, tomtakhat sung chauh hizongleh, ahung sulungkham chih ka he hi. 
2CO.7.9	Tuin chu ka kipaah ahi, suhlungkham a na um jiah uh hilou in, kisiihna diing a na lungkham jiahun ahi zaw; ajiahchu nangun keiuh jiaha siatna bangmah na tan louh na diing va Pathian deihlam banga suhlungkham a um na hi uhi. 
2CO.7.10	Ajiahchu Pathian deihlam banga lungkhamna in hutdam a umna diingin kisiihna tun lou kisiihna a bawl zaw hi; hizongleh khovel lungkhamna in chu sihna a bawl veu hi. 
2CO.7.11	Bang jiahin ahiai i chih leh ngai un, Pathian deihlam banga hi na lungkhamna uh ngei in bangchituha nanguh a pil va ana bawldoh a taimah; ahi, nanguh kisuhsiangnate, ahi, lungthahnate, ahi, launate, ahi, lunggulhnate, ahi, phatuamngaihnate, ahi, phubalahnate! hi silte zousiah ah na siang uh chih na muchiansahta uhi. 
2CO.7.12	Huchi'n na kawmvah gial zongleng, a dihlou bawlpa jiaha gelh ahi sih a, dihloutah a thuaahpa jiaha ka gelh zong ahi sih a, ka tungva na phatuamngaihdan uh Pathian mitmuha na kawmva suhlat a, a um theihna diing a ka gelh ahi zaw hi. 
2CO.7.13	Hujiahin na hamuanna vah ka hamuangta uhi; ahi, Tita kipaahna jiahin ka kipaah tungtuang uhi, na bawnva a lungsim na tohhalhsah jiahun. 
2CO.7.14	Ajiahchu a kawmah nanguh bang aha a hung suanna neita leng ka zum sil hi; hizongleh thutah a sil zousiah na kawmva ka soi bangun, Tita ma a ka hung suanna zong thutah ahi mawng hi. 
2CO.7.15	Huleh nanguh na bawnva na thumandante uh, lau leh kithing pum a amah na kipaahpihdante uh a geeldoh chiangin, a lungsunga nanguh ahung lungsiatna a zual deuhdeuh hi. 
2CO.7.16	Hujiahin sil zousiah a na tungva muanna ka neih jiahin ka kipaah hi.
2CO.8.1	Huchiangleh unaute, Makedonia gam a kouhtuam pawlte tunga Pathian hehpihna piah chu ka hung hesah diing hi; 
2CO.8.2	Huchia hahsatna a ze-etna loupi a a kipaahna uh dimlet leh, a zawn mahmah na u’chu a silphalna loupi uh ahung hihdan chu. 
2CO.8.3	Ajiahchu ahih zoh bangun, ahi, ahih zoh saang va zong loupizaw in, amahuh utthutah in a pia uhi chih ka heetpih hi; 
2CO.8.4	Hu silpiah chu pomsah diingin leh, misiangthoute natohna a, a tel theihna diingun hah nget in ahung ngen uhi. 
2CO.8.5	Huleh hichu ka kinep bang va hilou in, Pathian deihlam in, amahuh mahmah Lalpa kawm ah leh keiuh kawmah a kipe masa phot uhi. 
2CO.8.6	Huchi'n tuma a, a patsa, hu hehpihna chu na lahva bawl zou diingin Tita chu ka ngen hialta uhi. 
2CO.8.7	Hujiahin sil bangkim a, ginna a, thusoitheihna a, phatuamngaihna zousiaha, huleh keiuh na hung lungsiatna va na hauh bangun, hi hehpihna a zong na hauh na diinguh ngaihtuah un. 
2CO.8.8	Thupia bangin chu ka soi sih a, midangte phatuamngaihna in, na lungsiatna uh tahzia zong chiansah diingin ka soi ahi zaw hi, 
2CO.8.9	Ajiahchu i Lalpa uh Jesu Khrist hehpihna chu na he uh; a gentheihna jiaha na hung hauhsat theihna diingun, amah chu hausa mah zongleh, nang u’ jiahin ahung gentheita hi. 
2CO.8.10	Huleh hi-ah ka hoihsahdan ka soi ahi; ajiahchu hikhu nanguh diingin a hoih hi, kumkhat ma a bawlpan masa na hi va, na bawlpat chauh uh hilou in, phatuamngaih zong na ut uhi. 
2CO.8.11	Hujiahin ut diing a kipeihna a um bangin, na neih bang jel va taangtunna zong a um theihna diingin, tuin bawltaangtungta un. 
2CO.8.12	Ajiahchu utna lungsim a um masat photleh, mi a neih louhdan dungjui a hilou in, a neihdan dungjui a pomsah ahi. 
2CO.8.13	Ajiahchu midang a gim louh va, nanguh na gimna diingun ka chi ahi sih hi. 
2CO.8.14	Hizongleh tuhuntaha na neih val u’chu amahuh taahsap awnghuhna ahung hih a, amahuh neih val zong nanguh taahsap awnghuhna ahung hih theihna diing in, kibatgualna diing in ka chi ahi zaw hi; huchi'n kibatgualna ahung um thei diing hi. 
2CO.8.15	A lakhawm tam in a val in a nei sih a, a lakhawm tawm in lah a tasam tuan sil, chih gelh bangin.
2CO.8.16	Hizongleh na tungva huchibang mah phatuamngaihna Tita lungtang a umsahtu Pathian kawmah kipaahthu um heh. 
2CO.8.17	Ajiahchu keiuh chiilna mang chu ahi ngei a; hizongleh amah mawng a phatuamngai a, amah utthu a na kawmva hung ahi. 
2CO.8.18	Huleh amah toh tanchinpha lama a phatna thu kouhtuam pawt zousiah a kithang unaupa chu ka hung sawl uhi. 
2CO.8.19	Huleh huchi chauh zong hilou in, Lalpa loupina diing leh, ka lungsim kipeihdan uh etsahna a, a nna ka toh uh, hi hehpihna thu a kei u’toh zinkhawm jel diing a kouhtuam pawlte guatsa mawng ahi. 
2CO.8.20	A nna ka toh uh, hi silpiah tampi lam thu a koima’n ahung dem louhna diing va pilvaang in; 
2CO.8.21	Lalpa mitmuh chauh ah hilouin, mihing mitmuh ah zong sil kilawm ka ngaihtuah jel uhi. 
2CO.8.22	Huleh amahuh toh i unaupa uh ka sawl va, amah chu sil tampiah a phatuamngaihdan ka hechianta va, tu diahin na tungva tahsanna liantah a neih jiahin phatuam a ngai nasa sem ahi. 
2CO.8.23	Tita tungtaang thu ahihleh, amah hi nanguh lam thu a ka lawm leh ka natohpih ahi; huleh i unaute uh ahihleh, kouhtuam pawlte thupotu leh Khrist loupina ahi uhi. 
2CO.8.24	Hujiahin amahuh kawm leh kouhtuam pawlte ma-ah na lungsiatna uh heetchi ana leh nanguh ka hung suanna u’chu ensah un.
2CO.9.1	Ajiahchu misiangthoute diing a natohna lam thu chu na kawmva ka hung gelh a ngai sih hi; 
2CO.9.2	Bang jiahin ahiai i chih leh na lungsim kipeidante uh ka he a, hu thu ah, Akaia gam kipeihsa a, a umna kumkhat ahita chi'n Makedonia gam a mite kawmah ka hung suang a; huleh na phatuamngaihna un mi tampite a suthathou hi. 
2CO.9.3	Ahihvangin hichilam thu a nanguh ka hung suanna a thawn ahih louhna diingin unaute ka hung sawl hi; ka soi bangtah a kipeihsa a na um theihna diingun; 
2CO.9.4	Huchilou inchu Makedonia gam a mite ka kawm a hungin, nanguh kimansa louin hung mu tale uh, keiuh (nanguh ka hung chi sih uh) hi hung tahsanga ka hung suanna lam vah ka mualphoukha diing uhi. 
2CO.9.5	Hujiahin malai a na chiamsa uh silpiah chu, laahsah thoh hilou a, phaltaha pe zaw a, mansa diam a na koihna diingun, a hun ma in unaute chu na kawmva hung masa diing a hasot ngai in ka ngaihtuah hi.
2CO.9.6	Hizongleh hichu ka soi ahi, A theh tawm in a aat tawm diing a, a theh tam in a aat tam diing hi. 
2CO.9.7	Mi chinin a lungtang a, a tup bang jel in pia heh; phal lou sasa a, ahihlouhleh piah louhtheihlouh a ngai a pe louin; ajiahchu Pathian in kipaahtaha petu chu a lungsiat hi. 
2CO.9.8	Huleh Pathian in hehpihna zousiah na tungvah ahung vuh thei hi; huchi'n nanguh bangchih laipouhin sil hoih zousiaha buchinga um zingin, natoh hoih chinteng na tong thei diing uhi. 
2CO.9.9	(A thehjah a; migentheite kawmah a pia a; a dihtatna chu kumtuang in a um zing hi, chih gelh bangin. 
2CO.9.10	Huleh a thehtupa kawma haichi petu in na neeh diinguh tanghou ahung pia a, na haichi theh uh a pungsah a, huleh na dihtatna gah uh zong a khang sah hi; ) 
2CO.9.11	Sil phal diing a bangkim a suhhauhsat a um in, huin chu keiuh jalin Pathian kawmah kipaahthu soina a umsah hi. 
2CO.9.12	Ajiahchu hi natohna in misiangthoute taahsap awng a huhsah chauh ahi sih a, Pathian kawma kipaahthu soina tampi in a luang let hi. 
2CO.9.13	Hi natohna apat Khrist tanchinpha nuai a na kituhluutna uleh, amah uleh midang zousiah kawma na silphal dan uh kilat jiahin amahun Pathian a paahtawi uhi. 
2CO.9.14	Huleh amahun zong nanguh diing a hung haamteisahna in, na tungva Pathian hehpihna loupitah jiahin nanguh ahung ngai mahmah uhi. 
2CO.9.15	A silthawnpiah soiseeng guallouh jiahin Pathian kawmah kipaahthu um heh.
2CO.10.1	Huleh na lahva thunuaigolhtaha um a, na umlouhna va nanguh lama hahkat, kei Paul in, Khrist jaidamna leh nunnemna in ka hung ngen ahi; 
2CO.10.2	Hizongleh tahsalama um hia keiuh hung ngaihtuah khenkhatte tunga hahkat diing ahi chia ka ngaihtuah chu, na kawmva ka um chianga huchia ka hahkat louhna diingin ka hung ngen hi. 
2CO.10.3	Bang jiahin ahiai i chih leh tahsa in um mahleh ung, tahsa dou in ka dou sih uhi; 
2CO.10.4	(Ajiahchu ka gaaldou na gaalvan u’chu tahsa ahi sih a, kulhpi dettah suhchimna diing a Pathian jala silbawltheitah ahi zaw hi). 
2CO.10.5	Suangtuahnate leh Pathian heetna doudaal a loupitah a kibawl sil saang chintengte paaikhia in, ngaihtuahna chinteng Khrist thumanna suaah a pui in; 
2CO.10.6	Huleh na thumanna uh suhbukim ahih chianga, thumanglou zousiah phuba la diing a kipeihsa a um in. 
2CO.10.7	Nangun sil a polama kilatdan a en na hi viai mah? Mi koipouh in Khrist a hi a amah leh amah a kiheet a ahihleh, hichu ama’n ngaihtuah kiit heh, amah Khrist a ahih bangin, keiuh zong Khrist a ka hi uhi. 
2CO.10.8	Ajiahchu nanguh suhsiatna diing hilou a, bawlhoihna diing zaw a Pathian hung piah ka thuneihna uh hahtahin suang zong le’ung ka zahta sih diing hi. 
2CO.10.9	Lehkhathot a nanguh hung suhlau tum banga ka lat louhna diingin. 
2CO.10.10	Ajiahchu amahun, A lehkhathotte zaw a gih in, a haat a; hizongleh a mun ah a sapum a zawngkhal a, a thusoi zong a hawmthoh huai hi, a chi uhi. 
2CO.10.11	Huchibang mi'n hikhu ngaihtuah heh, na kawmva ka um louh lai va, lehkha a, thu a ka um bangun, na kawmva ka um chiangun zong silbawl in ka um diing uhi. 
2CO.10.12	Ajiahchu kei u’chu amah leh amah kiphatte lahah ka kisimtel ngam sih va, amahuh toh teh zong ka kitehkaah ngam sih uhi; hizongleh amahuh chu amah uleh amahuh kitehtuah in, amah uleh amahuh kitehkaah in, lungsim nei louin a um uhi. 
2CO.10.13	Hizongleh kei u’chu ka tehna hun val un ka uang sih diing uhi, hizongleh Pathian hung hawmsah, nanguh zong huap diing a tehna, hu bang jelin ka uang zaw diing uhi. 
2CO.10.14	Bang jiahin ahiai i chih leh kei un nanguh hung baanpha lou bangin, ka tehna kal val un ka kizankhe sih uhi; ajiahchu Khrist tanchinpha soi in nanguh kawm tanphain ka hung uhi. 
2CO.10.15	Ka tehna val uh sil, chih chu, midangte tohsa a ki suang ka hi sih va, hizongleh na ginna uh a khan chiangleh ka huap chiang bang jelun nanguh jiahin naahtah a suhlet in ka um diing uh chih ka kinem zaw uhi; 
2CO.10.16	Na gam kal lam uh tanpha a tanchinpha soi diingin, huleh ka khut va ka bawlsa silte thu a midang bial sunga ki suang lou diingin. 
2CO.10.17	Hizongleh a ki suang taphot, Lalpa ah ki suang heh. 
2CO.10.18	Ajiahchu amah kiphat chu phatin a um sih a, Lalpa’n a phat chu mipha ahi zaw hi.
2CO.11.1	Ka ngol deuhna ah nangun na hung thuaahtheih uh ka deih hi; huleh na hung thuaahthei ngei uh. 
2CO.11.2	Bang jiahin ahiai i chih leh Pathian thangsiatna in na tungvah ka thangsia hi; ajiahchu Khrist kawma nungaah siangthou banga ka hung piah theihna diing in, na pasal diing uh khat ka hung hualsah hi. 
2CO.11.3	Hizongleh guul in a doha a Evi a heem bangin, Khrist a tahna leh siangthouna apat bangchi ahakhat in na lungsim uh suhsiatin a umkha diing ka lauthawng hi. 
2CO.11.4	Ajiahchu ahung penin ka soi louh uh Jesu dang a soi a, na muh ngei louh uh hagau dang na muh va, ahihlouhleh na pom ngei louh uh tanchinpha dang na pom va ahihleh amah chu na ngaisiam uhi. 
2CO.11.5	Bang jiahin ahiai i chih leh sawlleh lianpen tahpa sanga nengtakhata zong neuzawin ka kingaihtuah sih hi. 
2CO.11.6	Himahleh thusoi ah kamsiam sih zongleng heetna lamah chu ka huchi sih hi; hizongleh sil bangkimah na lahvah suhlatin ka um uhi. 
2CO.11.7	Na kawmva Pathian tanchinpha a thawn a ka soi a, tawisang a na um theihna diing va ka kisuhngiam in sil bawlsual ka hiai mah? 
2CO.11.8	Nanguh nna ka hung tohsah theihna diingin, amahuh apat loh la in, kouhtuam pawl dangte chu a neih uh ka laahsah hi. 
2CO.11.9	Huleh na kawmva ka umlai a, ka taahsap in, koimah ka hung subuai sih hi; ajiahchu Makedonia gam apat hung unaute’n ka taahsap awng ahung huhsah uhi; huleh sil bangkimah nanguh subuai lou diingin ka kibawl a, huchi bangin ka kibawl jel diing hi. 
2CO.11.10	Khrist thutah keimaha a um jiahin, Akaia gam sunga hi ka kisuanna chu koima’n ahung sutawp sih diing hi. 
2CO.11.11	Bangchih jiahin? nanguh ka hung lungsiat louh jiahin maw? Pathian in a he hi. 
2CO.11.12	Hizongleh lemtaanna deihte apat lemtaanna ka saattan theihna diingin, ka bawl chu ka bawl jel diing hi; a kisuanna va keiuh banga ahung um theihna diingun. 
2CO.11.13	Bang jiahin ahiai i chih leh huchibang mite chu Khrist sawllehte a kibawlthuh, natongtu heemhaatte, sawlleh tahloute ahi uhi. 
2CO.11.14	Huleh hichu a limdang sih; ajiahchu Setan ngei zong vaah sawllehin ana kibawlthuh hi. 
2CO.11.15	Hujiahin a natongtute zong dihtatna natongtute in kibawl le uh huchu sil loupi ahi sih hi; a tawpna u’chu a natoh bang dungjuiun ahi diing hi.
2CO.11.16	Ka soi kiit ahi, koima’n mingolin hung ngaihtuah sih uheh; ahih louh vanglah leh, keimah neukhat beeh ka kisuan theihna diingin mingol bangin hung pom un. 
2CO.11.17	Ka thusoi chu Lalpa bangin ka soi sih a, hi kisahtheihna ah ngoltah bangin ka soi zaw hi. 
2CO.11.18	Mi tampi tahsalama a kisuan jiahun kei zong ka ki suang diing hi. 
2CO.11.19	Ajiahchu nanguh mipil na hi va, mingolte kipaahtahin na thuaah zou jel uhi. 
2CO.11.20	Bang jiahin ahiai i chih leh mi’n suaah in hung bawl le uh, hung negam le uh, hung hingmat le uh, amah leh amah kiliansah le uh, na maai vah hung beeng le uh, na thuaah zou jel uhi. 
2CO.11.21	Haatlou ka hi uh chitobangin, keimah kisit in ka soi ahi. Hizongleh midang ngamna ah chu (mingol bangin ka soi ahi), kei zong ka ngam ahi. 
2CO.11.22	Hebraimi ahi u'maw? Kei zong ka hi. Israelte ahi u'maw? Kei zong ka hi. Abraham haahte ahi u'maw? Kei zong ka hi. 
2CO.11.23	Khrist natongtute ahi u'maw? (mingol bangin ka soi ahi, ) kei ka hi sem hi; tohgimna bangah a tamzaw sem in, vuaahna bangah a tuang a val in, suangkul taanna bangah mun semin, sihna bangah tampi vei. 
2CO.11.24	Judate lahah vuaah na sawmli chinna diing khata sam ngaavei ka tuaah a. 
2CO.11.25	Thumvei chianga jepin ka um a, khatvei suang a seh in ka um a, thum vei kuang siatna ka tuaah a, jan khat leh suun khat tuithuuh laiah ka um a; 
2CO.11.26	Khualzinna ah tampivei, tuitung a lauhuai ah, suamhaatte laha lauhuai ah, ka chipihte laha lauhuai ah, Jentelte laha lauhuai ah, khopi sunga lauhuai ah, gamdai a lauhuai ah, tui khang lian a lauhuai ah, unau tahloute laha lauhuai ah; 
2CO.11.27	Tohgimna leh hahsatna ah, tampivei ihmut louhna ah, gilkialna leh dangtaahna ah, tampivei anngawlna ah, dap thuaahna leh saguah na ah. 
2CO.11.28	Polama hu silte chih louh zong, kouhtuam pawlte ka ngaihtuahna nichina hung net zing ka tungah a um hi. 
2CO.11.29	Koi haat louhna ka haat louhpih a um ei? koi puuhna ka tawmpih louh a um ei? 
2CO.11.30	Ki suang diing ka hih taah a leh ka haat louhna lam silte ka suang diing hi. 
2CO.11.31	Pathian leh i Lalpa uh Jesu Khrist Pa, kumtuanga paahtawi a um in ka zuau louh a he hi. 
2CO.11.32	Damaska ah kumpipa Areta nuaia gamoptupa’n kei hung matsah tum in Damaskate khopi a veengsah a; 
2CO.11.33	Huleh kotta ah bawmin kulhpangah ahung khaikhesuh va, huchi'n a khut apat ka suaahtata hi.
2CO.12.1	Kei diingin kiuahsah phatuam sih tamahleh; Silmuh leh Lalpa kilaahna ka hung soi diing hi. 
2CO.12.2	Kum sawmleli ahita, Khrist a um mi khat ka he a, (sapum in ahiai a um ka he sih; sapum louin ahiai a um ka he sih; Pathian in a he hi; ) huchibang mi khat chu vaan thumna tanah laahtouhin a um a. 
2CO.12.3	Huleh huchibang mi khat chu ka he a, (sapum in ahiai, sapum louin ahiai a um ka he sih; Pathian in a he hi; ) 
2CO.12.4	Amah chu paradis ah laahtouh in a um a, mihing diing a soi sianglou, soi guallouh thu a va ja hi. 
2CO.12.5	Huchibang mi chu ka suang diing hi; keimah ka hihleh, ka haatlouhna loungal ka suang sih diing hi. 
2CO.12.6	Ajiahchu kisuan ut mahleng mingol ka hi sih diing; thutah soi diing ka hi ngal a; hizongleh mi koi aha in ahung muh bang leh ka thu a jah bang sanga ahung ngaih loupi louhna diingin ka kideeh diing hi. 
2CO.12.7	Huleh kilaahnate nasat beehseehna jala ka kingaihsang taatluat louhna diingin, Setan sawlleh ahung tuum diing ling khat ka tahsa ah ahung kipia hi; huchilouin chu ka kingaisang talokha diing hi. 
2CO.12.8	Kei apat a chiahmangna diingin, hi sil jiahin Lalpa kawmah thumvei ka ngen a. 
2CO.12.9	Huleh ama’n ka kawmah, Ka hehpihna nang a diingin a huntawh hi; ajiahchu ka haatna chu haat louhna ah suhbukim in a um hi, a chi a. Hujiahin Khrist silbawltheihna ka tunga a um theihna diingin, kipaahtahin ka haatlouhnate ka suang zaw diing hi. 
2CO.12.10	Hujiahin haat louhnate ah, suhduhdahnate ah, taahsapnate ah, sawihnate ah, hahsatnate ah Khrist jiahin ka kipaah hi; ajiahchu ka haat louh hun tahchiangin ka haat hi.
2CO.12.11	Kiuahsahna in mingol ka hung suaahta; nangun huchilou thei louin na hung bawl uhi; ajiahchu na hung paahtawi zawh diing uh ka hi a; bang jiahin ahiai i chih leh bangmah hi sih zongleh sawlleh lianpentahpa ka phaahlelhna bangmah a um sih hi. 
2CO.12.12	Tahzetin sawlleh hihna chiamchihnate chu kuhkalna chintengin, chiamchihnate in, silmahte in, silbawl loupite in na lahvah bawl ahi. 
2CO.12.13	Bang jiahin ahiai i chih leh ke’n nanguh ka hung suhbuai louh chih louh, bang lamah ahiai kouhtuam pawl dangte sanga nuainungzaw a na um uh? hi suhkhelhna hung ngaidam un. 
2CO.12.14	Ngai un, na kawmva hung diing a ka kipeih a thum veina diing ahi; ka hung subuai sih diing hi; bang jiahin ahiai chihleh na sil neih uh hawl ka hi sih a, nanguh hung hawl ka hi zaw hi; ajiahchu tate’n nulepa diing a, a kholkhawm diing uh ahi sih a, nulepate’n tate diing a, a kholkhawm diing uh ahi zaw hi. 
2CO.12.15	Huleh ke’n chu nanguh diingin kipaahtahin ka seeng diinga, ka kiseeng bei diing hi; ke’n nanguh hung lungsiat sem in, nangun kei hung lungsiat moh sem zongleh u’chin. 
2CO.12.16	Hizongleh ahi hi hitaleh, nanguh ka hung subuai sih hi; ahihvangin lungsim siam a doha a ka hung mat na hi uhi. 
2CO.12.17	Na kawmva ka hung sawlte laha koiaha zangin nanguh apat punna ka siamkha eimah? 
2CO.12.18	Tita chu na kawmva hung diingin kana deih ngei a, huleh amah toh unaupa khat ka hung sawl hi. Tita in nanguh ah punna a siamkha moleh? hagau kibangin ka gamtakhawm sih viai mah? kalsuan kibanga chiah hilou ka hi viai mah? 
2CO.12.19	Na lahva kei uleh keiuh kiphelhna diing hawl a hung ngaihtuah na hi u'maw? Khrist ah Pathian ma ah thu ka soi uh; hizongleh deihtahte, sil zousiah chu nanguh hoihna diingin ka bawl uhi. 
2CO.12.20	Bang jiahin ahiai i chih leh ka hung chianga nanguh ka hung muh diing banga ka hung muh louhkha diing leh, kei na hung muh louh diing bang va na hung muh khaah diing ka lau hi; huchilou inchu kinialnate, kithangsiatnate, lungthahnate, kikhinnate, kisoisiatnate, kiguuhhounate, uanghaamnate, huleh buainate ahung umkha diing hi. 
2CO.12.21	Huleh ka hung kiit chiangin ka Pathian in na lahvah hung sumualphou in, tuma a na sualta sa, hizongleh si an louhna leh kingaihna leh huuhnate ana bawltaah vapat kisiih lou mi tampite ka kahkhumkha diing hi.
2CO.13.1	Hichu na kawmva ka hung a thumveina diing ahi. Heetpihtu nih leh thum kamah thu chinteng suhkip in a um diing hi. 
2CO.13.2	Tuma in ka hung hilhta hi, a nihveina a na kawmva ka umlai a ka soi bangin, tuin na kawmva um louin, tumalama sil bawlsualte leh midang zousiah kawmah ka hung ma soi ahi, ka hung kiit inchu ka hawi sih diing hi. 
2CO.13.3	Nangun Khrist, keimaha thusoi chu heetchi ana na bawl jiahun, amah nanguh lamah a haatlou sih a, na lahvah silbawltheitah ahi zaw hi. 
2CO.13.4	Bang jiahin ahiai i chih leh haatlouhna jalin kilhbeh in um mahleh, Pathian silbawltheihna in a hing zing ahi. Ajiahchu keiuh zong amah ah haat lou ka hi va, hizongleh Pathian silbawltheihna in nanguh lamah amah toh ka hingkhawm diing uhi. 
2CO.13.5	Ginna ah na umna viai mah nang uleh nanguh kienkhia unla; nanguh mimal kienchian un. Nang u’ah Jesu Khrist a um chih nanguh ngei in kiheet lou na hi viai mah? deih louh na hih louhngal uleh. 
2CO.13.6	Hizongleh kei u’chu deih louh ka hi sih uh chih na he diing uh chih ka gingta hi. 
2CO.13.7	Huleh silgilou na bawl louhna diingun Pathian kawmah ka ngen hi; huchu keiuh deihhuai a ka kilat theihna diing uh ahi sih a, nangun keiuh deih louh hitamah le’ung, a kilawm photmah na bawl theihna diing uh ahi zaw hi. 
2CO.13.8	Ajiahchu thutah a diing chih louh chu, thutah dou diingin bangmah ka bawl thei sih uhi. 
2CO.13.9	Bang jiahin ahiai i chih leh keiuh ka haat louh va, nanguh na haat chiangun ka kipaah uhi; huleh na hoih bukimna diing u’zong ka ngen veu uhi. 
2CO.13.10	Hujiahin suse diing hilou a, bawl hoih diing zaw a Lalpa hungpiah thuneihna dungjuia ka hung vau louhna diingin, na kawmva ka um louh laiin hi silte ka hung gial hi.
2CO.13.11	A tawp pen in, unaute, kipaahtahin um un. Hoihbukim in um unla, hamuangtahin um unla, lungsim munkhat pua unla, kituaahtahin um un; huleh lungsiatna leh hamuanna Pathian na kawmvah a um diing hi. 
2CO.13.12	Kitawp siangthou in khat leh khat chibai kibuuh un. 
2CO.13.13	Misiangthoute zousiah in nanguh chibai ahung buuh uhi. 
2CO.13.14	Lalpa Jesu Khrist hehpihna leh, Pathian lungsiatna leh, Hagau Siangthou kipawlpihna na bawnva tungah umta hen. Amen.
GAL.1.1	Paul, sawlleh, (mihing apat hilou, mihing vanga zong hilou, Jesu Khrist leh Pa Pathian, misi lah akipana amah kaithoutu vang a hizaw) in, 
GAL.1.2	Huleh ka umpih unau zousiahte’n, Galatia gam a kouhtuamte kawmah; 
GAL.1.3	Pa Pathian leh i Lalpa uh Jesu Khrist kawma kipan hehpihna leh hamuanna na kawmvah um hen, 
GAL.1.4	Amah chu Pathian leh i Pa uh deihdan dungjuiin tulai khovel giloutah lah akipan ahung suahtaatsah theihna diingin i sualnate luang in a kipeta hi. 
GAL.1.5	Pathian kawmah loupina kumtuang kumtuang in um zingta hen. Amen.
GAL.1.6	Khrist hehpihna a nanguh hung koutu apat tukikal a tanchinpha danga na kituan mei uh thumah ka sa hi; 
GAL.1.7	Huchu tanchinpha dang ahi sih a; hizongleh nanguh hung subuai in Khrist tanchinpha ahilou zawng a hei ut mi khenkhat a um ahi. 
GAL.1.8	Hizongleh keiuh hiin, vaan apat angel hitaleh, tanchinpha na kawmva ka soi uh loungal tanchinpha dang mawngmawng na kawmva hung soi a umleh haamseloh in um heh. 
GAL.1.9	Tuma a ka soi mahbangun tuin zong ka soi jel ahi, tanchinpha na muhsa pen uh loungal tanchinpha dang mi koipouh in na kawmva ahung soi leh haamseloh in um heh. 
GAL.1.10	Bang jiahin ahiai i chihleh ke’n tuin mihing ahiai ka zawl, Pathian ahiai? ahihlouhleh mihing suhlungkim tum ka hiai mah? mihing suhlungkim tum nalai hitaleng Khrist suaah ka hi sih diing hi.
GAL.1.11	Huchi'n unaute, ka tanchinpha soi chu mihing lam thu ahi sih chih ka hung hesah ahi. 
GAL.1.12	Ajiahchu mihing apat ka muh zong ahi sih a, mi hung hilh zong ka hi sih, hizongleh Jesu Khrist kilaahna jiaha ka muh ahi zaw hi. 
GAL.1.13	Ajiahchu malai a Juda mite biah dana ka umlai a ka tungtaang, bangchi banga Pathian kouhtuamte theihtawpa sawi a, subuaitu ka hihdan na zata uhi. 
GAL.1.14	Huleh ka pulepate thugousiah a phatuam ka ngaih diahkhol jiahin Judate biahdan lama zong ka chipihte laha ka khangual tampi kana khup hi. 
GAL.1.15	Hizongleh ka nu gilsunga ka umlai apat hung koihtuamtu leh, a hehpihna a hung koutu Pathian in, 
GAL.1.16	Jentelte laha a tanchinpha ka soi theihna diingin a Tapa chu keimaha kilaahsah pha a sah laiin tahsa leh sisan ka dong sih a, 
GAL.1.17	Jerusalem khua ah, kei sanga sawlleh hi masate kawma zong ka chiahtou sih a; Arabia gam ah ka chiah zaw a, huin Damaska khua ah ka hung kileh kiitta hi. 
GAL.1.18	Huin kum thum nungin Jerusalem ah Peter kimuhpih diingin ka chiahtou a, a kawmah ni sawm leh ni ngaa ka va um hi, 
GAL.1.19	Hizongleh Lalpa sanggampa Jakob chih louh sawlleh dangte khatbeeh ka mu sih hi. 
GAL.1.20	Tuin na kawmva ka thu gelhte, en un, Pathian ma ah ka zuau lou ahi. 
GAL.1.21	Hunungin Syria leh Silisia gam ah ka hungta hi. 
GAL.1.22	Huleh Judia gam a Khrist a um kouhtuamte meelheet louhin ka um nalai hi. 
GAL.1.23	Hizongleh, tuma a eiuh hung sawipa’n khatvei laia a suhsiat taah ginna chu tuin a taangkoupihta, chih thu chauh a ja uhi. 
GAL.1.24	Huleh amahun keimah ah Pathian a paahtawita uhi.
GAL.2.1	Huin kum sawm leh kum li nungin Barnaba toh Jerusalem ah ka chiahtou kiit a, huleh Tita zong ka pui uhi. 
GAL.2.2	Huleh kilaahna dungjuiin ka chiah tou a, Jentelte kawma ka tanchinpha soi chu a kawmvah ka hilh a, hizongleh mi zahum deuhte chu a tuamin ka hilh hi, huchilou inchu bangchi aha in a thawn a tai ka hikha diing hi. 
GAL.2.3	Hizongleh ka tonpih Tita chu Grik mi ahihvangin zehtansah teitei in a um sih hi. 
GAL.2.4	Huleh huchu suaah ahung tansah theihna diing va, Khrist Jesu a i zalenna neih uh enkhe diing a guuhsima hung luut unau tahloute jiah giap ahi. 
GAL.2.5	Tanchinpha thutah chu na kawmva a um zing theihna diingin pung khat sung jiang zong a thunuai va kipeluut lou hial ka hi uh. 
GAL.2.6	Hizongleh mi zahum deuh a kisoite lahah chu (bangtobang hita le uh kei diingin a poi sih; Pathian in koimah deihsah tuam a nei sih) mi zahum deuh a kisoite’n bangmah ahung soisah tuan sih uhi. 
GAL.2.7	Soisah naah sangin, zehtante tanchinpha Peter kawma kepsah a, a um bangin zehtan louhte tanchinpha ka kawmah kepsah in a um chih a he uhi. 
GAL.2.8	Ajiahchu zehtante sawlleh hi diing a Peter a silbawltu ngei in, Jentelte sawlleh hi diingin keimah ah sil nasatahin a bawl hi. 
GAL.2.9	Huleh khuam bang hial a um Jakob leh Kipha leh John in ka kawma hehpihna hung kipia a heet phetun, keiuh Jentelte kawma chiah a, amahuh zehtante kawma chiah diingin kei leh Barnaba chu kipawlkhawmna khut jiatlam ahung pia uhi. 
GAL.2.10	Migentheite ka heet zing uh a deih va, huchu ke’n zong bawl ka tup zing mawng ahi.
GAL.2.11	Hizongleh Antiok khua a Peter a hung in demna a um jiahin a maaitang ah kana salh hi. 
GAL.2.12	Ajiahchu ama’n Jakob kawm apata mi koite aha ahung ma un Jentelte kawmah an a ne veu a; hizongleh amahuh a hungtahun zehtante a lau jiahin a nungtawl a, a um tuamta hi. 
GAL.2.13	Huleh Judami dangte zong huchibangin amah toh a lepchiah va; huchi'n Barnaba nasan zong a lepchiahna va puimang in a umta hi. 
GAL.2.14	Hizongleh tanchinpha thutah bangin a um sih uh chih ka muh in, Peter kawmah, a bawnva ma ah, Nang Judami hi a, Judate um banga um lou a, Jentelte um banga na um ngal leh, bang diinga Jentelte Judami um banga umsah tum na hiai mah? ka chi a. 
GAL.2.15	Kei u’chu Jentel misualte hilou in, Judami mawng a piang ka hi uh. 
GAL.2.16	Daan silte bawl jiahin mi siamtang in a um sih a, Jesu Khrist gintaat jiah chauhin siamtang in a um uh chih i he a, en zong daan silbawl jiah hilou a, Khrist ginna jiaha siamtang a i um theihna diingin Khrist Jesu chu i gingta ahi; ajiahchu daan silte bawl jiahin koimah siamtang in a um sih diing hi. 
GAL.2.17	Hizongleh Khrist ah siamtang a um tum kawmpi a eimah ngei zong misualte i na hih leh, hujiahin Khrist sualna natongtu ahiai mah? Hi dawilou. 
GAL.2.18	Keima’n ka sil suhsiatte bawlpha kiitta leng, daan botsetu ka hi chih ka kihesah phet ahi diing hi. 
GAL.2.19	Ajiahchu Pathian lama ka hin theihna diingin, kei chu daan jiahin daan lamah ka sita hi. 
GAL.2.20	Khrist toh kilhbeh in ka um hi; hizongleh ka hing ahi; keimah hing hi nawn louin, Khrist keimah ah a hing ahi zaw hi; huleh tu a tahsa a ka hin chu, ahung lungsiat a ka luang a kipepa Pathian tapa ginna a hing ka hi. 
GAL.2.21	Pathian hehpihna chu bangmahlou ka suaahsah sih; ajiahchu daan jiaha siamtanna a um inchu Khrist a thawn a si ahi diing hi.
GAL.3.1	Aw Galatia mingolte, na lahva, na mitmuh ngei va Jesu Khrist chu kilhbeh a chiantah a kipuangta, hu thutah chu jui lou diing a kua’n hung bumngol ahitai? 
GAL.3.2	Na lahva kipan hi chauh ka he nuam hi, Daan silte bawl jiahin ahiai Hagau chu na muh uh, ahihlouhleh na ngaihkhiah va na gintaat jiahun? 
GAL.3.3	Hichi lawmin na ngol uh ahi maw? Hagau a pan zouta in, tahsa a subukim diing na hi uh maw? 
GAL.3.4	Sil huzahpi a thawn a thuaah na hi viai mah? a thawn bang hitaleh. 
GAL.3.5	Hujiahin na kawmva Hagau hung petu leh, na lahva silmah bawltu in daan silte bawl jiahin ahiai a bawl, ahihlouhleh na ngaihkhiah va na gintaat jiahun? 
GAL.3.6	Abraham in Pathian a gingta a, huchu a dihtatna a sehsah ahih mahbangin. 
GAL.3.7	Hujiahin ginna a umte, hute mah chu Abraham tate ahi uh chih he un. 
GAL.3.8	Huleh Pathian lehkhathu in, ginna jiahin Pathian in Jentelte siam a tangsah diing chih helawh in, Abraham kawmah, Nangmah ah nam zousiah vangpiahin a um diing uh, chih tanchinpha ana soita hi. 
GAL.3.9	Huchi ahihjiahin ginna a umte chu mi ginum Abraham toh vangpiahkhawm in a um uhi. 
GAL.3.10	Bang jiahin ahiai i chihleh daan silbawlte a um photmahte chu haamse nuai a um ahi uh; ajiahchu hichibanga gelh ahi, Daanbu a bawl diing a kigial zousiah jui zing lou chu haamsiat in a um uhi. 
GAL.3.11	Hizongleh Pathian mitmuh in koimah daan a siamtang a um sih uh chih a lang chian hi; ajiahchu, Midihtat chu ginna in a hing diing, chih ahi. 
GAL.3.12	Huleh daan chu ginna a suaah ahi sih a, hizongleh, Huchibang a bawltu chu hute ah a hing diing hi, chih ahi zaw hi. 
GAL.3.13	Khrist chu ei luang a haamsiata hung um in, daan haamsiatna apatin ahung tandohta hi; ajiahchu hichibanga gelh ahi, Singdawna khailup photmah chu haamse thuaah ahi uh. 
GAL.3.14	Huchi'n Abraham tunga vangpiahna chu Jesu Khrist jala Jentelte tunga ahung um a, eihawn Hagau chiam chu ginna jala i muhtheihna diingun ahi. 
GAL.3.15	Unaute, mihing daanin ka soi ahi; hichu mihing thuhun hitamahleh, suhkip ahih inchu koima’n a phel ngei sih a, beh zong a behlap ngei sih uhi. 
GAL.3.16	Huleh Abraham leh a haah kawmah ahi thuchiam chu na kipia. Ama’n tampite soina bangin, Chihaahte kawmah, a chih sih a, mi khat tungthu soi bangin, Na chihaah kawmah, a chih zaw hi, huchu Khrist ahi. 
GAL.3.17	Huleh hichu ka soi ahi, Pathian in Khrist a, a suhkipsa thuhun chu, kum ja li leh kum sawmthum nunga hung um daanin thuchiam chu bangmahlou suaah diingin a sumang thei sih hi. 
GAL.3.18	Gouluah diing chu daan jiah ahihleh, thuchiam jiah ahita sih diing hi; hizongleh Pathian in thuchiam jiahin Abraham ana peta hi.
GAL.3.19	Ahihleh bang diinga daan um ahiai leh? Hichu, chihaah, a kawma thuchiam piah a umpa ahung masiah, bohsiatna jiahin behlap in a um a, angelte zanga palai khut a suhkip ahi. 
GAL.3.20	Huleh palai chu mi khat chauh palai ahi sih a, Pathian ahihleh khat ahi. 
GAL.3.21	Ahihleh daan chu Pathian thuchiam kalh ahiai mah? Hi lou hial; hinna pe thei daan ana kipeta hitaleh siamtansahna chu daan jiahin a um ngei diing hi. 
GAL.3.22	Hizongleh Jesu Khrist gin jiaha thuchiam chu a gingtate a kipiah theihna diingin, Pathian lehkhathu in mi zousiah sualna nuaiah a khaahkhumta hi. 
GAL.3.23	Hizongleh ginna ahung tun ma in daan nuai a kol in ina um a, hung kilang diing ginna ah khaahkhum in i na um uhi. 
GAL.3.24	Huchi'n daan chu, ginna jiaha siam i tantheihna diing a Khrist kawma hung pui diing, i hilhtupa uh ana hi hi. 
GAL.3.25	Hizongleh ginna ahung tun nungin hilhtupa nuaiah i um nawnta sih uhi. 
GAL.3.26	Ajiahchu na bawnun Khrist Jesu ginna jiahin Pathian tate na hi uhi. 
GAL.3.27	Bang jiahin ahiai i chihleh na lahva Khrist a baptisma tang photmah chu Khrist a kithuam na hita uhi. 
GAL.3.28	Huah chu Judami, Grik mi a um nawn sih; saltaang leh zalen zong a um nawn sih; huleh pasal leh numei zong a um nawn sih hi; ajiahchu na bawnun Khrist Jesu ah pumkhat na hita uhi. 
GAL.3.29	Huleh Khrist a na hih unchu, Abraham haah, thuchiam dungjui a gouluah diingte na hi uhi.
GAL.4.1	Hizongleh hichi'n ka chi hi, Gouluahtu diing chu bangkim tunga houtu hizongleh naupang ahih laisiah, suaah toh kilimdanna a nei tuan sih hi. 
GAL.4.2	A pa hunguat a tun masiahin a dontute leh a enkoltute nuaiah a um zaw hi. 
GAL.4.3	Huchibang mahin ei zong naupang i hih laiin khovel thubulte nuaiah suaah in ina um uhi. 
GAL.4.4	Hizongleh a hunbi ching ahung tuntahin, Pathian in a Tapa, chu numei suanin, daan nuai a bawl in ahung sawlkheta hi, 
GAL.4.5	Ta hihsahna i muhtheihna diing a, daan nuai a umte tankhe diingin. 
GAL.4.6	Huleh ta na hih jiahun Pathian in a Tapa Hagau chu, Abba, Pa, chia kikou in na lungtang vah ahung sawlkheta hi. 
GAL.4.7	Huchi'n suaah na hi nawn sih a, ta na hi zawta hi; huleh ta na hihleh, Khrist jala Pathian gouluahtu diing zong na hi hi. 
GAL.4.8	Huchi hitamahleh, Pathian na heet ma un, a pianzia mawng va pathian hiloute nna nana tong uhi. 
GAL.4.9	Hizongleh tu a Pathian na hung heet nung va, ahihlouhleh Pathian heet mi na hung hihzawh mah nung va, bang diinga thubul zawngkhal leh manlouhte suaah a luut kiit ut a, kiheikiit na hi viai? 
GAL.4.10	Nite, hate, hunte leh kumte na tang veu uh. 
GAL.4.11	Bangchi aha in na tungvah ka tonggim thawnkha diing chih ka hung lausah hi. 
GAL.4.12	Unaute, ka hung ngen hi, keimah bangin um un; ajiahchu kei zong nanguh bangin ka um hi; ka bangmah na suse hial sih uhi. 
GAL.4.13	Na kawmva tanchinpha ka soi masatna pen chu ka tahsa haatlouhna pum in ahi chih na he uhi. 
GAL.4.14	Huleh ka tahsa a nanguh diing a ze-etna um chu na musit sih va, nual zong na nual sih uh, hizongleh Pathian angel bang leh, Khrist Jesu bang hialin na hung pom zaw uhi. 
GAL.4.15	Ahihleh vangpha na kisahna uh khoi a um ahitai? Ajiahchu, hithei hile bawn na mit uh kheidoh in na hung pe hial diing uh chih heetpihna ka hung nei hi. 
GAL.4.16	Huchi a thutah ka hung hilh jiahin na meelma uh hung hita ka hiai mah? 
GAL.4.17	Amahun phatuamngaitahin nanguh ahung hawl va, a hoih lamin ahi sih hi; nangun amahuh na hawl theihna diing va, hung poseh tum ahi zaw uhi. 
GAL.4.18	Hizongleh bangchihtan a a hoih lam a phatuamngaitah a hawl a um zing chu a hoih hi, na kawmva ka um sung chauh hilou in. 
GAL.4.19	Ka naute aw, nanguh a Khrist siam piching a a um masiah nausuaahnat thuaahin ka hung thuaah kiit hi, 
GAL.4.20	Tuin na kawmva um a, ka aw suhlimdang ka ut ngei mai; ajiahchu na tung thu uh ka hung lauthawngpih hi. 
GAL.4.21	Hung hilh un, nanguh daan nuaia um utte, daanthu ngaikhe lou na hi viai mah? 
GAL.4.22	Ajiahchu hichibang a gelh ahi, Abraham in tapa nih a nei a, khat chu a suaahnu toh, huleh khatpen chu a suaahlounu toh. 
GAL.4.23	Hizongleh suaahnu laha chu tahsa daan a piang ahi a; suaahlounu laha pen chu thuchiam jiaha piang ahi, chih. 
GAL.4.24	Hi thu hi tehkhinna ahi; hi numei nihte chu thuhun nihte ahi uh; khat chu Sinai taang apat sala taang diinga ta neinu ahi a, huchu Hagar ahi. 
GAL.4.25	Huleh Hagar chu Arabia gam a Sinai taang ahi a, tulaia um Jerusalem, huleh a tate toh sala taang khawm kisoina ahi. 
GAL.4.26	Hizongleh tunglam Jerusalem chu a zalen a, huchu i bawnva nu ahi. 
GAL.4.27	Ajiahchu hichi'n a kigial hi, Nang, ta nei lou a chiingnu, nuamin; nang, nausuaahnat thuaahlounu, ngaihtahin kikoudoh in; ajiahchu pasal neinu sangin a tang a umnu in ta a nei tamzaw hi chih. 
GAL.4.28	Huchi'n unaute, eiuh chu Isaak banga thuchiam tate i hi uhi. 
GAL.4.29	Hizongleh hulaia tahsa daan a piangin Hagau daan a piang a sawi bangin tuin zong huchi ahi. 
GAL.4.30	Ahihvangin lah Pathian lehkhathu in bang ahiai a soi? Suaahnu chu a tapa toh delhmang un; suaahnu ta pa in suaahlounu tapa toh gou a luahkhawm sih diing hi, a chi hi. 
GAL.4.31	Huchi'n unaute, suaahnu tate i hi sih a, suaahlounu tate i hi zaw uhi.
GAL.5.1	Hujiahin suaah hi nawn lou diing a Khrist in ahung zalensahna ah ding kip unla, suaah ngawngkol ah taang kiit nawn sih un. 
GAL.5.2	Ngai un, kei Paul in na kawmva ka soi ahi, zeh na tan uleh Khrist nanguh diingin bangmah phatuam lou diing ahi. 
GAL.5.3	Ajiahchu zehtante zousiah kawmah, daan zousiah juih diing na bat ahi, chih ka hung hesah kiit hi. 
GAL.5.4	Nanguh, daan a siam kitangsah pouhmahte, Khrist chu nanguh diingin a phatuam lou ahita a, hehpihna na puuhsanta uhi. 
GAL.5.5	Ajiahchu kei un Hagau jalin ginna a siamtanna kinepna chu ka ngaah uhi. 
GAL.5.6	Bang jiahin ahiai i chihleh Jesu Khrist ah zehtan bangmah a phatuam sih a, zehtan louh zong bangmah a phatuam sih hi; lungsiatna a tong ginna chu a phatuam hi. 
GAL.5.7	Hoihtahin na tai uh ka sa a, thutah jui lou diingin kua’n ahiai nanguh hung daal? 
GAL.5.8	Hi heemna chu nanguh hung koutu apat ahi sih hi. 
GAL.5.9	Tol tawmtakhat in tanghou beupi a jelsuaah hi. 
GAL.5.10	Nangun lungdang na geel sih diing uh chih Lalpa ah ka hung muang hi; hizongleh nanguh hung subuaitu in, koi hita zongleh, a tunga thupuuh chu a thuaah diing hi. 
GAL.5.11	Huleh unaute, ke’n zehtan thu soi nalai hileng, bang diinga sawihna thuaah nalai ka hiai? Huchi ahihleh kros a kipalpuuhna chu suhbei ahita diing hi. 
GAL.5.12	Nanguh hung subuaite kisaatkhe hial maileh ka ut hi. 
GAL.5.13	Ajiahchu, unaute, zalen diing a kou na hi uh a, na zalenna uh tahsa diing a lemtaanna in zang sih unla, lungsiatna in khat leh khat nna kitohsah zaw un. 
GAL.5.14	Ajiahchu, nangmah na kilungsiat bangin na inn veengte na lungsiat diing ahi, chih thuteng khatah daanthu zousiah suhbukim in a um hi. 
GAL.5.15	Hizongleh na kikeih va, na kineehtuah uleh na kisuhmang louhna diingun pilvaang un. 
GAL.5.16	Huchi'n hi ka soi ahi, Hagau ah um un, huleh tahsa utna na sutaangtung sih diing uhi. 
GAL.5.17	Ajiahchu tahsa in Hagau a dou a, Hagau in tahsa a dou hi; sil na bawltumte uh na bawl theih louhna diingun, hite chu a kikalhtuah veu uh ahi. 
GAL.5.18	Hizongleh Hagau pui a na um unchu daan nuaia um na hi sih uhi. 
GAL.5.19	Huleh tahsa silbawlte chu a kilang hi, huchu hite ahi; aangkawmna, kingaihna, thanghuaina, huuhna. 
GAL.5.20	Milimbiahna, bumna, muhdahna, kihauna, thangsiatna, lungthahna, kilanna, kikhinna, gintuamna, 
GAL.5.21	Deihgohna; tualthahna, zukhamna, eltol gualnop bawlna leh huchibang dangdangte ahi; huchibang silbawlte’n Pathian gam a luah sih diing uh, chi a malai a ka hung hilh taah mah bangin, ka hung hilh khawl hi, 
GAL.5.22	Hagau gah ahihleh, lungsiatna, kipaahna, hamuanna, thuaahtheihna, jainemna, hoihna, ginumna, 
GAL.5.23	Thunuaigolhna, kisuumtheihna, ahi; hichibangte kalhin daan a um sih hi. 
GAL.5.24	Huleh Khrist a hi mite’n tahsa chu a lunggulhna leh a duhgawlna toh a kilhbehta uhi. 
GAL.5.25	Hagau a hing i hihleh, Hagau mah ah i um diing uh, 
GAL.5.26	Khat leh khat kilang leh kithangsiat a um louin, a mawh a kiloupisah i tum sih diing uhi.
GAL.6.1	Unaute, mi kua aha a suhkhelhna a matdoha a um leh, nanguh hagau mite’n, nangmah ngei zong heemna na tuaahkha diing chih ngaihtuah in, huchibang mi chu thunuaigolhtahin tung diing kiit un. 
GAL.6.2	Khat leh khat na puaahgih uh kidawn chiat unla, huchi'n Khrist daan juikim un. 
GAL.6.3	Ajiahchu mi bangmah hiloupi a a kingaih saang leh amah leh amah a kihem ahi. 
GAL.6.4	Hizongleh mi chinin amah natoh kietchian chiat zaw heh, huchi'n midang tung hilou in, amah chauh tungah suan diing a nei diing hi. 
GAL.6.5	Ajiahchu mi chinin amah puaah chiat kipuaah diing ahi. 
GAL.6.6	Thuhilh a umpa in a hilhtu kawmah sil hoih zousiah pephal heh. 
GAL.6.7	Heem in um sih un; Pathian chu muhsit gual ahi sih hi; ajiahchu mi’n a tuh phot uh, humah chu a aat kiit diing uhi. 
GAL.6.8	Ajiahchu tahsalama tuhpa’n tahsalama siatna a aat diing a; hizongleh Hagau lama tuhpa’n chu Hagau a kumtuang hinna a aat diing hi. 
GAL.6.9	Huleh sil hoih bawl i chimtaah sih diing uh; ajiahchu i lungkiah louhleh a hun tahin i aat diing uhi. 
GAL.6.10	Hujiahin hun lemtaang i neih bangjelin mi zousiah kawmah sil hoih i bawl diing uh, a diahkhol in ginna a i innkuanpihte kawma i bawl diing uhi. 
GAL.6.11	Keimah khut ngei a, na kawmva jem golpipia lehkha ka hung gelh en un. 
GAL.6.12	Tahsa a kilat hoih tum photmahte’n zehtan diingin nanguh ahung sawl teitei uh; bangmah dang hilou in, Khrist kros jiaha sawihna a thuaah louhna diingun ahi. 
GAL.6.13	Ajiahchu, amahuh zehtante mawngin zong daanthu a jui tuan sih uhi, na tahsa va suan diing a neih theihna diingun zehtan le u’chin chih a deih phet uh ahi. 
GAL.6.14	Hizongleh ke’n chu i Lalpa uh Jesu Khrist kros loungal ka suang het sih diing hi; amah jiahin khovel kei diingin kilhbeh ahita a, kei khovel diingin kilhbeh ka hita hi. 
GAL.6.15	Ajiahchu Khrist Jesu ah chu, siamthahna loungal, zehtan bangmah a phatuam sih a, zehtan louh zong bangmah a phatuam sih hi. 
GAL.6.16	Huleh hi daan banga umte tengteng tungah hamuanna leh khotuahna um hen, huleh Pathian Israelte tungah zong. 
GAL.6.17	Tua kipanin koima’n hung subuai nawn sih heh, ajiahchu ka tahsa ah Lalpa Jesu chiamtehna ka pua hi. 
GAL.6.18	Unaute, i Lalpa uh Jesu Khrist hehpihna na hagau uh kawmah um hen. Amen.
EPH.1.1	Paul Pathian deihzawng a Jesu Khrist sawlleh in, Ephesa khua a um misiangthoute leh Khrist Jesu a mi ginumte kawmah; 
EPH.1.2	Pathian i Pa uleh Lalpa Jesu Khrist kawma kipan hehpihna leh hamuanna na kawmvah um hen.
EPH.1.3	Vaanmunte a Khrist a hagaulam vangpiahna chinteng a vang hung pepa i Lalpa uh Jesu Khrist Pathian leh Pa chu phatin um hen: 
EPH.1.4	A ma a siangthou leh soiselbei a i um theihna diing a leilung pian ma a lungsiatna a Khrist a ahung na teel dungjuiin; 
EPH.1.5	Amah lungguat leh deihzawng bangin, Jesu Khrist jiaha amah a diinga ta a bawl diingin ahung na guatlawhta hi, 
EPH.1.6	A hehpihna loupidan paahtawi diingin, hu hehpihna a’chu a lungsiat mahmahpa ah deihtaah in ahung siamta hi. 
EPH.1.7	Amah ah a sisan jalin tatkhiahna i nei a, a hehpihna hauhdan dungjui a i sualnate ngaihdamna. 
EPH.1.8	Hu hehpihna ah ama’n pilna leh lemheetna zousiah in ahung vuh hi. 
EPH.1.9	Ama’n a lungdeihzawng a amah a bawl a tup bangin a lungguat thuguuh i kawma hung hesah in; 
EPH.1.10	Hunbi khenna kim ahung hun chiang a amah ngei a vaan a sil umte leh, leitung a sil umte a bawna Khrist a khata a suhtuahkhawmna diingin, 
EPH.1.11	Amah lunggel bang jel a sil zousiah bawlpa tup banga guatlawhsa hi in, amah ah gouluah diing a siam i hi uhi. 
EPH.1.12	Eiuh Khrist a na ging masate, a loupidan paahtawina i hihtheihna diingin. 
EPH.1.13	Amah ah nanguh zong thutah thu, na hutdamna tanchinpha uh na ngaihkhiah va, gin zong na gintaat nungun, amah ah chiamna Hagau siangthou a chiamchih in na um uhi, 
EPH.1.14	Huchu Pathian loupidan paahtawina diing a gou leisa tatkhiahna hun masiah diing a i gouluah diing uh khaamna ahi.
EPH.1.15	Hujiahin ke’n zong Lalpa Jesu a na ginna uleh, misiangthoute zousiah tung a na lungsiatna uh ka na jah in, 
EPH.1.16	Ka haamteinate ah na min uh lou in, nanguh jiaha kipaahthu soi ka tawp sih hi; 
EPH.1.17	I Lalpa uh Jesu Khrist Pathian, loupina Pa in amah heetna lam thu a pilna leh kilaahna hagau nanguh ahung piah theihna diingin; 
EPH.1.18	Na lungsim mitte uh suhvaah a hung um a, a kouhna kinepna bang, misiangthoute a, a goutan diing loupina hauhzia bang, 
EPH.1.19	Huleh a silbawltheihna haatna natoh dungjui a ei a gingtate lama a silbawltheihna nasatdan bang na hung heettheihna diingun. 
EPH.1.20	Misi laha kipana a kaihthoh lai leh, vaan munte a, a jiatlam a, 
EPH.1.21	Lalnate leh silbawltheihnate leh, haatnate leh, vaihawmnate leh, hi khovel chauh hilou a khovel hung tung diing a zong min kiphuaah zousiah tunglam peha a tousah lai a Khrist a, a bawl chu. 
EPH.1.22	Huleh sil zousiah a keeng nuaiah a koihta a, amah chu sil zousiah tungah lutang hi diingin kouhtuam kawmah a pia hi, 
EPH.1.23	Huchu a tahsa ahi, a taangchinna a bangkim zousiah sudimpa ngei.
EPH.2.1	Huleh nanguh na bohsiatna uleh na sualna uh jiaha si chu ahung hundam a; 
EPH.2.2	Hu a chu, tumalaiin hi khovel daan bangin na um va, huihkhua a thuneitu lal, tu a thumanglou tate sunga tong zingtu hagau daan bangin; 
EPH.2.3	Hute lahah eiuh zong tumalaiin i tahsa utna ah, i tahsa leh i lungsim deihzawng supiching in i um va; huleh mi dangte banga piandan mawng a lungthahna tate i na hi uhi. 
EPH.2.4	Hizongleh Pathian, khotuahna haupa’n, a lungsiatna nasatah a eite ahung lungsiatna jiahin, 
EPH.2.5	Sual a si i hih laiun zong Khrist toh ahung suhingkhawmta a, (hehpihna a hutdamna hi uh; ) 
EPH.2.6	Huleh amah toh ahung kaithoukhawmta a, vaan munahte Khrist Jesu ah ahung toukhawmsahta hi. 
EPH.2.7	Huchi'n hun hung tung diingte ah Khrist Jesu jala i tunga a chitna a a hehpihna hauh nasatdan a ensah thei diing hi. 
EPH.2.8	Ajiahchu hehpihna a ginna jala hutdam na hi uh; hu zong nanguh a suaah ahi sih a; Pathian silthawnpiah ahi; 
EPH.2.9	Natoh jiahin ahi sih, huchilou inchu mi’n a suang kha diing uh. 
EPH.2.10	Bang jiahin ahiai i chih leh, Pathian in malai peha i umna diing a ana guatkholh Khrist Jesu a nna hoih tong diing a siam, amah khutsuaah i hi uhi. 
EPH.2.11	Hujiahin nanguh tumalam a tahsa a Jentelte, tahsa khuta tan zehtan a chihte un zehtanlouh ahung chihte uh, 
EPH.2.12	Huchih lai a Khrist nei lou a, Israel khua leh tui toh kimat loua, khovel a kinepna bei leh Pathian nei lou a na um va, chiamna thuhunte laha mikhual a ana um na hih uh he zing un. 
EPH.2.13	Hizongleh tuin chu Khrist Jesu ah, nanguh ni danga gamlapia umte, Khrist sisan a suhnai in na umta uhi. 
EPH.2.14	Ajiahchu amah hi i kilemna uh ahi a, i kikala kidaidanna baang chu suchim in, nihte chu pumkhat in a siamta hi; 
EPH.2.15	Biahna silbawlte a thupiah dan umte kimeelmatna chu a tahsa a sumang in, amah ah nihte chu mihing thah khata siam diingin kilemna a bawl hi. 
EPH.2.16	Kimeelmatna chu kros a sulum in, humah in nihte chu sapumkhat a Pathian toh a kilepsah theihna diingin. 
EPH.2.17	Huleh amah chu hungin, nanguh gamlapia umte kawmah lemna tanchinpha ahung soi a, huleh naitakhat a umte kawma zong ahung soi hi. 
EPH.2.18	Ajiahchu amah jiahin eihaw’n Hagau khat in Pa kawma luut theihna i nei tuaah uhi. 
EPH.2.19	Hujiahin tuin chu mikhual leh gamtuammi na hi nawn sih va, misiangthoute toh khotual khat leh Pathian innkuante na hi zota uhi. 
EPH.2.20	Huleh Jesu Khrist ngei chu a ninga suang poimohpen hiin, sawllehte leh zawlneite innbullep tung a lam na hi uhi. 
EPH.2.21	Amah ah chu inn lam zousiah kituaahtah a suhtuah in, Lalpa ah biahinn siangthouin a khang tou ahi. 
EPH.2.22	Amah ah nanguh zong Hagaua Pathian teenna diing a lepkhawm na hi uhi.
EPH.3.1	Hikhu jiahin kei Paul, nanguh Jentelte diing a Jesu Khrist suangkul taang in, 
EPH.3.2	Nang u’diing a Pathian hehpihna kepna nna piah ka hih na jata ngei diing va; 
EPH.3.3	Huchia kilaahna a thuguuh kiphual ka kawma ahung heetsah, (tuma a tomtakhat a ka gelh thute bang. 
EPH.3.4	Huchu na sim chiangun Khrist thuguuh kiphual ka heetdan na hesiam diing uhi). 
EPH.3.5	Huchu tulai a sawlleh siangthoute leh zawlneite kawma Hagau a heetsaha a um bangin, nidang laiin mihing tate kawmah heetsah in a um ngei sih hi; 
EPH.3.6	Huchu hi ahi, tanchinpha jiahin Khrist ah Jentelte chu gouluahpihte, tahsa khata umte, thuchiam tanpihte ahi diing uh. 
EPH.3.7	A silbawltheihna natohna a, a thawna Pathian hehpihna hung kipia dungjui a hu tanchinpha natong diing a siam ka hi. 
EPH.3.8	Jentelte kawma Khrist hauhsatdan hawldoh seeng guallouh thute soi diing a kei misiangthoute zousiah laha neupen sanga neuzaw kawmah hi hehpihna chu piah ahi. 
EPH.3.9	Kumtuanga kipana Jesu Khrist mang a sil zousiah siamtu Pathian a phual a um thuguuh kiphual kipawlkhawmna chu mi zousiah musah diingin; 
EPH.3.10	Huchi'n tu a vaan munte a lalna leh thuneihnate kawmah Pathian pilna chinteng kouhtuam jiaha heetsaha a um theihna diingin. 
EPH.3.11	I Lalpa uh Khrist Jesu a bawl a tup, a kumtuang silguat bang ngei in; 
EPH.3.12	Amah ginna jiahin eihaw’n amah ah haansanna leh muangtah a luut theihna i nei uhi. 
EPH.3.13	Hujiahin nanguh diing a ka gimthuaahte jiaha lungthuai lou diingin ka hung ngen hi, huchu na loupina uh ahi. 
EPH.3.14	Hikhu jiahin i Lalpa uh Jesu Khrist Pa ma ah ka khupdin a, 
EPH.3.15	Lei leh vaan a innkuan chinteng min phuaahkhiahnapa ma ah, 
EPH.3.16	A loupina hauhdan bang jel a, a Hagau jiaha mihing sungnung lama silbawltheihna a suhhaat a ahung umsah theihna diingin; 
EPH.3.17	Khrist chu ginna a na lungtang va a teen theihna diingin; nanguh lungsiatna a zungha leh kiptah a um a, 
EPH.3.18	Misiangthoute zousiah toh a letdan, a saudan, a saandan, huleh a thuuhdante na heetchian theihna diing uleh, 
EPH.3.19	Khrist lungsiatna heetphaah guallouh na hung heet va, Pathian taangchinna zousiaha suhdim a na um theihna diingun. 
EPH.3.20	Huchi'n eimaha tong jel silbawltheihna dungjui a i nget leh i ngaihtuah sanga loupizaw a bawltheitu kawmah, 
EPH.3.21	Khrist Jesu jiahin kouhtuam ah kumtuang in, a khang a khang in loupina umta hen. Amen.
EPH.4.1	Hujiahin kei, Lalpa a mitaang in, kouh a na umna utoh kilawm tawh a gamta diingin ka hung ngen hi. 
EPH.4.2	Kingaihngiamna leh thunuaigolhna zousiah, thuaahtheihna toh, lungsiatna a kithuahzoutuah chiat in; 
EPH.4.3	Lemna gui a kaankhawm a Hagau kipumkhatna chu vom tinten in. 
EPH.4.4	Kouh a na umna pen uh kinepna, mun khat a kouh na hih bangmah un, sapumkhat leh Hagau khat, 
EPH.4.5	Lalpa khat, ginna khat, baptisma khat, 
EPH.4.6	Pathian khat leh mi zousiah Pa, bangkim tunga um leh, bangkima um, huleh nanguh zousiaha um, a um hi. 
EPH.4.7	Hizongleh Khrist silthawnpiah tehna bangjelin hehpihna chu i kawm chiat ah piah in a um hi. 
EPH.4.8	Hujiahin ama’n, Tunglama a kaltouh laiin matte chu sal in a pui a, huleh mihingte kawmah silpiahte a pia hi, chi'n a soi hi. 
EPH.4.9	(Huchi'n, a kaltou chihchu, a masa in leimun ngiampente ah a kumsuh chih louh bangdang chihna a diai? 
EPH.4.10	A kumsuh pen chu sil zousiah a suhbukim theihna diing a vaan zousiah tungpeh a kaltoupa mah ahi). 
EPH.4.11	Huleh ama’n khenkhatte chu sawlleh, khenkhatte zawlnei, khenkhatte tanchinpha soitu, khenkhatte pastor, huleh khenkhatte chu thuhilhtu a pia hi. 
EPH.4.12	Misiangthoute suhbukimna diing leh, thunatohna natohna diing leh, Khrist sapum bawl hoihna diingin: 
EPH.4.13	Ginna leh Pathian tapa heetna lama kithutuaah a, piching a, Khrist taangchinna dungtan i phaah chiat masiah uh; 
EPH.4.14	Huchi'n dihlouhna heemna bangin, lepchiahpil a mihing heem a um a, thuhilhna huih chintenga lehlam lehlam a muutleeng lehleh naupangte hi nawnta louin, 
EPH.4.15	Hizongleh lungsiatna a thutah soi in, sil zousiah ah amah ah i khang tou thei zaw diing hi, amah chu lutang ahi, Khrist chu. 
EPH.4.16	Amah apat sapum pumpi kituaahtaha zopkhawm a um in, guhtuah chintengin sahiang dang chinteng natohna a piahdan dungjui chiat a, sapum chu lungsiatna a kibawl hoihin a khang tousah ahi. 
EPH.4.17	Hujiahin hi ka soi hi, huleh Lalpa ah ka hung hesah hi, Jentelte a lungsim tavai uh pua a, a um bangun um nawn sih un, 
EPH.4.18	A heetsiamna uh suhmial a um in, a sungva heetlouhna uh jalin Pathian hinna apat khen in a um uh, a lungtang uh ngon jiahin. 
EPH.4.19	Amahun heettheihna mawngmawng a neih nawn louh jiahun sil sianglou chinteng huaihamtah a bawl diingin huuhna ah a kipumpiahta uhi. 
EPH.4.20	Hizongleh nangun chu Khrist thu huchi bangin na zil sih uhi. 
EPH.4.21	Jesu a um, thutah dungjuia amah thu ja a amah thuhilh a um na hih photmah uleh, 
EPH.4.22	Na nidanglai umdan va mihing lui, heemna duhgawlna banga hoihlou deuhdeuh chu hawhkhia unla. 
EPH.4.23	Na lungsim hagau vah a thah in hung um un, 
EPH.4.24	Mihing thah, dihtatna leh siangthouna tah a Pathian banga siam in kithuam le u’chin, chih. 
EPH.4.25	Huchi'n zuau soi tawpsan in, mi chinin a veengte kawmah thutah soi chiat un; ajiahchu eihaw khat leh khat kihiangtuah chiat i hi uhi. 
EPH.4.26	Lungthah unla, sual chu sual sih un; na lungthahna uh ni in tumkhum sih heh. 
EPH.4.27	Diabol zong mun ot sih un. 
EPH.4.28	Guta in gu nawn sih henla, tasam kawm a piah diing a neih theihna diingin, a khuta sil hoih bawl in tonggim zaw heh. 
EPH.4.29	Na kam vapat thusia pawt sih henla, hizongleh a ngaikhetute kawma hehpihna a piah theihna diingin, bawl hoihna diingin thu hoih pawt zaw heh. 
EPH.4.30	Huleh Pathian Hagau Siangthou sulungngai sih un, tatna ni a diinga amah a chiamchih na hi uh. 
EPH.4.31	Khaatnate, lungthahnate, hehnate, haanate, kisoisiatnate, hite zousiah na lah vapat koihmang in umta heh, giitlouhna zousiah toh; 
EPH.4.32	Khat leh khat kingainatuah chiat unla, lungnem unla, Pathian in Khrist jiaha nanguh ahung ngaihdam bangin, nanguh zong kingaidamtuah chiat un.
EPH.5.1	Hujiahin ta deihtahte bangin Pathian umdan juitute hi un; 
EPH.5.2	Khrist in ahung lungsiat a, ei u’diing a Pathian kawma silpiah leh kithoihna namtui diinga a kipiah bangin, lungsiatna ah um un. 
EPH.5.3	Hizongleh misiangthoute umdan diinga kilawm him in, kingaihnate leh bolhhohna zousiah, huaihamna toh na lahvah lohkhaah in um sih heh; 
EPH.5.4	Zahmohthute, thu ngolhuai a houlimte, chiamnuih thute bang zong kilawm lou ahi; hute sangin kipaahthu soi zaw un. 
EPH.5.5	Ajiahchu kingaihhaat leh, mithanghuai leh, mihuaiham in (huchu milim bia ahi), Khrist leh Pathian gam ah tan mawngmawng a nei sih uh chih na he uhi. 
EPH.5.6	Mi koimah in thu meimei pouhin hung heem sih u’heh; ajiahchu hi silte jiahin Pathian lungthahna chu thumanglou tate tungah a tung veu hi. 
EPH.5.7	Hujiahin amahuh kithuahpih sih un. 
EPH.5.8	Bang jiahin ahiai i chih leh, nanguh tumalai in mial na hi va, tuin chu Lalpa ah vaah na hita uh; vaah tate bangin um un. 
EPH.5.9	(Ajiahchu, Hagau gah ahihleh hoihna chinteng leh dihtatna leh thutah ah ahi). 
EPH.5.10	Lalpa deihzawng bang aha chih en chian in. 
EPH.5.11	Huleh mial natoh gah neiloute toh kithuahkhawm na nei sih unla, hizongleh a dih louhdan hesah zaw un. 
EPH.5.12	Ajiahchu a guuh a, a silbawlte uh chu a soi zong a zumhuai hi. 
EPH.5.13	Hizongleh sil zousiah a dih louhdan heetsah a um chu vaah suhlat ahi; ajiahchu sil sulang photmah chu vaah ahi. 
EPH.5.14	Hujiahin ama’n, Nang ihmu khang inla, misi laha kipanin thou in, huchi'n Khrist in ahung salhvaah diing hi, a chi hi. 
EPH.5.15	Huchi'n na umdan uh pilvaang un, mingolte banga um louin, mipilte bangin um un. 
EPH.5.16	Nite a hoih louh jiahin hunlemtaang lei un. 
EPH.5.17	Hujiahin ngol sih unla, Lalpa deihzawng bang ahiai chih hesiam zaw un. 
EPH.5.18	Huleh uain kham in um sih unla, hu a’chu kisuum louhna a um hi; hizongleh Hagau a dim in um zaw un. 
EPH.5.19	Phatna late, Pathian late, huleh hagaulam late a nang uleh nanguh kihou in, na lungtang vah Lalpa diingin kituaahtah leh kilawmtahin la sa un. 
EPH.5.20	Bangkim tungah i Lalpa uh Jesu Khrist minin Pathian leh Pa kawmah kipaahthu soi ngiitngeet un. 
EPH.5.21	Pathian laudan siamna ah khat leh khat kituluuttuah chiat un.
EPH.5.22	Jite haw, Lalpa kawma bangin na pasalte uh kawmah kituluut un. 
EPH.5.23	Ajiahchu Khrist kouhtuam lutang ahih a, sapum hundampa ahih bangin, pasal chu ji lutang ahi. 
EPH.5.24	Hujiahin kouhtuam Khrist kawma a kituhluut mahbangin, jite chu sil bangkimah a pasalte uh kawmah kituluut u’heh. 
EPH.5.25	Pasalte haw, Khrist in kouhtuam a lungsiat a, a luang va a kipiah bangin, nangun zong na jite uh lungsiat un. 
EPH.5.26	Amah u’chu tui a sil a, thu a, a suhsianga a sawpsiang theihna diingin, 
EPH.5.27	Huchia amahuh chu buahbaanglou, meelhemlou leh huchibang mawngmawng um lou; hizongleh siangthou leh soisiat bei, kouhtuam loupitah amah a kipiah theihna diingin. 
EPH.5.28	Hujiahin pasalte’n chu amahuh sapum bangin a jite uh a lungsiat diing uh ahi; A ji lungsiatpa chu amah kilungsiat ahi. 
EPH.5.29	Ajiahchu koimah in amah tahsa a haw ngei nai sih; Khrist in kouhtuam a chawm a, a deihthoh bangin, a chawm in a deihthoh zaw hi. 
EPH.5.30	Ajiahchu eite chu amah sapum leh, tahsa leh, guh hiangte i hi uhi. 
EPH.5.31	Hikhu jiahin pasal in a pa leh a nu a nuse diing a, a ji toh a kizop diing, huleh a nih un tahsa pumkhat ahung hita diing uhi. 
EPH.5.32	Hichu thuguuh kiphual loupitah ahi; hizongleh ke’n chu Khrist leh kouhtuam thu ahi ka soi. 
EPH.5.33	Banghitaleh, na lahva koipouh in amah a kilungsiat bangin a ji lungsiat heh; huleh ji chu a pasal zahtaat diingin pilvaang heh.
EPH.6.1	Naupangte haw, Lalpa ah na nulepate uh thu mang un; hichu sildih ahi. 
EPH.6.2	Na pa leh na nu zahtaat in; huchu chiam nei thupiah masapen ahi. 
EPH.6.3	Huchi'n nang a diingin a hoih diing a, leitung ah na damsawt diing hi. 
EPH.6.4	Huleh nanguh pate haw, na tate uh sulungthah sih unla, Lalpa thununna leh thuhilhna in enkol zaw un. 
EPH.6.5	Suaahte haw, Khrist thu na man bangun, laudan siam leh kiliing pum in lungsiangtahin tahsa daana na pute uh thu mang un. 
EPH.6.6	Mihing kipaahsah diing a mitmei chauh veeng hilou in, Khrist suaah bang a lungtang a Pathian deihzawng bawl zaw in: 
EPH.6.7	Mihing kawm a hilou in, Lalpa kawm a hoihlam deih a natong hiin; 
EPH.6.8	Mi chin in, suaah hiin, suaahlou hitaleh, sil hoih a bawl phot uh Lalpa kawm apatin humah a mu kiit diing uh chih he in. 
EPH.6.9	Huleh nanguh pute haw, huchimahbangin a kawmvah bawl un, amah uleh nanguh pu chu vaan ah a um chih leh, ama’n mi deihsah tuam a nei sih chih he in, vaubawl sih un.
EPH.6.10	A tawppenin, ka unaute, Lalpa ah leh a haatna silbawltheihna ah haattahin um un. 
EPH.6.11	Diabol zeheemnate na dou zoh theihna diingun Pathian gaalthuam bukim in kithuam un. 
EPH.6.12	Bang jiahin ahiai i chih leh i dou uh chu tahsa leh sisan ahi sih a, lalnate, thuneihnate, hi khovel mial tunga vaihawmtute leh, vaan mun a hagau gilou umte ahi zaw uhi. 
EPH.6.13	Hujiahin ni hoihlou na douzoh na diing uleh, na bawl zohveh nung va zong na din theihna diingun, Pathian gaalthuam bukim la un. 
EPH.6.14	Hujiahin, na kawnguh thutah a gaah in, dihtatna awmphaw but in, 
EPH.6.15	Lemna tanchinpha kisahkhawl na chu na keeng va but in ding un. 
EPH.6.16	A bawn a tungah, ginna lum la un, hukhuin giloupa thal kuang thei zousiah na sumit thei diing uhi. 
EPH.6.17	Huleh hutdamna siihlukhuh leh Hagau namsaau Pathian thu la un; 
EPH.6.18	Haamteina leh ngetna chintengin bangchihlaipouhin Hagau a haamtei zing a um in, hulam pangah chu misiangthoute zousiah diingin thuaah haatna leh ngetsahna toh ngaihsah zing in um un. 
EPH.6.19	Huleh kei diingin zong, tanchinpha thukiphual hesah diing a haangsantaha ka kam ka kaah a, thusoitheihna piah a ka um theihna diingin. 
EPH.6.20	Hu diing a siihkolbut palai ka hi ngal a; huchia hulampang ka soi diing banga haangsantaha ka soi theihna diingin.
EPH.6.21	Hizongleh nangun zong bangchibanga ka um ka tanchin na heet theihna diingun, Tikika, Lalpa a unau deihtah leh thunatongtu muanhuai in bangkim ahung hilhpah diing hi; 
EPH.6.22	Ka tanchin uh na heetna diing uleh, na lungtang uh a hamuan theihna diing chi a amah na kawmva ka hung sawl ahi. 
EPH.6.23	Pa Pathian leh Lalpa Jesu Khrist kawma kipan hamuan na, huleh ginna leh lungsiatna unaute kawmah um hen. 
EPH.6.24	I Lalpa uh Jesu Khrist chihtahtah a lungsiatte zousiah kawmah hehpihna um hen. Amen.
PHP.1.1	Paul leh Timothi, Jesu Khrist suaahte’n, Philippi khua a um Khrist Jesu a misiangthou zousiah kawma leh, kouhtuam houtute leh upate kawmah; 
PHP.1.2	I Pa uh Pathian leh, Lalpa Jesu Khrist kawm a kipan hehpihna leh hamuanna na kawmvah um hen. 
PHP.1.3	Nanguh ka hung geeldoh chintengin ka Pathian kawmah kipaahthu ka soi hi. 
PHP.1.4	Na bawnva diing a kipaahtah a hung ngetsah a ka haamteina chinteng ah, 
PHP.1.5	A patni apat tuni tanpha a tanchinpha a na hung kipawlkhawmpihna uh jiahin; 
PHP.1.6	Amah na sungva na hoih pantu in, Jesu Khrist ni tanphain huchu a bawl mualsuaah ngei diing chih dettahin ka gingta hi. 
PHP.1.7	Na bawnva tungtaang thu a keima’n hichibang lungsim ka neih chu a dih mawng ahi; ajiahchu nanguh ka lungtang ah ka hung vom zing hi; ka kolbuhna leh, tanchinpha dihna thu leh suhkipna thu a ka hehpihna tanpihte na hi veh uhi. 
PHP.1.8	Ajiahchu, Jesu Khrist lainatna in nanguh na bawnun ka hung ngai mahmah chih Pathian ahung heetpihtu ahi.
PHP.1.9	Huleh heettheihna leh heetkhenna zousiah a na lungsiatna uh ahung tam semsem diing, hichu ka ngen ahi. 
PHP.1.10	Huchia sil hoih mahmahte na hung heettheih va; Khrist ni tan a, a tahtah leh suhsualbei na hung hihtheihna diingun. 
PHP.1.11	Pathian loupina leh paahtawina diinga Jesu Khrist a um dihtatna gah a dim in. 
PHP.1.12	Hizongleh, unaute, ka tunga siltungte hi tanchinpha dalh semna diing a hung tung ahi chih na heet uh ka deih hi; 
PHP.1.13	Huchi'n Kaisar innpi sungteng leh, mundang zousiah a mite kawmah Khrist a ka kolbuhna chu a langchianta hi; 
PHP.1.14	Huleh Lalpa a unau tamtahin ka kolbuh jiaha gingkip in, Pathian thu lau lou a soi diingin a haangsan deuhdeuhta uhi. 
PHP.1.15	Khenkhatte’n chu thangsiatna leh kinialna jiahin Khrist a taangkoupih va; huleh khenkhatte’n deihsahna jiahin zong a soi uh; 
PHP.1.16	Pawl khatte’n chu ka kolbuh a thuaahna belapsah tum in, a tahtah hilou in, kikalhna diingin Khrist a taangkoupih uh; 
PHP.1.17	Hizongleh pawl khat in chu tanchinpha gum diing a um ka hindan he in, lungsiatna jiahin a soi uhi. 
PHP.1.18	Bang a khawh ei? Lam chinteng ah, a heem hiin, a tah hileh, Khrist chu taangkoupih in a umta himhim ahi; huleh hu a’chu ka kipaah hi, ahi, ka kipaah diing hi. 
PHP.1.19	Ajiahchu hikhu in na haamteina uleh, Jesu Khrist silpiah jalin ka hutdamna ahung suah ngei diing chih ka he hi, 
PHP.1.20	Ka lametna mahmah leh ka kinepna dungjuiin bangmah ah suhzum in ka um sih diing a, hizongleh ka bawl zing mah bangin, tuin zong, ka hinna in aha, ka sihna in aha, Khrist chu ka sapum ah haansanna kimin suloupi in a um diing hi. 
PHP.1.21	Ajiahchu kei diingin hin Khrist ahi a, sih chu punna ahi. 
PHP.1.22	Hizongleh tahsa a hin hi ka tohgah ka tan diing hileh teel zawh diing ka he sih hi. 
PHP.1.23	Ajiahchu nih saikaah in chih diing zosaang he lou in ka um hi; chiahmang a Khrist kawma um utna ka nei a; huchu a hoihzaw mahmah a; 
PHP.1.24	Himahzongleh tahsa a um chu nanguh jiahin a poimohzaw hi. 
PHP.1.25	Huleh hi ginkipna nei in, na ginna uh khanlet na diing leh, na ginna va na kipaahna diingun ka um zing phot diing chih ka he hi. 
PHP.1.26	Na kawmva ka hung kiitna jiaha, kei diing a Khrist Jesu a na kipaahna uh a tamsem theihna diingin. 
PHP.1.27	Na umdan uleh Khrist tanchinpha kituaahsah phot un; hunga nanguh ka hung muh ahiai, ahihlouhleh ka um louha zong na tanchin uh, hagau khat a na dinkipdan uleh, lungsim khat nei a, tanchinpha thuginna a na pandan uh ka jah theihna diingin; 
PHP.1.28	Huleh bangmah ah na meelmate uh sulau in um sih un; huchu amahuh diing a manthaina chiamchihna dihtah ahi a, hizongleh nanguh diingin chu hutdamna, huleh huchu Pathian a kipan ahi. 
PHP.1.29	Ajiahchu, Khrist jiaha nangun amah na gintaat chauh uh hilou a, amah vang a thuaah zong na thuaah diing uh ahi chih piah na hi uhi. 
PHP.1.30	Keimaha hichibang kidouna na muhsa bang uleh, tu a keimaha um diing na jah bang uh, nangun zong na nei uhi.
PHP.2.1	Hujiahin Khrist a kihehnepna bang, kilungsiatna hamuanna bang, Hagau a kipawlkhawmna bang, huleh kilainatna leh kikhotuahna bang a um leh, 
PHP.2.2	Lungsim kibang a um in, lungsiatna kibang nei in, tup kibang leh lungsim khat nei a um in ka kipaahna subukim un. 
PHP.2.3	Kinialna aha, ahihlouhleh kiloupisahna jiah aha in bangmah bawl hi sih heh; hizongleh lungsim ngiamtahin mi chinin amah sangin midang hoihzaw in ngai chiat heh. 
PHP.2.4	Na lahva mi koipouh in amah a chauh en sih henla, midang a zong en u’heh.
PHP.2.5	Khrist Jesu a zong um hi lungsim chu nanguhah um heh; 
PHP.2.6	Amah chu Pathian bang a um hiin, Pathian toh kibang a um chu sil khiahlahhuai in a ngaihtuah sih a; 
PHP.2.7	Hizongleh amah chu hung kikoihngiam in, suaah bangin ahung um a, mihing banga siam in ahung um a; 
PHP.2.8	Huleh mihing limlemeel bang hung pua in, ahung kingaingiam a, sihna tanpha in thu ahung mang hi, kros sihna ngei chu. 
PHP.2.9	Huchihjiahin Pathian in zong amah chu nasatah in a tawisangta a, min lahlah a min tungnungpen a peta hi; 
PHP.2.10	Huchia Jesu min a mi zousiah, vaan a sil umte, lei a sil umte, huleh lei nuai a sil umte a khupdin a, 
PHP.2.11	Lei chinteng in, Jesu Khrist chu Pa Pathian loupina diinga Lalpa ahi chih a phuan theihna diingun. 
PHP.2.12	Huchihjiahin, ka deihtahte, ka um peet chiang chauh hilou a, tua ka um louh lai a zong, thu na man veu mah bangun, lau leh liing pum in na hutdamna chiat uh tongdoh un. 
PHP.2.13	Ajiahchu, amah lungdeihlam bawl diinga nanguh hung utsahtu leh hung tongsah diing a bawltu chu Pathian ahi hi. 
PHP.2.14	Sil zousiah phun lou leh nial lou in bawl un. 
PHP.2.15	Khangthah gilou leh chihmohte lah a khovel a vaahte banga na vaahnate lahva soiselna bei, suhsiat nei lou Pathian tate na hihtheihna diingun; 
PHP.2.16	Hinna thu chu taahlang in; Khrist ni chianga ke’n a thawn in ka tai sih a, huleh a thawn in ka tonggim sih chia ka kipaah theihna diingin. 
PHP.2.17	Ahi, na ginna kipumpiahna uleh, nna natohna tungvah kei piahdoh in umta leng ka kipaah a, huleh na bawnun ka hung kipaahpih hi. 
PHP.2.18	Hukhu jiah mahin nanguh zong kipaah unla, kei zong hung kipaahpih un. 
PHP.2.19	Hizongleh Timothi na kawmva hung sawlpah diingin Lalpa Jesu ah ka kinem hi, na tanchin uh ka heet chianga kei zong lungmuangtaha ka um theihna diingin. 
PHP.2.20	Ajiahchu ka kawmah huchibang a na umdan uh hung ngaihtuah diing awm midang ka nei sih hi. 
PHP.2.21	Bang jiahin ahiai i chih leh mi zousiah in Jesu Khrist silte hawl louin, amahuh a diing chiat a hawlta uhi. 
PHP.2.22	Hizongleh tapa in a pa nna a toh bangin, ama’n chu tanchinpha ah kei ahung tohpih chih heetchi ana amah ah na nei uhi. 
PHP.2.23	Hujiahin bangchi banga ka um diing ka heetchian hunhun in amah hung sawlkhiahpah ka kinem hi; 
PHP.2.24	Hizongleh, keimah ngei zong hungpah diingin Lalpa ah ka kigingta hi. 
PHP.2.25	Ahiinlah ka sanggam leh, natohpih leh, sepaihpih, na sawlleh uleh ka taahsapna a hung kithuahpihtu Epaphrodita na kawmva hung sawl kiphamoh ka sa hi. 
PHP.2.26	Bang jiahin ahiai i chih leh, na bawnun ahung ngai mahmah a, a damlouh thu na jah jiahun a lungkham mahmah hi. 
PHP.2.27	Ajiahchu si dehtahin a china ngei mah a; hizongleh Pathian in a khotuah a; ahi, amah chauh hilouin kei zong ahung khotuah hi, kei diinga lungkhamna tunga lungkhamna a um sawn louhna diingin. 
PHP.2.28	Hujiahin amah chu khawhsatahin ka hung sawl hi, amah na muh kiit chiang va na kipaah va, huleh kei lungkhamna zong a daih deuhna diingin. 
PHP.2.29	Hujiahin amah chu kipaahtahin Lalpa ah na pom un; huleh hutobangte chu zahbawl un. 
PHP.2.30	Ajiahchu kei diinga na hung tohsahna uh kimloute suhkimna diingin Khrist natohna ah ama’n chu a hinna zong khawhsa louin ana si dehtah ahi.
PHP.3.1	A tawppen in, ka unaute, Lalpa ah kipaah un. A ngeimah gelh chu kei diingin chimtaah a huai sih a, nanguh diingin a hoihzaw hi. 
PHP.3.2	Uite lahah kiveeng un, silgilou bawlte lahah kiveeng un, tahsa kisoisate lahah kiveeng un. 
PHP.3.3	Ajiahchu ei u’chu hagau a Pathian bia zehtante i hi a, huleh Khrist Jesu ah i nuam mahmah a, tahsa ah chu suan diing i nei sih hi. 
PHP.3.4	Tahsalamah chilei zong suan diing ka nei mei thei. Midang koiaha in tahsalama suan diing neia a kiheet inchu, ke’n ka nei sem hi. 
PHP.3.5	Ni giatni a zehtan, Israel chi, Benjamin phung, Hebraite laha Hebrai tahzet, daan heetlam a Pharisai; 
PHP.3.6	Phatuamngaih lama kouhtuam sawitu; daanbu a dihtatna lam a soiselbei ka hi. 
PHP.3.7	Hizongleh sil kei diing a lawhna zousiah chu Khrist jiahin manna in ka ngaita hi. 
PHP.3.8	Ahi, tahzetin, Khrist Jesu, ka Lalpa heetna hoih jiahin sil zousiah chu manna giapin ka ngai ahi; amah jiahin sil zousiah ka taanta a, huleh hute chu eeh bang giapin ka ngai hi, Khrist ka tan theihna diingin, 
PHP.3.9	Huleh daanbu a um banga keimah dihtatna nei hilou a, Khrist gin jala um, ginna a Pathian dihtatna chu nei a amaha muh a ka um theihna diingin. 
PHP.3.10	Huchia, a sihna toh kituaahtou jel a, amah leh, a thohkiitna silbawltheihna leh, a gimthuaahna kikoppihna bang ka heet theihna diingin. 
PHP.3.11	Bangchi zawng aha beeh a misi lah apat thohkiitna ka tan theih khaahleh chi'n. 
PHP.3.12	Ka tang zouta ahi sih a, bukima um zouta zong ka hi sih; hizongleh Khrist Jesu in kei ahung matna, humah chu ka mat ve theihna diingin ka delh ahi. 
PHP.3.13	Unaute, kei chu man zouta in ka kisep sih a; hizongleh hi sil khat chu ka bawl hi, nunglama sil umte chu mangngilh in, huleh malam a sil umte chu delh in, 
PHP.3.14	Khrist Jesu a Pathian kouhna saang kipaahman mu diingin phaahtawpna chu ka delh ahi. 
PHP.3.15	Hujiahin eiuh a piching deuh tengin hitobang lungsim i nei chiat diing uh; huleh sil dang khat a lungsim dang na neih uleh, hizong Pathian in na kawmvah ahung hesah diing hi. 
PHP.3.16	Hizongleh i phaahna chiangchiang ah, hudan mahin gamta nihang in, lungsim kibangin um ni. 
PHP.3.17	Unaute, ka umdan hung juite hi chiat unla, huchibang a umte etton diing a na hung neihte uh chiamchih un. 
PHP.3.18	(Ajiahchu mi tampi a um uh, amahuh umdan ka hung hilh veuta hi, tuin zong kappum in ka hung hilh hi, amahuh chu Khrist kros meelmate ahi uhi. 
PHP.3.19	A tawpna u’chu manthaina ahi a, a Pathian u’chu a gilpi uh ahi, huleh a loupina u’zong a zumna uh ahi, leilam silte a ngaihtuah uhi). 
PHP.3.20	Ajiahchu eihaw khualetui hihna chu vaan ah ahi a, hu a kipanin Lalpa Jesu Khrist, Hundampa chu i ngaah uh ahi. 
PHP.3.21	Ama’n chu, sil zousiah amah thuthu a, a umsah theihna natohdan dungjuiin i tahsa thulimlou chu amah tahsa loupitah batpih in ahung bawl thahsah diing hi.
PHP.4.1	Hujiahin, ka unau deih leh ngaihtahte, ka kipaahna leh ka lallukhuhte, huchi'n Lalpa ah ding kip un, ka deihtahte. 
PHP.4.2	Lalpa a lungsim khat hi diingin, Euodia ka ngen a, Sintiki ka ngen hi. 
PHP.4.3	Huleh nang, ka ngawngkol puaahpih muan um zong ka hung ngen hi, tanchinpha a ka natohpih numei haw le Klement zong, huleh hinna lehkhabu a min tuang, ka natohpih dangte panpih in. 
PHP.4.4	Lalpa ah kipaah ngiitngeet un; ka chi jel diing, Kipaah un. 
PHP.4.5	Na chitna uh mi zousiah heet hihen. Lalpa a nai hi. 
PHP.4.6	Bangma ah lungdonna nei sih unla; hizongleh sil bangkimah haamteina leh ngetna in kipaahthusoina toh, na sil deihte uh Pathian kawmah hesah un. 
PHP.4.7	Huchi'n Pathian hamuanna heetphaah guallouh in, Khrist Jesu jalin na lungtangte uleh na lungsimte uh ahung veensah diing hi. 
PHP.4.8	A tawppen in, unaute, thutah photmah, sil zahum photmah, sil dih photmah, sil siangthou photmah, sil hoih photmah, a thang kilawm photmah; hoihna bang a um a, paahtawina bang a um leh, hi silte ngaihtuah un. 
PHP.4.9	Keimah a na zilsa uh, na tansa uh, na jahsa uh, huleh na muhsa uh, hu silte chu bawl un; huchi'n hamuanna Pathian in ahung umpih diing hi.
PHP.4.10	Hizongleh, tu a tawplam a kei na hung ngaihtuahna uh ahung kilat jel jiahin Lalpa ah nasatah in ka kipaah ahi; hu a chu na ngaihsah mahmah va, hizongleh hun lemtaang na mu sih va ahi. 
PHP.4.11	Taahsap jiaha hi thu ka soi ahi sih; ajiahchu bangchibangin um zongleng, hu ah lungkimtah a umdan ka hedohta hi. 
PHP.4.12	Tasamtaha umdan ka he a, kiningchingtaha umdan zong ka he hi; mun chin leh sil zousiah ah gil vah leh gilkial a um theihna leh, hautah leh tasam a umdan hilhin ka umta hi. 
PHP.4.13	Amah ahung suhaatpa Khrist jalin sil zousiah ka bawl thei hi. 
PHP.4.14	Ahihvangin ka gentheihna a na hung lungkhampih jiahun na bawl hoih uhi. 
PHP.4.15	Huleh nanguh Philippite’n tanchinpha hung um chiil a, Makedonia gam apat ka chiahdoh lai in, nanguh chih louh, kouhtuam dang koimah in piah leh laah lam thu ah bangmahin ahung kithuahpih sih uh chih zong na he uhi. 
PHP.4.16	Ajiahchu, Thessalonika khua ngei ah zong ka taahsap panpihna na hung thot kiit jel uhi. 
PHP.4.17	Silpiah ka deih jiah ahi sih a; nanguh diing a gahpung ka bawl ahi zaw hi. 
PHP.4.18	Hizongleh sil bangkim ka nei a, ka hau hi; nanguh apat hung kithot silte, gimnamtui, kithoihna deihhuai, Pathian lungkimna chu, Epaphrodita khut apatin ka na muta a, ka kiningchingta hi. 
PHP.4.19	Huleh ka Pathian in Khrist Jesu a loupina a, a hauhsatna dungjuiin na taahsap zousiah uh ahung pe diing hi. 
PHP.4.20	Tuin Pathian leh i Pa uh kawmah kumtuang kumtuang in loupina um hen. Amen. 
PHP.4.21	Khrist Jesu a misiangthou zousiah chibai hung na buuhsah un. Ka kawma um unaute’n chibai ahung buuh uhi. 
PHP.4.22	Misiangthou zousiah in, a diahkhol in Kaisar innsung mite’n chibai ahung buuh uhi. 
PHP.4.23	I Lalpa uh Jesu Khrist hehpihna na bawnva tungah um hen Amen.
COL.1.1	Paul, Pathian lungguata Jesu Khrist sawlleh leh, i unaupa uh Timothi in, 
COL.1.2	Kolossi khua a um, Khrist a misiangthoute leh unau ginumte kawmah; I Pa uh Pathian leh Lalpa Jesu Khrist a kipan hehpihna leh hamuanna na kawmvah um hen.
COL.1.3	Nanguh diinga haamtei ngiitngeet in Pathian, i Lalpa uh Jesu Khrist Pa kawmah kipaahthu ka soi uhi, 
COL.1.4	Khrist Jesu a na ginna uleh, misiangthoute zousiah tung a lungsiatna na neihdan uh ka jah nungsiah un, 
COL.1.5	Vaan a nanguh diinga kinepna hung kikoihsah jiahin, hu kinepna thu chu tanchinpha thutah thu ah tumalaiin na zata uhi; 
COL.1.6	Hu tanchinpha chu khovel pumpi a gah a, a khan jel mahbangin, na jah va, thutah a Pathian hehpihna na hung heet ni vapat in na lahvah gah a pung jelin na kawmvah ahung tungta hi. 
COL.1.7	Epaphra, ka suaah tanpih uh ngaihtah, nanguh diinga Khrist natongtu ginumtah apat zong na heet taah mahbangun. 
COL.1.8	Ama’n chu Hagau a na hung lungsiatdan uh zong ka kawmvah a phuangdoh hi. 
COL.1.9	Hikhu jiahin keiuh zong, hi ka jah ni vapatin, nanguh diing a haamteisah leh, pilna leh hagaulam heetchi ana zousiah a amah deihzawng heetna a na hung dimna diing uh ngetsah ka tawp sih uhi. 
COL.1.10	Huchia Lalpa diinga kilawmtawh leh sil zousiah a deihhuai a na gamtat va, natoh hoih chintenga hung gah a, huleh Pathian heetsiamna lama na hung khantouhna diing uleh; 
COL.1.11	A silbawltheihna loupitah dungjui a kipaahna toh kuhkalna leh thuaahhaatna lama haatna zousiah a suhhaat a um in. 
COL.1.12	Vaah a misiangthoute gou tankhawmpih diinga hung bawltu Pa kawma kipaahthu soi in. 
COL.1.13	Ama’n chu mial silbawltheihna a kipanin ahung hundoh a, a Tapa deihtah gam ah ahung luutsahta hi. 
COL.1.14	Amah ah a sisan jalin tatdohna i mu hi, i sualna uh ngaihdamna ngei chu.
COL.1.15	Amah chu muhtheihlouh Pathian meelpua, silsiam zousiah laha piang masapen ahi; 
COL.1.16	Ajiahchu amah mang a sil zousiah siam ahi a; vaan a umte leh lei a umte, muhtheih leh muhtheihlouh, laltouphah hiin, lalgam hitaleh, vaihawmnate leh thuneihnate hizongleh; sil zousiah amah siam ahi a, amah diinga siam ahi. 
COL.1.17	Huleh amah chu sil zousiah umma in a um a, amah ah sil zousiah a umkhawm hi. 
COL.1.18	Amah chu tahsa, chihchu, kouhtuam lutang ahi; sil bangkim a masapen hihna mun a tan theihna diingin, bulpipen, misi laha kipana piang masapen ahi. 
COL.1.19	Ajiahchu amah a taangchinna zousiah a um chu Pa deihzawng ahi. 
COL.1.20	Huleh a kros sisan jala lemna bawl zou in, amah in sil zousiah amah toh a kilemsah hi; amah in, ka chi ahi, lei a sil umte hiin, vaan a sil umte hitaleh. 
COL.1.21	Huleh nanguh, nidanglaia na natoh uh giloute a amah apat khen a um a, na lungsim va meelma na hi va, hizongleh tuin ama’n, 
COL.1.22	A tahsa pumpi ah a sihna jalin ahung kilemsahta hi, a mitmuh a siangthou leh, soisel bei leh, taina diing bei a ahung dinsah theihna diingin; 
COL.1.23	Ginna a na um zing va, kingahna nei a na kip va, huleh tanchinpha na jah uh kinepna apat na kitawlmang louh uleh; hu tanchinpha chu vaan nuai a silsiam zousiah kawma taangkoupih ahi a; kei Paul hu thunatongtu diing a siam ka hi. 
COL.1.24	Nanguh diinga ka gimthuaah ah tuin ka kipaah hi, huleh Khrist gimthuaah baan chu a tahsa jiahin ka sa ah ka sunzom jel hi, hu tahsa chu kouhtuam ahi. 
COL.1.25	Pathian thu subuching diingin, nanguh diing a ka kawma hung kipia Pathian hunbi khenna dungjuiin thunatongtu diinga siam ka hi. 
COL.1.26	Hu Pathian thu chu kumtuang a a khang a khang a thuguuh kiphual ana hi a, hizongleh tuin chu a misiangthoute kawmah suhlat in a umta hi. 
COL.1.27	Hute kawmah Pathian in Jentelte laha hu thuguuh loupina hauhdan a hesah nuam mawng ahi; huchu, nanguh a Khrist um, loupina kinepna chu ahi. 
COL.1.28	Mi chin Khrist Jesu a hoih bukima ka piah theihna diing va mi chin kiveeng diing a hilh a, pilna chinteng a zilsah a, a tanchin ka soi pa uh ahi. 
COL.1.29	Huchibang diingin ke’n zong, keimah a nasataha tong, hu a tohna dungjuiin hahpana pangin ka tonggim ahi.
COL.2.1	Ajiahchu nang uleh Laodisia khua a umte leh tahsa a ka meel mu nailou photmahte diing a ka kihahbawl dan he leh u’chin ka ut hi; 
COL.2.2	Pathian leh, Pa leh, Khrist thuguuh hedoh diing a heetsiamna kichiantah hauhsatna zousiah lama lungsiatna a khuikhawma a um va, a lungtangte uh hamuangtah a, a um theihna diingin. 
COL.2.3	Hu Khrist ah pilna leh heetna gou zousiah phual in a um hi.
COL.2.4	Huleh hichu, koimah in kamsiam thu a ahung heem louhna diingun, ka soi ahi. 
COL.2.5	Ajiahchu tahsain na kawmvah um sih zongleng, kipaahtahin, na kizendan uleh, Khrist a na ginna kipdan uh en in, hagau in na kawmvah ka um hi. 
COL.2.6	Hujiahin Khrist Jesu, Lalpa chu na pomtaah mahbangun, amah ah um un; 
COL.2.7	Amah ah zungha leh lamtouh a um in, ahung kihilhta mahbanga ginna a kipaahtaha um in, huah chu kipaahthu soina a dimin um un. 
COL.2.8	Pilvaang un, huchilou inchu mi koiaha in Khrist thu bang hilou in, mihing thugousiah leh, khovel thubulte bang zaw in, khovel pilna leh heemna mai in gaallaah in ahung lakha diing uh. 
COL.2.9	Ajiahchu amah ah Pathian taangchinna zousiah sapum nei in a teeng hi. 
COL.2.10	Huleh nanguh amah ah na bukimta uhi, amah chu lalna leh thuneihna zousiah lutang ahi; 
COL.2.11	Amah ah nanguh chu khut a tan hilou a, tahsa sualna sapum paikhia a Khrist zehtanna a zehtan na hi uhi. 
COL.2.12	Baptisma ah amah toh vui na hita va, humah ah misi laha kipana amah kaithoutu Pathian natoh gintaat jalin amah toh kaihthoh na hita uhi. 
COL.2.13	Huleh nanguh, na sualnate uleh na tahsa va zehtanlouhna jiah a si chu, na bohsiatna zousiah uh hung ngaidam in, ama’n amah toh ahung suhingkhawmta hi; 
COL.2.14	Daanthu, ei uh hung lang zawng leh ei toh kikalh lam a gelh chu nawtmang in, a kros dawn a kilhbeh in a lamangta hi; 
COL.2.15	Huleh lalnate leh thuneihnate susia in, kros a hute chu zou in, a langtang in etsahna’n a bawlta hi. 
COL.2.16	Hujiahin mi koimah in, neeh thu aha, dawn thu aha, ni siangthou thu aha, ha thah thu aha, ahihlouhleh khawlni thu aha in nanguh hung dem sih u’hen. 
COL.2.17	Hute chu sil hung tung diingte liim ahi a; hizongleh a tahsa chu Khrist ahi. 
COL.2.18	Mi koimah in, a sil muh ngeilouhte a um zingin, a tahsa lungsima kimawhsahtheih in, mahni siamthuh kingaihtawm na leh angelte biahna zangin na kipaahman muh diing uh hung laahsah sih heh. 
COL.2.19	Huleh tahsa zousiah in kivaah khang na nei a, kizopkhawm leh kikaankhawm a nna tong a, huleh kihuuikhawm a Pathian khanna a, a khanletna lutang chu a tudet sih hi. 
COL.2.20	Huchih jiahin khovel thubulte apat Khrist toh si na hih taah uleh bang diinga khovel a hing banga daan thupiahte nuaia kituluut na hi viai? 
COL.2.21	(Sukha sin; chiam sin; khoih sin; chihte 
COL.2.22	Hite chu zatpum a mangthai veh diing ahi;) hite bawl chu mihing thupiah leh thuhilhna juih ahi. 
COL.2.23	Hi silte chu utthu a biah leh, kingaihtawm leh, tahsa khawhsa lou a silbawl ah pilhuai a bangna a; hizongleh sa deihzawng suhpichingna lamah bangmah a phatuam sih hi.
COL.3.1	Huchi'n Khrist toh kaihthoh khawm na hih taah uleh, tunglam a Pathian jiatlama tou Khrist umna a sil umte chu hawl un. 
COL.3.2	Tunglam a sil umte ah na lungsim uh nga un, lei a sil umte a nga louin. 
COL.3.3	Ajiahchu, na sita va, na hinna uh Khrist toh Pathian ah phual ahita hi. 
COL.3.4	Khrist, i hinna uh ahung kilat chiangin nanguh zong amah toh loupiin na kilang diing uhi. 
COL.3.5	Hujiahin na tahsa hiang uh lei a umte sulum un; kingaihnate, bolhhohnate, kietlahna hoihloute, utna giloute, huleh duhaamnate, (duhaamna chu milembiahna ahi), 
COL.3.6	Ajiahchu hu silte jiahin Pathian lungthahna chu thumang lou tate tungah a tung veu hi; 
COL.3.7	Nanguh zong tumalam a hu silte a na hin laiun, hute ah na na um uhi. 
COL.3.8	Hizongleh tuin chu nangun zong lungthahnate, thangtawmnate, huatnate, soisiatnate, houlimna thanghuaite, hihaw zousiah na kam vapat koihmang un. 
COL.3.9	Mihing lui chu a silbawlte toh na hawhkheta uh chih he in, khat leh khat kihemtuah sih un. 
COL.3.10	Mihing thahin na kithuamta va, huchu heetsiamna neia a siamtu batpiha siamthah in a um ahi. 
COL.3.11	Huah chu Grik mi leh Judami, zehtan leh zehtan louh, Meelmahmi leh Skithiami, huleh saltaang leh taanglou zong a um tuan sih hi; Himahleh Khrist chu bangkim ahi a, bangkim ah a um hi. 
COL.3.12	Hujiahin, Pathian miteel, mi siangthou leh deihtahte bangin lainatna lungtangte, chitnate, kingaihngiamna lungsimte, jaidamnate, huleh thuaahtheihnate in kithuam un; 
COL.3.13	Khat leh khat kithuahtheituah unla, kingaidamtuah un; khat in khat tunga thubuai bang na neih uleh, Khrist in nanguh ahung ngaihdam bangin nanguh zong kingaidam un. 
COL.3.14	Huleh hi silte zousiah tungah lungsiatna silhthuaah un, huchu bukimna kaangawmna ahi. 
COL.3.15	Huleh Pathian hamuanna na lungtang vah vaihawmsah un, huchibang hi diingin tahsa khat a kouhna hi uhi; huleh kipaahna taang zong he un. 
COL.3.16	Khrist thu chu pilna zousiah in nanguh ah tampiin umsah un; phatna la bang, Pathian la bang, huleh hagaulam la bang kizilsah in, kihilhtuah unla, na lungtang va hehpihna nei in Lalpa chu la sahsah un. 
COL.3.17	Huleh na bawl photmah uh, thusoi in hileh natohin hileh, a bawnin Lalpa Jesu minin, amah jiaha Pa Pathian kawma kipaahthu soi kawmin bawl veh un.
COL.3.18	Jite, Lalpa a, a kilawm hun bangin na pasalte uh kawmah kituluut un. 
COL.3.19	Pasalte, na jite uh lungsiat unla, a tungvah gilou sih un. 
COL.3.20	Tate, sil zousiah ah na nulepate uh thu mang un; huchu Lalpa ah kipaahhuai ahi ngal a. 
COL.3.21	Pate, na tate uh sunuaah in lungthahsah sih un, huchilou inchu a lungkekha diing uhi. 
COL.3.22	Suaahte, sil zousiah ah, tahsa a na houtute uh thu mang un; mit natong a mihing kipaahsah diing giap hilou in; himahleh lungsim siangthoutahin leh Pathian laukawm zaw in. 
COL.3.23	Huleh na bawl photmah uh mihingte diing a bawl bang hilou in, Lalpa a diing bangin lungluuttahin bawl un. 
COL.3.24	Lalpa kawm apatin kipaahman diing gou chu na mu diing uh chih he in; ajiahchu Lalpa natohsah na hi uh. 
COL.3.25	Hizongleh sil dihlou bawltu in chu a sil dihlou bawlman a mu kiit diing hi; kideihsahtuamna bangmah a um sih hi.
COL.4.1	Houtute, nangun zong vaan ah houtu na nei uh chih he in, na suaahte uh tunga a dih leh a kilawm hun chu bawl un. 
COL.4.2	Haamtei zing unla, huah chu kipaahthu soi kawmin kiveeng zing un. 
COL.4.3	Ka an a ka umna pen, Khrist thuguuh soi diing a Pathian in keiuh diing a thusoina kot ahung honsah theihna diingin kei uh diingin zong hung haamteisah un. 
COL.4.4	Ka soi diing bangtah a, huchu ka soi thei na diingin. 
COL.4.5	Hun lemtaang lei in, polam mite laha pilvaangtahin um un. 
COL.4.6	Mi chin bangchibang a dawn but diing ahiai chih na heet theihna diingun na haam kamsuaah uh chu hehpihna tel, chi kisoh hi zing hen.
COL.4.7	Ka tanchin zousiah chu unau deihtah Tikika, natongtu ginum leh Lalpa a ka suaah hihpihin nanguh ahung hesah veh diing hi. 
COL.4.8	Hu diing mahin amah chu na kawmvah ka hung sawl ahi, na tanchin uh a heet a, huleh na lungtang uh a suhhamuan theihna diingin; 
COL.4.9	Onesima, unau ginum leh ngaihumtah, nanguh laha mi mah toh. Amahun hilam sil umtan zousiah ahung hesah diing uhi. 
COL.4.10	Aristarkha, ka suangkultaanpih in chibai ahung buuh hi, huleh Mark, Barnaba sanggamnu tapa in zong chibai ahung buuh hi, (amah tungtaang ah thupiah na mu uh; na kawmva ahung leh kipaahtahin ana pom un). 
COL.4.11	Huleh Jesu, Justa a chih uh, zehtan mi in nanguh chibai ahung buuh hi. Hite chauh Pathian gam thu lam a ka natohpih, ahung hamuantute ahi uhi. 
COL.4.12	Epaphra, na lahva mi, Khrist suaah in nanguh chibai ahung buuh hi; Pathian deihlam zousiah a hoihkim leh bukim a na dindet theihna diingun amah chu haamteinate ah theihtawp suah in a pang hi. 
COL.4.13	Ajiahchu ama’n nanguh diing leh, Laodisia leh Hierapoli khua a umte diingin phatuam a ngai mahmah chih ka heetpih hi. 
COL.4.14	Luke, doctor deihtah leh Dema in nanguh chibai ahung buuh uhi. 
COL.4.15	Laodisia khua a unau umte leh, Nimpha leh a inn a kouhtuamte chibai hung na buuhsah in. 
COL.4.16	Huleh hi lehkhathot na lahva na sim zoh chiangun Laodisia kouhtuamte lahah zong na simsah un; huleh nangun zong huchibangmah in Laodisia khua a lehkhathot na sim ve un. 
COL.4.17	Huleh Arkippa kawmah, Lalpa a natohna na muh chu subuching diingin pilvaang in, na chi un. 
COL.4.18	Kei Paul in, keimah khut a chibai ka hung buuh na ahi. Ka kolbuhte he zing un. Hehpihna na kawmvah um hen. Amen.
1TH.1.1	Paul leh, Silvana leh, Timothi in, Pa Pathian leh Lalpa Jesu Khrist a Thessalonika khua a um kouhtuamte kawmah; i Pa uh Pathian leh Lalpa Jesu Khrist kawm apat hehpihna leh hamuanna na kawmvah um hen. 
1TH.1.2	Ka haamteina va na min uh lou in, nanguh zousiah jiahin Pathian kawmah kipaahthu ka soi zing uhi. 
1TH.1.3	I Pathian leh Pa ma ah na ginna natohte uh, lungsiatna natohgimte uh, huleh i Lalpa uh Jesu Khrist a kinepna jiaha na hahkatnate uh bang mangngilh lou a he zing in, 
1TH.1.4	Unau deihtahte, Pathian teel na hihna uh he in. 
1TH.1.5	Ajiahchu ka tanchinpha uh thu mai a na kawm uh tung lou a, silbawltheihna leh Hagau Siangthou leh heetchetna nasatah toh hung tung hi a; nanguh jiahin na lahva mi bangtobang ka hi va chih na heet bangun. 
1TH.1.6	Huleh hahsatna thuaahpum in, Hagau Siangthou a kipaah kawmin thu chu pom in, kei uleh Lalpa juite na hi uhi. 
1TH.1.7	Huchi'n Makedonia leh Akaia gam a gingtu zousiah diingin etton diing na hita uhi. 
1TH.1.8	Bang jiahin ahiai i chih leh nanguh a kipanin Lalpa thu chu a thang kheta a, Makedonia leh Akaia gam chauh ah hilou in, mun chinah Pathian lam a na gindan uh a thangta hi; kei un bangmah ka soi uh a ngai nawn sih hi. 
1TH.1.9	Ajiahchu amahuh ngei in na lahva bangtobang luutna aha ka muh uh, ka tanchin uleh, Pathian hing leh dih be diing a milimte a kipana Pathian lam na ngatdan bang uh ahung hesah uhi. 
1TH.1.10	Huleh a Tapa, misi laha kipana a kaihthoh, lungthahna hung tung diing lah a hung suaahta sahpa Jesu vaan apat na ngaah diingin.
1TH.2.1	Ajiahchu unaute, na lahva ka luutna uh a thawn ahi sih chih nanguh ngei in na he uhi; 
1TH.2.2	A thawn hihmalah in, hu ma in, na heetsa mahbangun, Philippi khua a zumhuaitaha bawlgawp a ka um nungun buai pumpum in zong Pathian tanchinpha na kawmva soi diingin ka Pathian vah ka na haangsan zaw mah uhi. 
1TH.2.3	Ajiahchu, ka thusoi uh zuau a pawt ahi sih a, sianglou a pawt zong ahi sih a, huleh heembawlna in zong ahi sih; 
1TH.2.4	Tanchinpha kolsah a um diing a Pathian phatsah mi ka hih bang ngeiun mihing kipaahsah diing bang hilou a ka lungtang uh endihtu Pathian kipaahsah hi zaw in, thu ka soi jel uh ahi zaw hi. 
1TH.2.5	Ajiahchu bangmah chihin zong kimaitangphatna leh duhaamna thu aha ka zang ngei sih uh chih na he uh; Pathian ahung heetpihtu ahi. 
1TH.2.6	Khrist sawllehte ka hihna un thuneihna zang thei hi zongle ung, mihing tung leh, nanguh tung leh, midangte tungah zong, paahtawina ka hawl ngei sih uh. 
1TH.2.7	Nuin a tate a duatbawl bangin na lahvah jaidamtahin ka um zaw uhi. 
1TH.2.8	Huchi'n, ka deihtahte uh na hung hihtaah jiahun nanguh hung ngaina mahmah in Pathian tanchinpha chauh hilou in, keiuh hinna tanpha hung piah ka ut uhi. 
1TH.2.9	Ajiahchu unaute, ka tohgimdan uleh ka tawldan uh na he zing uhi, na lahva koimah ka suhbuai louhna diingun suun leh jan a tong in Pathian tanchinpha nanguh ka hung hilh uhi. 
1TH.2.10	Nanguh gingtute laha siangthoutah leh dihtah leh soisel bei a ka gamtatdan uh ahung heetpihtute na hi uh, huleh Pathian zong. 
1TH.2.11	Pain a tate tunga a bawl bangin, nanguh hung hasot in, hung hamuan in, huleh hung hilhin na tungva ka bawldan uh na he uhi. 
1TH.2.12	A lalgam leh a loupina a nanguh hung kouluutpa Pathian mi hitaah a na um theihna diingun.
1TH.2.13	Hi jiahin Pathian kawmah tawplou in kipaahthu ka soi uhi, ajiahchu Pathian thu kei u’a kipana na jah uh na pom laiun, mihing thu banga pom louin, thutah, nanguh a gingtate a zong nasataha natong thei Pathian thu bangin na pom zaw uhi. 
1TH.2.14	Ajiahchu, unaute, Judia gam a Pathian kouhtuam pawl Khrist Jesu a umte juitute na hi va; amahun Judate laha a thuaah bangun, nangun zong na gam mite uh lahah na thuaah ve uhi. 
1TH.2.15	Hu Judate’n chu Lalpa Jesu leh a zawlneite a that va, keiuh zong ahung sawi uh; huleh Pathian a sulungkim sih va, mi zousiah a kalh uhi. 
1TH.2.16	Hutdam ahihtheihna diing va Jentelte kawma thusoi ahung khap va, a sualna uh suhdim zingna diingin; hizongleh Pathian lungthahna chu a khawh theitawpin a tungvah ahung tungta hi. 
1TH.2.17	Hizongleh kei u’chu, unaute, tomchakhat sung lungtang lam hilou a, meel lam chauh a kikhen a i um jiahin, kilawptah a na meel uh mu diingin ka hahpan sem uhi. 
1TH.2.18	Huchih jiahin na kawmva hung ka tum ten va, kei Paul ngei in zong nihvei jen hung ka tumta a; hizongleh Setan in ahung daal veu hi. 
1TH.2.19	Ajiahchu ka kinepna uh aha, ka kipaahna uh aha, ahihlouhleh ka kipaahna lallukhuh uh bang ahiai? A hung chianga i Lalpa Jesu ma ah nanguh ngei na hi sih diviai mah? 
1TH.2.20	Nanguh chu ka suan uleh ka kipaahna uh na hi uhi.
1TH.3.1	Hujiahin ka thuaah zoh nawn louh phetun Athen khua ah keiuh chauh nuutsiat in um leung hoih ka sa va, 
1TH.3.2	Huleh i unaupa uh Timothi, Pathian natongtu, Khrist tanchinpha lama ka tohpih uh, nanguh hung sukip diing leh na ginna lam va hung hamuan diingin ka hung sawl uhi. 
1TH.3.3	Hi gimthuaahnate jiaha koimah a kiliin louhna diingin; ajiahchu hi silte thuaah diing mawng a guat i hi uh chih nanguh ngei in na he uhi. 
1TH.3.4	Bang jiahin ahiai i chih leh na kawmva ka um laiun sawihna thuaah diing i hi uh chih ka hung hilh khawlta uh; huchibang ngei in a tungta hi, huchu na he uhi. 
1TH.3.5	Hi jiahin ka thuaah zoh nawn louh phetin, heemtu’n nanguh ahung heempuuhkha diing a, ka tohgimna uh a thawnkha diing chi'n na gindan uh he diingin mi ka hung sawl hi. 
1TH.3.6	Hizongleh tu a Timothi na kawm vapat ka kawm uh ahung tunin na ginna uleh na lungsiatna uh, huleh kei un nanguh ka hung muh nuam mahmah bangun nangun zong keiuh hung mu nuam mahmah in na hung he zing uh chih tanchin kipaahhuaitah ahung puaah hi. 
1TH.3.7	Hujiahin, unaute, ka thuaahgimna uleh, ka hahsatna zousiah vah na ginna jiahun na tungvah hamuangtahin ka um uhi. 
1TH.3.8	Ajiahchu tuin ka hingta uh, Lalpa a na dinkip phot uleh. 
1TH.3.9	I Pathian uh ma ah na tungva ka kipaahna zousiah uh jiahin nanguh lam thu ah Pathian kawmah bangtobang kipaahthu ka soi thei taphet diviai? 
1TH.3.10	Na meel uh ka muh theihna diing uleh, na ginna lam va na taahsap uh ka hung suhbuchinsah theihna diingun suun leh jan a nasataha haamtei in. 
1TH.3.11	Huchi'n Pathian ngei leh i Pa un, huleh Lalpa Jesu Khrist in na kawm lam vah hung pui hen. 
1TH.3.12	Huleh nanguh lama lungsiatna ka hauh bangun, Lalpa’n nanguh khat leh khat kilungsiattuahna leh, mi zousiah na lungsiatna uh hung supung in, hung hausahta hen. 
1TH.3.13	Huchi'n i Lalpa Jesu Khrist, a misiangthoute zousiah toh ahung chiangin Pathian, i Pa uh ngei ma ah na lungtangte uh sianthouna lama soisel beiin ahung sukip thei diing hi.
1TH.4.1	Huchi'n unaute, a tawppen in, na umdan diing uleh, Pathian na kipaahsahdan diing uh, ka kawmva kipan a na laah bangun na hauh semna diingun Lalpa Jesu minin ka hung ngen un, ka hung hasot uhi. 
1TH.4.2	Ajiahchu Lalpa Jesu jalin bangtobang thu ka hung piah uh na he uhi. 
1TH.4.3	Bang jiahin ahiai i chih leh Pathian deihzawng, na sianthouna diing u’chu hi ahi, kingaih tawpsan un; 
1TH.4.4	Mi chinin siangthou leh jahtaha a beel chiat uh kepdan na heet diing uh; 
1TH.4.5	Pathian he lou Jentelte banga huuhna lama kipe lou in; 
1TH.4.6	Hulam thu ah chu koima’n a val a gamta in a unau tungah sil gilou bawl sih heh; Lalpa chu hutobang silbawlte zousiah phulatu ahih jiahin, kei un zong ka hung hilh khawl un ka hung hesah zouta uhi. 
1TH.4.7	Ajiahchu Pathian in sianglou diingin ahung kou sih a, hizongleh siangthou diingin ahung kou zaw hi. 
1TH.4.8	Hujiahin a musit chu mihing musit ahi sih a, Pathian, a Hagau Siangthou hung pepa musit ahi zaw hi. 
1TH.4.9	Hizongleh unau kilungsiatdan lam thu ah gelhsah na ngai sih uh; ajiahchu kilungsiattuah chiat diingin nanguh ngei Pathian hilhin na um uhi; 
1TH.4.10	Makedonia gam pumpia unau um zousiah tungah huchu na bawl ngei uhi; hizongleh unaute, hung khang semsem diingin ka hung hasot uhi. 
1TH.4.11	Thu ka hung piah bang va kam tawm deuh a um a, na nna chiat uh kitoh a, huleh na khut ngei va nna toh diing tum in; 
1TH.4.12	Huchi'n polam mite lama kilawmtah a na um theihna diingun leh, bangmah taahsap na neih louhna diingun.
1TH.4.13	Hizongleh unaute, midang kinepna himhim neiloute banga na lungkham louhna diingun ihmute tungtaang na heet louh uh ka deih sih hi. 
1TH.4.14	Ajiahchu, Jesu a si a, a thou kiit chih i gintaat leh, Jesu a ihmute zong Pathian in amah toh ahung puikhawm diing hi. 
1TH.4.15	Hichu Lalpa thu in na kawmvah ka soi uh ahi, eite Lalpa hung pai dong a hing a na um nalaite’n ihmute i makhelh sih diing hi. 
1TH.4.16	Ajiahchu Lalpa ngei chu kikou aw toh, angel tungnungpen aw toh, huleh Pathian pengkuul ging toh vaan akipat hung kumsuh diing ahi a, huleh Khrist a site a thou masa diing uh; 
1TH.4.17	Huzohchiangin ei hing a na um nalaite huihkhua ah Lalpa tuaah diingin amahuh toh meipi lahah laahtouh in i um diing a; huchi'n kumtuang in Lalpa kawmah i umta diing hi. 
1TH.4.18	Huchihjiahin hi thutein kihamuantuah chiat un.
1TH.5.1	Hizongleh a hun leh a ni lam thu chu unaute, gelhsah na ngai sih uhi. 
1TH.5.2	Ajiahchu nanguh mahin Lalpa ni chu jan a guta bangin ahung tung diing hi chih chiantah in na he uhi. 
1TH.5.3	Muanna leh bitna, chia a soi laitahun numei nauvei bangin thakhat in manthaina a tungvah a tung diing a; a suaahta hial sih diing uhi. 
1TH.5.4	Hizongleh unaute, nanguh chu hu niin guta bang a ahung phawn diingin mialah na um sih uhi. 
1TH.5.5	Na bawnun vaah tate leh suun tate na hi uhi; jana mi i hi sih a, mial a mi zong i hi sih hi. 
1TH.5.6	Hujiahin midangte bangin i ihmu sih diing uh; kigingin i ngaihsah zaw diing uh. 
1TH.5.7	Ihmute chu jan ah ahi a ihmut uh; huleh zukhamte zong jan ah ahi a kham uh. 
1TH.5.8	Hizongleh ei suun a mite’n chu ginna leh lungsiatna phaw silh in, hutdamna kinepna chu lukhuh a khuh in i ngaihsah diing uhi. 
1TH.5.9	Ajiahchu Pathian in lungthahna tuaah diing hilou in, i Lalpa uh Jesu Khrist vang a hutdamna mu diingin ahung guat ahi zaw hi. 
1TH.5.10	Amah chu i luang in a si a, i hah in zong, i ihmut in zong, amah toh i hinkhawm theihna diingin. 
1TH.5.11	Hujiahin na na hih veu mah bangun kisuhamuang khawm chiat unla, kisuhaattuah chiat un.
1TH.5.12	Huleh unaute, na lahva tonggimte leh, Lalpa a na houtute uleh, nanguh hung hilhtute he diingin; 
1TH.5.13	Huleh a natoh jiah va amahuh nasataha lungsiatna a ngaisang diingin ka hung ngen uhi. Kituaah chiatin um un. 
1TH.5.14	Tuin unaute, ka hung hasot uhi, daan banglou a umte hilh unla, lungkete hamuan unla, haatloute panpih unla, mi zousiah lamah thuaahzoutahin um un. 
1TH.5.15	Koimah in koi giitlouh zong giitlouh a thuh lou diingin pilvaang un; hizongleh nang u’lah hiin, mi zousiah lamah hitaleh a hoih taphot jui un. 
1TH.5.16	Kipaah zingzing un. 
1TH.5.17	Tawplou in haamtei un. 
1TH.5.18	Sil bangkimah kipaahthu soi zing un; ajiahchu nanguh lam thu ah Khrist Jesu ah hichu Pathian deihzawng ahi. 
1TH.5.19	Hagau sumit sih un. 
1TH.5.20	Pathian thu kisoi musit sih un. 
1TH.5.21	Sil zousiah enchian unla, a hoihlam photmah tudet un. 
1TH.5.22	Sual a kilang zousiah apat kihemkhia un. 
1TH.5.23	Huleh hamuan na Pathian ngei in napumun hung susiangthou heh; huleh na hagau uleh, na lungsim uleh, na tahsa uh i Lalpa uh Jesu Khrist hung chiang a soiselbei diingin humbit in um hen. 
1TH.5.24	Nanguh hung kou pa a ginum a, bawl zong a bawl diing hi. 
1TH.5.25	Unaute, hung haamteisah un. 
1TH.5.26	Unaute zousiah tawp siangthou in chibai na buuh un. 
1TH.5.27	Hi lehkhathot unau siangthoute zousiah kawma simsah diingin Lalpa minin thu ka hung pia hi. 
1TH.5.28	I Lalpa uh Jesu Khrist hehpihna na kawmvah um hen. Amen.
2TH.1.1	Paul leh, Silvana leh, Timothi in, i Pa uh Pathian leh Lalpa Jesu Khrist a Thessalonika khua a um kouhtuam kawmah: 
2TH.1.2	I Pa uh Pathian leh Lalpa Jesu Khrist a kipan hehpihna leh hamuanna na kawmvah um hen. 
2TH.1.3	Unaute, na ginna uh nasatah a a khanlet a, na bawnva na kilungsiattuahna uh a punsem jiahin, na tung thu vah, hihtuaah ahih mahbangin, Pathian kawma kipaahthu soi zing diing mawng ka hi uhi. 
2TH.1.4	Huchi'n mi’n nanguh ahung sawihnate uleh, na gimthuaahnate zousiah va na kuhkal dan uleh, na gindan zousiah uh jiahin Pathian kouhtuam pawlte lahah ka hung suang uhi. 
2TH.1.5	Hichu Pathian gam mi hitaah a guat na hihtheihna diing va Pathian vaihawmna dihtah chiamchihna chiantah ahi, hu diing maha zong thuaah na hi uhi; 
2TH.1.6	Nanguh hung subuaite gimthuaahna a thuh chu Pathian a diing a sil dihtathuai ahi chih he in; 
2TH.1.7	Huleh nanguh suhgim a umte chu, Lalpa Jesu vaan a kipan a, a vaansawlleh haatte toh ahung kilaah chiangin, kei u’toh khawlna a thuhkiit in, 
2TH.1.8	Mei kuang a ahung kilaah chiangin, Pathian heloute leh i Lalpa uh Jesu Khrist tanchinpha awiloute tunga phuba la in; 
2TH.1.9	Amah u’chu Lalpa ma leh a silbawltheihna loupitaha kipanin kumtuang manthaina ah gawt in a um diing uh. 
2TH.1.10	Hunia a misiangthoute a suhloupi a um diing leh, a gingta zousiahte a (ajiahchu ka hung thuheetsah uh na gingta uh) limdangsah a um diinga ahung chiang in. 
2TH.1.11	Hujiahin i Pathian un nang u’chu ahung kouhna toh kiphutawh mawng ahung sah theihna diing leh, hoih utna zousiah leh ginna natoh zousiah a silbawltheihna toh ahung buchinsah theihna diingin, nanguh diingin zong ka haamtei ngiitngeet uhi. 
2TH.1.12	I Pathian uleh Lalpa Jesu Khrist hehpihna dungjui a, i Lalpa uh Jesu min chu nanguh a, huleh nanguh amah a suhloupia a um theihna diingin.
2TH.2.1	Hizongleh unaute, i Lalpa uh Jesu Khrist hungna diing leh, a kawma i va kikhopna diing thu ah, ka hung ngen uhi, 
2TH.2.2	Lalpa ni chu ahung tung zouta chihna hagau in aha, thu in aha, huleh kei u’a kipana lehkhathot in aha a na lungtang uh suhliing a umpah a, ahihlouhleh buai lou diingin. 
2TH.2.3	Koima’n bangmahin hung heem sih heh; ajiahchu puuhsaanna tah ahung tun masat a, sualna mipa, mangthai tapa ngei ahung kilat phot louhleh hu ni chu hung tung lou diing ahi; 
2TH.2.4	Ama’n chu Pathian chih a um zousiah leh, a kibia zousiah dou a, a tungva um tum in a kisuloupi diing a; Pathian biahinn a tou in, Pathian in a kibawl diing hi. 
2TH.2.5	Na kawmva ka um laiin hi thute ka hung hilhta chih he nawn lou na hi viai mah? 
2TH.2.6	Huleh tuin amah chu amah huntah a ahung kilat diing, bangin ahiai daal chih na he uhi. 
2TH.2.7	Ajiahchu bohsiatna thuguuh in a tong panta hi; a daaltu lampi apat laahmang ahih masiah in a daal zing diing hi. 
2TH.2.8	Laahmang ahih chiangin migiloupa chu ahung kilang diing a, Lalpa Jesu’n amah chu a kam huin a kaangtum diing a, ahung kilaahna vaah in a sumang diing hi. 
2TH.2.9	Hu amahpa hungna chu Setan natoh dungjui a silbawltheihnate, chiamchihnate, silmah zuautheite, 
2TH.2.10	Huleh mangthaite diingin dihtatlouhna heemna zousiah toh ahi diing hi; hutdama a um theihna diing va thutah ngaihnatna a pom louh jiahun. 
2TH.2.11	Huleh hikhu jiahin zuauthu a gintaatna diingun Pathian in dihlouhna natoh haattah a kawmvah a sawl diing hi; 
2TH.2.12	Thutah gingta lou a, dihtatlouhna kipaahpih zawte a bawnva siamlouh tansaha a um theihna diingun.
2TH.2.13	Hizongleh unau, Lalpa deihtahte, Hagau suhsiangthouna leh thutah gintaatna jala hutdama um diing a, a tuung a kipat Pathian in nanguh ahung teel jiahin keiuh chu na tung thu vah Pathian kawmah kipaahthu soi zing diing mawng ka hi uhi. 
2TH.2.14	Huchibang diingin ama’n i Lalpa uh Jesu Khrist loupina tang diingin ka tanchinpha un nanguh ahung kou hi. 
2TH.2.15	Hujiahin unaute, ding kip unla, thusoi in hiin, ka lehkhathotun hileh, thugousiah nanguh hung kihilhte chu tukip un. 
2TH.2.16	Tuin i Lalpa uh Jesu Khrist ngei leh, Pathian, i Pa uh ngei, eite hung lungsiat a, hehpihna jala kumtuang hamuanna leh kinepna hoih hung pepa’n, 
2TH.2.17	Na lungtang uh suhamuang in, thusoi leh natoh hoih chintengah hung sukipta hen.
2TH.3.1	A tawpnapen in unaute, Lalpa thu chu nanguh a, a um bang a khang a, suhloupia a um theihna diing leh, 
2TH.3.2	Misuahsualte leh migiloute laha ka bit theihna diingun hung haamteisah un; ajiahchu mi zousiah in ginna a nei veh sih hi. 
2TH.3.3	Hizongleh Lalpa chu a ginum a, ama’n nanguh ahung sukip diing a, migilou lahah ahung veeng diing hi. 
2TH.3.4	Huleh ka hung thupiahte uh na bawl va, na bawl jel diing uh chih Lalpa ah ka hung muang uhi. 
2TH.3.5	Huleh Lalpa’n na lungtangte uh Pathian lungsiatna ah leh, Khrist diinga ngaah kuhkalna ah hung pui heh. 
2TH.3.6	Huchi'n unaute, Kei u’a kipan a na muh uh thugousiah banga um lou a, daan banglou a gamta unaute zousiah laha kihemkhe diingin i Lalpa uh Jesu Khrist minin thu ka hung pia uhi. 
2TH.3.7	Bang jiahin ahiai i chih leh nanguh ngei in na hung juihdan diing uh na he uhi; ajiahchu na lahvah daan banglou in ka gamta ngei sih uh; 
2TH.3.8	Koima tanghou zong a thawnin ka ne ngei sih va; na lahva koimah ka hung suhbuai louhna diingin suun leh janin tawltahin ka tonggim zaw uhi. 
2TH.3.9	Thuneihna ka neih louh jiah uh ahi sih a, na hung juih diing va etton diingin ka kibawl uh ahi zaw hi. 
2TH.3.10	Na kawmva ka um laiun zong hi thu ka hung pia uhi; koipouh in na a toh nuam louhleh ne zong ne sih heh, chih. 
2TH.3.11	Ajiahchu na lahvah daan banglou a gamta, nna mawngmawng tong lou a, mi natoh soisel mi khenkhat a um uh chih ka ja uhi. 
2TH.3.12	Hutobang mite chu nna tong kinke'n diing leh, amahuh tanghou kineeh diingin Lalpa Jesu Khrist minin thu pia in ka hasot uhi. 
2TH.3.13	Hizongleh unaute, nangun zaw sil hoih bawl chimtaah sih un. 
2TH.3.14	Huleh koipouh in hi lehkhathot a ka thu uh a zop louhleh hu mi chu chiamchih unla, kithuahpih sih un, a zum theihna diingin. 
2TH.3.15	Ahihvangin chu meelma bangin bawl sih unla, unau bangin hilh zaw un. 
2TH.3.16	Tuin hamuanna Lalpa ngei in bang lam pouh ah, bangchih laipouhin nanguh hamuanna hung pe zingta hen. Lalpa’n na bawnun hung umpihta hen. 
2TH.3.17	Hi ka chibaibuuhna lehkha hi kei Paul in ka khut ngei a ka gelh ahi, ka lehkhathot chinah chiamchihna ahi, hichibang a ka gelh veu ahi. 
2TH.3.18	I Lalpa uh Jesu Khrist hehpihna na bawnva kawmah um hen. Amen.
1TI.1.1	Paul, i Hundampa uh Pathian leh, i kinepna uh Lalpa Jesu Khrist thupiah banga Jesu Khrist sawlleh in; 
1TI.1.2	Ginna a ka tapa tahzet Timothi kawmah; Pathian i Pa uleh i Lalpa uh Jesu Khrist kawma kipan, hehpihna leh, khotuahna leh, hamuanna umta hen. 
1TI.1.3	Makedonia gam a ka chiah diing kuan a, Ephesa khua a um zing diing a, mi khenkhat in kihilhna dihlou a hilh louhna diing uleh, 
1TI.1.4	Ginna a Pathian ngaihsah khosahdan um suhkhang sang a kinialna siam zoveu, taangthu pouh leh khang thu suiseenglouh meimei a ngaihsahlouhna diing va kawh diing a ka hung nget bangin, huchi'n bawl in. 
1TI.1.5	Huleh thupiah kipiahnasan chu, lungtang siangthou leh, sialepha heetna hoih leh, ginna dihtah akipan lungsiatna neih ahi. 
1TI.1.6	Mi khenkhatte a chiah kawi jiahun huchu a peetsan va, thulimlou soina lamah a chiahta uhi. 
1TI.1.7	A thusoi uh umdan leh a chihtahna uh he lou in daan hilhtute hih a ut uhi. 
1TI.1.8	Hizongleh daan chu a hoih chih i he ngal a, mi’n daan bangtah a, a jat inchu. 
1TI.1.9	Hichu he in, daan chu midihtatte diinga bawl ahi sih a, daan poisalou leh, daan bohsete a diing, Pathian ngaihsahlou leh misualte a diing, misianglou leh Pathian zahloute a diing, pate thatte leh nute thatte a diing, mihing thatte a diing, 
1TI.1.10	Kingaih haatte a diing, pasal kisubuahtuahte a diing, mihing gute a diing, zuau haatte a, diing, zuau a kihaahsialte a diing, huleh thugin dih toh kikalh sildang a um leh, hute a diingin ahi; 
1TI.1.11	Ka kawma kolsah a um, paahtawitaah Pathian loupitah tanchinpha dungjuiin. 
1TI.1.12	Huleh thunatongtu a hung koih a ginum a ahung sim jiahin, ahung suhaattu, Jesu Khrist, i Lalpa u’chu ka phat ahi. 
1TI.1.13	Tumalaiin Pathian soisetu leh suduhdahtu leh sunatu ka na hi a; hizongleh khotuahna ka muta hi, ginlouhna a he lou a na bawl ka hih jiahin. 
1TI.1.14	Huleh i Lalpa uh hehpihna chu Khrist Jesu a um ginna leh lungsiatna in a dimlet ahi. 
1TI.1.15	Khrist Jesu chu misualte hundam diingin khovel ah ahung hi chih hi thu gintaat umleh, pomtaah mahmah ahi; hu misualte laha lianpen ka hi. 
1TI.1.16	Hijiangzongleh, tunungsiah a kumtuang hinna diinga amah hung gingta diingte etsahna diingin Jesu Khrist in a thuaahzohdan keimah a, a suhlat masat theihna diingin hikhu jiahin khotuahna ka mu hi. 
1TI.1.17	Tuin kumtuang kumpipa si thei lou, muhtheihlouh, Pathian pil chauh kawmah zahna leh loupina um zingta hen. Amen. 
1TI.1.18	Ka tapa Timothi, tuma a na kawma tanchin kisoilawh thute dungjuiin hi thupiah chu ka hung pia ahi, hute a kidouna hoih na dou theihna diingin. 
1TI.1.19	Ginna leh sialepha heetna hoih chu tukip in; huchu mi khenkhatte’n a paaikhia va, ginna lamah kuang sia bangin a keehgawpta uhi; 
1TI.1.20	Amahuh lahah Himena leh Alexander ahi uh; Pathian soisiat louh a zil theihna diingun amahuh chu Setan kawmah ka peta hi.
1TI.2.1	Hujiahin a masapen in, silngetnate, haamteinate, haamteisahnate, huleh kipaahthusoinate mi zousiah diing a bawlsah diingin ka hung hasuan hi; 
1TI.2.2	Kumpipate leh thuneihna mun a um zousiahte a diingin zong; huchia Pathian ngaihsah leh zahumtah a hinkhua kituaah leh hamuanhuai i man theihna diingun. 
1TI.2.3	Hichu i hundampa uh Pathian mitmuh in a hoihin a pomtaah hi. 
1TI.2.4	Ama’n chu mi zousiah hutdama um diing leh thutah hung he diingin a deih hi. 
1TI.2.5	Ajiahchu Pathian khat a um a, huleh Pathian leh mihing kikal a palai khat a um hi, mihing Khrist Jesu chu; 
1TI.2.6	Amah chu mi zousiah tatdohman diingin ahung kipia hi; a huntaha heetsah a um diingin. 
1TI.2.7	Hu diing a thusoitu leh sawlleh a guat ka hi; (Khrist ah thutah ka soi hi, ka zuau sih hi). Ginna leh thutah a Jentelte hilhtu ka hi hi. 
1TI.2.8	Hujiahin pasalte’n mun chinah khut siangthou jah in, lungthah lou leh ginglel lou in haamtei le’uh ka deih hi. 
1TI.2.9	Huchimahbangin numeite chu puansilh kilawmhun leh zumtheihna leh umtansiam in kithuam le uh; sam pheehkiil aha, sana aha, tuikep suang aha, ahihlouhleh sil mantam a kithuam lou in. 
1TI.2.10	Hizongleh (numei Pathian ngaihsah kichite a hun giapin) silbawl hoihin kithuam le’uh ka deih hi. 
1TI.2.11	Numei in thumangtahin sipkhian in zil u’heh. 
1TI.2.12	Hizongleh numei in thu a hilh chu ka phal sih, huleh pasal tunga thu a neih zong ka phal sih hi, sipkhian in um zaw u’heh. 
1TI.2.13	Ajiahchu Adam siam masat ahi a, hunungin Evi siam ahi. 
1TI.2.14	Huleh Adam heem in a um sih a, hizongleh numei chu heem in a um a, bohsiatna ah a puuhta hi. 
1TI.2.15	Hizongleh ginna leh lungsiatna leh siangthouna nei a umtansiamtah a, a um zing uleh naupaaina ah hutdam in a um diing hi.
1TI.3.1	Koipouh kouhtuam houtu a pan ut chu, natoh hoih ut ahi, chih a dih ahi. 
1TI.3.2	Huchi'n kouhtuam houtu chu, soiselbei, ji khat nei, kisuumthei, pilvaangtah, gamtathoih, mitaangphal, thuhilh siam; 
1TI.3.3	Uain khamhaat lou, mivuaah chiing lou, punna niin a huaiham lou, mithuaahthei, minialhaat lou, eenhaat lou; 
1TI.3.4	Amah innsung vaihawm siam, zahumtah a, a tate thununsiam mi ahi diing ahi. 
1TI.3.5	(Ajiahchu mi’n amah innsung bawn vaihawmdan a heet louhleh, bangchi’n Pathian kouhtuamte a enkol thei diai?) 
1TI.3.6	Gingthah mi ahilou diing ahi, huchilou inchu a kisatheikha diing a, diabol siamlouh tanna a tangve kha diing hi. 
1TI.3.7	Hulou zong polam mite soiphat ahih ngei diing ahi; huchilou inchu soisiat a um in diabol thaangah a awhkha diing hi. 
1TI.3.8	Huchimahbangin, kouhtuam upate chu mi zahum, kamtam lou, uain hai lou, punna niin a huaiham lou ahi diing uh ahi. 
1TI.3.9	Sialepha heetna siang in ginna thuguuh kem mi ahi diing ahi. 
1TI.3.10	Huleh hite ah etchian in um masa u’henla, hunungin soiselbei ahih uleh kouhtuam upa nna tong u’heh. 
1TI.3.11	Huchimahbangin a jite u’zong mi zahum ahih ngei diing uh ahi, kamtam lou, kisuumthei, sil zousiah a ginum ahi diing uh ahi. 
1TI.3.12	Kouhtuam upate chu ji khat nei, a tate uleh a innsung uh feltah a vaihawmsiam mi hi heh. 
1TI.3.13	Ajiahchu kouhtuam upa na hoihtah a tongte’n dinmun hoihtah leh Khrist Jesu a um ginna lama haansanna loupitah a kisiam uhi. 
1TI.3.14	Sawtloukal a na kawm a hung kinem in hi thute na kawmah ka hung gial hi; 
1TI.3.15	Hizongleh ka hung um sawt khaah leh, Pathian inn sunga bangchibang a gamta diing na hiai chih na heetna diingin ka hung gial ahi, huchu Pathian hing kouhtuam, thutah khuam leh kingahna ahi uhi. 
1TI.3.16	Huleh Pathian ngaihsahna thuguuh chu nial guallouh in a loupi ahi; Pathian chu tahsa in ahung kilang a, Hagau in siam a tang a, angelte’n a mu va, Jentelte kawma taangkoupih in a um a, khovel a gintaat in a um a, loupina a puitouh in a umta hi.
1TI.4.1	Hizongleh hun nunung lam chiangin mi khenkhatte’n puimangna hagaute leh dawite thuhilhna ngaihsah in, ginna chu a tawpsan diing uh chih Hagau in chiantahin a soi hi; 
1TI.4.2	Lepchiahna a zuauthu soi in; a sialephaheetna uh siih aam a bih a um in; 
1TI.4.3	Kiteen khaam in, huleh neeh diingte, thutah gingta a hete’n kipaahthu soi a saan diing a Pathian in a siamte chu ne lou diingin thu a pia uhi. 
1TI.4.4	Pathian silsiam zousiah chu a hoih hi, kipaahthu soi a saan ahih photleh bangmah nual diing a um sih hi. 
1TI.4.5	Ajiahchu Pathian thu leh haamteina a suhsiangthou ahita hi. 
1TI.4.6	Hi silte unaute na heetsah leh, nang chu Jesu Khrist thunatongtu hoih, ginna leh thuhilhna hoih tutan a na zop thu a vaah khang a um na hi diing hi. 
1TI.4.7	Hizongleh Pathian zahlouhna thu leh piteehte taangthu deih sinla, Pathian ngaihsahna lamah kithunun in. 
1TI.4.8	Ajiahchu tahsa kithununna ahihleh them khat chauh a phatuam a; hizongleh Pathian ngaihsahna chu, hinna, tu a um zing leh hung um kiit diing piah thuchiam a neih jiahin sil zousiah ah a phatuam hi. 
1TI.4.9	Hi chu thu gintaat umleh pomtaah mahmah ahi. 
1TI.4.10	Ajiahchu huchia Pathian hing i muan jiahin i tonggim a, i pang teitei uh ahi; amah chu mi zousiah Hundampa ahi a, a gingtate a ahi diahkhol hi. 
1TI.4.11	Hi thute chu pia inla, huleh hilh in. 
1TI.4.12	Na naupanna koimah in musit sih heh; hizongleh haam kamsuaah ah, gamtatdan ah, lungsiatna lam thu ah, hagaulam thu ah, ginna thu ah, sianthouna lam thu ah, gingtute etton diing hizaw in. 
1TI.4.13	Ka hung masiah lehkhasim leh, hasot leh, thuhilh ngaihsah in. 
1TI.4.14	Nangmaha um silpiah, soilawhna a piah, upate khut ngah a Pathian in nang ahung neihsah chu thahdah sin. 
1TI.4.15	Mi zousiah kawma na phattuamna a lat theihna diingin hu silte ngaihtuah inla, hute ah kizang zou in. 
1TI.4.16	Nangmah leh na thuhilh ah pilvaang in; hu silte ah um zing in; huchibang hihna jalin nangmah leh na thu jate na hundam diing hi.
1TI.5.1	Teehsete chu tai sinla, hizongleh pa bangin, tangval deuhte chu unau bangin; 
1TI.5.2	Piteehte chu nute bangin, nungaah deuhte chu sanggamnu bangin, siangthoutahin hasot in. 
1TI.5.3	Meithaite, meithai tahzette chu zahbawl in. 
1TI.5.4	Hizongleh meithai koipouh in tate aha, tute aha a neih inchu, amahun innsungah Pathian ngaihsah dan leh a nulepate uh zahdan zil masa u’heh; ajiahchu Pathian muh in huchu a hoih a, huleh a pomtaah hi. 
1TI.5.5	Huleh meithai tahzet, amah tang a um in chu Pathian ah kinepna a nei a, suun leh jan a ngen in a haamtei zingzing hi. 
1TI.5.6	Hizongleh amah nopsahna a hingnu chu, a damlai in zong si ahi. 
1TI.5.7	Huleh soiselbei a, a um theihna diingun hi thute pia in. 
1TI.5.8	Hizongleh koipouh in amah mite a diing, a diahkhol a amah innkuanpihte a diinga ngaihtuah kholh louhleh ginna chu a zuausan a, ginglou mi sangin a gilou zaw ahi. 
1TI.5.9	Meithai kum sawmguup nuailam, mi khat ji na hita chu meithai a sim louh diing ahi. 
1TI.5.10	Sil hoih bawl lam a mi paahtawi a um a; tate khoi lian a, mikhualte na zintun a, misiangthoute keeng na silta a, mi gimthuaahte na panpihta a, sil hoih photmah thanuamtaha na bawl zou ahihleh. 
1TI.5.11	Hizongleh meithai nungaah deuhte zaw gial sin; ajiahchu Khrist lam a ahung kip louh chiangun pasal neih a ut veu uhi. 
1TI.5.12	A ginna masa uh a paih jiahun siamlouh tangin a um veu uhi. 
1TI.5.13	Hulou zong, inn chinah a vaahleh va, thasiat a chiing veu uhi; huleh thasiat chauh zong hilou in, a soi louhlouh diing uh soi in kamtam leh mi demhaat ahi veu uhi. 
1TI.5.14	Hujiahin, meithai nungaah deuhte’n chu pasal nei u’henla, soiselna diing lemtaang mawngmawng meelma musah sih leuh ka deih hi. 
1TI.5.15	Ajiahchu tuin zong mi khenkhat Setan lamah a peetkheta uhi. 
1TI.5.16	Gingtu numei aha, pasal aha in meithai a neihleh somdawl u’heh; meithai tahzette a somdawl theihna diingin kouhtuam suhbuai in um sih heh.
1TI.5.17	Kouhtuam upa vaihawm hoihte chu a leh niha zahbawltuaah a seh hi u’heh, a diahkhol in thu leh thuhilhna lama tonggimte chu. 
1TI.5.18	Ajiahchu Pathian lehkhathu in, Bawngtal in buh a chil laiin a muuh kaan sin; huleh natongtu chu loh mutaah ahi, a chi hi. 
1TI.5.19	Kouhtuam upa a heehna u’chu heetpihtu nih aha, thum aha louin pom sin. 
1TI.5.20	Misualte chu, midangte’n zong a lau theihna diingun, mi zousiah ma-ah taihilh in. 
1TI.5.21	Khentuam nei a bangmah bawllou a, deihsahtuam nei lou a hi thute jui diingin, Pathian leh Lalpa Jesu Khrist leh angel teelte mitmuh ah thu ka hung pia hi. 
1TI.5.22	Mi koimah tungah khut nga pahpah sinla, midangte sualna ah zong kikum sin; siangtahin kikoih zingin. 
1TI.5.23	Na gilpi jiahin leh na damlouh veu jiahin, tui chauh dawn nawn sinla, uain themkhat khat zang veu in. 
1TI.5.24	Mi khenkhatte sualna chu a malat a, vaihawmna ah a tung masa veu hi; hizongleh mi khenkhatte chu a nung vah a jui hi. 
1TI.5.25	Huchimahbangin khenkhatte sil hoih bawl kilangmasa a um a; huchibang loute zong phual theih ahi sih hi.
1TI.6.1	Pathian min leh a thuhilhna soisiat a, a umlouhna diingin suaah ngawngkol baat photmahte’n amahuh pute chu bangkimah zahbawltaah in sim u’heh. 
1TI.6.2	Huleh gingtu mi pu a neite’n unau ahihjiahun musit sih u’heh; ahihvangin ginum leh deihtahte leh, phattuamna mute ahihjiahun a nna uh tohsah u’heh. Hi thute hilh inla, hasot in. 
1TI.6.3	Mi koipouh in thuhilhna dang a hilh a, thutah, i Lalpa Jesu Khrist thu leh, Pathian ngaihsahna lam thuhilhna hoih a sah louhleh; 
1TI.6.4	Amah chu a kisathei ahi a, bangmah he lou ahi; heet malah in kinial leh thukalh lamah a ngol zota hi; huchibanga kipanin thangsiatna, kinialna, daalna, kiginmohna hoihloute, 
1TI.6.5	Lungsim gilou nei a, thutah nei lou minialhaatna bang ahung suaah veu hi; huchibang mite chu Pathian ngaihsah punna a ngai mi ahi uh; huchibang mi apat kihemkhia in. 
1TI.6.6	Hizongleh lungkimna toh Pathian ngaihsah chu punna nasatah ahi. 
1TI.6.7	Ajiahchu khovel ah bangmah i poluut sih a, bangmah i podoh het sih diing uhi. 
1TI.6.8	Huchi'n neeh diing leh silh diing nei in hute ah i lungawi diing uh. 
1TI.6.9	Hizongleh hauhsat tumte chu heemna leh, thaang ah, utna ngolhuai leh, susethei tampi bangah a puuhluut veu va, hute’n chu siatna leh manthaina ah mite a sutum veu uhi. 
1TI.6.10	Ajiahchu sum ngaihnat hi gilou zousiah bulpi ahi; huchu khenkhat in a deihgoh va, ginna a paimangsan uh, huleh amahuh leh amahuh lungkhamna tampi in a kisunlet uhi. 
1TI.6.11	Hizongleh, Aw nang Pathian mipa, hi silte taisan inla, dihtatna bang, Pathian ngaihsahna bang, ginna bang, lungsiatna bang, dohtheihna bang, thunuaigolhna bang delh zaw in. 
1TI.6.12	Ginna kidouna hoih dou inla, kumtuang hinna chu tu in; hu tang diing a kouh zong na hi a, huleh heetpihtu tamtah mitmuh in gupna hoih chu na gumta hi. 
1TI.6.13	Sil bangkim suhingtu Pathian leh, Pontia Pilat ma a gupna hoih gumpa Khrist Jesu mitmuh in thu ka hung pia hi. 
1TI.6.14	I Lalpa Jesu Khrist hung kilat masiah hi thupiah chu siangthou leh soiselbei a kol diingin; 
1TI.6.15	Hu kilatna chu, amah huntah ah, phattuaah Thuneipa chauh, kumpipate Kumpipa, lalpate Lalpa’n ahung lah diing hi; 
1TI.6.16	Amah chauh in sihtheih louhna a nei a, koimah naih theih louh vaah ah a um a, amah chu koima’n a mu ngei sih a, mu zong a muthei sih hi; amah kawmah kumtuang loupina leh silbawltheihna um hen. Amen. 
1TI.6.17	Hi khovel a mihausate chu kisathei lou diing leh, hauhsatna kiplou a muanna nga loua, sil zousiah i kipaahna diing a kichingtah mei a hung petu Pathian tunga nga zaw diingin; 
1TI.6.18	Sil hoih bawl diingin, silhoih bawl hau diingin, silphal diingin, kihop ut diingin; 
1TI.6.19	Kumtuang hinna a tuuhdet theihna diing va hun hung tung diing a diing innbulkip hoihtah amahuh diing a kholkhawm diingin hilh in. 
1TI.6.20	Aw Timothi, na kawma kolsah a um chu kol hoih in, Pathian zahlouhna thusoi meimei leh, dihloutaha pilna kichi kikalhna chu pumpelh in. 
1TI.6.21	Huchu khenkhat in nei a kisa va, ginna lamah a sukhialta uhi. Hehpihna na kawmah um hen. Amen.
2TI.1.1	Paul, Khrist Jesu a um hinna thuchiam dungjuia Pathian deihzawng a Jesu Khrist sawlleh in; 
2TI.1.2	Ka ta deihtah Timothi kawmah; Pa Pathian leh Khrist Jesu i Lalpa uh kawma kipan hehpihna leh, khotuahna leh, huleh hamuanna um hen. 
2TI.1.3	Suun leh jana tawplou a ka haamteinate a ka hung heet zing jiahin, ka pilepute a kipana sialepha heetna siangtah neia a nna ka toh zingpa ka Pathian kawmah kipaahthu ka soi hi. 
2TI.1.4	Kipaahna a ka dim theihna diingin, na mittuite he zingin, nangmah hung muh ka ut mahmah hi; 
2TI.1.5	Ginna tuailou nangmah a um chu ka ngaihtuah tahchiangin, hu ginna chu a masapenin na pi Lois ah a um a, na nu Eunisi ah zong a um a, huleh nangmah ah zong a um chih dihtahin ka he hi.
2TI.1.6	Hujiahin ka khutngah jiaha Pathian silpiah nangmah a um chu muut kuang diingin ka hung henonsah hi; 
2TI.1.7	Ajiahchu Pathian in launa hagau ahung pe sih a; hizongleh silbawltheihna leh, lungsiatna leh, lungsim sianthouna hagau ahung pe zaw hi. 
2TI.1.8	Hujiahin i Lalpa thuheetpihna chu zumpih sinla, amah mitaang kei zong hung zumpih sin; ahihvangin Pathian silbawltheihna bang jel a tanchinpha jiaha gimthuaahna thuaahpihtu hizaw in. 
2TI.1.9	Ama’n chu i silbawlte dungjui hilou in, amah guat leh a hehpihna dungjuiin ahung hundam a, kouhna siangthou in ahung kouta hi, huchu leilung pianma a Khrist Jesu a ahung piah ahita hi. 
2TI.1.10	Hizongleh ahung hundampa Jesu Khrist kilaahna jiahin tuin suhlat in a umta hi, ama’n chu sihna sumang in, tanchinpha jalin hinna leh sihtheihlouhna chu vaah ah ahung tunta hi. 
2TI.1.11	Hu tanchinpha thu chu Jentelte hesah diingin thusoitu diing leh, sawlleh diing leh, hilhtu diing a guat ka hi hi. 
2TI.1.12	Hujiahin ahi hi silte zong ka thuaah; hizongleh ka zum sih hi; ajiahchu ka gintaatpa ka he hi, huleh a kawm a ka kolsah chu hu nia diingin a kolbit thei chih chiantahin ka he hi. 
2TI.1.13	Khrist Jesu a um ginna leh lungsiatna nei in, thu dihdan ka kawma na jahte chu tukip in. 
2TI.1.14	Sil hoih na kawm a kolsaha um chu i sunga Hagau Siangthou um in kol hoih in. 
2TI.1.15	Asia gam a um zousiahte’n ahung nungheisan uh chih na he hi; a lahvah Phigela leh Hermojini a tel uhi. 
2TI.1.16	Lalpa’n Onesiphora innkuanpihte kawmah khotuahna pia heh; ajiahchu ama’n ahung suhalh jeljel a, ka khainiang buh zong a zumpih sih hi; 
2TI.1.17	Rome khua a a um laiin houh nguntahin ahung hawl a, ahung mudoh hi. 
2TI.1.18	Hu ni chianga Lalpa kawma khotuahna a muh diing Lalpa’n phalsah hen; huleh Ephesa khua a sil tampi a ka na a tohzia hoihtahin na he hi.
2TI.2.1	Hujiahin, nang ka ta, Khrist Jesu a um khotuahna haattahin um in. 
2TI.2.2	Huleh heetpihtu tampi laha ka kawma thu na jahte, hute chu mi muanhuai, midangte zong hilhsawn thei diingte kawmah kemsah in. 
2TI.2.3	Huchi'n Jesu Khrist sepaih hoihtah bangin gimthuaah hung thuaahpih in. 
2TI.2.4	Sepaih hi diing a teelpa a kipaahsah theihna diingin sepaih koimah kidou laiin hi damsung khosahnate in a kisubuai ngei sih hi. 
2TI.2.5	Huleh kidemnate bangah mi pang mahlezong daan banga a bawl louhleh khuhsah in a um ngei sih hi. 
2TI.2.6	Lou neitu tonggim chu a gah tang masapa ahi diing ahi. 
2TI.2.7	Ka thusoi chu ngaihtuah in; Lalpa’n nang chu sil zousiah ah heetsiamna ahung pe diing hi. 
2TI.2.8	Jesu Khrist, David suan a mi chu, ka tanchinpha soi dungjuiin misi lah akipat kaithoh in a um hi chih he zing in. 
2TI.2.9	Hu tanchinpha jiahin silgilou bawltu bangin kaanna tanpha hahsatna ka thuaahpih hi; hizongleh Pathian thu chu kaan in a um sih hi. 
2TI.2.10	Hujiahin Khrist Jesu a um hutdamna chu kumtuang a loupina toh a muh ve theihna diingun teelte jiahin sil zousiah ka thuaah ahi. 
2TI.2.11	Hi thu chu a gintaathuai hi; Ajiahchu amah toh sita i hihleh, amah toh i hing khawm diing a; 
2TI.2.12	I thuaah leh amah toh vai i hawm khawm diing a; amah i kiheetmohbawl leh ama’n zong ahung kiheetmohbawl diing; 
2TI.2.13	Eite ginum sih zonglei amah chu a ginum zing a, amah leh amah a kiheetmohbawl thei ngal sih a, chih hi. 
2TI.2.14	Thu phatuamlou, a ngaikhetute diing a beimangna higiap thu a kinial lou diingin hi thute hesah zing inla, Lalpa ma-ah thu pia in. 
2TI.2.15	Thutah thu dihtaha khen in, zumna diing nei lou natongtu banga, Pathian ngaih a hoih a kimusah diingin kingaihtuah in. 
2TI.2.16	Hizongleh Pathian zahtaat louhna thusoi meimeite nungheisan in, ajiahchu huchibangte’n mite Pathian ngaihsah louhna lamah a puigamla deuhdeuh uhi. 
2TI.2.17	Huleh a thu un meimasia neeh bangin amahuh a ne diing hi; a lahvah Himenai leh Phileta a pang uhi: 
2TI.2.18	Hute’n chu thutah a paisan va, thohkiitna a um zouta chi'n, mi khenkhatte ginna a sumang uhi. 
2TI.2.19	Hizongleh Pathian innbulkip chu a ding zinga, hi chiamchihna a nei hi, Lalpa’n amah a hite a he hi. Huleh michin Khrist min lou photmah in giitlouhna paisan heh, chih. 
2TI.2.20	Hizongleh inn loupi sungah sana leh dangka beelte chauh a um sih a, sing beel leh lei beelte zong, huleh khenkhat ittuaah, khenkhat ittuaah lou zong a um hi. 
2TI.2.21	Hujiahin mi hi silte laha a kihepkhiah leh beel ittuaah, siangthou, a pu diing a zattaah, silhoih chinteng a kipeihsa ahi diing hi. 
2TI.2.22	Teilawl utnate zong taisan inla, hizongleh lungtang siangthou a Lalpa min lamte toh dihtatnate, ginnate, lungsiatnate, kilepnate delh zaw in. 
2TI.2.23	Hizongleh, kikhinna a siam veu chih he in, kinialna ngolhuai leh pilhuailou ah pang sin. 
2TI.2.24	Lalpa suaah inchu a khing diing ahi sih a, hizongleh mi zousiah tung a jaidam, thuhilh siam, thuaahthei ahi zo diing ahi. 
2TI.2.25	Pathian in thutah a heetna diing va kisiihna a piah khaahleh chi'n a kalhtute chu thunuaigolhtahin a thuhilh diing ahi; 
2TI.2.26	Huleh diabol in sala a matte, Pathian deihzawng bawl diing a, a thaang apat ahung suaahtaat theihna diingun.
2TI.3.1	Huleh hizong he in, ni nunung lamah hun hahsa tahtahte ahung um diing hi. 
2TI.3.2	Ajiahchu mi amahuh kilungsiatte, sumngainate, kiuangsahte, kisatheite, Pathian soisete, nulepa thumangloute, kipaahnataang heloute, siangthouloute; 
2TI.3.3	Itna pianpih neiloute, buaina bawlte, zuau a miheehte, kideehthei loute, mi huhamte, hoih mawngmawng deihloute, 
2TI.3.4	Leptatte, ngongtatte, kingaisangte, Pathian lungsiat sanga amahuh kipaahna ngaina zote bang ahi diing uhi. 
2TI.3.5	Pathian ngaihsah batna a nei diing va, hizongleh a silbawltheihna a tahsang sih diing uh; huchibangte chu nungheisan in. 
2TI.3.6	Ajiahchu huchibangte laha mi chu innte banga luut a, numei sualgih pua ngol deuhte sala man a, duhgawlna chinteng a puimangte; 
2TI.3.7	Zil zing napi a thutah hepha hetloute ahi uhi. 
2TI.3.8	Huleh Jaanni leh Jambri in Mosi a khin bangun hite’n zong thutah a doudaal zing uhi; lungsim sesuaah mi, ginna lama Pathian deih louh mi ahi uhi. 
2TI.3.9	Hizongleh hu kaan a bawl thei sih diing uhi; ajiahchu a ngoldan uh mi zousiah kawmah ahung kilang diing hi, hute a ahung kilat mahbangin. 
2TI.3.10	Hizongleh nang chu ka thuhilh, ka hindan, ka siltup, ka ginna, ka thuaahtheihdan, ka lungsiatna, ka kuhkaldan, 
2TI.3.11	Antiok khua leh, Ikonium khua leh, Listra khua a sawina ka thuaahte na he kim veh hi; hizongleh hute zousiah ah Lalpa’n ahung hundohta hi. 
2TI.3.12	Ahi, mi Khrist Jesu a Pathian ngaihsah a umtum zousiah in sawina a thuaah diing mah ahi. 
2TI.3.13	Hizongleh migilou leh mi heemhaatte chu mi heem leh heem a um in a sesuaah deuhdeuh diing uhi. 
2TI.3.14	Hizongleh nang chu, koi kawm apat na zil ahiai chih he in, na zil sa leh heetchiansah a na umna silte ah um zing in. 
2TI.3.15	Huleh nang chu na naupan lai apat, Khrist Jesu a ginna jiaha hutdamna mu khopa nang hung hilhpilthei lehkha siangthou he na hita hi. 
2TI.3.16	Pathian lehkhathu zousiah chu Pathian huhaihkhum a piah ahi a, thuhilhna diing bang, kitaihilhna diing bang, kisuhdihna diing bang, huleh dihtatna lama thuhilhna diing bangin a phatuam hi. 
2TI.3.17	Pathian mi chu na hoih zousiah tong diing a kimtaha kithuama a bukim theihna diingin.
2TI.4.1	Hujiahin Pathian ma leh, amah leh a lalgam hung kilat chianga mihing leh misite vaihawmsah diingpa, Lalpa Jesu Khrist ma-ah thu ka hung pia hi; 
2TI.4.2	Thu chu soi in; a hun ah bang, a hun lou ah bang pang jel in; thuaahtheitaha thuhilh pum in a siam louhdan uh hesah inla, taihilh inla, hasot in. 
2TI.4.3	Ajiahchu thuhilhna dih a ngaihkhiah peih louh hun uh hung tung diing ahi a; a bilte uh a lawp jiahin amahuh deihzawng bangin a kawmvah houtu a khawm diing uh, 
2TI.4.4	Huleh a bilte uh thutah lam apat a heimang diing va, taangthu lam nga in a dohta diing uhi. 
2TI.4.5	Hizongleh nang chu sil zousiah ah pilvaang inla, gimthuaah inla, tanchinpha soitu nna tong in, na natohna chu sutaangtung in. 
2TI.4.6	Ajiahchu tuin kei chu lat diing jiang a um ka hita a, ka paikhiah hun a tungta hi. 
2TI.4.7	Kidouna hoih chu ka douta a, kitaidemna chu ka zouta hi, ginna chu ka kemta hi. 
2TI.4.8	Tuin chu dihtatna lallukhuh kei diingin koih in a umta, huchu Lalpa vaihawmtu dihtahin hu ni chiangin ahung pe diing hi; huleh kei kawmah chauh hilouin, amah kilaahna ngaina photmahte kawma zong a pe diing hi. 
2TI.4.9	Kintahin ka kawmah hung teitei in; 
2TI.4.10	Ajiahchu Dema in tulai khovel a ngaihnat jiahin ahung paisanta a, Thessalonika khua ah a chiahta hi; Kresen chu Galatia gam ah a chiahta hi; Tita chu Dalmatia gam ah a chiahta hi. 
2TI.4.11	Luke chauh ka kawmah a um hi; Mark zawn inla, hung tonpih in; ajiahchu thunatohna lamah amah kei diingin a phatuam mahmah hi. 
2TI.4.12	Tikika chu Ephesa khua ah ka sawlta hi. 
2TI.4.13	Na hung chiangin Troas khua a Karpa kawma puannaahtual ka nuutsiat khu lehkhabute toh hung pua in, a diahkholin savun lehkhabute khu. 
2TI.4.14	Alexander, sumsungpa ka tungah a gilou mahmah hi; Lalpa’n a natoh bangjelin a thuh diing hi. 
2TI.4.15	Amah apat nang zong pilvaang in; ajiahchu ama’n i thute a dou naah mahmah hi. 
2TI.4.16	Ka siamna thu ka soi masatpen laiin koima’n ahung panpih sih a, mi zousiah in ahung taisan veh zota uhi; a moh u’chu puaah tuan dah u’heh chi'n Pathian kawmah ka ngen hi. 
2TI.4.17	Hizongleh Lalpa’n ahung dinpih a, ahung suhaatta hi, tanchinpha kisoi chu kei jiaha kintaha heet a, a um a, Jentelte zousiah in a jah theihna diingun; huleh humpibahnei kam apatin suahtaatsah in ka umta hi. 
2TI.4.18	Huleh Lalpa’n migilou chinteng laha kipanin ahung suahtasah diing a, a vaangam ah bittahin ahung tut diing hi; a kawmah kumtuang kumtuang in loupina umta hen. Amen. 
2TI.4.19	Priska leh Akuila, huleh Onesiphora innkuanpihte chibai hung buuhsah in. 
2TI.4.20	Erasta chu Korinth khua ah a um zingta hi; Trophima ahihleh Miletam khua ah damlou in ka nuseta hi. 
2TI.4.21	Phalbi ma in hung tum teitei in. Eubula te, Puden te, Lina te, Klaudia te leh unau zousiah in chibai ahung buuh uhi. 
2TI.4.22	Lalpa Jesu Khrist chu na hagau kawma um hen. Hehpihna na kawmah um hen. Amen.
TIT.1.1	Paul, Pathian suaah leh, Pathian miteelte ginna dungjui leh, Pathian ngaihsahna banga thutah heetna lama Jesu Khrist sawlleh in; 
TIT.1.2	Zuautheilou Pathian in khovel um mapeh a, a chiamsa kumtuang hinna kinepna ah; 
TIT.1.3	Hizongleh Pathian i Hundampa uh thupiah dungjui a ka kawma kolsaha um thu taangkoupihna jalin a huntah ah a thu chu suhlat in a umta hi. 
TIT.1.4	Ginna munkhatlam thu a ka tapa ngei Tita kawmah; Pa Pathian leh Lalpa Jesu Khrist i Hundampa uh kawm a kipan hehpihna, khotuahna huleh, huleh hamuanna um hen.
TIT.1.5	Hikhu jiahin ahi Krit tuikulh gam a ka hung nuutsiat, sil bawlzohlouh a umte na bawlzohna diing leh, ka hung thupiah banga khochin a upate na guat theihna diingin; 
TIT.1.6	Koi hitaleh, demna bei, ji khat nei, Pathian gingta tatsiatna leh thununlouhna nei lou tate nei a hihphot unchu. 
TIT.1.7	Ajiahchu kouhtuam houtu chu Pathian sumkoltu ahihjiahin demna bei ahih ngei diing ahi; thusuaah tum lou, lungthah baih lou, uain kham haat lou, mivuaah chiing lou, punna niina huaiham lou mi ahih diing a; 
TIT.1.8	Mitaangphal hih ut, mihoihte ngaina, lungsimdih, midihtat, misiangthou, mikisuumthei ahih diing ahi. 
TIT.1.9	Thugin dihtaha nialkalhtute a hasot theihna diing leh, a siam louhdan uh a heetsah theihna diingin amah kihilh nasa banga thu chu a tuuhkip zing diing ahi.
TIT.1.10	Ajiahchu mi thunung lou, thulim lou, soisiat haat leh mi heemhaatte tampi a um uhi, amahuh chu zehtan haw laha mi ahi diahkhol uhi. 
TIT.1.11	Hute kam chu hupsah diing ahi, punna niin deih man in thu a hilh louh diing uh a hilh va, mi innkuan sung a tohbuai veu uhi. 
TIT.1.12	Amahuh laha khat, a zawlnei ngei uh khat in, Krit gam mite chu zuau soi zingte, gamsa giloute, thase anhaite ahi uh, chi'n a soi hi. 
TIT.1.13	Hi heetpihna thu a dih ahi. Hujiahin ginna a ahung lamzan theihna diingun naahtahin taihilh in; 
TIT.1.14	Judate taangthu leh, thutah nungheisante thupiah a ngaihsah louhna diingun. 
TIT.1.15	Mi siangthou a diingin sil zousiah a siangthou hi; hizongleh mi bolhhoh leh gingloute a diingin bangmah a siang a um sih hi; a lungsim uleh a sialepha heetna nasan uh sianglou ahita hi. 
TIT.1.16	Pathian ka he chi'n a kam un a phuang va; hizongleh a silbawl un a nual uhi, kihdah umte, thumangloute, sil hoih bawl lam photmah a Pathian deih louh lam mite ahi uhi.
TIT.2.1	Hizongleh nang chu thugin dih toh kilawm thute soi in; 
TIT.2.2	Puteehte chu lungsim dihtah, zahum, kisuumthei, huleh ginna leh, lungsiatna leh, kuhkalna a dihtah hi diingin hilh in. 
TIT.2.3	Piteehte zong huchibangmah in siangthouna toh kilawma gamta diing leh, dihloutaha miheeh haat leh uain haite hilou a, sil hoih hilhtute hi diingin hilh in. 
TIT.2.4	Huchia amahun numei khanglaite chu lungsim dihtah nei a, a pasalte uh lungsiat a, a tate uh lungsiat a, 
TIT.2.5	Pathian thu chu soisiata a um louhna diing a kiveeng a, siangthou a um a, innsung nna tong a, hoihtah a um a, a pasalte uh thu mang a um diinga a hilh theihna diingun. 
TIT.2.6	Huchimahbangin tangvalte chu lungsim dihtah nei diingin hasot in. 
TIT.2.7	Sil zousiah ah sil hoih bawlna lam a etton diingin kimusah inla; thugin ah siatna um louhdan, a kipdan, a tahdan bang ensah in. 
TIT.2.8	Thusoi dihtah, soisel guallouh bang a kilat a, lehlam a pangte na tunga sil gilou soi diing nei lou a, a zahtaat theihna diingin. 
TIT.2.9	Suaahte chu a pute uh thu mang diing leh, sil zousiaha a kipaahna zawng va um diingin hasot in; mi dawn haat lou diingin. 
TIT.2.10	Pathian i Hundampa uh thuhilhna thu chu sil zousiaha a zephoih theihna diing va khutthem nei loua, ginumna hoih zousiah musah zaw diingin. 
TIT.2.11	Ajiahchu hutdamna hung tut Pathian hehpihna chu mi zousiah kawmah ahung kilangta hi, 
TIT.2.12	Hu inchu Pathian ngaihsah louhna leh khovel utnate tawpsan a, hi tulai khovel a lungsim siang leh, dihtattah leh, Pathian ngaihsaha um in; 
TIT.2.13	Hu kinepna kilawphuaitah, Pathian loupi leh i Hundampa uh Jesu Khrist hung kilatna diing loupitah chu ngaah in i um diing uh ahi chih ahung hilh hi; 
TIT.2.14	Ama’n chu giitlouhna zousiah apat ahung tat theihna diingin leh, amah diing a sil hoih bawl a phatuamngai leh teeltuam hi diing a ahung suhsiangthou theihna diingin i luang in a kipeta hi. 
TIT.2.15	Hi thute soi inla, huleh thuneitahin vau in. Koima’n nang hung musit sih heh.
TIT.3.1	Amahuh chu vaihawmtute leh thuneitute kawma kituluut diingin, thukhentute thu mang diingin, sil hoih taphot bawl diing a kigingsa a um diingin, 
TIT.3.2	Mi koimah soise lou diingin, thupawt bawl lou diingin, nunnem a, mi zousiah kawma thunuailuutna ensah zaw diingin hilh pha in. 
TIT.3.3	Ajiahchu eite ngei zong malaiin mingolte, thumangloute, heema umte, utna leh nopna chituamtuam bawlte, gilou leh thangse zing a umte, kihdahhuaite, huleh khat leh khat kimudahte i na hi uhi. 
TIT.3.4	Hizongleh mihing tunga i Hundampa uh Pathian chitna leh lungsiatna ahung kilat nungin, 
TIT.3.5	Dihtatna natoh, eiuh bawlte jiah hilou in, pianthahna silna leh, Hagau Siangthou siamthah kiitna in, a khotuahna dungjuiin ahung hundamta hi; 
TIT.3.6	Hu Hagau Siangthou chu Jesu Khrist i Hundampa uh jalin i tungvah naahpitahin ahung leihbua hi. 
TIT.3.7	A hehpihna a siamtansah a um in kumtuang hinna kinepna dungjuiin gouluahtu diing a siamin i um ngei diing uhi. 
TIT.3.8	Pathian gingtasate’n sil hoih bawl zing diing ngaihtuah u’heh chih thu hi a ginum ahi, huleh hi thute chu khauhtaha na soi zing ka deih hi. Hite chu mihing diingin a hoih a, huleh a phatuam hi. 
TIT.3.9	Hizongleh thudoh ngolhuaite leh khang thu suutte leh, kinialnate leh, daanthua kikalhnate chu kiheimangsan in; ajiahchu hute hi sil phatuamlou leh bangmahlou ahi. 
TIT.3.10	Gindan dihlou nei mi chu khatvei nihvei na hilh nungin nual in. 
TIT.3.11	Huchibang mi chu a sia in, a sual a, amah leh amah siamlouh kitangsah ahi chih na he hi.
TIT.3.12	Artema aha, Tikika aha na kawma ka hung sawl chiangin Nikopoli khua ah ka kawmah hung teitei tum in; ajiahchu hu munah phalbi sung um ka tum hi. 
TIT.3.13	Zena, daanhetu leh, Apollo a khualzinna va bangmah a taahsap louhna diingun phatuamngaitahin hung pui in. 
TIT.3.14	Huleh eimah mite zong gahlou a, a um louhna diingun a poimohna a zat diing sil hoih bawl zing diingin kizilsah in. 
TIT.3.15	Ka kawma umte zousiah in nang chibai ahung buuh uhi. Ginna a ei hung lungsiatte chibai na buuh in. Na bawnva kawmah hehpihna um hen. Amen.
PHM.1.1	Paul, Jesu Khrist mitaang leh, i unaupa uh Timothi in, ka deihtah uleh ka natohpih uh Philemon kawmah, 
PHM.1.2	Huleh ka deihtah uh Apphia leh ka sepaihpih uh Arkippa kawmah, huleh na inn a kouhtuam kikhawmte kawmah; 
PHM.1.3	I Pa uh Pathian leh, Lalpa Jesu Khrist akipan hehpihna leh hamuanna na kawmvah um hen. 
PHM.1.4	Ka haamteinate a na min lou zingzing in ka Pathian kawmah kipaahthu ka soi hi, 
PHM.1.5	Lalpa Jesu lam leh misiangthoute zousiah lama lungsiatna leh ginna na neihdan ja in; 
PHM.1.6	Na ginna kikoppihna chu Khrist Jesu a nangmah a um sil hoih chinteng heetkimna lama ahung phattuam theihna diingin. 
PHM.1.7	Ajiahchu na lungsiatna ah nuamna leh hehnepna loupitah ka nei uhi, bang jiahin ahiai i chih leh nangmah jiahin misiangthoute lungtang a halhta hi, unaupa.
PHM.1.8	Hujiahin a kilawm hun bawl diing a thu hung piah chu Khrist ah kingam mahmah zong leng, 
PHM.1.9	Lungsiatna jiahin keimah Paul, teehsepu leh, tu a zong Jesu Khrist mitaang in ka hung ngen zaw ahi. 
PHM.1.10	Ka kol taanna a ka hinkhiah, ka tapa Onesima a diingin ka hung ngen hi; 
PHM.1.11	Amah chu tumalaiin nanga diingin a phatuam sih a, hizongleh tuin chu nang leh kei diingin a phatuamta hi; 
PHM.1.12	Amah chu ka hung sawl kiitta a; hujiahin, ka lungtang peetmah ahi a, kipaahtahin na pom in. 
PHM.1.13	Amah chu ka tanchinpha kolbuhna a nangmah luang a na hung tohsah diingin ka kawma umdensah ka ut mahmah a; 
PHM.1.14	Hizongleh na chitna chu chitsah teitei hilou a, na ut thua hih ahihzawh theihna diingin na thu louin bangmah ka bawl nuam sih hi. 
PHM.1.15	Ajiahchu hun tomkhat sung nang ahung khen chu kumtuang a amah na neih zawh na diing zong ahi meithei hi; 
PHM.1.16	Ahi’n tuin chu suaah bang a hilou in, suaah sang a hoih, unau deihtah bangin, kei diingin chu deihtuam ahi a, nang diing semin houh, tahsa ah leh Lalpa ah bangchi hih diahkhol a ta’imah? 
PHM.1.17	Hujiahin na kithuahpih banga na hung geel leh, keimah ngei bangin na pom in. 
PHM.1.18	Na tunga bawlkhial a neih a, bat bangmah a neih lezong keimah batin na koih in; 
PHM.1.19	Keimah Paul in hikhu ka khut ngei a ka gelh ahi, keima’n ka ditsah diing hi; ahi’nchu kei kawmah bat na nei a, nangmah ngei zong na kiba chia ka soina ahi sih hi. 
PHM.1.20	Ahi, unaupa, nang a kuan a nuamna Lalpa ah hung neisah in; Khrist ah ka lungtang hung suhalh in. 
PHM.1.21	Na thumanna a kimuang in leh, ka soi sanga loupizaw a na bawl diing gingta in na kawmah ka hung gial hi. 
PHM.1.22	Bang hitaleh kei diingin zong tunna inn khat hung na ngaihtuahsah in; ajiahchu na haamteinate uh jalin na kawmva piah a ka um diing ka gingta hi. 
PHM.1.23	Khrist Jesu a ka koltaanpih Epaphra in chibai ahung buuh hi; 
PHM.1.24	Mark, Aristarkha, Dema, huleh Luka, ka natohpihte’n zong. 
PHM.1.25	I Lalpa uh Jesu Khrist hehpihna na hagau uh kawmah um hen. Amen.
HEB.1.1	Pathian, nidanglaia i pulepate kawma lam tuamtuam leh, ze tuamtuam a zawlneite zanga thu na soi pa in, 
HEB.1.2	Hi ni nunungte ah a Tapa in i kawmah thu a soita hi, amah chu sil zousiah luahtu diingin a guat a, khovelte zong amah mah in a siam hi; 
HEB.1.3	Amah chu a loupina vaah leh, a umze kibatpih lim ngei hiin, sil zousiah a silbawltheihna mu a tuding in, amah mah in i sualnate a silsiang zoh nungin, tunglama Loupipen jiatlam ah a touta hi.
HEB.1.4	Angelte sang a minpha zaw a muh bang ngei in, amahuh sanga hoihzaw mahmah a siam ana hita him hi. 
HEB.1.5	Bang jiahin ahiai i chihleh angelte lahah khoipen kawmah ahiai hi thute soi khaahna ana neih ngei, Nang chu ka Tapa na hi a, tuniin ka hung hingkheta hi, chih leh. Amah diingin Pa ka hi diinga, kei diingin amah chu Tapa ahi diing hi, chih. 
HEB.1.6	Hulezong, ta masapen khovel a ahung puiluut laiin, Pathian angelte zousiah in amah bia u’heh, a chi hi. 
HEB.1.7	Huleh angelte tungtaang thu ah chu hichi'n a chi hi, Ama’n a angelte chu huih in a siam a, huleh a natongtute zong mei kuang in a siam hi, chi'n. 
HEB.1.8	Hizongleh Tapa tungtaang thu chu hichi'n a soi hi, Aw Pathian, na laltouphah chu kumtuang kumtuang in a um diing hi; dihtatna lalchiang zong na gam lalchiang ahi. 
HEB.1.9	Nangma'n dihtatna na deih a, giitlouhna na hua hi; hujiahin Pathian, na Pathian ngei in nang chu na lawite tung daihah kipaahna thau ahung nuhta hi. 
HEB.1.10	Huleh, Lalpa, Nangma'n, a chiilin leilung kingahna na phuumta a; huleh vaante zong na khutsuaah ahi; 
HEB.1.11	Amah u’chu ahung mang diing a; hizongleh nang chu na um zingzing hi; amahuh chu a bawnun puansilh bangin ahung lui diing a; 
HEB.1.12	Huleh puanthuaah bangin na jial diing a, a kihengta diing uh; hizongleh nang chu a ngeimah na hi a, na kumte’n zong beini a nei sih diing hi, chi'n. 
HEB.1.13	Hizongleh angelte laha khoipen kawmah ahiai hi thute soikhaahna ana neih ngei, Na meelmate na keeng ngahna a ka siam masiah ka jiatlam ah touin, chih. 
HEB.1.14	Amahuh haw zousiah chu, hutdamna gouluah diingte natohsah diing a sawldoh natohna hagaute ahi sih viai mah?
HEB.2.1	Hujiahin i thu jahsate ah lungluuttaha phatuam i ngaih sem diing uh ahi, huchilou inchu i tolhmangsah zenzenkha diing uhi. 
HEB.2.2	Bang jiahin ahiai i chih leh angelte zanga thu kisoi bawn a na kip a, bohsiatna leh thumanlouhna chintengin thuhna dihtattah a muh un chu. 
HEB.2.3	Huchilawma hutdamna loupi ngaihsah sih lei, bangchi’n ahiai i suaahtaat diing uh? hu hutdamna thu chu a chiilin Lalpa zanga soi pat ahi a, huleh a thu jatute’n i kawmah a sukip uhi. 
HEB.2.4	Pathian in zong chiamchihnate leh, sillimdangte leh, silmah leh Hagau Siangthou silpiah tuamtuamte in amah deihdan dungjuiin amahuh a heetpih hi. 
HEB.2.5	Ajiahchu ama’n a tanchin i soi uh, tunung a hung um diing khovel chu, angelte nuaiah a koih sih a. 
HEB.2.6	Hizongleh mi khat in, khoimun aha ah, Mihing bang ahi a, na ngaihtuah zing? Ahihlouhleh mihing tapa zong bang ahi a, na veh veu? 
HEB.2.7	Nangma'n amah chu angelte sanga themkhat nuainungzaw in na siam a; loupina leh paahtawina na khuhsah a, na khutsiamte tungah na koihta hi; 
HEB.2.8	Sil zousiah a thuthu a um diingin a keeng nuaiah na koihta hi, chi'n ana hesahta hi. Ajiahchu sil zousiah a thuthu a um diing a, a nuai a, a koih jiahin, a nuai a, a koih louh bangmah a um sih hi hizongleh tu inchu sil zousiah a nuai a kikoih in i mu nai tadih sih hi. 
HEB.2.9	Hizongleh Jesu chu, Pathian hehpihna jiaha michin a diinga sihna a chep theihna diing a, sihna thuaahna diing jiah a angelte sanga themkhat nuaizaw a bawl a um a, loupina leh paahtawina khuhsah a um in i mu zaw uhi. 
HEB.2.10	Bang jiahin ahiai i chih leh a diing a sil zousiah um a, a vang a bangkim umpa a diingin chu, ta tampite loupina a puiluutna a a hutdamna uh siamtu chu gimthuaahnate jala suhbukim hi a kilawm mawng ahi. 
HEB.2.11	Ajiahchu susiangthoutu leh suhsiangthoute chu khat apat ahi va; hujiahin ama’n amahuh chu unaute chih a zum sih hi, 
HEB.2.12	Ka unaute kawmah na min ka soiphuang diing a, kouhtuam pawlte lahah la sa in ka hung phat diing hi, chi'n. 
HEB.2.13	Huleh, Amah ah ka ginna ka nga diing hi, a chi kiit hi. Huleh, En un, kei leh Pathian hung piah naupangte, a chi kiit hi. 
HEB.2.14	Huchi'n naupangte chu tahsa leh sisan tangkhawm ahih jiahun, amah ngei in zong hubangmah ahung tang hi; sihna jala sihna thuneitu, diabol, a suhmang theihna diingin leh; 
HEB.2.15	Sih lau jiaha a damsung teng uh suaah a um zousiah haw a suahtaatsah theihna diingin. 
HEB.2.16	Ajiahchu ama’n angelte limlemeel bang a po sih a, Abraham haahte limlemeel bang a po zaw hi. 
HEB.2.17	Huchihjiahin mite a diinga sual thuphatawina diinga, Pathian lam silte a siampulal mi khotuah thei leh ginumtah ahih theihna diingin, sil zousiah a, a unaute bangbang a bawl a ahung um chu amah diingin a poimoh him ahi. 
HEB.2.18	Ajiahchu amah ngei in zong heemna tuaah a ana thuaah taah jiahin, heemna tuaahte chu a panpih thei hi.
HEB.3.1	Huchihjiahin, unau siangthou, vaan kouhna tangte haw, i thugin uh Sawlleh leh Siampu Lal, Khrist Jesu chu ngaihtuah un; 
HEB.3.2	Pathian innsung mite zousiah laha Mosi chu a ginum bangmahin, amah chu amah guattu kawmah a ginum hi. 
HEB.3.3	Ajiahchu inn sanga a satu paahtawi a, a um zawh bang ngei in, amah chu Mosi sanga loupizaw diing a sim ahita hi. 
HEB.3.4	Bang jiahin ahiai i chih leh inn chinteng chu mi koi aha khat sah ahi veu a; hizongleh sil zousiah satu chu Pathian ahi. 
HEB.3.5	Huleh Mosi chu, khonung a thu hung kisoi diingte heetsahna diingin, Pathian innsung mite zousiah lahah, natongtu bangin, a ginum ngei ahi. 
HEB.3.6	Hizongleh Khrist chu Tapa bangin amah innsung ngei ah a ginum ahi; a tawp dong a i hahkatna uleh i kinepna kipaahna uh i tuuhdet phot uleh, a innsung mite i hi uhi. 
HEB.3.7	Huchihjiahin (Hagau Siangthou soi bangin, Tunia a aw na jah uleh. 
HEB.3.8	Gamdaai a heemna ni a a suhlungthah bangun, na lungtang uh khauhsah sih un; 
HEB.3.9	Hulaiin na pulepate un ahung heem va, ahung ze-et va, huleh kum sawmli sung ka silbawlte a mu uhi. 
HEB.3.10	Huchihjiahin hu haahte tungah ka lungkimta sih a, huleh, Amahun a lungtang un a ngaihtuahkhial zing va, ka lampite zong a he sih uhi, ka chi a. 
HEB.3.11	Huchi'n ka lungthahna in ka kihaahsial a, ka khawldamna ah a luut sih diing uhi, chi'n). 
HEB.3.12	Pilvaang un, unaute, huchilou inchu Pathian hing apat paikhe diingin, na lahva mi khattou sungah ginlouhna lungtang gilou ahung umkha diing hi. 
HEB.3.13	Hizongleh Tuni, a kichih laiin, khat leh khat kihasottuah zaw un; huchilou inchu na lahva mi khattou sual heemna a suhkhauh in na umkha diing uhi. 
HEB.3.14	Ajiahchu Khrist tanpihtute a siam i hita a, i ginna kipatna uh a tawpdong a i tuuhdet phot leh; 
HEB.3.15	Tuni a, a aw na jah uleh, a suhlungthah laiuh bangin, na tungtaang uh khauhsah sih un, chih ahihlai in. 
HEB.3.16	Ajiahchu khenkhat in, a jah vangun zong a sulungthah uh; ahiinlah Aigupta gam apat Mosi puidohte ahi veh sih uhi. 
HEB.3.17	Hizongleh kuate tungah ahiai kum sawmli sung lungkim lou a, a um? silbawlsual, gamdai a, a luang uh lumte tungah hilou ahiai mah? 
HEB.3.18	Huleh a gingta loute kawm loungal, koi kawmah ahiai a khawldamna ah a luut sih diing uh chia a kihaahsial? 
HEB.3.19	Huchi'n gintaatlouhna jiahin a luut theita sih uh, chih i mu uhi.
HEB.4.1	Hujiahin i lau diing uh, huchilou inchu a khawldamna a luutna diing thuchiam um zing napi in, na lahva mi khattou chinglou bangin na umkha diing uhi. 
HEB.4.2	Bang jiahin ahiai i chih leh amahuh kawm a soi a hihbangin, tanchinpha chu i kawma soi ahi a; hizongleh a thu jatute a ginna toh a kizop louh jiahin, a thu jahte u’chu amahun a phattuampih sih uhi. 
HEB.4.3	Bang jiahin ahiai i chih leh eiuh a gingtasate chu khawldamna ah i luut uhi, Ka lungthah a ka kihaahsial bangin, leilung siam chiil apat nnate tohzohsa hita mahleh, ka khawldamna ah a luut sih diing uh, chia a soi bangin. 
HEB.4.4	Ajiahchu ama’n mun khat ah ni sagihni thu hichibangin a soi hi, Huleh Pathian in ni sagihni in a natoh zousiah a khawlsanta, chi'n. 
HEB.4.5	Huleh hi munah, Ka khawldamna a, a luut taah uleh, a chih kiit hi. 
HEB.4.6	Hujiahin mi khenkhat khawldamna a, a luut diing uh thuchiam a um naahlai jiah leh, nidang a tanchinpha soi masatnate gintaatlouhna jiaha a luut louh jiahin; 
HEB.4.7	Hun sawttah nungin David zangin, Tuni, chi'n, bang ni ahakhat a guat kiit a, Tuni a a aw na jah uleh, na lungtang uh khauhsah sih un, chi a kisoi bangin. 
HEB.4.8	Ajiahchu Joshua in amahuh na khawldamsahta hileh, hunungin ama’n ni dang thu a soi sih diing hi. 
HEB.4.9	Hujiahin Pathian mite a diingin khawldamna khat a um nalai hi; 
HEB.4.10	Ajiahchu Pathian a natohna apat a khawldam bangin, amah khawldamna a luut in zong a natohte apat a tawpta ahi. 
HEB.4.11	Hujiahin hu khawldamna a luut diingin i hahpan diing uh, huchilou inchu mi khattou hu gintaatlouhna etsahna bang a um in a puuhkha diing hi. 
HEB.4.12	Ajiahchu Pathian thu chu a hing a, sil a bawlthei a, namsaau hiamtuah sangin a hiamzaw a, hinna leh hagau, huleh guhtuah leh chintuiguh khen thei khopin a sun thei a, lungtang a ngaihtuahte leh tupte hekhentu ahi. 
HEB.4.13	Silsiam khat mah amah mitmuha kilang lou mawngmawng a um sih a; a kawma i tanchin i tutna diingpa mitmuh a’chu bangkim saguah leh kihongsa ahi. 
HEB.4.14	Huchi'n vaante haw a paisuaah Siampu Lal loupitah, Jesu Pathian Tapa i neih jiahin i thugin uh i pomkip diing uhi. 
HEB.4.15	Ajiahchu i haatlouhnate uh hung thuaahpih pha lou Siampu Lal nei i hi sih a; himahleh eihaw banga lam chintenga heemna tuaahsa, sual ahihleh sual lou, nei i hi zaw uhi. 
HEB.4.16	Hujiahin khotuahna i tan theihna diing uleh, taahsap hun chianga panpihna diinga hehpihna i muh theihna diingun, haangsantahin hehpihna laltouphah chu i naih diing uhi.
HEB.5.1	Ajiahchu siampu lal, mite laha kiladoh photmah chu, sualnate jiaha silpiahte leh kithoihnate a latkhawm theihna diingin, Pathian lam silte a mite a diinga pansah ahi uh. 
HEB.5.2	Ama’n chu bangmah heloute leh, lamkhialte tungah hehpihna a nei thei hi; ajiahchu amah ngei zong haatlouhna a tuamvelin ana umta hi. 
HEB.5.3	Huleh hikhu jiahtahin mite a diing a a latsah bangin, sualnate jiahin amah a diing ngei zong a lat a kiphamoh hi. 
HEB.5.4	Huleh hu paahtawina chu, Aaron a kouh banga Pathian in a kouh loungal, mi koimah in amah diingin a kilaah ngei sih hi.
HEB.5.5	Huchibang mahin Khrist zong siampu lal a siama um diingin amah leh amah a kitawisang sih hi; hizongleh a kawmah Nang chu ka Tapa na hi a, tuni’n ka hung hingkhia ahi, chi a soitu’n a tawisang ahi zaw hi. 
HEB.5.6	Ama’n mun tuam khat a, Nang chu Melkisedek umdan banga kumtuang a siampu na hi, chia a soi mahbangin. 
HEB.5.7	Ama’n chu tahsa a a um lai nitein, sihna laha amah huuhhing theipa kawmah naahpitaha kap leh mittui luang pum a haamteina leh ngetnate a lat nungin, Pathian laudan a siam jiahin ngaihkhiah in a um hi. 
HEB.5.8	Tapa himahzongleh, a silthuaahte haw in thumandan a zilta hi; 
HEB.5.9	Huleh suhbukima hung um in, a thumangte zousiah diingin kumtuang a hutdamna siamtu ahung hita hi; 
HEB.5.10	Melkisedek umdan bang a Siampu lal, Pathian chih in a umta hi.
HEB.5.11	Amah tungtaang soi diing tampi ka nei va, na ngaihkhiah peih louh jiahun a soichet zong a hahsa hi. 
HEB.5.12	Ahun lam ngaihtuah inchu houtute na hihtaah diing uh ahi a, Pathian thubulte khat in ahung hilh kiit ngai na hita uh; huleh angum hilou a nawitui kiphamoh bang na hung hita uhi. 
HEB.5.13	Nawitui ne photmah chu naungeeh ahih jiahun, dihtatna thu ah heetna bangmah a nei sih uhi. 
HEB.5.14	Hizongleh angum chu mi pichingte, a ngaihtuahna ah zanga, sialepha hekhen diing a a heettheihna ah sawizoita haw a diing ahi.
HEB.6.1	Hujiahin Khrist thubulte chu nusia in, pichinlam i manoh diing uh; silbawl sisa apat kisiihnate, Pathian lam a ginnate, 
HEB.6.2	Baptisma thute leh, khutngah thute leh, misi thohkiitna thute leh, kumtuang vaihawmna lam thuhilhnate chu bulphuh kiit nawnlou in. 
HEB.6.3	Huleh Pathian in pha a sah inchu hichibang i bawl ngei diing uhi. 
HEB.6.4	Bang jiahin ahiai i chih leh khatvei suhvaah a um a, vaan silpiah chiamta a, Hagau Siangthou tansah a um a, 
HEB.6.5	Huleh Pathian thu hoih leh hun hung um diing a silbawltheihnate chiam haw chu, 
HEB.6.6	A puuh va ahihleh, hute chu kisiih diing a siamthah gual ahi sih uhi; Pathian Tapa chu amahuh tuma kikilhbeh thah leh sumualphou ahihjiahun. 
HEB.6.7	Ajiahchu lei, a tung a ju guahtui na dawnin, amahuh diing a lou na kihohte diinga anteh louhing neehtheih hung suah in, Pathian apat vangpiahna a mu hi. 
HEB.6.8	Hizongleh lingkung leh hampa lingnei suahdoh chu deih louh in a um a; huleh haamse dong phial in a um hi; a tawpna chu mei a haal ahi. 
HEB.6.9	Hizongleh, deihtahte, huchibangin soi mah le’ung, nangun chu huchibang silte sang a hoihzaw leh hutdamna toh kithuahkhawm silte na bawl uh ka hung gingta uhi. 
HEB.6.10	Ajiahchu a min a na natoh uleh, na lungsiatna suhlat uh, misiangthoute na natohsah va, huleh tua zong na toh zing u’chu mangngilh diingin Pathian chu a dihtatlou sih hi. 
HEB.6.11	Huleh nanguh kuapouh in, kinepna heetchi ana kim tang diingin, a tawp dongin thanop suah chiat leh u’chin ka hung deih mahmah uhi. 
HEB.6.12	Na kithahdah louh va, ginna leh kuhkalna jiaha thuchiam gouluahtute umdan juitute na hih uh ka hung deih uhi.
HEB.6.13	Bang jiahin ahiai i chih leh Pathian in Abraham kawma thu a chiam laiin, amah sang a lian zawa a kihaahsial theih louh jiahin, amah le amah in a kihaahsial a, 
HEB.6.14	Tahzetin vang ka hung pe diing a, suhpung zong ka hung supung diing hi, chi'n. 
HEB.6.15	Huchi'n ama’n kuhkaltaha a thuaah mualsuaah nungin silchiam chu a muta hi. 
HEB.6.16	Bang jiahin ahiai i chih leh mihingte chu amahuh sanga lianzaw in a kihaahsial veu uh; huleh thu namdetna diing a kihaahsialna chu amahuh diingin kinialna zousiah suhtawpna ahi. 
HEB.6.17	Hubangin Pathian in silchiam luah diingte kawmah a lunggel kihenkit theih louhdan nasatah a ensah nuam in, huchu kihaahsialna in a sukipta hi. 
HEB.6.18	Huchu Pathian zuauthei ahih louhna kihengkiit thei lou sil nihte jiaha, eiuh kihumbitna diinga i ma a kinepna kikoih tu diinga taite’n hasotna nasatah i neihna diingun ahi. 
HEB.6.19	Hu kinepna chu hinna siihka kipin i nei a, chiantah leh kiptah, huleh puanjah sunga luut chu ahi. 
HEB.6.20	Huah chu Jesu Melkisedek umdan bang a kumtuang a siampu lal a siam in, eiuh diing a ma puitu in ana luut masata hi.
HEB.7.1	Bang jiahin ahiai i chih leh, hi Melkisedek, Salem kumpipa, Pathian tungnungpen siampu, kumpipate va that zou a hung pai kiit Abraham na dawnpa in, amah chu a vangpiah a; 
HEB.7.2	A kawmah Abraham in a neih zousiah sawm a khat a pia hi; a min umzia chu, a masapen in, dihtatna Kumpipa, hu baan ah Salem Kumpipa chihna ahi a, huchu lemna Kumpipa chihna ahi. 
HEB.7.3	Amah chu pa nei lou, nu nei lou, khanggui nei lou, um patni nei lou, hintawp ni zong nei lou; hizongleh Pathian Tapa bang a siam, tawpni nei lou a siampu a um zing ahi. 
HEB.7.4	Tuin chi haahtu Abraham ngei in gaal laah thuampuate sawm a khat a piahnapa, hipa loupidan ngaihtuah dihvua. 
HEB.7.5	Huleh Levi haahte laha siampu natohna mu photmahin daan thu dungjuiin mite lah apat sawmakhat laah diing thu a mu ngei uhi, chih chu, a unaute lah apat ahi, Abraham khaal a pawt himahleh uh. 
HEB.7.6	Hizongleh amahuh a kipana a khanggui suitel a umloupa’n chu Abraham apat sawmakhat a la a, thuchiamte neipa chu a vangpiahta hi. 
HEB.7.7	Huleh a neuzaw chu a lianzaw in vang a pia hi chih nialguallouh ahi. 
HEB.7.8	Huleh hi-ah chu mihing si jelte’n sawmakhat a tang uh; hizongleh huah chu amah a hing zing hi, chia a tanchin heetsah a umpa in a tang hi. 
HEB.7.9	Huleh Levi, sawmakhat tangtu in zong Abraham ah sawmakhat a pia hi, ka chi thei hi. 
HEB.7.10	Ajiahchu Melkisedek in a va lamtuah laiin, amah chu a pa khaal ah a um nalai hi. 
HEB.7.11	Hujiahin Levite siampu hihna a bukimna muhtheih hitaleh, (ajiahchu hi nuaiah mite’n daanthu ana mu uhi) Aaron umdan bang a chih hilou a, Melkisedek umdan bang a siampu dang ahung um a ngaihna bang ahiai? 
HEB.7.12	Ajiahchu siampu hihna ahung kihentaah jiahin, daanthu zong a kihen ahung kiphamohta hi. 
HEB.7.13	Bang jiahin ahiai i chih leh a tungtaang a hi thute kisoinapa chu namtuam a mi ahi a, hu nam laha mi chu kuamah maitaam a na tong a um ngei sih uh. 
HEB.7.14	Ajiahchu i Lalpa u’chu Juda nam apat hung piang ahi chih chiantahin a lang hi; hu nam thu ah chu Mosi’n siampu lam thu bangmah a soi sih hi. 
HEB.7.15	Huleh Melkisedek umdan banga siampu dang ahung um jiahin, ka thusoi uh a kichian sem hi. 
HEB.7.16	Amah chu tahsa thupiah daanthu bang a siam hilou in, hintawp nei lou silbawltheihna bang a siam ahi zaw hi. 
HEB.7.17	Ajiahchu, ama’n, Nang chu Melkisedek umdan bang a kumtuang a siampu na hi, chi'n a hesah hi. 
HEB.7.18	Bang jiahin ahiai i chih leh thupiah um masa chu haatlouhna leh phattuamna bei jiahin paihin a umta hi. 
HEB.7.19	Ajiahchu daanthu in bangmah a subukim sih a, hizongleh kinepna hoihzaw chu ahung poluut hi; hukhuin eihaw’n Pathian i naih uh ahi. 
HEB.7.20	Huleh kihaahsialna lou a hilou ahihjiahin amah chu siampu a siam ahita hi. 
HEB.7.21	Ajiahchu hu siampute chu kihaahsialna lou a siampu a siam ahi va; hizongleh amah chu, a kawm a, Lalpa a kihaahsial a, a lunghei kiit sih diing, Nang chu Melkisedek umdan bang a kumtuang a siampu na hi, chi a soitu kihaahsialna a siam ahi. 
HEB.7.22	Huchimahbangin Jesu chu thuhun hoihzaw sukiptu a siam ahung hita hi. 
HEB.7.23	Huleh amahuh chu sihna jiaha pandensah theih louh ahih jiahun, siampu chu ana tam ngei uhi; 
HEB.7.24	Hizongleh hi pa’n chu, kumtuang a um zing ahihjiahin siampu hihna hen theih louh a nei hi. 
HEB.7.25	Huchi'n amah a Pathian kawm a hungte chu, amahuh diing a ngetsah diing a, a hin zing jiahin, a tawpkhawh tanin a hundam thei hi. 
HEB.7.26	Ajiahchu huchibang siampu lal, misiangthou, nun se lou, buah baang lou, misualte laha kituamkoih, huleh vaante sanga saangzaw a siam chu eihaw a diingin a kilawm mawng ahi. 
HEB.7.27	Ama’n chu hu siampu lalte banga, nichin amah sualna jiaha kithoihna laan masa zet a, huzoh chianga mite sualna jiaha a lat a ngai sih hi; bang jiahin ahiai i chih leh ama’n hichu amah leh amah a kilat in setden diingin khatvei in ana zouta hi. 
HEB.7.28	Ajiahchu daanin mihing haatlouhna neite siampu in a siam veu hi; hizongleh kihaahsial thu, daan nung a hung um in chu, Tapa, kumtuang a diing a suhkimsa chu a guat zawta hi.
HEB.8.1	Huchi'n i thusoite laha a poimoh pen chu hikhu ahi; vaante a Tungnungpen laltouphah jiatlam a tou, huchibang siampu lal i nei ahi. 
HEB.8.2	Mihing bawl hilou a, Lalpa bawl, mun siangthou leh biahbuuh tahzet a thunatongtu chu. 
HEB.8.3	Ajiahchu siampu lal zousiah chu silpiahte leh kithoihnate laan diing a guat ahi va; huchihjiahin hi siampu lal in zong bang ahakhat lat diing a neih a kiphamoh hi. 
HEB.8.4	Leitunga ana um hile zaw, daan thu bang jel a silpiahte laantu siampute ana um jiahun, siampu in a pang hial sih diing hi. 
HEB.8.5	Hute chu vaan silte etsahna leh a liima zat ahi a, Mosi’n biahbuuh bawl diing a, a kisah lai a, Pathian in a hasot bangin; ajiahchu ama’n, taang tunga etton diing a hung kimusah dungjuiin sil zousiah bawl diingin pilvaang in, a chi hi. 
HEB.8.6	Hizongleh tuin chu thuchiam hoihzawte tung a siam thuhun hoihzosem palai ahih bang jelin natohna hoihzaw ana tangta hi. 
HEB.8.7	Bang jiahin ahiai i chih leh hu thuhun masapen demna bei ana hitaleh, a nihna pen diing mun kingaihtuah lou diing ahi. 
HEB.8.8	Ajiahchu ama’n amahuh dem in, ngai un, Israel innkuante leh Juda innkuante toh thuhun thah ka siam hun diing nite hung tung diing ahita, Lalpa’n a chi hi; 
HEB.8.9	Aigupta gam a kipana a pulepate uh puidoh diing a a khut va ka tuuh ni a a kawmva ka thuhun pen bang hilou in; ajiahchu amahuh ka thuhun ah a um zing sih va, huleh ke’n amahuh ka ngaihsah sih hi, Lalpa’n a chi hi. 
HEB.8.10	Ajiahchu hu nite nung chianga Israel innkuante kawma ka thuhun diing chu hikhu ahi, Lalpa’n a chi hi; A lungsim vah ka daan thupiahte ka koih diing a, a lungtang vah ka gial diing; huleh amahuh diingin a Pathian uh ka hi diing a, kei a diingin amahuh chu ka mite ahi diing uhi. 
HEB.8.11	Huleh amahun michinin, Lalpa he in; chih a innveengte leh, a unaute a thuhilh nawn sih diing hi; ajiahchu a neupen apat a lianpen tanin a bawnun ahung heta diing uhi. 
HEB.8.12	Bang jiahin ahiai i chih leh a dihtatlouhnate vah ka khotuah diing a, a sualnate uleh a bohsiatnate u’zong ka he zing nawn sih diing hi, chi'n. 
HEB.8.13	Ama’n, Thuhun thah, chi a a soi jiahin, a masapen chu a luisahta hi. Huchia hung lui a, hung upa chu a mang diingkuan ahita hi.
HEB.9.1	Huchiangleh thuhun masapen in zong Pathian natohna daante leh hi khovela mun siangthou chu ana nei ngei hi. 
HEB.9.2	Ajiahchu biahbuuh a kibawl a, a masapen chu khawn vaah koihna leh, dohkaan leh, tanghou siah umna mun siangthou kichi chu ahi. 
HEB.9.3	Huleh puanjah nihna banah, Mun siangthoupen, kichi biahbuuh chu a um hi. 
HEB.9.4	Huah chu gimtui haalna sana bawm leh, thuhun sing kuang sanatui a luankhum, a sunga manna umna sana beel leh, Aaron chiang sel khu leh, thuhun suang peehte umna a um hi; 
HEB.9.5	Huleh a tungah chu khotuahna touphah liah in loupina cherubte a um uh; hute tungthu chu tuin a kimkeei in i soi thei sih diing uhi. 
HEB.9.6	Huleh hi silte hitobang a guatzoh ahih chiangin, siampute’n Pathian nna tongin biahbuuh pindan masapen ah a luut veu uhi. 
HEB.9.7	Hizongleh pindan nihna ah chu siampu lal chauh kum chinin khatvei, amah khelhna leh mite khelhna a diinga a lat diing sisan tawi in a luut veu hi; 
HEB.9.8	Hi in chu, Hagau Siangthou in, biahbuuh pindan masapen a um laisiah mun siangthoupen a luutna lampi a kilang nailou ahi, chih ahung hesah hi. 
HEB.9.9	Huchu tulai hun tehkaahna ahi, huah chu, sialepha heetna lam thu a a betu hoih bukimsah thei lou silpiahte leh kithoihnate a laan veu uhi. 
HEB.9.10	Hute chu neehte, dawnte, kisuhsiangna tuamtuamte, leh tahsalam daante giap ahi a, siamphat kiit hun toh kal a zat diing a bawl ahi.
HEB.9.11	Hizongleh Khrist chu sil hoih hung um diingte siampu lal diinga hung in, biahbuuh loupizaw leh bukim zaw, khuta sahlouh ah, huchu hi silsiam lah a ahi sih chihna ahi; 
HEB.9.12	Keelte leh bawngnoute sisan a hilou in, amah ngei sisan a eite diing a kumtuang a tatkhiahna muin mun siangthou ah setden diingin khatvei chauh a luutta hi. 
HEB.9.13	Ajiahchu bawngtalte leh keelte sisan leh bawngla vut vaam mi niin tung a thehin bawn tahsa siang khop a a suhsiangthou inchu; 
HEB.9.14	Khrist, kumtuang Hagau jala soiselbei a Pathian kawma kilaan sisanin Pathian hing nna tong diingin, silbawl sisa apatin na sialepha heetna uh bangchituhin a susiangthouta diai? 
HEB.9.15	Huleh hikhu jiahin amah chu thuhun thah palai ahi, thuhun masa nuai a tatsualnate lah apat a tatkhiahna diing a a sih taah jiahin, kouhte’n kumtuang a gouluah diing thuchiam chu a tang thei diing uhi. 
HEB.9.16	Ajiahchu thusiah umna photah a siahtu sihna zong a um ngeingei diing ahi. 
HEB.9.17	Bang jiahin ahiai i chih leh mite a sih nungun thusiah in thu a nei chauh hi; a siahtu damsung siah vang thu mawngmawng a nei sih hi. 
HEB.9.18	Huchi'n thuhun masa zong sisan lou in suhkip ahi sih hi. 
HEB.9.19	Ajiahchu Mosi in daanthu dungjui a thupiah photmah mite kawma a soi zohin, bawngnou leh keel sisan, tui toh, sawnsan toh, hussop toh a la a, huleh lehkhabu leh mipite zousiah chu a theh a, 
HEB.9.20	Hichu Pathian in na kawmva ahung piah thuhun sisan chu ahi, chi'n. 
HEB.9.21	Hubanah zong ama’n biahbuuh leh, natohna vanzat zousiah chu sisan a theh hi. 
HEB.9.22	Huleh daanthu in sil zousiah chihphial sisan a suhsiangthou in a um a; sisan suah louin ngaihdamna a um sih hi.
HEB.9.23	Hujiahin vaan a sil umte batpihte chu hihaw a suhsiang a, a um ngei diing ahi; hizongleh vaan sil tahzet haw chu hite sang a kithoihna hoihzawte a suhsiangthou a a um diing ahi. 
HEB.9.24	Bang jiahin ahiai i chih leh Khrist chu a tahzet etsahna, khuta bawl mun siangthou ah a luut sih a; tuin Pathian ma-ah i luang va kilang diingin vaan ngeiah a luut zawta hi. 
HEB.9.25	Siampu lal, kum china amah sisan hilou tawikawm a munsiangthou a a luut veu bangin, amah chu amah le amah kilaan diingin a luut sih hi. 
HEB.9.26	Huchi hilouleh leilung siam chiil apat tampi vei a thuaahta diing hi; hizongleh tu huntawp ah amah chu sualna suhbeina diing a amah kipetawm diingin khatvei ahung kilangta hi. 
HEB.9.27	Huleh mihingte diing a khatvei sih diing, hizongleh huzoh chianga vaihawmna um diing guatsa ahi; 
HEB.9.28	Huchimahbangin Khrist zong mi tampite sualna pomang diing a khatvei lat in a um a; huleh amah na ngaahtute kawmah sualna tellouin hutdamna mu diingin a nihveina ahung kilang kiit diing hi.
HEB.10.1	Daanthu chu sil hoih hung um diingte liim giap ahi a, a kibatpih tah ahih louh jiahin, hu kum chin a kithoihna a lat veute un ahung naihtute a bukimsah zou sih hi. 
HEB.10.2	Huchi hilouleh a lat uh tawpta lou diing ahiviai mah? Ajiahchu a betute chu khatvei suhsiangthou a um in sual kiheetna a nei nawn sih diing uhi. 
HEB.10.3	Hizongleh hu kithoihnate ah chu kum chinin sualnate heetdoh kiitna a um veu hi. 
HEB.10.4	Ajiahchu bawngtalte leh keelte sisanin sualnate la mangthei gual ahi sih hi. 
HEB.10.5	Huchihjiahin khovela ahung lai in, ama’n, Kithoihna leh sillat na deih sih a, hizongleh sapumkhat na hung bawlsah zaw hi; 
HEB.10.6	Pumhaal silpiahte leh sualna kithoihnate ah nangma’n kipaahna na nei sih hi, a chi a. 
HEB.10.7	Huin keima’n, ngai in, (lehkhabujial a keimah thu gelh ahi, ) na deihzawng bawl diingin ka hung hi, Aw Pathian, ka chi a. 
HEB.10.8	A tungah, Kithoihna leh silpiah leh pumhaal sillatte leh sualna kithoihna na deih sih a, huah kipaahna zong na nei sih hi; hute chu daanthu banga lat ahi, a chih phetin, 
HEB.10.9	Ama’n, ngai in, na deih zawng bawl diingin ka hung hi, Aw Pathian, a chi hi. A nihna a tunding theihna diingin ama’n a masapen chu a lamangta hi. 
HEB.10.10	Hu deihzawng lam a Jesu Khrist sapumkhatvei setden diing a lat jiahin suhsiangthou in i umta uhi. 
HEB.10.11	Huleh siampu chinin niteng a nna tongin sualnate lamang theilou kithoihna ngeimah laan in a ding zing uhi. 
HEB.10.12	Hizongleh ama’n chu kumtuang a diinga sualnate diinga kithoihna khat a lat nungin Pathian jiatlam ah a touta hi. 
HEB.10.13	Hunung siah chu a meelmate a keengngahna a bawl ahih masiah uh a ngaah zingta hi. 
HEB.10.14	Ajiahchu ama’n sillat khat in suhsiangthousate chu kumtuang a diingin a subukimta hi. 
HEB.10.15	Huleh Hagau Siangthou in zong i kawmah ahung hesah hi; ajiahchu ama’n, 
HEB.10.16	Hu nite nung chianga a kawmva ka thuhun diing chu hi ahi, Lalpa’n a chi, A lungtang vah ka thupiahte ka koih diing a, huleh a lungsim vah ka gial diing hi, a chih zoh nungin, 
HEB.10.17	A sualnate uleh a tatleehnate u’chu ka he zing nawn sih diing hi, a chitou nalai hi. 
HEB.10.18	Huchi'n huchibangte ngaihdamna umna photah sualna a diinga sillat a um nawn sih hi.
HEB.10.19	Hujiahin unaute, Jesu sisan jiaha mun siangthoupen a luut ngamna nei in, 
HEB.10.20	Eiuh diing a ahung bawlsah lamthah le hing ah puanjah (huchu a sapum chihna ahi,) kaantan in; 
HEB.10.21	Huleh Pathian innkuanpihte tunga siampu lal khat i neih jiahin; 
HEB.10.22	Sialepha heetna hoihlou apat i lungtang uh thehsiang a um in, i sapum u’zong tui chiima sil a um in, huleh ginna heetchi ana lungtang dihtah toh i naih diing uhi. 
HEB.10.23	I ginna thuphuan pen uh lawng lou keeiin i tudet diing uhi; Ajiahchu amah thuchiam hung petu chu a ginum hi. 
HEB.10.24	Huleh lungsiatna leh silhoih bawlna lama kitohthou diingin khat leh khat i kingaihtuah diing uh. 
HEB.10.25	Khenkhatte banga i kikhopnate uh tawpsan lou in; himahleh khat leh khat kihasottuah zaw in; huleh ni ahung nai hulhul chih na heet un kihasottuah sem un. 
HEB.10.26	Bang jiahin ahiai i chih leh thutah heetna i neih nung a i sual teitei inchu, sualnate diing a kithoihna a um nawnta sih a, 
HEB.10.27	Hizongleh vaihawmna ngaah zing lauhuai bang aha leh, doutute kaang mang diing lungthahna mei a um zawta diing hi. 
HEB.10.28	Mosi daan poisa lou mi chu heetpihtu nih leh thum thu in lainatna bei in a si veu uhi. 
HEB.10.29	Pathian Tapa tuandeen a, thuhun sisan amah suhsiangthouna chu sil sianglou a ngai a, huleh hehpihna Hagau simmohbawl chu, hu sanga bangchituha gawtna loupizaw ahiai thuaahleh kilawm a na ngaihtuah uh? 
HEB.10.30	Ajiahchu, Phuba mawngmawng kei laah diing ahi, keima’n ka thuh diing hi, Lalpa’n a chi, chih leh, Lalpa’n a mite vai a hawmsah diing, chia soitu amah chu i he uhi. 
HEB.10.31	Pathian hing khuta puuh chu sil lauhuaitah ahi. 
HEB.10.32	Hizongleh masang laia, suhvaah a na um nung va, thuaahna hahsatahte na thuaah lai nite uh ngaihtuah kiit un; 
HEB.10.33	Thu khat a’chu muhsitna leh hahsatnate thuaah in na um va; thu khatah ahihleh, huchibang a bawl a umte thuaahpihtute na hung hi uhi. 
HEB.10.34	Bang jiahin ahiai i chih leh, nangun ka kolbuhnate ah na hung lainat va, vaan ah gou hoihzaw leh, um zing diing na neih uh kiheet in, na thuampua uh hung laahsahte u’zong kipaahtahin na thuaah zota uhi. 
HEB.10.35	Hujiahin kipaahman loupitah mai mu diing a na muanna u’chu paaikhe hial sih un. 
HEB.10.36	Bang jiahin ahiai i chih leh Pathian deihzawng na bawlzoh va, silchiam chu na muhtheihna diingun na kuhkal uh a ngai hi. 
HEB.10.37	Ajiahchu tomkhat zohchiangin ahung diingpa chu ahung diing hi, sawt a hal nawn sih diing hi. 
HEB.10.38	Huchi'n midihtat chu ginna in a hing diing a; hizongleh a nungtolh inchu ka lungsim in amah ah kipaahna a nei sih diing hi. 
HEB.10.39	Hizongleh eiuh chu mangthai diing a nungtolh haw laha mi i hi sih va; hinna humbit diing a gingtahaw laha mi i hi zaw hi.
HEB.11.1	Huleh ginna chu sil kinepnate heetchetna, sil muhlouhte um ngei a heetna ahi. 
HEB.11.2	Ajiahchu hi thu ah upate’n paahtaat a loh uhi. 
HEB.11.3	Ginna jalin khovelte chu Pathian thu a suhtuah khawm ahi chih i he a, huchi'n sil kimute zong sil kilangte a siam ahi sih hi. 
HEB.11.4	Ginna in Abel in Kaina sangin kithoihna hoihzaw Pathian kawmah a laan a, hukhu jiahin midihtat ahi chih heetsahna a loh a, Pathian in a silpiah thu ah a heetpih a; hukhu jiahin sita hinapi in thu a soi nalai hi. 
HEB.11.5	Ginna in Enok chu sihna mulou diingin laahmang in a um a; huleh Pathian in a laahmang jiahin muh in a umta sih; laahmang a, a um ma in Pathian a kipaahsah hi chih heetsahna a nei hi. 
HEB.11.6	Hizongleh ginna louin chu amah kipaahsah gual ahi sih hi; ajiahchu Pathian kawma hung inchu amah a um chih leh, amah guntuhtah a hawltute kawma kipaahman petu ahi chih a gintaat diing ahi. 
HEB.11.7	Ginna in Noah chu sil muh nailouhte thu Pathian hilh a na um in, a lau a, a innkuanpihte hutdamna diingin kuang a bawl a; hukhuin khovel siamlouh a tangsahta a, ginna jiaha um dihtatna gouluahtu ahung hita hi. 
HEB.11.8	Ginna in Abraham chu, a nung chianga gou a hung tan diing mun a chiah diing a kouh a, a um laiin a thumang a; huleh a chiahna lam diing zong he lou in a chiahdoh hi. 
HEB.11.9	Ginna in gam chiamah mi gam a taam bangin ana taam zing a, thuchiam kibang a a gouluahpih diingte Isaak leh Jakob toh puaninn a teeng khawmin; 
HEB.11.10	Ajiahchu ama’n innbul kiptah nei, Pathian sah leh bawl khopi chu a ngaah ahi. 
HEB.11.11	Ginna in Sara in zong naupaai theihna a nei a; a chiamtu chu muanhuai a, a seh jiahin a teeh nungin ta a nei hi. 
HEB.11.12	Huchi'n a sisa tobang mi khat apatin vaan a aahsite bang a tam leh, tui khang lian gei a piauneel banga simseeng louh ahung suaahta hi. 
HEB.11.13	Hutehaw zousiah chu ginna nei in a sita va, silchiamte chu tang louin, hizongleh gamlatah apat gaalmuh in a pomkip va, leitung ah chu mikhual leh khualzin ahi uh chih ana phuangta uhi, 
HEB.11.14	Ajiahchu hutobang thu soite’n chu gam tuam khat a hawl uh chih chiantahin a sulang uhi. 
HEB.11.15	Huleh amahun ahung pawtna gam uh lunggulh leh u’chu, kihkiitna hun lemtaang ana muta tham diing uhi. 
HEB.11.16	Hizongleh gam hoihzaw deih ana hi va, huchu vaan gam ahi a; hukhu jiahin Pathian chu a Pathian uh chih a kouh a zum sih hi; ajiahchu amahuh diingin khopi khat guatsa’n a koihta hi. 
HEB.11.17	Ginna in Abraham in, ze-et a, a um in, Isaak a laan a; thuchiamte tangpa’n a tapa neihsun a laan hi. 
HEB.11.18	Isaak ah na haahte a kichi diing, kichipa ngei chu. 
HEB.11.19	Pathian in misi lah apatin zong a kaithou thei hi chi a geel in; hua kipanin etsahna in muh zong a mu kiitta ngei hi. 
HEB.11.20	Ginna in Isaak in sil hung tung diingte thu ah Jakob leh Esau a vangpiah hi. 
HEB.11.21	Ginna in Jakob in a sih kuanin, Joseph tate geel a vangpiah a; a chiangphut dawn a kinga in Pathian a bia hi. 
HEB.11.22	Ginna in Joseph in a sih diing kuanin Israel tate pawtkhiah diing thu a soi a; huleh a guhte tungtaang ah thu a pia hi. 
HEB.11.23	Ginna in, Mosi chu a pianlai in, naungeeh meel hoihtah ahi a chih jiahun, ha thum sung a nulepa phualin a um a; kumpipa thupiah zong a lau sih uhi. 
HEB.11.24	Ginna in, Mosi in ahung pichin nungin, Pharaoh tanu tapa chiha um diing a ut sih a. 
HEB.11.25	Tomchakhat sung sual nopna mun sangin, Pathian mite toh bawl gentheihna thuaah a teel zota hi; 
HEB.11.26	Khrist kimuhsitna chu Aigupta gam goute sanga hauhsatna loupizaw a ngaiin; ajiahchu a kipaahman muh diing lam chu a en zing hi. 
HEB.11.27	Ginna in ama’n kumpipa lungthahna lau louin Aigupta gam a nusia a; muhtheih louhpa chu muhtheih banga sepin a thu ah mualsuaah hi. 
HEB.11.28	Ginna jalin chiahkaan kuut leh sisan thehna a bawl hi, ta masa sulumtu in amahuh a khoihkhaah louhna diingin. 
HEB.11.29	Ginna in amahun leigaw tunga pai bangin Tuipi san a kaan va; Aigupta mite’n hubangin bawl a tum va, tui ah a tumta uhi. 
HEB.11.30	Ginna in Jeriko kulhbaang chu ni sagih a velh nungun a chimta hi. 
HEB.11.31	Ginna in nohchizuahnu Rahab zong ginglou mite toh a mangthaikhawm sih hi, ama’n enkhetute hamuangtah a ana zintun jiahin. 
HEB.11.32	Huleh bang ahiai ka soi naahlai diing? Gideon thute, Barak thute, Samson thute, Jephtha thute, David thute, Samuel thute leh zawlneite thu soi diing chileng, hunin ahung daih sih diing hi. 
HEB.11.33	Hute’n chu ginna in gamte a la va, dihtatna a bawlkhia va, thuchiamte a tang va, humpibahneite kam a chihsah va, 
HEB.11.34	Mei silbawltheihna a sudaai va, namsaau mahiam a peel va, haatlouhna apatin haatsah in a um va, kidouna ah a haat mahmah va, a gaalte uh pangkhawm a delhjah uhi. 
HEB.11.35	Numeite’n a misi uh thou kiit a mu va; mi dangte zong gimthuaahsah in a um va, thohkiitna hoihzaw a muhna diingun, hutkhiahna a deih sih uhi. 
HEB.11.36	Huleh mi dangte’n chu nuihzat bawlna leh vuaahna bang a thuaah va, ahi, hulou zong kolbut leh suangkul a khum bangin a um uh; 
HEB.11.37	Suang a seh in a um va, singaat a aattan in a um va, namsaau a saatlup in a um va; belaam vun leh keel vun silh in a vaah vai va; gentheitahin, gimthuaah in, sawih in a um uhi. 
HEB.11.38	(Hute a diingin chu khovel umna taah ahi sih hi; ) gamdaite ah bang, taang ah bang, kawlbuuh ah bang, leikohawm ah bang a vaah lehleh uhi. 
HEB.11.39	Huleh hite zousiah in a ginna jiah va phatna loh zou in, silchiam a tang sih uhi. 
HEB.11.40	Ajiahchu eihaw tellou a amahuh suhbukim a, a umlouhna diingin Pathian in eihaw diingin sil hoihzaw khat guatsa in a koih hi.
HEB.12.1	Huchihjiahin eiuh zong heetpihtu meipi nasatah uum kiimvel a i um uh he in, ahung gihsah photmah leh, sual eimaha belh zing chu i koihkhe diing va, i ma a kitaidemna um ah kuhkaltahin i tai diing uh, 
HEB.12.2	I ginna siamtu leh subukimtu Jesu lam en in; ama’n chu a ma a um kipaahna jiahin zumnate zong poisa lou in, kros a gimna a thuaah a, Pathian laltouphah jiatlam ah a va touta hi. 
HEB.12.3	Bang jiahin ahiai i chih leh na lungsim va na tawl va na chauh louhna diingun, amah tunga misualte nialkalhna thuaahzoupa chu ngaihtuah un. 
HEB.12.4	Sual dou in sisan pawt khopin na pang nai sih uhi. 
HEB.12.5	Huleh hasotna thu, tate hilh banga na kawmva kisoi chu na mangngilhta uhi, Ka ta, Lalpa sawina ngaineep sinla, a taihilha na um in zong lungke sin; 
HEB.12.6	Ajiahchu Lalpa’n a lungsiatte a sawi a, huleh ta a deih photmah chu a jep veu hi. 
HEB.12.7	Sawina na thuaah uleh Pathian in a tate bawl a hung bawl ahi; bang jiahin ahiai i chih leh pa sawi louh ta kua a um ngei ei? 
HEB.12.8	Hizongleh ta zousiah tan ngei sawina na thuaah louh unchu, jauta na hi va, ta tah na hi sih uhi. 
HEB.12.9	Hubanah zong eihaw hung sawitu tahsa a pate i nei va, huleh amahuh chu i zahtaat uhi; hu sanga hagaute Pa thuthu a i um zawh sem va, i hin diing uh hilou ahiai mah? 
HEB.12.10	Bang jiahin ahiai i chih leh amahun ni tomtakhat diinga hoih a sah bang jel va ahung sawi uh ahi a, hizongleh ama’n chu eite phattuamna diing a, sianthouna i tan theihna diingin ahung sawi hi. 
HEB.12.11	Sawina chu a kithuah laiin kipaahhuai a bang sih a, hasiat a huai zaw hi; himahleh a nung chiangin chu huchia soihzoi a umte diingin dihtatna gah hamuan umtah a suah veu hi. 
HEB.12.12	Huchihjiahin khut kaikhete leh khup zoite chu phong tang un; 
HEB.12.13	Huleh na keengte uh diingin lampi tang siam un, huchilou inchu keengbaite lampi apat a peetmangkha diinguh; hizongleh hute chu sudam zaw un. 
HEB.12.14	Mi zousiah toh kituaahna leh siangthouna delh un, hu siangthouna lou inchu kuama’n Lalpa a mu sih diing hi. 
HEB.12.15	Pilvaangtahin en un, huchilou inchu mi khattou Pathian hehpihna ching zou lou na umkha diing va; khaatna zung bang aha hung selnou in, hukhu in mi tampite suhbuah in a umkha diing uhi. 
HEB.12.16	Khatvei neeh mana a ta upa hihna zuahpa Esau bang a kingaihhaat aha, Pathian jahlou mi aha a umkha diing hi. 
HEB.12.17	Bang jiahin ahiai i chih leh a nunglamin vangpiahna gou chu luah tum in mit hi luang pum in phatuamngaitahin hawl mahleh kisiihna mun a muh louh jiahin deih louh in a umta chih na he uhi, 
HEB.12.18	Ajiahchu nanguh chu taang khoihkhaah theih leh mei a kaang, vomna leh mialna leh huihpi nunna mun, 
HEB.12.19	Huleh pengkuul ging leh thusoi gingte umna a hung na hi sih uh; hu awging jate haw in chu a kawmva hu thu a kisoi kiit nawn louhna diingin a ngen uhi. 
HEB.12.20	(Bang jiahin ahiai i chih leh sa nasanin zong hu taang chu a suhkhaah leh suang a sehlup aha, ahih louh leh tei a sutlup diing ahi chih thupiah chu amahun a thuaahzouta sih uhi. 
HEB.12.21	Huleh hu a silmuh uchu a lauhuai mahmah a, Mosi’n, Ka lau naah mahmah a, ka kithing top hi, a chi hi). 
HEB.12.22	Hizongleh nang u’chu, Zion taang leh Pathian hing khopi, vaan Jerusalem, simseeng louh angel honpi leh, 
HEB.12.23	Khawmpi lian leh vaan a min kigialta piang masa kouhtuam kawm a leh, mi zousiah vaihawmtu Pathian kawm leh, midihtat suhbukim a umte hagau kawmah bang, 
HEB.12.24	Huleh thuhun thah palai Jesu kawm a leh, Abel a sanga sil hoihzaw soi sisan theh kawm a hung na hi zaw uhi. 
HEB.12.25	Thusoitu chu na deih louh khaah diing uh pilvaang un. Ajiahchu leitung a thusoitu a deih louh va bawn suaahtalou ahih uleh, vaan a kipana thu hung petu i kiheisan inchu i suaahta moh sem diing uhi; 
HEB.12.26	Hulaiin a aw in lei a suliing a; hizongleh tuin chu khatvei lei chauh hilou in, vaan zong ka suliing kiit diing, chi'n thu a chiamta hi. 
HEB.12.27	Huleh hi thu, khatvei ka suliing kiit diing chih in, sil kiliingloute a um zing theihna diingin, sil kiliingte chu silsiam bang a suanmangin a um diing chih a hesah hi. 
HEB.12.28	Huchi'n gam suhliing guallouh i tan jiahun, jahtah leh, Pathian laudan siam kawma pomtaahtaha Pathian nna i toh theihna diingun hehpihna i nei diing uhi; 
HEB.12.29	Ajiahchu i Pathian u’chu kaahtum haat mei ahi.
HEB.13.1	Unau kilungsiatna umsah zing un. 
HEB.13.2	Mikhualte hoihbawl diing mangngilh sih un; ajiahchu huchibang bawl in mi khenkhatte’n he loupi in angelte ana zintun uhi. 
HEB.13.3	Suangkul a kaan a umte chu amahuh toh kaankhawm a um bangin he zing un; huleh suhgentheih thuaahte chu nanguh zong sapum a um na hih jiahun he zing un. 
HEB.13.4	Mi zousiah lahah kiteenna chu zahbawl in um henla, huleh lupna zong suhbuah louh in um heh; himahleh tohuuhte leh aangkawmte chu Pathian in vai a hawmsah diing hi. 
HEB.13.5	Na umdan u’chu sumngaihnatna tellou hi heh; na sil neih tungvah lungkim un; ajiahchu ama’n, Bangma chihin ka hung nuse sih diing a, tai zong ka hung taisan sih diing hi, a chi hi. 
HEB.13.6	Huchi'n haangsantahin, Lalpa chu ahung panpihtu ahi a, ka lau sih diing hi, mihingin bang ahung loh diai? i chi ngam uhi. 
HEB.13.7	Na tungva thuneitute leh Pathian thu na kawmva soitute chu he zing un; a umdan va sil hung umdohte ngaihtuah unla, a gindan uh jui un. 
HEB.13.8	Jesu Khrist chu jan ni toh, tuni toh, huleh kumtuang in a ngeimah ahi. 
HEB.13.9	Thugin tuamtuam leh limdangte tohmangin um sih un. Ajiahchu lungtang hehpihna a suhkip chu a hoih ahi; neeh diing a suhkip diing ahi sih, huchibang lungkhamte’n hute ah phattuamna a mu tuan sih ahi. 
HEB.13.10	Biahbuuh natongtute’n a neeh theihlouhna uh maitaam i nei uh ahi. 
HEB.13.11	Siampu lalin sual thoihna diing a mun siangthou a sisan a luutpih veu gante luang haw chu khogei lamah a haalmang veu uhi. 
HEB.13.12	Huchihjiahin Jesu’n zong, amah sisan ngei a mite a suhsiangthou theihna diingin kulh kotkhaah polamah a thuaahta hi. 
HEB.13.13	Hujiahin amah a muhsitna uh pua in a kawmah, khogei lamah i chiahdoh diing uh. 
HEB.13.14	Ajiahchu hitah ah khomundet i nei sih va, khopi hung um diing chu i hawl uh ahi zaw hi. 
HEB.13.15	Hujiahin amah vangin paahtawina kithoihna chu Pathian kawmah tawplou in i laan diing uhi, huchu a mina i kipaahna phuandohna muuh gahte ahi. 
HEB.13.16	Hizongleh sil hoih bawl leh silphal chu mangngilh sih un, ajiahchu huchibang kithoihnate ah Pathian a kipaah mahmah hi. 
HEB.13.17	Na tungva thuneitute thu mang unla, a thuthu un um un; bang jiahin ahiai i chih leh na tungtaang thu uh soi diingte bangin na hagau uh ahung veensah uh ahi, huchu lunggimtah a bawllou a, kipaahtaha a bawl theihna diingun; lunggimtaha a bawl u’chu nanguh diingin a phatuam sih ahi.
HEB.13.18	Keiuh diingin hung haamteisah un; ajiahchu sil bangkimah dihtaha gamtat utin sialepha heetna hoihtah ka nei uh chih ka gingta uhi. 
HEB.13.19	Hizongleh kintaha na kawmva sawl kiit a ka um theihna diingin, huchu ka hung ngen diahkhol hi. 
HEB.13.20	Tuin hamuanna Pathian, i Lalpa uh Jesu Khrist misi laha kipana kaithoupa, kumtuang thuhunna sisan jala Belaampu loupitah in, 
HEB.13.21	Jesu Khrist jala a mitmuh a, a deihzawng photmah bawl diingin sil hoih chinteng ah nanguh hung subukim hen; amah kawmah loupina kumtuang kumtuang in umta hen. Amen. 
HEB.13.22	Huleh unaute, hasotna thu ngai thei teitei diingin ka hung ngen hi; ajiahchu thu tawmtakhat in na kawmvah ka hung gial hi. 
HEB.13.23	I unaupa uh Timothi hahdoh in a umta chih ana heta un; ahung paipah leh, amah toh nanguh ka hung mu diing hi. 
HEB.13.24	Nanguh hung heute zousiah leh misiangthoute zousiah chibai hung na buuhsah un. Italy gam a mite’n chibai ahung buuh uhi. 
HEB.13.25	Na bawnva kawmah hehpihna um hen. Amen.
JAS.1.1	Jakob, Pathian leh Lalpa Jesu Khrist suaah in, nam sawmlenih kithehdalhte chibai a buuh hi. 
JAS.1.2	Ka unaute, ze-etna chituamtuam na tuaah chiangun nuamna ngenin ngai un; 
JAS.1.3	Na ginna uh etkhiahna in kuhkalna a siam chih he in. 
JAS.1.4	Hizongleh, bangmah tasamlou a, na pum va na bukim theihna diingun kuhkalna in tong bukim heh. 
JAS.1.5	Na lahva koipouh in pilna a taahsap leh, mi zousiah kawma tailou leh it loua petu Pathian kawmah ngen heh; huchi'n a kawmah piah ahi diing hi. 
JAS.1.6	Hizongleh, ginglel hetlou in ginna nei in ngen heh. Ajiahchu ginglel mi chu tui khang lian kinawh, huih muut leeng lehleh bang ahi. 
JAS.1.7	Hujiahin, huchibang min chu Lalpa apat bangmah muh kigingta sih heh. 
JAS.1.8	Lungsim bulbaal nei lou mi chu a silbawl zousiah ah a kip sih hi. 
JAS.1.9	Daikawmkal a um unau chu paahtawi a, a um jiahin kipaah heh; 
JAS.1.10	Hizongleh mihausa chu suhneu a a um jiahin kipaah heh; ajiahchu hampa paah banga mang diing ahi hi. 
JAS.1.11	Ajiahchu, niin a satna toh ahung suaah chiangin, hampa chu a haaivul a, huleh a umdan hoih chu a mangta hi; huchimahbangin mihausa zong a paina ah a vuai diing hi. 
JAS.1.12	Ze-etna thuaah teitei mi chu a hampha hi, bang jiahin ahiai i chih leh etkhiah a a um zoh chiangin Lalpa’n amah lungsiattute kawma piah a chiam, hinna lallukhuh chu a mu diing hi. 
JAS.1.13	Mi koimah in heem a a um chiangin, Pathian heem ka hi chi sih heh; ajiahchu Pathian chu giitlouh a heem gual ahi sih a, ama’n zong koimah a heem ngei sih hi. 
JAS.1.14	Hizongleh michin amah utna a puimang leh hiip a, a um chiangin heem in a um ahi zaw hi. 
JAS.1.15	Huleh utna in nou a paai chiangin, sual ahung hingkhia a, huleh sualin ahung pichin chiangin sihna ahung hingkhia hi. 
JAS.1.16	Ka unau deihtahte, heemin um sih un. 
JAS.1.17	Silpiah hoih leh silpiah bukim photmah chu tunglam a kipan ahi a, vaahte Pa kawm apat hungsuh ahi, amah ah chu lamdanna leh kiheina liim mawngmawng a um sih hi. 
JAS.1.18	A silsiamte laha a gah masa lawikhat i hihtheihna diingun, a utthu a thutah a ahung hin i hi uhi.
JAS.1.19	Huchihjiahin, ka unau deihtahte, michin ngaihkhiah lamah kilawp henla, thusoi lamah kilawp sih henla, lungthah baih sih heh. 
JAS.1.20	Ajiahchu mihing lungthahna in Pathian dihtatna a siam sih hi. 
JAS.1.21	Huchihjiahin bolhhoh zousiah leh giitlouhna dimlet chu koihmang unla, na hinna uh hundam thei thu kipsa chu thunuailuuttahin pom un. 
JAS.1.22	Hizongleh nanguh leh nanguh kihem in, thu ngaikhetu chauh hilou in, thu juitute hi zaw un. 
JAS.1.23	Ajiahchu koipouh thu ngaikhia chauh ahih a, a juitu ahih louh inchu, amah chu mi limlang a, a pianpih maai kien bang giap ahi. 
JAS.1.24	Ajiahchu a kien a, huleh a chiah mang a, bangchibang mi ahih a kimanghilhpah hi. 
JAS.1.25	Hizongleh koipouh zalenna daan bukim en a, hu a um zing a, mangngilhhaat thungaikhia hilou a, thu tongtu hizaw chu, hu mi chu a natoh ah vangpiah in a um diing hi. 
JAS.1.26	Na lahva mi koipouh sahkhomitah bang a um a, a lei veeng hoih loua, amah lungtang kihem zaw chu, hu mi sahkho biah chu a thawn ahi. 
JAS.1.27	Pathian leh Pa mitmuh a sahkho biah siangthou leh buahbaang lou chu, nubei pabeite leh meithaite a gimthuaah lai va veh leh, khovel a niin baang lou a kikoih zing ahi.
JAS.2.1	Ka unaute, i Lalpa uh Jesu Khrist, loupina Lalpa gingta kawmin, mi khentuam nei sih un. 
JAS.2.2	Ajiahchu na kikhopna vah sana zungbuh but, puan hoihtah silh khat hung luut henla, huleh mizawng khat puansetah silh in hung luutta leh; 
JAS.2.3	Huchi’n puan hoih silhpa chu na zahbawl va, a kawmah, Nang hi mun hoih ah tou in, na chi va; huleh mizawngpa kawmah chu, Nang hutah ah dingin aha, ahihlouleh, Hiah ka keeng ngahna nuaiah tou in, na chi uhi; 
JAS.2.4	Huchi'n na lungsim vah khentuam nei a, ngaihtuahna gilou a soiseltute hilou diing na hi viai mah? 
JAS.2.5	Ngai un, ka unau deihtahte, Pathian in hi khovela mizawngte chu ginna a hausa diing leh, amah lungsiatte a chiam lalgam luah diing a teel hilou ahiai mah? 
JAS.2.6	Hizongleh nangun chu mizawngte na musit uhi. Mihausate’n nanguh ahung bawlse veu un, vaihawmna ah ahung kailuut veu sih viai mah? 
JAS.2.7	Amahun na kikouhna uh min zahumtah chu a soise sih viai mah? 
JAS.2.8	Pathian lehkhathu dungjui a, Nangmah na kilungsiat banga na innveengte na lungsiat diing ahi, chih lal daan na zop uleh na bawl hoih uhi. 
JAS.2.9	Hizongleh mi khentuamna neih unchu, sil na hihsual va, huleh daan in bohsetu na hih uh ahung hesah hi. 
JAS.2.10	Ajiahchu mi koipouh in daan jui kim henla, mun khatah khialta leh, a bawn a mohtangin a um ahi. 
JAS.2.11	Ajiahchu, Aangkawm sin, chipa’n, Tual that sin, zong a chi thou hi. Huchi'n aangkawm sih zong lechin, tual na thah inchu, daan botsetu na hita thou hi. 
JAS.2.12	Hujiahin zalenna daan a vaihawmsah diingte bangin thu soi unla, sil bawl un. 
JAS.2.13	Ajiahchu khotuahna nei lou mi chu khotuahna bei a vaihawmsah in a um diing hi; huleh khotuahna chu vaihawmna ah a kisathei veu hi.
JAS.2.14	Ka unaute mi’n ginna ka nei chi henla, natoh nei sih leh, bang a phatuam diai? huchibang ginna in amah a hundam thei diai mah? 
JAS.2.15	Unaupa aha, unaunu aha khat saguah in um henla, nichin anneeh ta samta leh, 
JAS.2.16	Huleh na lahva khat in, Hamuangtahin um inla, lumtah leh vahtahin um in, chi henla; sapum diing a sil poimoh pe tuan sih leh; bang a phatuam diai? 
JAS.2.17	Huchimahbangin, ginna chu natoh bei a amah chauha a um leh, si ahi. 
JAS.2.18	Ahi, mi khat in, Nang ginna na nei a, ke’n natoh ka nei ahi; na ginna chu natoh tel lou in hung ensah inla, ke’n ka ginna ka natohin ka hung ensah diing, 
JAS.2.19	Pathian khat a um chih na gingta maw; na bawl hoih hi; dawite’n zong a gingta va, a kiliing hial uhi, a chi thei hi. 
JAS.2.20	Hizongleh aw mi thulimlou, natoh tel lou a ginna chauh chu si ahi chih na he nuam ei? 
JAS.2.21	I pu uh Abraham in a tapa Isaak maitaam tunga a lat laiin silbawl jiah a siamtang hilou ahiai mah? 
JAS.2.22	Ginna in a silbawlte toh a tongkhawm a, huleh silbawlte jiahin ginna chu a bukimta ahi chih na mu hi. 
JAS.2.23	Huleh Pathian lehkhathu, Abraham in Pathian a gingta a, huchu a dihtatna sim ahi, chih thu a taangtung a; huleh amah chu, Pathian lawm chih ahita hi. 
JAS.2.24	Huchi'n ginna jiah chauh hilou in, natoh jiahin mi’n siam a tang uh chih na mu uhi. 
JAS.2.25	Huchimahbangin, kizuahnu Rahab in zong, thupotute ana zintun a, amahuh lam tuam a, a sawlkhiah laiin, silbawl jiaha siamtang hilou ahi maw? 
JAS.2.26	Hagau bei sapum a si ahih bangin, natoh bei ginna chu si ahi.
JAS.3.1	Ka unaute, mohtanna lianzaw tang diing i hi uh chih he in, mi tampi houtu in hung pang sih un. 
JAS.3.2	Ajiahchu sil tampi ah i bawnun i gilou uhi. Mi koipouh thusoi lama a giitlouh louh leh, hu mi chu piching ahi a, a sapum veeng thei mi zong ahi. 
JAS.3.3	Ngai un, i thu a juihna diingun sakolte kam ah siihbah i bah va; huleh a sapum uh a pumin i kaihei thei hi. 
JAS.3.4	Ngai un, jahaatte zong a lian mahmah na va, huih haattah muutleengin a um va, hizongleh a heehtu in a heehna neutakhat in a utna lamlamah a kiheisah hi. 
JAS.3.5	Huchimahbangin lei zong sapum hiang neutakhat ahi a, nasatahin a kiuangsah veu hi. Ngai dua, mei neutakhat in sil kaang nasa thei hina e! 
JAS.3.6	Huleh lei chu mei ahi a, i sapum hiangte lah a tatsiatna lompi chu lei ahi; huchi'n leiin sapum a bawnin a subolhhoh a pianpih hinkhua lampi chiah kualvelna chu a kaangsaha; huleh amah chu gawtmun mei in a kaang veu hi. 
JAS.3.7	Ajiahchu sa namkim, va namkim, guul namkim, tuilianpi a ganhing namkim khawijual theih ahi a, mite’n a khawijual thei uhi. 
JAS.3.8	Hizongleh lei chu koima’n a khawijual thei sih uhi; gilou um kinken thei lou, sihna gu a dim ahi. 
JAS.3.9	Hukhuin Pathian leh Pa ngei chu i phat va; huleh humahin Pathian batpih a siam mihingte i haamsiat jel uhi. 
JAS.3.10	Kamsung khatmah a kipatin phatna leh haamsiatna a pawtkhe veu hi. Ka unaute, hi silte chu huchibang diing hilou ahi. 
JAS.3.11	Tuikhuuh in naah khat ah tui tuui leh tuui loua pawtkhesah ngei eimah? 
JAS.3.12	Ka unaute, theipi kungah olive a gah thei eimah? grep gui ah zong theipi a gah thei eimah? huchimahbangin chikhuuhin tuial leh tuitam a pawtkhesah thei sih hi.
JAS.3.13	Na lahva koi ahiai pila thu hethei um? thunuaigolhtah leh piltahin a silbawlte chu umdan hoih in ensah heh. 
JAS.3.14	Hizongleh na lungtang va thangsiatna nasatah leh kinialna na neih uleh, uang sih unla, thudih zuausan sih un. 
JAS.3.15	Hutobang pilna chu tunglam a kipan ahi sih a, khovel leh, sapum utna leh, dawi a hung kipan ahi. 
JAS.3.16	Ajiahchu thangsiatna leh kinialna umna photah, buaina leh sualna chinteng a um veu hi. 
JAS.3.17	Hizongleh tunglam a hung kipan pilna chu a masapenin a siangthou phot a, huzohchiangin kilep a ut a, a nunnem a, a hounuam a, khotuahna leh gah hoih in a dim a, khentuam a nei sih a, a lepchiah sih hi. 
JAS.3.18	Huleh dihtatna gah chu kilepna bawlte apat a kilepna a tuh ahi.
JAS.4.1	Na lahva kidounate leh kisualnate khoia kipana hung kuan ahiai? na sapum hiangte va kidou veu, na tahsa utnate va kipana hung pawt hilou ahi maw? 
JAS.4.2	Na lunggulh va, na nei tuan sih uhi; tual na that va, na deihgoh va, na nei zou tuan sih uh; na kidou va, gaal na bawl uh, na nei diah sih uh, na nget louh jiahun. 
JAS.4.3	Na ngen va, na nget dih louh jiahun na mu sih uh, na nopsahna diing va zat na tup jiahun. 
JAS.4.4	Nanguh aangkawmpate leh aangkawmnute, khovel lawm hihna chu Pathian toh kimeelmaatna ahi chih he lou na hi uh maw? hujiahin koipouh khovel lawm hih ut chu Pathian meelma ahi. 
JAS.4.5	Hagau eimaha teengin thangse khopin ahung deih hi chih, Pathian lehkhathu in a mawh soi hi diing a gingta na hi u'maw? 
JAS.4.6	Hihmalahin hehpihna tamsem ahung pia hi. Hujiahin Pathian lehkhathu in, Pathian in mi kisatheite a doudaal a, kingaingiamte kawmah hehpihna a pe veu hi, a chi hi. 
JAS.4.7	Hujiahin Pathian kawmah kituluut un. Diabol chu doudaal un, huchi'n ahung taimangsan diing hi. 
JAS.4.8	Pathian naih un, huchi'n ama’n ahung naih diing hi. Misualte, na khut uh silsiang un; lungsim mumal neiloute na lungtang uh susiangthou un. 
JAS.4.9	Hahsa sa unla, lungdong unla, kap un; na nuihna uh lungdonna suaah henla, na nuamna uh dahna suaah heh. 
JAS.4.10	Pathian mitmuh in kingaingiam un, huchi'n ama’n ahung tawisang diing hi. 
JAS.4.11	Unaute, khat leh khat kisoisetuah sih un. Mi a unau soisia a, huleh a unau soisel chu daan soisia a, daan vaihawmkhum ahi; hizongleh daan na soisel inchu, daan juitu na hi sih a, vaihawmtu na hi zaw ahi. 
JAS.4.12	Daan petu khat a um a, ama’n chu a hundam thei a, a suseveh thei hi; mi dang soiseltu nang koi na hiai?
JAS.4.13	Tuin ngai un, nanguh, Tuni aha, jingchiang aha in, hu khopi ah i chiah diing a, hu mun ah kumkhat i va taam diing a, leiin i zuah diing va, i pung diing uh chitute: 
JAS.4.14	Ahiinlah jing chianga bang ahung um diing na he sih uhi. Na hinna uh bang ahiai? Hichu meilum tomtakhat hung kilang a, mangkiitpah bang giap ahi. 
JAS.4.15	Hu sangin, Lalpa’n pha a sah leh i hing diing a, hikhu aha, hukhu aha, i bawl diing, na chi diing uh ahi. 
JAS.4.16	Hizongleh tuin na kiuahsahnate vah nuam na sa uh; huchibang nopsahna zousiah chu sual ahi. 
JAS.4.17	Hujiahin, mi sil hoih bawl diing he a, bawl tuan lou chu, amaha diingin sual ahi.
JAS.5.1	Nanguh mihausate, tu in ngai un, na tungva hahsatna hung tung diingte jiahin kap unla, peng guaiguai un. 
JAS.5.2	Na hauhsatnate uh a segawpta a, na puante uh ngetin a ne zouta hi. 
JAS.5.3	Na sana uleh na dangka uh a tui-eeh vehta hi; hute siatgawpna chu na sualdan uh heetsahna ahi diing a, na tahsa uh chu meikaah bangin a ne zou diing hi. Hun nununglam a diingin gou na kholta uhi. 
JAS.5.4	Ngai un, na lou va buh aat a kilohte loh, amahuh heem a na piah louh uh a kikou va; huleh a aattute kikou aw chu mipite Lalpa bil ah a luutta hi. 
JAS.5.5	Khovel ah nuamsatahin na um va, na kimawh zat meimei va; goh ni a bangin na lungtangte uh na thausah uhi. 
JAS.5.6	Midih chu siamlouh na tangsah va, na thatta uh; huleh ama’n chu ahung doudaal sih hi.
JAS.5.7	Hujiahin unaute, Lalpa hung masiah in kuhkaltahin um un. Ngai un, lounei mi’n lei gah luultah chu a ngaah a, guah masa leh guah nunung a muh masiah kuhkaltahin a ngaah veu hi. 
JAS.5.8	Nanguh zong kuhkaltahin um un; na lungtang uh sukip un; ajiahchu Lalpa hungna diing a naita hi. 
JAS.5.9	Unaute, khat leh khat kiphunsan sih un, siamlouh tansah in na umkha diing uhi; ngai un, vaihawmtu chu kotkhaah bulah a um ahi. 
JAS.5.10	Ka unaute, Lalpa mina thusoi zawlneite chu gimthuaahna leh kuhkalna lama etton diingin zang un. 
JAS.5.11	Ngai un, a thuaahaatte chu hampha in i sep uhi. Job kuhkaldan na ja va, Lalpa’n a tawp a, a bawldan: Lalpa chu hehpihna leh khotuahna dim ahih zong na mu uhi. 
JAS.5.12	Hizongleh ka unaute, sil zousiah sanga a thupipen chu kihaahsial sih un, vaan lou in aha, lei lou in aha, kichiamna dang mawngmawng in aha kihaahsial sih un; hi, na chih uh hi, hisah unla; hilou, na chih uh, hilou, hisah zaw un; huchilou in zaw siamlouh tang in na umkha diing uhi.
JAS.5.13	Na lahva hahsatna thuaah a um ei? haamtei heh. Kipaah a um ei? phatna la sa heh. 
JAS.5.14	Na lahva damlou a um ei? kouhtuam upate kou henla, amahun Lalpa mina thau nuh in haamtei u’heh; 
JAS.5.15	Huleh ginna a haamteina in damlou chu a hundam diing a, Lalpa’n amah chu a kaithou diing hi; huleh silsual ana bawl a ahihleh hute chu ngaihdamsah ahi diing hi. 
JAS.5.16	Suhdam a na um theihna diingun, na khelhnate uh thupha kitawituah unla, khat leh khat kihaamteisah un. Midihtat guntuhtaha haamteina chu a phatuam mahmah hi. 
JAS.5.17	Elijah chu eimah bangthou mihing ahi a, ama’n chu guah zut louhna diingin phatuamngaitahin a haamtei a; huleh kum thum leh ha guup sung leitung ah guah zu louin a umta hi. 
JAS.5.18	Huleh a haamtei kiit a, vaanin guah a zusah a, lei in a gahte ahung suahsahta hi. 
JAS.5.19	Unaute, na lahva mi koipouh thutah akipat na mangta henla, mi khat in pui kiitta leh; 
JAS.5.20	Amah misual a lammanna akipan kiheisahtu in sihna apat hagau khat a hundam diing a, sual tampite a khuhmang diing ahi chih kiheet heh.
1PE.1.1	Peter, Jesu Khrist sawllehin, Ponta gamte, Galatia gamte, Kappadosia gamte, Asia gamte leh Bithinia gamte a kithehdalh mi vaithaamte, 
1PE.1.2	Thumang diing leh, Jesu Khrist sisan theh tang diing a Hagau hihsiangthou jala Pa Pathian heetlawhna dungjui a teelte kawmah Hehpihna leh hamuanna na kawmvah suhkhang in umta hen.
1PE.1.3	Misi laha kipana Jesu Khrist thohkiitna jiaha a khotuahna loupitah dungjui a kinepna hing tang diing a eiuh hung hingkhe kiitpa Pathian leh i Lalpa uh Jesu Khrist Pa chu phat in um hen, 
1PE.1.4	Goutan sethei lou, huleh tuaithei lou, vaan a nanguh diinga siit mu diingin, 
1PE.1.5	Hun nunung chianga kilang diing hutdamna mu diing a ginna jala Pathian silbawltheihna a kol na hi uhi. 
1PE.1.6	Huah chu nasatahin na kipaah va, tuin tomkhat sung a poimoh leh, ze-etna jat tuamtuam in lungkham tadih mahleh u’chin; 
1PE.1.7	Na ginna etkhiahna u’chu, sana mei a etkhiah ahih nung a zong mangthang jel sanga luul zaw, Jesu Khrist hung kilaahni chianga paahtawina leh, zahbawlna leh, loupina a muh a, a um theihna diingin. 
1PE.1.8	Mu ngei loupiin amah chu na lungsiat va; tuin amah mu sih zong leh u’chin na gingta va, kipaahna soi guallouh leh loupina a dimin na kipaah uhi; 
1PE.1.9	Na ginna uh buchinna, na hagau uh hutdamna ngei chu mu in. 
1PE.1.10	Hu hutdamna thu chu, na kawmva hehpihna hung tung diing thu na soilawh zawlneite’n a kan va, phatuamngaitahin a hawldoh uh; 
1PE.1.11	Khrist thuaahna leh, a nung a hung jui diing loupina thu ana ma heetsah laiun, Khrist Hagau amah va um in bangchihlai hun ahiai, ahihlouhleh bang tobang hunin ahiai a heetsah chih hawldoh tum in. 
1PE.1.12	Vaan akipana Hagau Siangthou hung kisawlkhia panpiha na kawmva tanchinpha soitute’n amahuh diing chauh hilou in, eiu diingin tua na kawmva thu kisoisawnte nna a tong uh chih a kawmvah suhlat in a um hi; hu silte chu angelte’n zong etvel a ut uhi.
1PE.1.13	Huchihjiahin na lungsim kawng uh gaah unla, pilvaang un; huleh Jesu Khrist hung kilaah chianga nanguh hung kipuaahsah diing hehpihna chu a tawpdongin lamen un; 
1PE.1.14	Ta thumangtahte bangin, na heet louh lai va na nidanglai utnate uh bang a um louin; 
1PE.1.15	Hizongleh nanguh hung koupa a sianthou bangin nanguh zong na gamtatdan zousiah vah siangthou un: 
1PE.1.16	Bang jiahin ahiai i chih leh, Nanguh siangthou un; ajiahchu kei ka siangthou hi, chih gelh ahi. 
1PE.1.17	Huleh deihsahtuam nei lou a mi chin a natoh dungjui a vaihawmsahtu chu Pa chia kouna hih uleh, hitaha na vaithaam lai hun uh laudan siam in zang un: 
1PE.1.18	Na pulepate vapat tawndan a na muh uh na umdan uh bangmah hilou apat silsethei, dangka leh sana a tat na hi sih va. 
1PE.1.19	Hizongleh belaamnou demna bei leh niin baang lou sisan banga Khrist sisan luul a tat na hi zaw uhi. 
1PE.1.20	Amah chu khovel kisiam ma pehin guatlawh in a um ngei a, hizongleh hi hun nunungte ah nanguh diingin suhlat in a umta hi. 
1PE.1.21	Amah jiahin misi laha kipana amah kaithoupa leh loupina pepa Pathian na gingta uhi; na ginna uleh na kinepna uh Pathian a ahih theihna diingin. 
1PE.1.22	Unaute tunga lungsiatna daai lou nei diing khopa Hagau jala thutah jui a na hagau uh na suhsiangthou taah jiahun, phatuamngaitahin khat leh khat lungtang siangthou in kilungsiattuah un. 
1PE.1.23	Chi sethei laha hilou in, chi sethei lou, Pathian thu kumtuang a hing zing leh um zing laha piangthah na hi zaw uhi. 
1PE.1.24	Ajiahchu mihing zousiah hi hampa bang ahi a, huleh mihing loupina zong hampa paah bang ahi. Hampa chu a vul a, a paah zong a pulh hi. 
1PE.1.25	Hizongleh Lalpa thu chu kumtuang in a um zing hi. Huleh hi chu na kawmva tanchinpha mang a thu kisoi chu ahi.
1PE.2.1	Huchihjiahin giitlouhna zousiahte, heembawlna zousiahte, lepchiahnate, kithangsiatnate, huleh kisoisiatna zousiahte tawpsan unla. 
1PE.2.2	Naungeeh suahthahte bangin na khantouh theihna diingun Pathian thu nawitui bangmah toh hal louh lunggulh un; 
1PE.2.3	Lalpa chu mi hehpihsiam ahi chih na heetkhaah taah va ahihleh. 
1PE.2.4	Amah, mite deih louh, hizongleh Pathian teel leh luul suangpi hing kawm a banga hung in, 
1PE.2.5	Nanguh zong suang hingte bangin, Jesu Khrist jiaha Pathian deihzawng hagaulam kithoihna laan diing a siampu siangthou leh hagaulam inn a lamtouhna hi uhi. 
1PE.2.6	Huchihjiahin Pathian lehkhathu ah zong, Ngai un, Zion ah a ning a suang poimohpen, teel, huleh luultah ka lem hi; amah gingta phot chu a mualphou sih diing hi, chih gelh ahi. 
1PE.2.7	Hujiahin nanguh a gingtate diingin amah chu a luul ahi; a gingta loute diingin chu, inn lamtute suang deih louh, hu ngei chu a ning a suang poimohpen ahung hita hi, 
1PE.2.8	Kipalna suang leh kipuuhna suangpi toh; ajiahchu a thuman louh jiahun thu ah a kipal uh; huchibang diinga guat him zong ahi uhi. 
1PE.2.9	Hizongleh a vaahna limdangtah a luut diing a mial a kipana nanguh hung koudohpa paahtawina na suhlat theihna diingun nanguh chu chi teel, lal siampu, nam siangthou, Pathian mituamte na hi uhi; 
1PE.2.10	Nidang laiin mi mawngmawng na hi sih va, hizongleh tuin chu Pathian mite na hita uh; khotuahna tangloute na hi va, hizongleh tuin chu khotuahna na muta uhi. 
1PE.2.11	Deih mahmahte, mikhual leh khualzin bang na hih jiahun hagau doudaal zing tahsa utnate tawpsan diingin ka hung ngen hi; 
1PE.2.12	Sil gilou bawlte bang a ahung soisiat chiang va, na natoh hoih uh a muhte uh jiaha veha a um ni chiang va Pathian a paahtawi theihna diingun, Jentelte lahah na gamtatdan uh kilawmtahin um un.
1PE.2.13	Lalpa jiahin mihing daan siam photmah nuaiah kituluut un; lalpen ahihjiahin kumpipa kawmah aha, 
1PE.2.14	Ahihlouhleh silgilou bawlte gawt diing leh, silhoih bawlte phat diing a Amah hung sawl ahihjiahin gamoptute kawmah zong. 
1PE.2.15	Ajiahchu na silhoih bawl va mingolte ngolna na suhdaih uh Pathian deihzawng tah ahi. 
1PE.2.16	Mi zalente bangin, huleh na zalenna u’chu giitlouhna khuhkhumna diing a zang louin, hizongleh Pathian suaahte bangin um un. 
1PE.2.17	Mi zousiah zahbawl un. Unaupihte lungsiat un. Pathian lau un. Kumpipa zahbawl un.
1PE.2.18	Suaahte, laudan siamin na pute uh kawmah kituluut un; a hoihte leh a jainemte kawm chauh ah hilou in, lungtang khauhte kawmah zong. 
1PE.2.19	Ajiahchu Pathian lama sialepha heetna jiaha mi’n gimna leh dihloutaha bawlna a thuaah leh hichu paahtaat taah ahi. 
1PE.2.20	Bang jiahin ahiai i chileh na dihlouhna jiah va khuttum a suh na tuaah un kuhkaltahin thuaah mah leh u’chin paahtaat bang ahiai na loh uh? hizongleh silhoih na bawl un, hukhu jiahin thuaahloh unla, kuhkaltahin thuaah leh u’chin, hichu Pathian kipaahpih zawng ahi. 
1PE.2.21	Huchibang hih diing a kouhna hi ngal va; ajiahchu Khrist in zong a khaap a na juih diing uh, etton diing hung nuutsiat in eiuh luang in ana thuaahta hi. 
1PE.2.22	Ama’n chu sual mawngmawng a bawl sih a, huleh a kam ah zong heemthu a kimu sih hi. 
1PE.2.23	Vau a, a um laiin a vauthuh sih a; a thuaah laiin zong a tai sih; hizongleh dihtattaha ngaihtuahpa kawmah a kikemsah zaw hi; 
1PE.2.24	Eiuh sual lama si a, hizongleh dihtatna lama i hin theihna diingin ama’n amah sapum ah i sualnate sing dawnah a pua a; amah kivuah hualte ah suhdam in na umta uhi. 
1PE.2.25	Ajiahchu belaam bangin nana lammangta uh a; hizongleh tuin chu Belaampu leh na hagau uh veengtu kawmah na hung kih kiitta uhi.
1PE.3.1	Huchimahbangin, nanguh jite, na pasalte uh kawm chiatah kituluut un, huchi'n koiaha in thu gingta sih mahleh, thu lou a, jite gamtatdan a zohin a um thei diing hi; 
1PE.3.2	Laudan siam kawm a na gamtatdan siangthou uh a et chiangun. 
1PE.3.3	Na kicheina u’chu polam kicheina sampheehte leh sana khi ohte, ahihlouhleh puansilh a kicheite hilou in; 
1PE.3.4	Lungtang a mihing thuguuh, lungsim thunuaigolh leh nunnem puansilh sethei lou hi heh, huchu Pathian mitmuh in a manpha mahmah hi. 
1PE.3.5	Ajiahchu hutobangmah in malai a numei siangthou, Pathian gingtate zong, amahuh pasalte thuthu a um in ana kichei uhi; 
1PE.3.6	Sara ngei in Abraham chu lalpa chia kou a a thu a man bangin: silhoih bawl a, heemlauna mawngmawng lau lou a na um laisiah uh Sara tate na hi uhi. 
1PE.3.7	Huchimahbangin, nanguh pasalte, na haamteina uh daal a, a umlouhna diingin, hinna hehpihna tangkhawm diing na hih jiahun, numei chu beel keehbaih zaw bang a ngai in, na jite u’chu paahtawi kawmin, heetna dungjuiin amahuh toh umkhawm un.
1PE.3.8	A tawppen in, khat leh khat kilainattuah in, lungsim mun khat pua unla, hehpih siam unla, lungnem un; 
1PE.3.9	Giitlouhna giitlouhna a thuh louin, taina zong taina a thuh lou in, hizongleh vangpiahna tang diing a kouh na hi uh chih he in vangpiah zaw un. 
1PE.3.10	Bang jiahin ahiai i chih leh, hinna deih leh, ni hoihte muh ut in gilou apat a lei veeng henla, a muuh zong heemthu soilou diingin veeng hen. 
1PE.3.11	Gilou tawpsan henla, silhoih bawl hen; kilemna hawl henla, delh jel hen. 
1PE.3.12	Ajiahchu Lalpa mit chu midihtatte tungah a tu a, huleh a bil zong a haamteina lam vah a kidoh hi; hizongleh Lalpa meel chu silgilou bawlte tungah a um veu hi.
1PE.3.13	Huleh silhoih bawltute na hih uleh koi ahiai nanguh poi hung khoih diing? 
1PE.3.14	Hizongleh dihtatna jiaha na thuaah uleh na hampha uhi; ahung vauna uh lau sih unla, lung zong lungkham sih un. 
1PE.3.15	Hizongleh na lungtang vah Lalpa Pathian chu hihsiangthou unla; huleh nanguha um kinepna jiah hung dong photmahte thunuaigolh tah leh laudansiam a dawng diingin bangchih laipouhin kipeih zing un. 
1PE.3.16	Khrist a na gamtatdan hoih uh dihloutah a hung demte, silgilou bawl banga ahung soisiatna va a zum theihna diingun sialepha heetna hoihtah nei un. 
1PE.3.17	Bang jiahin ahiai i chih leh Pathian lemsah ahih inchu, silgilou bawl jiaha thuaah sangin silhoih bawl jiaha thuaah a hoihzaw hi. 
1PE.3.18	Ajiahchu Pathian kawma ahung pui theihna diingin Khrist in zong sualnate jiahin khatvei a thuaahta a, midih in midihlou luang in, tahsa in suhlup in a um a, hizongleh Hagau a suhhing in a um hi. 
1PE.3.19	Hu Hagau in a va chiah a, suangkul a um hagaute kawmah thu a va soi hi; 
1PE.3.20	Hute’n nidanglai a Noah damlai a kuang bawl sung teng Pathian thuaahzohna in a ngaah laiin a thumang sih va, hu kuang ah mi tawmtakhat, huchu, mi giat tuia hutdam in a um uhi. 
1PE.3.21	Hu lim etsahna in baptisma in zong tuin (tahsa nitna koihmang hilou in, Pathian lama sialepha heetna hoih suhlungkimna hizaw in) Jesu Khrist thohkiitna in ahung hundam hi. 
1PE.3.22	Amah chu vaan ah a chiahta a, angelte leh thuneihnate leh silbawltheihnate a thunuai a koih in Pathian jiatlamah a umta hi.
1PE.4.1	Huchi'n eiuh diinga Khrist in tahsa a hung thuaahsahta ahihjiahin nanguh zong huchibang lungsim in kithuam un; ajiahchu koipouh tahsa a thuaahsa in chu sual a tawpsanta hi; 
1PE.4.2	Ahun umna laiteng tahsa a mihing utna lam banga hingta lou a, Pathian deihzawng a a hinzawh na diingin. 
1PE.4.3	Ajiahchu huuhnate, utnate, uain hainate zumun nopnate, ankuang luinate, huleh milem biahna kihdahhuaite a i umlai a, Jentelte deihzawng bawlna i tumalai hinkhuate uh a hunta hi; 
1PE.4.4	Hu ah chu amahuh nopbawl luatna banga na bawlve louh uh thumah a sa va, nanguh ahung soise veu uhi. 
1PE.4.5	Hute’n mihing leh misite vaihawm diing a kipeihsapa kawmah a tanchin uh a soi diing uhi: 
1PE.4.6	Bang jiahin ahiai i chih leh, tahsa a um mihingte banga vaihawmsaha a um va, hagau a Pathian banga a hin theihna diingun hikhu jiahin a kawmvah tanchinpha soi in a um ahi. 
1PE.4.7	Hizongleh sil zousiah tawpna diing chu a naita hi; hujiahin lungsim dihtah pua unla, haamtei kawmin pilvaang un. 
1PE.4.8	Huleh sil bangkim tungah phatuamngaitahin kilungsiattuah chiat un; ajiahchu kilungsiatna in sualna tampi a khuhkhum hi. 
1PE.4.9	Phunchiah louin khat leh khat kizintuntuah un. 
1PE.4.10	Mi chinin silpiah na muh bang jelun Pathian hehpihna chi tuamtuam kemtu hoihtahte bangin, hutein na kitohsahtuah chiat un. 
1PE.4.11	Mi koipouh in thu a soi leh Pathian kam a thupawt bangin soi heh; mi koipouh in thu na a toh leh Pathian in haatna a piah bang jelin tong heh, Jesu Khrist jala Pathian chu sil bangkima paahtawia a um theihna diingin, Amah kawmah kumtuang kumtuang in paahtawina leh lalna umta hen. Amen.
1PE.4.12	Deihtahte, nanguh ze-et diinga na tungva ze-etna hung tung chu sil limdang bang aha hung tung bangin ngaihtuah sih un; 
1PE.4.13	Hizongleh Khrist thuaahnate kikoppih na hih jiahun kipaah un; huchi'n a loupina ahung kilat chiangin nanguh zong naahpitaha nuamin na kipaah thei diing uh. 
1PE.4.14	Khrist min jiah a tai na hih uleh na hampha uhi; ajiahchu loupina Hagau leh, Pathian Hagau na tungvah a um hi; amahuh lam thu ah amah chu soisiat ahi a, hizongleh nanguh lam thu ah chu paahtawi in a um ahi. 
1PE.4.15	Hizongleh na lahvah koimah in tualthat bangin aha, guta bangin aha, silgilou bawl bangin aha, ahihlouhleh midangte silbawl soisahmi ahihjiah bangin aha thuaah sih heh. 
1PE.4.16	Ahihvangin koipouh in Khristian ahihjiaha a thuaah leh zum sih heh; hizongleh hi tungtaang jiahin Pathian paahtawi zaw heh. 
1PE.4.17	Ajiahchu Pathian innkuante lahah vaihawmna apat hun ahung tungta hi; huleh eiuh apat ahih inchu Pathian tanchinpha gingta loute tawpna chu bang ahita diai? 
1PE.4.18	Huleh midihtat bawn hutdam ahih haamhaam inchu Pathian ngaihsahloute leh mi sualte khoiah a kilangta diai? 
1PE.4.19	Huchihjiahin koipouh Pathian lemsah dungjui a thuaahte’n silhoih bawl in a hagau uh Siamtu ginumtah kawma bangin a kawmah kolsah u’hen.
1PE.5.1	Na lahva upa umte chu, kei na upa hihpih uleh, Khrist thuaahna heetpihtu leh, loupina hung kilang diing zong tanpihtu in ka hung hasot hi; 
1PE.5.2	Na lahva Pathian belaam pawl umte vaah un, hih louh theih louh ahihjiah hilou in, ut thu hizaw in, punna niin deih jiah hilou in, lungsim kipeihsa kawm hizaw in; 
1PE.5.3	Pathian goutante tunga kisulal lou a, hizongleh pawlte etton diing a um zaw in. 
1PE.5.4	Huchi'n Belaampu lianpen ahung kilat chiangin loupina lallukhuh mualtheilou na mu diing uhi. 
1PE.5.5	Huchimahbangin nanguh khanglaite, upate nuaiah kituluut un. Ahi, na bawnun khat leh khat kithumangtuah chiat unla, kingaihngiamna in kithuam un; ajiahchu Pathian in mi kiliansahte a doudaal a, mi kingaingiamte chu hehpihna a pia hi.
1PE.5.6	Hujiahin a huntaha nanguh ahung paahtawi theihna diingin Pathian khut haattah nuaiah kingaingiam un. 
1PE.5.7	Ama’n ahung ngaihsah zing jiahin na lungkhamna zousiah uh a tungah nga un. 
1PE.5.8	Pilvaang unla, kiveeng zingin um un; ajiahchu na khingpa uh diabol chu huumpibahnei hawh bangin a neeh theih diing hawl in a vaah lehleh hi; 
1PE.5.9	Na unaute uh khovela umte tungah huchibang thuaahnatnate a tungve chih he in, amah chu ginna a kiptah a um in dou un. 
1PE.5.10	Hizongleh Khrist Jesu mang a kumtuang loupina tang diing a eiuh hung koupa, hehpihna Pathian in, tomkhat sung na thuaah nungun nanguh ahung hoihbukimsah in, ahung sukip in, ahung suhaat in, ahung umdetsah diing hi. 
1PE.5.11	Amah kawmah kumtuang kumtuang in paahtawina leh lalna umta hen. Amen. 
1PE.5.12	Unaupa ginumtah a ka heet Silvana khut in nanguh hasotna leh, hichu Pathian hehpihna i dinna uh ahi chih hesah kawmin na kawmvah tomtakhat in ka hung gial ahi. 
1PE.5.13	Nanguh toh teel khawm Babylon a um kouhtuamte’n chibai ahung buuh uhi; huchimahbangin ka ta Mark in zong ahung buuh hi. 
1PE.5.14	Lungsiatna kitawp in khat leh khat chibai kibuuh un. Khrist Jesu a um nanguh zousiah kawmah hamuanna um hen. Amen.
2PE.1.1	Simon Peter, Jesu Khrist suaah leh sawlleh in, Pathian leh i Hundampa Jesu Khrist dihtatna jala ginna manpha i tan bang tangte kawmah: 
2PE.1.2	Pathian leh i Lalpa Jesu heetna jiahin, na tungvah hehpihna leh hamuanna suhpung in um hen;
2PE.1.3	Amah loupina leh hoihna a ei hung koupa heetna jiahin a Pathian silbawltheihna bangin hinna leh Pathian ngaihsahna lam thu ah sil zousiah ahung pia hi. 
2PE.1.4	Hujiahin thuchiam manpha leh loupi mahmah chu ahung pia hi: huchi'n utna jiaha khovela siatna um chu taikhiahsan in Pathian hinna kikoppihte na hung hi thei diing uhi. 
2PE.1.5	Hujiahmahin, thanop suah himhim in, na ginna vah hoihna hal unla; na hoihna vah heetna hal unla; 
2PE.1.6	Na heetna vah kideehtheihna hal unla; na kideehtheihna vah kuhkalna hal unla; huleh na kukalna vah Pathian ngaihsahna hal unla; 
2PE.1.7	Na Pathian ngaihsahna vah unaute kideihsahna hal unla; huleh na unaute kideihsahna vah lungsiatna hal un. 
2PE.1.8	Ajiahchu hite nanguh a, a um a, a khan jel leh, i Lalpa Jesu Khrist heetna lamah chiing leh gahlou a um louin ahung bawl diing uhi. 
2PE.1.9	Hizongleh hi silte nei lou chu mittaw ahi a, gamlapi a mu thei sih a, huleh a nidanglai sualte apata silsiang a a umna zong a mangngilhta hi. 
2PE.1.10	Hujiahin unaute, nanguh hung kikouhna leh teelna suchian diingin thanop hung suah un: ajiahchu hite na bawl uleh chu na puuh ngei himhim sih diing uhi: 
2PE.1.11	Ajiahchu, huchi'n Jesu Khrist i Lalpa uleh Hundampa kumtuang gam a luutna nanguh kawmah ahung musah na sa mahmah diing hi.
2PE.1.12	Hujiahin hi silte he in, thutah na kawmva um a na kipna vah hu silte chu hung heetpih gige diingin, ngaihsah louin ka um himhim sih diing hi. 
2PE.1.13	Ahi, hi bawhinn a ka um sung teng nanguh hung heetpih in hung tohhalh zing hoih ka sa hi; 
2PE.1.14	I Lalpa Jesu Khrist hung heetsah mahbangin, hi ka bawhinn koihmangna ahung tungpah diing chih ka he ngal a. 
2PE.1.15	Ahi, ka paikhiah nung chiang a hi silte na heetzingna diingun ka hahkat diing hi.
2PE.1.16	Ajiahchu i Lalpa Jesu Khrist silbawltheihna leh ahung paikiitna thu ka hung heetsah laiun, taangthu piltaha ngaihtuah khiah juite ka hi sih va, a loupina mute ka hi zaw uhi. 
2PE.1.17	Ajiahchu ama’n chu Pa, Pathian kawma kipatin paahtawina leh loupina a mu a, huchihlaiin loupina nasatah apatin hichibang aw a kawmah ahung tung a, Hichu ka Tapa deihtah, ka kipaahna mahmah ahi, chi'n. 
2PE.1.18	Huleh taang siangthou a, a kawma ka um laiun, hi aw chu vaan akipata hung pawt keiuh ngei in ka ja uhi. 
2PE.1.19	Soilawhna thu kip zaw sem zong i nei uhi: khua ahung vaah a, na lungtang va jingsol aahsi ahung suaah masiah mun mial a vaah um a ngaihsah bang va na hih uleh na bawl hoih uh ahi diing hi. 
2PE.1.20	Pathian lehkhathu a thusoilawh himhim koima’n a tum a a letdoh diing ahi sih chih he masa un. 
2PE.1.21	Ajiahchu thusoilawh himhim nidanglaiin mihing deihdan a pawt ahi sih a, Pathian misiangthoute’n Hagau Siangthou phuut ahih bang jelun ana soi uh ahi zaw hi.
2PE.2.1	Hizongleh mite laha zawlnei tahloute zong ana um veu mah bangin, na lahva zong houtu tahloute ahung um diing uh a, amahun chu, amahuh leipa Lalpa hilhial kiheetmohbawl in, siamlouh tangsah thei gintuamnate a guuh in ahung luutpih diing va, amahuh tungah thakhat a siatna a tungsah diing uhi. 
2PE.2.2	Huchi'n mi tampiin a huuhna lam sil uh ahung chiing diing va; amahuh jiahin lam dih chu soisiat ahi diing hi. 
2PE.2.3	Huleh huaihamna jiahin zuauthu in sumkolveina diingin nanguh ahung nei diing uh: nidanglai a, a tungva vaihawmna chu a khawl sih a, a siamlouhtanna uh zong a ihmu sih hi. 
2PE.2.4	Ajiahchu, angelte’n sil a suhsual laiun Pathian in a hawi sih a, gawtmun ah a pai a, vaihawmsaha um diingin kokhuuh mial ah a khum zaw hi; 
2PE.2.5	Huchi'n amah ngaihsahlou khovel ah tuijiin tungsah in, nidanglai khovel chu a hawi sih a; hizongleh dihtatna thusoipa Noah midang sagih toh a hundamta hi; 
2PE.2.6	Sodom leh Gommorrah khopite chu vut suaahsah a mohtangsah in a paaikhia a, Pathian ngaihsahlou hung um diingte etsahna diingin a bawlta hi. 
2PE.2.7	Huleh migiloute umdan thanghuaitah jiah a lungsim na mahmah Lot midih chu a hunkheta hi. 
2PE.2.8	(Ajiahchu hu midihpa chu a kawmva a um laiin, a mit in a mu a, a bil in a ja a, daan lou banga a silbawlte un a lungsim dihtat chu a suna mahmah hi). 
2PE.2.9	Lalpa’n amah ngaihsah mite chu heemna apat hutkhiahdan leh midihtatloute chu vaihawm ni a diing a gawt di’a siitdan a he hi. 
2PE.2.10	Utna thanghuai lam a sadan banga um leh, vaihawmna simmoh mite ngeel houh vaihawm ni a diinga gawt di'a siitdan a he hi; ngolhaan leh chihhah ahi va, thupina a soisiat un zong a lau sih uhi. 
2PE.2.11	Angel haat leh silbawltheite’n bawn, Lalpa ma ah a tungthu uh soisah in a soise ngam sih uhi. 
2PE.2.12	Hizongleh hi ganhing ngaihtuahna nei lou mat a hihmang diingte bangin a heetsiam louh uh silte a soisia va; huchi'n amahuh siatna ah a beimang veh diing uhi; 
2PE.2.13	Huleh suun lai a ankuang lui buai nuamsa mi ahih jiahun dihtatlouhna man a mu diing uhi. Na kawmva ankuang a lui un, amahuh kihema ankuang lui ahih jiahun, thanghuaina soisiatna ahi uhi. 
2PE.2.14	Aangkawmna mit a dim, sual tawpsan thei loute a nei uh a; mi kiploute a heempuuh va; eenhaat lungsim a pua va; haamse thuaah tate ahi uhi: 
2PE.2.15	Lampi dih a taisan va, a vaahmang va, dihtatlouhna loh ngainapa Bosor tapa Balaam lampi a juita uhi; 
2PE.2.16	Hizongleh amah chu a giitlouhna jiahin taihilh in a um a: sabiltung haamthei lou mihing haam a hung haam in, zawlnei ngolna chu a khapta hi. 
2PE.2.17	Hute chu tuitohdoh tui um lou, huih muut leeng lehleh meilum ahi uh; amahuh diingin chu mial huaisetah kumtuang a diing siit ahi. 
2PE.2.18	Ajiahchu thuloi lou chiaahjen a soi in, gilou a umte apat a suaahta zoute chu tahsa utna ah huuhna in a heempuuh veu uhi. 
2PE.2.19	Amahuh chu siatna suaah hipum in mite suaahtaatna thu a chiam veu uhi: mi zoh a a umna humah in amah chu suaah in a siam veu hi. 
2PE.2.20	Ajiahchu Lalpa leh Hundampa Jesu Khrist heetna jiah a, khovel thanghuainate a nuutsiatsan nung va, humaha a taan kiit va, zoh a a um uleh, a umdan nunung u’chu a chiil a sangin a sezaw hi. 
2PE.2.21	Ajiahchu dihtatna lampi heet nunga, thupiah siangthou a kawmva kepsaha um chu nungngatsan sangin dihtatna lampi he lou ana hileh uh amahuh diingin a hoihzaw diing hi. 
2PE.2.22	Ui amah luaah maha kiihkiit a, vohpi kisilsiangsa buannawi a kisil diinga kiih, chih thupil dihtah bangmahin amahuh tungah ahung um zawta hi.
2PE.3.1	Deihtahte, tu a na kawmva ka gelh, hi lehkhathot a nihna ahi: hute geel ah heetzingna thu daanin na lungsim chiimtahte uh ka tohthou ahi: 
2PE.3.2	Zawlnei siangthoute’n ana soi masat uh thute, huleh keiuh Lalpa leh Hundampa sawllehte thupiah na heetzingna diingun: 
2PE.3.3	Hikhu he masa un, ni nununglam ah, simmoh haatte, amahuh utna ngei banga gamta ahung um diing va, 
2PE.3.4	Ahung kiitna thuchiam khoiah ahiai? silsiam chiil akipat sil bangkim pilepute ihmut ni a kipanin a um ngeingei bangin a um jel, a chi diing uhi. 
2PE.3.5	Ajiahchu hite haw a kiheetmohbawl jel uh, Pathian thuin nidanglaiin vaante ahung um a, lei zong tui apat leh tui lahah ana um hi. 
2PE.3.6	Huah chu hu lai a khovel um chu tui in a tuum a, a beimangta hi. 
2PE.3.7	Hizongleh tua um vaante leh lei chu hu thu jiah mahin Pathian ngaihsah lou mite vaihawmna leh manthatna ni a diinga siitin, mei a gawt diing a kholkhawm ahita hi. 
2PE.3.8	Hizongleh, deihtahte, hi sil khat he lou in um sih un, Lalpa ngaih in ni khat chu kum saangkhat bang ahi a, huleh kum saangkhat zong ni khat bang ahi. 
2PE.3.9	Mi khenkhat in zekai a sah bangun, Lalpa chu a thuchiam lamah a zekai sih hi: hizongleh koimah beimang deih louin, mi zousiah kisiih diing deih in eimah lamah a thuaahzou ahi zaw hi. 
2PE.3.10	Hizongleh Lalpa ni chu jan a guta bangmahin ahung tung diing hi; hu ni chiangin, vaante chu nasataha ging in a mang diing a, huleh silbulte chu mei a haaitui ahi diing, lei zong a sunga natoh umte toh haalmang in a um diing hi.
2PE.3.11	Hu silte zousiah chu huchia beimang diing ahi chih he in, umdan siangthou leh Pathian ngaihsahna lam photah mi bangchi hi diing na hi viai mah? 
2PE.3.12	Pathian ni hung tung diing kinem leh kilawp in; hu niin vaante chu hung kaang in a mang diing a, huleh silbulte zong mei a haaitui in a umta diing hi. 
2PE.3.13	Hizongleh a thuchiam dungjuiin a sunga dihtatna umna, vaan thah leh lei thah i kineppih ahi. 
2PE.3.14	Hujiahin deihtahte, hu silte kineppih na hi uh chih he in, niin baang lou leh dembei a, hamuangtah a ana um a muh na hih heetna diingun thanop suahun. 
2PE.3.15	Huleh i Lalpa thuaahzohna chu hutdamna in sim un; i unaupa deihtah Paul in a kawma piah pilna dungjui a na kawmva a gelh bangin; 
2PE.3.16	A lehkhathot zousiah ah hi silte tungtaang a soi phial hi; huah chu thu heetsiam hahsate a um a, hute chu mipillou leh mikiploute’n Pathian lehkhathu dang a ngaihkawi bang va ngaikawi in amahuh siatna diingin a zang veu uhi. 
2PE.3.17	Huchi'n deihtahte, nangun hu thute na heetlawh jiahun pilvaang un, huchilouin zaw migiloute khelhna a puimang a um in na kipna vapatin na puuhkha diing uhi. 
2PE.3.18	Hizongleh i Lalpa leh Hundampa uh Jesu Khrist hehpihna leh heetna ah hung khang lian un. Amah kawmah tu leh kumtuang in loupina um hen. Amen.
1JN.1.1	A chiil apat a um, ka jahsa uh, ka mit va ka muhsa uh, ka etsa uh, huleh ka khutun zong a thamsa, hu hinna Thu chu; 
1JN.1.2	(Hu hinna chu a kilangta a, huchu ka muta va, ka heetpih uh, huleh hu kumtuang hinna Pa kawma um, ka kawmva suhlata um chu na kawmvah ka hung hilh uhi). 
1JN.1.3	Hu ka muhsa uleh ka jahsa u’chu na kawmvah ka hung hilh uhi, nangun zong na hung kipawlkhawmpih theihna diingun; huleh tahzetin eiuh kipawlkhawmna chu Pa toh, a Tapa Jesu Khrist toh ahi. 
1JN.1.4	Huleh na kipaah uh a kimtheihna diingin hi thute na kawmvah ka hung gial uh ahi.
1JN.1.5	Huchi'n hichu a kawm apat a ka jah uh, huleh na kawmva ka hung hilhsawn uh thuhaah chu ahi, Pathian chu vaah ahi a, amah ah mial mawngmawng a um sih hi. 
1JN.1.6	Amah toh ka kipawlkhawm chi ngal a, mial a i um inchu zuau i soi a, huleh thutah zong i jui sih hi. 
1JN.1.7	Hizongleh amah vaah a a um banga ei zong vaah a i um leh khat leh khat kipawlkhawmna i nei a, huleh a Tapa Jesu Khrist sisanin sualna zousiah apat ahung silsiang hi. 
1JN.1.8	Sualna ka nei sih i chih inchu eimahle eimah kihem i hi a, huleh thutah eimah ah a um sih hi. 
1JN.1.9	I sualnate i phuan inchu, i sualnate ngaidam diing leh, dihtat louhna zousiah apat hung silsiang diingin amah chu a muanhuai in a dihtat ahi. 
1JN.1.10	Sualna ka nei sih i chih inchu, amah mizuau i hisah a, huleh a thu zong eimah ah a um sih hi.
1JN.2.1	Ka tate haw, na sual louhna diingun hi thute na kawmvah ka gial ahi. Huleh mi koi aha a sual taah leh, Pa kawma hung soipihtu, Jesu Khrist midihtat i nei uhi. 
1JN.2.2	Amah chu i sualnate diing a thuphatawina ahi; eiuh sualna chauh hilou in, khovel pumpi sual thuphatawina zong ahi.
1JN.2.3	Huleh a thupiahte i juih a ahihleh, hikhu in amah i he chih i he uhi. 
1JN.2.4	Amah ka he chi ngal a, a thupiahte jui lou chu mizuau ahi, huleh thutah amah ah a um sih hi. 
1JN.2.5	Hizongleh a thu jui photmah chu, amah ah Pathian lungsiatna a bukim tahzet ahi; hikhuin amah ah i um chih i he hi. 
1JN.2.6	Amah ah ka um zing chitu chu amah um bangin a umve diing ahi. 
1JN.2.7	Unaute, thupiah thah na kawmvah ka hung gial ahi sih a, thupiah lui, a chiil apat a na neih uh ka hung gial zaw ahi, Thupiah lui chu a chiil apat a na jah uh thu chu ahi. 
1JN.2.8	Huchiangleh thupiah thah na kawmvah ka hung gial ahi, huchu amah leh nanguh ah dihtahin a um hi; ajiahchu mial a beita a, tuin vaah dihtah ahung vaahta hi, 
1JN.2.9	Mi, vaah ah ka um chi a a unau mudah chu tutanin mial ah a um nalai ahi. 
1JN.2.10	A unau lungsiattu chu vaah ah a um zing a, amah ah kipalpuuh theihna mawngmawng a um sih hi. 
1JN.2.11	Hizongleh a unau mudah chu mialah a um a, huleh mialah a leeng ahi; mialin a mit a suhtawt jiahin a chiahna lam zong a he sih hi. 
1JN.2.12	Tate haw, a min jiaha na sualnate uh ngaihdam ahih taah jiahin na kawmvah ka gial ahi. 
1JN.2.13	Pate haw, a chiil apat a um, amah na heet jiahun na kawmvah ka gial ahi. Tangvalte haw, giloupa chu na zoh taah jiahun na kawmvah ka gial ahi. Tate haw, Pa chu na heet taah jiahun na kawmvah ka gial ahi. 
1JN.2.14	Pate haw, a chiil apat a um, amah na heet taah jiahun na kawmvah ka gial ahi. Tangvalte haw, na haat va, Pathian thu nanguh a a um zing a, huleh giloupa chu na zoh taah jiahun na kawmvah ka gial ahi. 
1JN.2.15	Khovel lungsiat sih unla, khovel a sil umte zong lungsiat sih un. Mi koipouh in khovel a lungsiat inchu Pa lungsiatna amah ah a um sih hi. 
1JN.2.16	Ajiahchu khovel a sil um zousiah, tahsa utnate, mit utnate, huleh damsung kisahtheihnate chu Pathian a kipan ahi sih a, khovel a kipan ahi zaw hi. 
1JN.2.17	Khovel chu a utna toh a bei zing ahi; hizongleh Pathian deihzawng bawl mi chu kumtuang in a um zing hi.
1JN.2.18	Tate haw, hun nunung ahita hi; Khrist doudaalpa ahung diing chih na jah bangun, tuin zong Khrist doudaal tampi a umta hi; hikhu jiahin hun nunung ahita chih i he hi. 
1JN.2.19	Amahuh chu i lah vapat a pawtdoh va, hizongleh ei u’laha mi ahi sih uhi; ajiahchu ei u’lah a mi na hitaleh uh i kawmva um zing diing hi va; hizongleh a bawnun ei u’lah a mi ahi sih uh chih kilatna diingin a pawtdoh uh ahi. 
1JN.2.20	Hizongleh nangun chu Mi Siangthoupa apat thaunuh na tang va, sil zousiah na he uhi. 
1JN.2.21	Thutah na heet louh jiahun na kawmvah ka gial ahi sih a, na heet jiah uleh thutah a zuau mawngmawng a pawt louh jiahin ka gial ahi zaw hi. 
1JN.2.22	Jesu chu Khrist ahi chih awilou loungal koi ahiai mizuau? Pa leh Tapa awilou mi chu Khrist doudaal ahi. 
1JN.2.23	Mi koipouh Tapa awilou inchu Pa a nei sih a; hizongleh Tapa pom photmah inchu Pa zong a nei hi. 
1JN.2.24	Hujiahin a chiil apat a na jah u’chu nanguh ah umsah zing un. Hu a chiil apat a na jah uh nanguh a a um zing inchu, nanguh zong Tapa ah leh Pa ah na um zing diing uhi. 
1JN.2.25	Huleh hikhu ahi silchiam ama’n piah diing a ahung chiam chu, kumtuang hinna ngei. 
1JN.2.26	Nanguh hung puimang tumte tung thu a hite ka hung gelh ahi. 
1JN.2.27	Hizongleh amah apat a thaunuhna na tan uh nanguh ah a um zing a, koimah hung hilh na kiphamoh sih uhi; hizongleh hu thaunuhna mahin sil zousiah nanguh ahung hilh bangin, thutah ahi a, zuau ahi sih a, huin nanguh ahung hilh bang ngei in, amah ah na um diing uhi. 
1JN.2.28	Huchi'n tate haw, amah ah um zing un; amah hung kilat chiang a kimuanna i neih theihna diing leh, ahung chiang a a ma a i zum louhna diingun. 
1JN.2.29	Amah chu midihtat ahi chih na heet uleh, michin dihtatna bawl photmah chu amaha piang ahi chih na he uhi.
1JN.3.1	Ngai un, bangchilawma lungsiatna Pa in eiuh hung pia a ta’imah, Pathian tate chih a i um jiang uh! hujiahin khovel in ahung he lou uh ahi, amah a heet louh jiahun. 
1JN.3.2	Deihtahte, tuin Pathian tate i hi a, huleh bangtobangin ahiai i um diing chihchu a kilang nai tadih sih hi; hizongleh amah ahung kilat chiangin amah bangin i um diing uh chihchu i he uhi; amah chu a um bangbang a mu diing i hih jiahin. 
1JN.3.3	Huleh michin amah a hi kinepna nei photmah chu amah a sianthou bangin a kisusiangthou veu hi.
1JN.3.4	Mi koipouh sual bawl in daan zong a botsia hi; ajiahchu sual chu daan bohsiatna ahi. 
1JN.3.5	Huleh amah chu i sualnate uh lamang diing a hung kilang ahi chih na he uhi; amah ah chu sual himhim a um sih hi. 
1JN.3.6	Mi koipouh amah a um zing in chu sual a bawl ngei sih; koipouh sual bawl in amah a mu sih a, he zong a he sih hi. 
1JN.3.7	Tate haw, kuamah heem in um sih un; dihtatna bawltu chu midihtat ahi, amah a dihtat bangmah in. 
1JN.3.8	Sual bawl mi chu diabol a kuan ahi, ajiahchu diabol in a chiil apatin sual a bawl zing hi. Ajiahchu Pathian Tapa hung kilatnasan chu diabol silbawlte suse diingin ahi. 
1JN.3.9	Mi koipouh Pathian a piangin sual a bawl ngei sih; ajiahchu a chi amahah a um hi; huleh Pathian a piang ahihjiahin sual a bawl thei sih hi. 
1JN.3.10	Hikhu ah Pathian tate leh diabol tate a kihethei hi; mi koipouh dihtatna bawl lou chu Pathian a kuan ahi sih hi, huleh a unau lungsiat lou zong Pathian a kuan ahi sih hi. 
1JN.3.11	Ajiahchu, a chiil apat a thuhaah na jah u’chu hikhu ahi, khat leh khat i kilungsiat diing uh ahi, chih. 
1JN.3.12	Giloupa a kuan, a unaupa that, Kaina banga umlou in bang jiahin ahiai a thah mai? Amah silbawlte a hoih louh a, a unaupa a dihtat jiahin ahi. 
1JN.3.13	Ka unaute, khovel in nanguh ahung muhdah leh limdang sa sih un. 
1JN.3.14	Unaute i lungsiat jiahin sihna apat hinna ah i luutta hi chi'n i he uhi. Mi koipouh a unau lungsiat lou chu sihna ah a um zing ahi. 
1JN.3.15	Hizongleh ke'n chu na kawmvah ka soi ahi, Koipouh numei enlahtah a en in a lungsimah amahnu toh a aangkawm zouta ahi. 
1JN.3.16	Hikhu ah Pathian lungsiatna i hethei uhi, ama’n eiuh diinga a hinna a piahkhiah jiahin; huleh eiun zong unaute diinga i hinna i piah ve diing uh ahi. 
1JN.3.17	Hizongleh mi koipouh in khovel sil hau henla, a unau tasam in mu in, amah chu lainat het sih leh, bangchi'n Pathian lungsiatna amah ah a um diai? 
1JN.3.18	Ka tate haw, thu chauh in i lungsiat sih diing a, kam chauh in zong i lungsiat sih diing uh; hizongleh silbawl leh thutah in hizaw hen. 
1JN.3.19	Hikhu ah thutah a kuan i hi uh chih i he a, huleh amah ma ah i lungtang uh i muangsah thei diing uhi. 
1JN.3.20	Ajiahchu i lungtang un siamlouh ahung tansah leh, Pathian chu i lungtang sangin a loupizaw a, sil zousiah a he hi. 
1JN.3.21	Deihtahte, i lungtang in siamlouh ahung tansah louh leh Pathian lamah i haang ahi. 
1JN.3.22	Huleh a thupiahte i juih a, a mitmuh a sil kipaahhuaite i bawl jiahin i nget photmah amah apat i mu hi. 
1JN.3.23	Huleh a thupiah chu hikhu ahi. Eihaw’n a Tapa Jesu Khrist min i gintaat a, huleh thu ahung piah banga khat leh khat i kilungsiat diing uh ahi, chih. 
1JN.3.24	Huleh mi koipouh a thupiah jui chu Amah ah a um a, Amah zong amah ah a um hi. Huleh hikhu ah amah chu eiuh ah a um zing chih i he uh, Hagau ahung piah ah.
1JN.4.1	Deihtahte, hagau taphot gingta sih unla, hagaute chu Pathian a kuan ahihleh hih louh chian zaw un; ajiahchu zawlnei tahlou tampi khovel ah a pawtdohta hi. 
1JN.4.2	Hikhuah Pathian Hagau na he diing uh: Jesu Khrist tahsa in ahung piang chih gum hagau photmah chu Pathian a kuan ahi. 
1JN.4.3	Huleh Jesu Khrist tahsa in ahung piang chih gum lou hagau photmah chu Pathian a kuan ahi sih; hichu Khrist doudaalpa hagau hung diing ahi chih na jah uh chu ahi; tuin zong khovel aha um zouta hi. 
1JN.4.4	Tate haw, nang u’chu Pathian a kuan na hi va, hute na zouta uhi; ajiahchu amah nanguh a um chu, khovel a umpa sangin a lianzaw hi. 
1JN.4.5	Amah u’chu khovel a kuan ahi va, hujiahin khovel sil thute a soi uhi, huleh khovel in a thu uh a ngaikhe veu uhi. 
1JN.4.6	Ei u’chu Pathian a kuan i hi a, Pathian he photin i thu a ngaikhe veu hi; Pathian a kuan hilouin i thu a ngaikhe sih hi. Hikhu ah hagau dih leh dihlou i he uhi.
1JN.4.7	Deihtahte, khat leh khat i kilungsiat diing uhi; ajiahchu lungsiatna Pathian a kuan ahi; huleh mi chin lungsiat siam photmah chu Pathian a piang ahi a, Pathian a he hi. 
1JN.4.8	Lungsiatna nei lou mi’n Pathian a he sih; bang jiahin ahiai i chih leh Pathian chu lungsiatna ahi. 
1JN.4.9	Hikhu ah Pathian in eiuh ahung lungsiatna a kilangta, amah jala i hin theihna diing a Pathian in a Tapa neihsun khovel a ahung sawl jiahin. 
1JN.4.10	Hi-ah lungsiatna a um, eiun Pathian i lungsiat chih ahi sih a, ama’n eiuh ahung lungsiat a, i sualnate thuphatawina hi diingin a Tapa ahung sawl chih ahi zaw hi. 
1JN.4.11	Deihtahte, Pathian in hichilawma ahung lungsiat leh, eihaw zong khat leh khat i kilungsiat diing uh ahi. 
1JN.4.12	Mi koimah in bangchihmahin Pathian a mu ngei sih hi. Eihaw khat leh khat i kilungsiat leh Pathian eimah ah a um zing a, a lungsiatna zong eimah ah a bukim ahi. 
1JN.4.13	Hikhu ah eiuh amah ah i um a, amah eiuh ah a um chih i he hi: a Hagau ahung piah taah jiahin. 
1JN.4.14	Huleh Pain Tapa chu khovel Hundampa diingin a sawl chih i muta va, huleh i hesah uhi. 
1JN.4.15	Mi koipouh Jesu Pathian Tapa ahi chih gum taphot chu Pathian amah ah a um, amah zong Pathian ah a um hi. 
1JN.4.16	Huleh i tunga Pathian in lungsiatna a neih chu i he va, ging zong i gingta uhi. Pathian chu lungsiatna ahi; koipouh lungsiatna a um chu Pathian ah a um a, Pathian zong amah ah a um hi. 
1JN.4.17	Hikhu ah i tung a lungsiatna a bukimta hi, vaihawmni chianga haangsanna i neih theihna diingin; amah um banga khovela eihaw zong i um jiahin. 
1JN.4.18	Lungsiatna ah launa a um sih a, lungsiatna bukimin launa a delhmang zaw hi; Ajiahchu launa in thuaahgimna a nei hi. Launa neimi chu lungsiatna ah a bukim nailou ahi. 
1JN.4.19	Ama’n eiuh ahung lungsiat masat jiahin, eiun amah i lungsiat uh ahi. 
1JN.4.20	Mi’n Pathian ka lungsiat, chi ngal a, a unau a muhdah inchu, mizuau ahi; ajiahchu a muh gegu a unau bawn lungsiat loupi’n a muh louh Pathian bangchi’n a lungsiat thei diai? 
1JN.4.21	Huleh amah apat hi thupiah i nei uhi, Koipouh Pathian lungsiat in a unau zong a lungsiat diing ahi, chih.
1JN.5.1	Mi koipouh Jesu chu Khrist ahi chih gingta chu Pathian a piang ahi; huleh koipouh a hingtu lungsiat inchu a hin zong a lungsiat veu hi. 
1JN.5.2	Hikhu in Pathian tate i lungsiat uh chih i he, Pathian i lungsiat a, a thupiahte i juih chiangin. 
1JN.5.3	Bang jiahin ahiai i chih leh, Pathian i lungsiatna u’chu a thupiahte i juih uh ahi; huleh a thupiahte chu a khauh sih hi. 
1JN.5.4	Pathian a piang photmahin khovel a zou hi; huleh hikhu ahi khovel tunga gualzohna chu, i ginna ngei uh. 
1JN.5.5	Jesu Pathian Tapa ahi chih gingta mi chauh loungal koi ahiai khovel tunga gualzou? 
1JN.5.6	Hi ahi tui leh sisana hung chu, Jesu Khrist ngei; tui chauh a hilou in, tui leh sisanin ahi zaw. Huleh heetpihtu chu Hagau ahi, Hagau chu thutah ahih jiahin. 
1JN.5.7	Ajiahchu vaan ah heetpihtu thum a um hi, Pa, Thu, huleh Hagau Siangthou; huleh hi thumte chu khat ahi. 
1JN.5.8	Huleh leitung ah heetpihtu thum a um hi, Hagau, tui, huleh sisan; hi thumte chu khat in a kituaah uhi. 
1JN.5.9	Mihing heetpihna bawn i pom inchu, Pathian heetpihna a loupizaw hi; ajiahchu a Tapa tungthu a, a heetsah Pathian heetpihna chu hikhu ahi, 
1JN.5.10	Koipouh Pathian Tapa gingta in amah ah heetpihtu a nei hi; Pathian gingta lou mi’n chu amah mi zuau ahisah hi; Pathian in a Tapa ahung piah thu a heetsah a gintaat louh jiahin. 
1JN.5.11	Huleh heetsahna chu hikhu ahi, Pathian in kumtuang hinna ahung peta a, hu hinna chu a Tapa ah a um hi. 
1JN.5.12	Koipouh Tapa nei in hinna a neita, koipouh Pathian Tapa nei louin hinna a nei sih hi. 
1JN.5.13	Kumtuang hinna na neita uh chih na heetna diingun, nanguh Pathian Tapa min gingtate kawmah hi thute ka gial ahi huleh Pathian Tapa min na gintaat theihna diingun. 
1JN.5.14	Huleh amah a i kimuanna u’chu hikhu ahi, bangpouh amah deihzawng a i nget leh ahung ngaikhe veu hi, chih. 
1JN.5.15	Huleh bangpouh i nget uh ahung ngaihkhiahsah chih i heet inchu, a kawm a i silnget uh i muta chih i he uhi. 
1JN.5.16	Mi koipouh in a unau, sihna khop hilou sual bawl a a muh inchu a ngetsah diing a, huchi'n Ama’n sihna khop hilou sual bawlte diingin hinna a pe diing hi. Sihna khop sual a um a; hukhu diingin a ngetsah diing ka chi sih hi. 
1JN.5.17	Dihtatlouhna zousiah sual ahi; huleh sihna khop hilou sual zong a um hi. 
1JN.5.18	Koipouh Pathian a piang chu a sual zing sih chih i he hi; hizongleh Pathian a piangpa in amah a kikola migiloupa’n a khoihkha sih hi. 
1JN.5.19	Eiuh chu Pathian a kuan i hi chih leh, khovel pumpi chu gilou in a um chih i he uhi. 
1JN.5.20	Huleh Pathian Tapa chu a hungta a, amah Midihtah chu i heet theihna diingin heetsiamna ahung peta chih i he uhi; huleh eihaw chu amah Midihtah, a Tapa Jesu Khrist ngei ah i um uhi. Amah chu Pathian dihtah leh kumtuang hinna ahi. 
1JN.5.21	Tate haw, milem apat kihemkhia un. Amen.
2JN.1.1	Upa in, numei teel leh a tate, thutah a ka lungsiatte kawmah; huleh keimah chauh hilouin thutah he zousiah in zong ahi. 
2JN.1.2	Ei u’a um, huleh kumtuang a zong i kawma um diing thutah jiahin. 
2JN.1.3	Pa Pathian akipan leh Lalpa Jesu Khrist, Pa Tapa akipan hehpihna leh khotuahna leh hamuanna chu thutah leh lungsiatna in na kawmvah um hen. 
2JN.1.4	Pa kawm akipan a thupiah i muh banga na tate khenkhat thutah a um ka muh jiahin ka kipaah mahmah hi. 
2JN.1.5	Huchi'n, numeipha, thupiah thah gial bang chu hilouin, a chiil a kipana i neih uh gial zawin, khat leh khat kilungsiattuah diingin ka hung ngen hi. 
2JN.1.6	Huleh hikhu ahi lungsiatna, a thupiahte banga i um chu. Thupiah chu hikhu ahi, A chiil a kipana na jah bang va humah ah na um diing uh ahi. 
2JN.1.7	Bang jiahin ahiai i chih leh, Jesu Khrist tahsa in ahung chih gum lou heemtu tampi khovel ah a umdohta hi. Hutobang mi chu heemtu leh Khrist doudaaltu ahi. 
2JN.1.8	I tohkhiahsate mangsah lou a, kipaahman a kim a i muhtheih zawh na diingun kiveeng un. 
2JN.1.9	Mi koipouh daan bohsia leh, Khrist thuhilhna daan a um zing louin Pathian a nei sih hi, Khrist thuhilhna daan a um zing mi’n chu Pa leh Tapa a nih in a neikhawm hi. 
2JN.1.10	Mi koipouh hi kihilhna thu keng lou a na kawmva hung a um leh na inn vah tungsah sih unla, kampha in zong ha sih un. 
2JN.1.11	Ajiahchu kampha a hatu chu amah giitlouhna kikoppih ahi. 
2JN.1.12	Na kawmva thu tampi hung gelh diing ka neih vangin lehkhapuan leh lehkhatui in ka gial nuam sih diing hi; hizongleh hung a, i kipaahna uh a kim theihna diingin kimaaituah a hung soi ka kinem hi. 
2JN.1.13	Teel a um na unaunu tate’n chibai ahung buuh uhi. Amen.
3JN.1.1	Upa deih mahmah Gaia, thutah a ka lungsiat kawmah. 
3JN.1.2	Deihtah, sildang zousiah sangin, na hagau khantouh jel banga na khantouh diing leh damtaha na um diing deihin ka ngen hi, 
3JN.1.3	Ajiahchu unaute a hung a, thutah a na umdan banga nangmaha thutah um ahung heetsah tahun ka kipaah mahmah hi. 
3JN.1.4	Ka tate thutahah a um uh chih ka jah sanga kipaahna lianzaw ka nei sih hi. 
3JN.1.5	Deihtah, unaute tung leh mikhualte tunga na bawl photmah ginumtahin na bawl veu hi. 
3JN.1.6	Hute’n chu na lungsiatna kouhtuam ma ah a phuangta uhi; a khualzinna va Pathianmi bangtah a na makaih jel leh na bawl hoih diing hi. 
3JN.1.7	A min jiaha Jentelte kawma bangmah la lou a chiahdoh ahihjiahun. 
3JN.1.8	Hujiahin thutah a kipanpihtuahte i hihtheihna diingin hutobang mi chu i ngaih diing ahi. 
3JN.1.9	Kouhtuam kawmah ka gial a; hizongleh a lahva tungtuan utpa Diotrephi in keiuh ahung ngai sih hi. 
3JN.1.10	Huchihjiahin, ka hung lechu, a silbawlte ka hedohsah diing hi; ka tungva thu gilou soi a, a kamtam dan, huleh huzong hun sa louin, amah ngei in unaute a hua a, huleh a deih, nuamte zong a khap a, kouhtuam apat a nohdoh hi. 
3JN.1.11	Deihtah, sil gilou jui sinla, sil hoih jui zaw in. Sil hoih bawlmi chu Pathian a kuan ahi; ahihvangin sil gilou bawlmi’n chu Pathian a mu sih hi. 
3JN.1.12	Demetria in mi zousiah apat leh, thutah apat ngei in pahtaat a loh hi; ahi, kei un zong ka heetpih uhi, huleh ka heetpihna u’chu a dih ahi chih na he uhi. 
3JN.1.13	Gelh diing tampi ka nei a, hizongleh lehkhapuan leh lehkhatui in na kawmah ka gial sih diing hi; 
3JN.1.14	Himahleh sawtlou kalin ka hung mu diing a, kimaaituah in thu i soi diing chih ka kinem hi. 
3JN.1.15	Hamuanna na tungah um hen. I lawmte'n chibai ahung buuh uhi. I lawmte minloh chiatin chibai hung na buuhsah in.
JUD.1.1	Jude, Jesu Khrist suaah leh Jakob unau in, Pa Pathian koihtuam, Jesu Khrist a veenbit leh kouhte kawmah; 
JUD.1.2	Khotuahna leh, hamuanna leh, lungsiatna na tungvah suhpung in um hen. 
JUD.1.3	Deihtahte, i hutdamna thu taangpi na kawmva gelh diing ka ngaihtuah nasat laiin, misiangthoute kawma diing ginna khatvei kipia khu diinga phatuamngaitaha na pan na diingun hung gelh leh, hung hasot kei diingin a poimoh hi. 
JUD.1.4	Ajiahchu ma laipeh a hih siamlouhna tang diing a guatsa, Pathian ngaihsah lou leh, i Pathian uh hehpihna chu huuhna suaahsah a, huleh Lalpa Pathian khat chauh um leh, i Lalpa uh Jesu Khrist gingta lou, a guuh a hung luut mi koite aha a um uhi. 
JUD.1.5	Hujiahin hikhu khatvei hetamah zongleh u’chin, ka hung hedohsah kiit diing hi, Bangchia Lalpa’n a mite Aigupta gam apat a hutdoh zou nunga a gingta loute a suhmangthai ahiai, chih. 
JUD.1.6	Huleh angelte, a tanvou masa uh kem zing lou a, a umna mun uh nusete chu kumtuanga gaahna siihkhau a kaanin, mial nuaiah, ni loupi vaihawmna a diingin a siitta hi. 
JUD.1.7	Sodom leh Gommorrah, huleh a kimvel a khuate, huchibang maha kingaihna a kipumpiah leh, tahsa tuamdang na delhte chu kumtuang a mei a gawtna thuaah a, etton diing a taahlat a, a um bangun. 
JUD.1.8	Huchibang mahin, hi mang kihdahhuai mante’n zong tahsa a suthanghuai va, thuneihna a musit va, lalnate a soise veu uhi. 
JUD.1.9	Ahi’nla, Mikael, angel tungnungpen in chu, Mosi luang thu a diabol toh kihau a, a kinial laiun, soisia in a mohpaih ngam sih a, Lalpa’n hung tai heh, a chi zaw hi. 
JUD.1.10	Hizongleh hite’n chu sil a heet louhte uh a soisia va; ngaihtuahna nei lou gamsate banga pianken heettheihna a a heet uh hu silte ah amah uleh amahuh a kisusesuaah uhi. 
JUD.1.11	A tung uh a gih hi! ajiahchu Kaina lampi a juita va, loh deihgohna’n Balaam suhkhelhna ah lawptahin a tai va; huleh Kora helna ah a mangthaita uhi. 
JUD.1.12	Hite chu na lungsiatna gual vaahna va nang u’toh an a neeh chiang va tuitup suang mong hiam, launa taang he lou a amahuh ki vaahte ahi uh; amahuh chu tui polou meilum huih muutleeng lehlehte, sing a gah vuaita, gah nei lou, nihvei sita, a zung a kiphungkalhte; 
JUD.1.13	Amahuh mah zumna kiphotuoh tawm, tui khang lian kinawh von von, aahsi leeng lehleh, kumtuanga mialna vombehboh a diing a siitte ahi uhi. 
JUD.1.14	Huleh Enok, Adam apata sagihna pa in zong hite tungthu ana soilawh hi, Ngai un, Lalpa chu a misiangthou saang sawm toh ahung hi. 
JUD.1.15	Mi zousiah tunga vaihawm diing leh, a lahva Pathian ngaihsah loua a toh uh Pathian ngaihsah louhna nna zousiah leh, Pathian ngaihsah lou mi sualte’n a tunga a haamsiatna zousiah jiaha Pathian ngaihsahloute zousiah siamlouh tangsah diingin, chi in. 
JUD.1.16	Hihaw chu phunhaatte, nialhaatte, amahuh ut zawngzawng a gamtaangte ahi uh; a kam un kiuahsahna thu loupi tahtah a soi va, lawhna deih man a mi paahtawi chiingmi ahi uhi. 
JUD.1.17	Hizongleh deihtahte, nangun chu i Lalpa uh Jesu Khrist sawllehte manga malaia thu kisoite he zing un. 
JUD.1.18	Hun nunung chiangin Pathian ngaihsah louhna lama amahuh utna banga um, simmoh haatte ahung um diing uh, a chih haw uh bang. 
JUD.1.19	Hitobang mite chu kituambawl haatte, tahsa mi, Hagau neiloute ahi uhi. 
JUD.1.20	Hizongleh deihtahte, nang u’chu na ginna siangthou pen uh tunga kilamtou in, Hagau siangthou a haamtei in, 
JUD.1.21	Kumtuang hinna neihsahna khop i Lalpa uh Jesu Khrist hehpihna chu ngaah zing in Pathian lungsiatna ah kikoldet un. 
JUD.1.22	Khenkhat ginglel a umte chu hehpih unla; 
JUD.1.23	Khenkhatte mei kuang apat kaidoh in, a tahsa thanghuai uh ba ana puansilh tanpha kihdahin, lau kawmin hundam un. 
JUD.1.24	Huchi'n na puuh louhna diing va nangu hung veengbit thei leh, a loupina ma a nasataha nuamsa a soiselbei a nanguh hung koih theipa, 
JUD.1.25	I Hundampa uh Pathian pil chauh kawmah, loupinate, paahtawinate, vaihawmnate leh silbawltheihnate tu leh kumtuang in um zingta hen. Amen.
REV.1.1	Jesu Khrist thuphuandoh, Pathian in a kawma, sil hung tungpah ngei diingte a suaahte a heetsah diing a, a piah chu; ama’n huchu a suaah John kawmah a angel sawl in chiamchihna in a hesahta hi. 
REV.1.2	Ama’n chu Pathian thu leh Jesu Khrist heetpihna thu leh, a sil muh zousiah a hesahta hi. 
REV.1.3	Hi soilawhna thute sim leh, ngaikhete leh, a sunga thu kigialte juimi chu a hampha hi; a hun a naitaah jiahin. 
REV.1.4	John in, Asia gam a um kouhtuam sagihte kawmah: Amah um zing leh, umta leh, hung um diingpa apat leh; a laltouphah ma a um Hagau sagihte apat, 
REV.1.5	Huleh heetpihtu ginum, misi laha piang masapen leh, leia kumpipate vaihawmtu Jesu Khrist a kipan, hehpihna leh hamuanna na kawmvah um hen. Amah ei hung lungsiat a, i sualna apat amah ngei sisana hung silsiangtu leh, 
REV.1.6	Pathian leh a Pa kawma lal leh siampu a hung bawltu kawmah loupina leh thuneihna kumtuang kumtuang in um zingta hen. Amen. 
REV.1.7	En in, meipi toh ahung kum hi; mit chintengin amah a mu diing hi, amah suntute ngei inzong; huleh leia nam zousiah amah jiahin a kap diing uhi. Huchi hihen, Amen. 
REV.1.8	Kei Alpha leh Omega, abul leh atawp ka hi, Lalpa um zing leh umta leh, hung um diing, Bangkimbawlthei in a chi hi.
REV.1.9	Kei John, na unaupa uleh, Jesu Khrist a gimthuaahna leh lalgam leh kuhkalna a na tanneihpih u’chu Pathian thu jiah leh Jesu Khrist thu heetpihna jiahin Patmos kichi tuikulh gam ah ka um a. 
REV.1.10	Lalpa niin Hagau in ka um a, huleh ka nunglamah pengkuul ging bang aw ngaihtah ka ja hi, 
REV.1.11	Kei Alpha leh Omega, a masapen leh a nunungpen ka hi; na sil muhte lehkhabu ah gial inla, Asia gam a um kouhtuam sagihte kawmah thot in; Ephesa khua ah, Smarna khua ah, Pergamos khua ah, Thyatira khua ah, Sardis khua ah, Philedelphia khua ah, huleh Laodisia khua ah, chi'n. 
REV.1.12	Huleh hu ahung houpih aw chu muh tum in ka kihei a. Huleh ka kihei a ahihleh sana thaumeitunna sagih ka mu hi; 
REV.1.13	Huleh hu thaumeitunna sagihte laiah mihing Tapa tobang mi khat, a keengphaang tandong a puan silh, a awm sana kawnggaaha kigaah ka mu a. 
REV.1.14	A lutang leh a sam chu belaam mul bangin a kaang a, vuuh bangin a ngou a; huleh a mit chu mei kuang bang ahi. 
REV.1.15	A keeng chu sumeng taahtah mei a haalsan bang ahi a; a aw chu tui tampi luang ging bang ahi. 
REV.1.16	A khut jiatlam in aahsi sagih a tawi a; a kama kipanin namsaau taattuah hiamtah mai a pawt a; huleh a meel chu ni hahsata a sat lai bang ahi. 
REV.1.17	Huleh amah ka muh tahin a keengbulah a si bang meiin ka puuhta hi. Huin ama’n a khut jiatlam ka tunga koihin, ka kawmah, Lau sin; kei a masapen leh a nunungpen ka hi; 
REV.1.18	A hing zingpa chu ka hi; huleh ka si a, hizongleh ngai in, kumtuang in ka hing ahi, Amen; huleh misikhua leh sihna chabite ka nei hi. 
REV.1.19	Na sil muhtaahte leh, sil umlaite leh, tununga sil hung um diingte chu gial in. 
REV.1.20	Ka khut jiatlam a aahsi sagih na muhte leh sana thaumeitunna sagihte thuguuh chu. Aahsi sagihte chu kouhtuam sagihte angelhaw ahi va; huleh thaumeitunna sagih na muhte chu kouhtuam sagihte ahi uhi.
REV.2.1	Ephesa khua a kouhtuam angel kawmah hichi'n gial in; A khut jiatlam a aahsi sagih tawipa, sana thaumeitunna sagih laia vaah lehlehpa’n hi thute a soi hi; 
REV.2.2	Na natohte, na tohgimnate, na kuhkaldan, huleh migilou haw na thuaahtheih louhdan, huleh hiloupi a sawlleh ka hi uh chi haw na etkhiah a mi zu an a hihdan uh na matdoh leh; 
REV.2.3	Na thuaahzoh a, na kuhkal a, huleh ka min jiaha na tohgimdan leh na chauh louhdan ka he hi. 
REV.2.4	Hizongleh demna khat ka hung nei hi, na lungsiatna masapen na nuutsiat taah jiahin. 
REV.2.5	Hujiahin na puuhna laitah he inla, kisiih in; huleh natoh masapente bawl kiit in; ahihlouh inchu kintahin na kawmah ka hung diing a, na thaumeitunna chu a mun a kipanin ka suan diing hi, na kisiih louhleh. 
REV.2.6	Ahihvangin hi thu ah na hoih hi, Nikolaitan pawlte natoh na huat ah, huchu ke’n zong ka hua hi. 
REV.2.7	Bil nei taphot in kouhtuamte kawma Hagau thusoi chu ja heh; A gualzoupa kawmah Pathian paradis lailunga um hinna singa neeh diing ka pe diing hi, chi'n.
REV.2.8	Huleh Smarna khua a kouhtuam angel kawmah hichi'n gial in; Amasapen leh a nunungpen, si a hing kiitpa in hi thute a soi hi; 
REV.2.9	Na natohte leh, gimthuaahte leh, na zawndan (hizongleh na hausa hi) ka he hi, huleh Judami hiloupi a ka hi uh chi, Setan kikhopna inn hingal, hute Pathian soisiatna ka he hi. 
REV.2.10	Na hung sil thuaah diingte lau sin; ngai in, etkhiah a na um theihna diingun diabol in na lahva khenkhat chu suangkul aha hung khum diing a, ni sawm sung gimthuaahna na nei diing uh; sih tanphain ginum in, huchi'n hinna lallukhuh ka hung pe diing hi. 
REV.2.11	Bil nei taphot in kouhtuamte kawma Hagau thusoi chu ja heh. A gualzoupa chu sih nihna suhnat in a um sih diing hi, chi'n.
REV.2.12	Huleh Pergamos khua a kouhtuam angel kawmah hichi'n gial in; Amah namsaau taattuah hiamtah neipa’n hi thute a soi hi. 
REV.2.13	Na natoh leh na umna mun, Setan touna ngei chu ka he hi; huleh ka min na pomkip a, ka martar ginum, Antipa, Setan teenna na lahva thah a, a um laiin zong na hung ginna na phatsan sih hi. 
REV.2.14	Hizongleh demna sil themkhat ka hung nei hi, ajiahchu Balaam thuhilhna juite huah na umpih a, ama’n chu Israel tate ma a puuhna siam diing leh, milim biahna sa ne diing leh, aangkawmna sual bawl diingin Balak a thuhilh hi. 
REV.2.15	Huchimahbangin Nikolaitan pawlte thuhilhna jui mi khenkhat zong na nei a, huchu ka hua hi. 
REV.2.16	Kisiih in, huchilou inchu kintahin na kawmah ka hung diing a, ka kama pawt namsaau in amahuh ka dou diing hi. 
REV.2.17	Bil nei taphot in kouhtuamte kawma Hagau thusoi chu ja heh. A gualzoupa kawmah manna phualguuh a neeh diing ka pe diing a, suang kaang khat, hu suang tung a minthah, a tangtu loungal midang koima’n a heet louh kigial ka pe diing hi, chi'n.
REV.2.18	Huleh Thyatira khua a kouhtuam angel kawmah hichi'n gial in; Pathian Tapa, mei kuang bangmai mit nei a, sumeng tobang keeng neipa’n hi thute a soi hi; 
REV.2.19	Na natohte, na itnate, na natohsahte, na ginnate huleh na kuhkalnate ka he hi; huleh na silbawl masapen sangin a nunungpen a tamzaw hi. 
REV.2.20	Ahihvangin demna sil themkhat ka hung nei hi; hu numei Jezebel na ngaihtheih jiahin, ama’n amah le amah zawlnei ka hi kichi'n ka suaahte aangkawmna sual bawl diing leh, milim biahna sa ne diingin a hilh a, a heemgawp hi. 
REV.2.21	Amahnu chu a aangkawmna apat kisiih diingin hun ka pia a; hizongleh a kisiih sih hi. 
REV.2.22	Ngai in, amahnu chu lupna ah ka paai diing a, huleh a aangkawmpih haw chu gimthuaahna loupiah ka puiluut diing hi, a silbawl uh a kisiih louh uleh. 
REV.2.23	Huleh a tate chu sihna in ka that diing a; huleh kouhtuam zousiah in kei chu lungsimgil leh lungtang hawlpa ka hi chih a he diing uh; huleh na bawnun na natoh dungjuiun ka hung pe chiat diing hi. 
REV.2.24	Hizongleh nang leh Thyatira khua a um, hi kihilhna nei lou leh, a soi uh banga Setan thugilte he lou midang zousiah kawmah ka soi ahi: tunggihna dang mawngmawng na tungvah ka koih sih diing hi. 
REV.2.25	Hizongleh hu na neihsa u’chu ka hung masiah tukip un. 
REV.2.26	Huleh a gualzoupa leh a tawpdong a ka nate kempa chu, a kawmah namte tunga thuneihna ka pe diing hi; 
REV.2.27	Huleh ke’n zong ka Pa a kipana ka muh bang ngei in ama’n a tungvah beel kheengtu beel a halhal a, a keeh bangin siih chiangin vai a hawm diing hi. 
REV.2.28	Huleh amah chu jingsol aahsi ka pe diing hi. 
REV.2.29	Bil nei taphot in kouhtuamte kawma Hagau thusoi chu ja heh.
REV.3.1	Huleh Sardis khua a kouhtuam angel kawmah hichi'n gial in; Pathian Hagau sagih leh, aahsi sagih neipa’n hi thute a soi hi; Na natohte ka he hi, hing min na pua a, hizongleh si na hi. 
REV.3.2	Kiveeng inla, sil um nalai, si dehdehte chu suhaat in; ajiahchu na natoh Pathian mitmuh ah bukimin ka mu sih hi. 
REV.3.3	Hujiahin na muhdan leh na jahdan ngaihtuah inla, tukip in, huleh kisiih in. Huchia na kiveen louh inchu guta bangin na kawmah ka hung diing a, huleh bangchih hun a na kawm ka hung tun diing na he sih diing hi. 
REV.3.4	Ahiinlah, Sardis khua ah a puante uh subuah lou min tawmtakhat na nei hi; huleh amahuh chu kei toh puan vaam silh in a leeng diing uh; huchitaah ahih jiahun. 
REV.3.5	A gualzoupa chu huchimahin puan vaam silhsah ahi diing a; huleh a min chu hinna lehkhabu apat ka nawtmang sih diing, hizongleh ka Pa ma leh, a angelte ma ah a min ka gum diing hi. 
REV.3.6	Bil nei taphot in kouhtuamte kawma Hagau thusoi chu ja heh, chi'n.
REV.3.7	Huleh Philedelphia khua a kouhtuam angel kawmah hichi'n gial in; Amah siangthou leh dih, amah David chabi neipa, a hon chianga koima’n a khaah theih louh, huleh a khaah chiang a koima’n a hon theih louhpa’n hi thute a soi hi; 
REV.3.8	Na natohte ka he hi; ngai in, na ma-ah koimah khaah theih louh kot kihong ka koih hi; ajiahchu thahaatna neutakhat na nei a, ka thu na kol zing a, huleh ka min na kiheetmohbawl sih hi. 
REV.3.9	Ngai in, Setan kikhopna inn a mi, Judami hiloupia ka hi chia zuau soite; ngai in, hute chu ka hung pia a, amahuh chu hungin na keengbulah ka hung besah diing a, nang ka hung lungsiat chih ka hesah diing hi. 
REV.3.10	Ka kuhkalna thu na kol zing jiahin leitung a um mite etkhiahna diinga khovel pumpi a hung tung diing heemna hun a kipanin ke'n zong ka hung veengbit diing hi. 
REV.3.11	Ngai in, kintahin ka hung hi; koimah in na lallukhuh ahung laahsah louhna diingin na sil neihsa chu koldet in. 
REV.3.12	A gualzoupa chu ka Pathian biahinn ah khuam in ka pangsah diing a, a pawtdoh nawn sih diing; huleh a tungah ka Pathian min leh, ka Pathian khopi Jerusalem thah, Ka Pathian akipana vaan a kuana hung kumsuh min ka gial diing a, a tungah ka min thah ka gial diing hi. 
REV.3.13	Bil nei taphot in kouhtuamte kawma Hagau thusoi chu ja heh, chi'n.
REV.3.14	Huleh Laodisia khua a kouhtuam angel kawmah hichi'n gial in; Amen, heetpihtu ginum, leh dihtah, Pathian silsiam bulin hi thute a soi hi; 
REV.3.15	Na natohte ka he hi; lum la lum lou, vot la vot lou a na um chu; na lum aha, na vot aha ka deih ahi. 
REV.3.16	Huchia lumpelhpulh a, lum la lum lou, vot la vot lou a na um jiahin ka kam apatin ka hung sekhe diing hi. 
REV.3.17	Ajiahchu nangma’n, Ka hausa a, ka neih a pungta, bangmah ka tasam sih, na chi a; mi lungsiatum, genthei, tagah, mittaw huleh saguah na hih lam na he sih hi. 
REV.3.18	Na hung hauhsat theihna diingin sana mei a haalchiim leh, na saguah zumhuaina a kilat louhna diing a na silh diing puanvaam leh, na muhtheihna diing a na mit na nuh diing mitna lou ka kawma apat lei diingin ka hung deihsah hi. 
REV.3.19	Ka lungsiat taphot chu ka tai a ka thunun hi, hujiahin phatuamngai inla, kisiih in. 
REV.3.20	Ngai in, kotkhaah bul a diingin ka kiu hi; mi koipouh in ka aw a jah a, kot a hon inchu a kawmah ka luut diing a, amah toh nitaah an ka ne diing a, huleh ama’n zong kei toh a ne diing hi. 
REV.3.21	A gualzoupa chu ka kawmah ka laltouphah ah ka tousah diing, kei zong ka gualzoh a, ka Pa toh a laltouphaha ka tou mahbangin. 
REV.3.22	Bil nei taphot in kouhtuamte kawma Hagau thusoi chu ja heh, chi'n.
REV.4.1	Hi silte nungin ka en a, huleh ngai in, vaan ah kot a kihong a, huleh aw ka jah masat chu pengkuul ging bangin kei hung houpih ahi a, hukhuin, Hilamah hungtou in, tununga sil um diingte ka hung musah diing, a chi a. 
REV.4.2	Huleh thakhat in kei chu hagau in ka umta a, huleh ngai in, vaan ah laltouphah khat a kitung a, hu laltouphah tungah mi khat a tou a. 
REV.4.3	Huleh hu a toupa chu jasper leh sardine suang bangmai in a kilang a; hu laltouphah kiimvel ah chu sakhituihuup, et a emerald suang bangmai a kilang a um hi. 
REV.4.4	Huleh hu laltouphah kiimvelah touphah sawmnih leh li a um a; huleh hu touphahte tungah upa sawmnih leh li puan vaam silh a tou ka mu a; amahun sana lukhuh a khuh uhi. 
REV.4.5	Huleh hu laltouphah apatin kawlphete, vaangingte, awte ahung suaah a; huleh hu laltouphah ma-ah mei thaumei sagih a kuang a, hute chu Pathian Hagau sagihte ahi uhi. 
REV.4.6	Huleh hu laltouphah ma-ah crystal suang tobang limlang tui khang lian a um a; huleh hu laltouphah lailung leh, laltouphah kiimvel ah malam leh nunglam mit a dim silhing li a um hi. 
REV.4.7	Silhing khatna chu huumpibahnei tobang ahi a, silhing nihna chu bawngnou tobang ahi a, huleh silhing thumna in chu mihing meel bang a pua a, silhing lina chu mupi leeng lai bang ahi. 
REV.4.8	Huleh hu silhing lite’n chu haa guup chiat a nei va: a sunglam uh mit in a dim a; huleh amah unchu suun leh jan a tawlnga louin, Siangthou, Siangthou, Siangthou, Lalpa Pathian Bangkimbawlthei, umta leh, um zing leh, hung um diing chu; a chi uhi. 
REV.4.9	Huleh hu silhingte’n laltouphah tunga toupa, kumtuang a hing zingpa kawmah loupina leh zahbawlna pia a kipaahthu a soi tahun, 
REV.4.10	Upa sawmnih leh li chu laltouphah tunga toupa ma-ah a bohkhup va, kumtuang kumtuang a hing zingpa chu a bia va, huleh hu laltouphah ma-ah a lukhuhte uh koih in, 
REV.4.11	Aw Lalpa, Nang chu loupina leh zahbawlna leh thuneihna tangtaah na hi; ajiahchu nangma’n sil zousiah na siam a, huleh nang deihzawng a um leh siam ahi uh, a chi uhi.
REV.5.1	Huleh amah laltouphah tunga toupa jiatlamah, a sunglam leh a polama kigial, chiamchihna sagiha kichiamchih lehkhabu khat ka mu a, 
REV.5.2	Huleh angel haat khat aw ngaihtaha kikou a, Koi ahiai lehkhabu chu hong a, hua chiamchihna umte pheltaah, chi ka mu a. 
REV.5.3	Huleh vaan ah hiin, leiah hileh, hulou in lei nuaiah hitaleh, hu lehkhabu hong thei leh a tung en thei mi koimah a umta sih hi. 
REV.5.4	Huleh hu lehkhabu hong diing leh sim diing aha, ahihlouhleh a tung en taah mi koimah a kimuh louh jiahin hahkah in ka kap hi. 
REV.5.5	Huin upate laha khat in ka kawmah, Kap sin; ngai in, Judah nam Humpibahnei, David zungjam in hu lehkhabu chu hong diing leh, hua chiamchihna sagihte phel diingin a zouta hi, a chi a. 
REV.5.6	Huleh ka et leh, ngai in, laltouphah leh silhing lite lai ah leh, upate laiah thahsa hileh kilawm Belaamnou, ki sagih leh mit sagih nei, ding ka muta a, hute chu Pathian Hagau sagih, leitung pumpi a sawlkhiahte ahi uhi. 
REV.5.7	Huleh amah chu a hung a; laltouphah tunga toupa khut jiatlam apatin lehkhabu chu a lata hi. 
REV.5.8	Huleh lehkhabu chu a laah tahin silhing lite leh, upa sawmnih leh lite chu Belaamnou ma-ah a bohkhup va, tengtang leh gimnamtui a dim sana belhbu a tawi chiat va, huchu misiangthoute haamteina ahi. 
REV.5.9	Huleh amahun la thah khat a sa va, Nang chu lehkhabu la a, hua chiam chihnate phel taah na hi; ajiahchu thah in na um a, chi chin, haam chin, michin leh nam chin apat mite na sisanin Pathian a diingin na hung tanta a; 
REV.5.10	Huleh i Pathian uh kawmah lalte leh siamputein na hung siamta hi; huleh leitung ah lal in i tou diing uhi, chi'n. 
REV.5.11	Huin ka et leh, laltouphah leh silhingte leh upate kimvelah angel tampi aw ka ja a; a tamdan u’chu saang sawm mun saang sawm leh, a saang tampi ahi uh; 
REV.5.12	Thah a um Belaamnou chu thuneihnate, hauhsatnate, pilnate, thahaatnate, paahtawinate, loupinate leh vangpiahnate tangtaah ahi, chia aw ngaihtaha kikou in. 
REV.5.13	Huleh vaan a um, lei a um, lei nuaia um leh tui khang lian sunga um chintengin, Laltouphah tunga toupa leh Belaamnou kawmah, vangpiahnate, paahtawinate, loupinate, thuneihnate kumtuang kumtuang in um zingta heh, a chih uh ka ja hi. 
REV.5.14	Huin silhing lite’n, Amen, a chi va. Huleh upa sawmnih leh lite’n bohkhup in amah kumtuang kumtuang a hing zingpa chu a beta uhi.
REV.6.1	Huleh Belaamnou in chiamchihnate laha khat a phel ka mu a, huleh aw vaan ging bangmai in silhing lite laha khat in, Hung en in, a chih ka ja a. 
REV.6.2	Huin ka et leh, sakol kaang khat ka mu a; a tunga tuangpa’n thalmung a tawi a; huleh a kawmah lallukhuh khat a kipia a; amah chu gualzou leh, gualzou jel diingin a kuankheta hi. 
REV.6.3	Huleh chiamchihna nihna a phel zohin silhing nihna in, Hung en in, a chih ka ja a; 
REV.6.4	Huleh sakol dang, a san khat ahung pawtdoh a; a tunga tuangpa kawma chu, leitung apat hamuanna laahsah theihna leh, mite khat leh khat a kithahtuahna diing uh thuneihna a kipia a; huleh a kawmah namsaau liantah piah ahi. 
REV.6.5	Huleh chiamchihna thumna a phel zohin silhing thumna in, Hung en in, a chih ka ja a. Huleh ka et leh ngai in, sakol vom khat ka mu a; a tunga tuangpa in a khut in buuhna a tawi a. 
REV.6.6	Huleh silhing lite lai apatin aw khat in, Makhai khat in gehu dan khat, makhai khat in taang dan thum; huleh sathau leh uain chu suse sin, a chih ka ja hi. 
REV.6.7	Huleh chiamchihna lina a phel zohin silhing lina in, Hung en in, a chih ka ja a. 
REV.6.8	Huleh ka et leh ngai in, sakol dang khat ka mu a; a tunga tuangpa min chu Sihna ahi a, huleh misikhua in amah a jui a. Huleh amahuh kawma chu namsaau toh, kial toh, sihna toh, huleh leitung a gamsate a thah diingin leitung seh li suah seh khat piah ahi. 
REV.6.9	Huleh chiamchihna ngaana phel zohin, maitaam nuaiah Pathian thu jiah leh, a heetpihna pom jiaha thahte hagau ka mu a; 
REV.6.10	Amah u’chu aw ngaihtaha kikou in, Aw Lalpa, siangthou leh dih, bangtan ahiai leitung a teengte tunga vaihawm lou leh, ka sisan uh phuba la lou a na um diing? a chi uh. 
REV.6.11	Huleh amahuh chu puan vaam a kipe chiat a; a suaah hihpihte uleh a unaute uh, amahuh bangmaha thaha um diingte ahung kim masiah uh tomkhat na khawl tadih diing a, a kawmvah hilh ahi uhi. 
REV.6.12	Huleh chiamchihna guupna a phel zohin, ka en a, jil nasatahin a kiliing a; huleh ni chu samul saiippuan bangin ahung vomta a, ha chu sisan bangin ahung umta hi. 
REV.6.13	Huleh vaan aahsite chu theipi kung huihpi haat tahin a muut a, a gah puamte a pulh bangin leiah a kia hi. 
REV.6.14	Huleh vaan chu lehkhabujial a kijialbei bangin a mangta a; huleh taang leh tuikulh gam chinteng a umna va kipan suanmang in a umta uhi. 
REV.6.15	Huleh leitung a lalte, mi liante, mi hausate, sepaih houtu lianpente, mi haatte, huleh saltaang leh taanglou mi zousiah chu kohawm leh taanga suangpite ah a kibuta va. 
REV.6.16	Taangte leh suangpite kawmah, Hung netkhum unla, amah laltouphah tunga toupa ma apat leh, Belaamnou lungthahna apat hung phual un. 
REV.6.17	Ajiahchu a lungthahna ni loupi hung tung ahita; koi ahiai diing zou diing? a chi uhi.
REV.7.1	Huleh hi silte nungin, ke’n angel li, leitung ah hileh, tui khang lian tungah hileh, sing tung bangmaha zong a nun louh na diing a leitung huih lite tutaang a, lei ning li a diing chu ka mu a. 
REV.7.2	Huleh angel dang, suahlam apat a hung kuan, Pathian hing chiamchihna nei khat ka mu a; huleh amah chu, a kawmva leitung leh tui khang lian suhsiatna diing kipia angel lite kawmah aw ngaihtahin a kikou a, 
REV.7.3	I Pathian suaahte a tal va i chiamchih zoh masiah leitung hileh, tui khang lian hileh, singte hileh suse sih un, chi’n. 
REV.7.4	Huleh chiamchiha umte phaahzah chu ka ja a; Israel tate nam zousiah apat nuai khat leh siing li leh saang li chiamchih ahi uh. 
REV.7.5	Judah nam apat siing khat leh saang nih; Reuben nam apat siing khat leh saang nih; Gad nam apat siing khat leh saang nih; 
REV.7.6	Aser nam apat siing khat leh saang nih; Naphtalim nam apat siing khat leh saang nih; Manasseh nam apat siing khat leh saang nih; 
REV.7.7	Simeon nam apat siing khat leh saang nih; Levi nam apat siing khat leh saang nih; Issachar nam apat siing khat leh saang nih; 
REV.7.8	Zebulon nam apat siing khat leh saang nih; Joseph nam apat siing khat leh saang nih; huleh Benjamin nam apat siing khat leh saang nih chiamchihin a um uhi,
REV.7.9	Hi nunga ka et leh, ngai in, mipi nasatah, koimah simseeng louh, nam chin, phung chin, mi chin leh haam chin apat puan ngou silh a, huleh tuumnah tawi a laltouphah leh Belaamnou ma a diing chu ka muta a. 
REV.7.10	Huleh amahuh chu aw ngaihtahin a kikou va, Hutdamna chu laltouphah tunga tou i Pathian uleh Belaamnou a ahi, chi’n. 
REV.7.11	Huleh angel zousiah chu laltouphah kim vel leh upate leh silhing lite kimvelaha ding va, huleh laltouphah ma-ah khupboh a puuh in, 
REV.7.12	Amen: Vangpiahnate, loupinate, pilnate, kipaahthusoinate, paahtawinate, thuneihnate leh silbawltheihnate chu i Pathian kawmah kumtuang kumtuang in um zingta heh. Amen chih Pathian a bia uhi. 
REV.7.13	Huleh upate laha khat in ahung houpih a, ka kawmah, Hi puan ngou a kithuamte koite ahiviai? huleh khoi apat a hung ahi viai? a chi a. 
REV.7.14	Ke’n a kawmah, Pu, nangma’n na he hi, ka chi a. Ama’n ka kawmah, Hite chu gimthuaahna nasatah apat hung pawtdohte ahi va, huleh a puan uh Belaamnou sisana sawp in a ngousahta uhi. 
REV.7.15	Hujiahin amahuh chu Pathian laltouphah ma a um in suun leh janin a biahinn ah a nna a tong uhi; huleh amah laltouphah tunga toupa chu a lahvah a teeng diing hi. 
REV.7.16	A gil uh a kial nawn sih diing a, a dangtaah kiit nawn sih diing uhi; huleh nisa in amahuh a kaang nawn sih diing a, a satna in zong a sugim nawn sih diing hi. 
REV.7.17	Ajiahchu Belaamnou, laltouphah laia um khu in amahuh a vaah diing a, tuihing lui luanna ah amahuh a pui diing a; huleh Pathian in a mit va kipat mittui zousiah a siaah siang diing hi, a chi hi.
REV.8.1	Huleh ama’n chiamchihna sagihna a phel zohin pung makhai dibang sung vaan chu a sip kiikeei a. 
REV.8.2	Huin angel sagih Pathian ma a ding ka mu a; a kawmvah pengkuul sagih piah ahi uhi. 
REV.8.3	Huleh angel dangkhat a hung a, gimtui haalna sana bawm tawi in maitaam bulah a ding a; huleh a kawmah chu Laltouphah ma a sana maitaam tung a misiangthoute haamteina toh a latkhawm diingin gimtui tampi piah ahi. 
REV.8.4	Huleh gimtui khuu chu misiangthoute haamteina toh kiton in angel khut apatin Pathian ma-ah a jamtouta hi. 
REV.8.5	Huleh angel in gimtui haalna bawm a la a, maitaam meiin a thundim a, leitung ah a paaikheta hi; huin awte, vaangingte, kawlphete leh, ziillingte ahung umta hi. 
REV.8.6	Huin hu angel sagih pengkuul sagih neite chu muut diingin a kisa uh. 
REV.8.7	Angel khatna in a muut a, gial leh mei sisan toh kihal ahung umta a, hute chu leitung a paihkhiah in a um a; singkung mun thum a khen mun khat a kaangtum a, huleh hampa hing zousiah a kaangtumta hi. 
REV.8.8	Huleh angel nihna in a muut a, mei a kaang taang lianpi hileh kilawm tui khang lian a paihluut in a um a; huleh tui khang lian mun thum a khen mun khat sisan ahung suaahta hi. 
REV.8.9	Huleh tui khang lian a um hinna nei ganhingte chu mun thum a khen mun khat a sita a; huleh kuang te chu mun thum a khen mun khat suhsiat ahita hi. 
REV.8.10	Huleh angel thumna in a muut a, aahsi liantah khat, meisel banga kuang vaan apatin ahung kesuh a, luidungte mun thum a khen mun khat leh tuikhuuhte tungah a tu a; 
REV.8.11	Hu aahsi min chu Gamsaai ahi; huleh tui mun thum a khen mun khat chu gamsaai ahung suaahta a; huleh hu tuite in mi tampi a sita hi, suhkhaat a hihtaah jiahin. 
REV.8.12	Huin angel lina in a muut a, ni mun thum a khen mun khat, ha mun thum a khen mun khat, aahsi mun thum a khen mun khat suhsiat in a umta a; huchia hute mun thum a khen mun khat suhsiat ahihmah bangin suun chu mun thum a khen mun khat a vaah sih a, jan zong huchi mahin. 
REV.8.13	Huin ka et leh, angel khat vaanlaizawl a leeng a, aw ngaihtaha, angel thum in pengkuul a muut diing, hu pengkuul gin hung um nalai diingte jiahin lei a umte a tunggih hi, a tunggih hi, a tunggih hi, a chih ka ja hi.
REV.9.1	Huin angel ngaana in a muut a, aahsi khat vaan apat a leia kesuh ka mu a; huleh a kawmah kokhuuh tobei chabi piah in a um hi. 
REV.9.2	Huleh ama’n kokhu a tobei chu a hong a; huin hu kokhuuh apatin haaltuina mei nasatah khuu bangin meikhu ahung pawtdoh a; huleh hu kokhuuh a meikhu jiahin ni leh vaan ahung mialta hi. 
REV.9.3	Huleh hu meikhu lah apatin khauphe leitung ah ahung pawtdoh a; leia momaaite silbawltheihna neih bang silbawltheihna a kawmvah piah ahi uh. 
REV.9.4	Amah u’chu, a tal va Pathian chiamchihna neiloute chauh chih louh, leia hampa aha, sil hing aha, ahihlouhleh sing mawngmawng suse lou diing a thupiah ahi uhi. 
REV.9.5	Huleh amahuh chu hute that lou a, hizongleh ha ngaa sung sugenthei diing a hilh ahi va; huleh a suhgentheihna u’chu momaai in mi a peh chianga natdan bang ahi. 
REV.9.6	Huleh hu ni chiangin mite’n sihna a hawl diing va, hizongleh a mu sih diing uh; sih a ut diing va, hizongleh sihna in amahuh a taimangsan diing hi. 
REV.9.7	Huleh hu khauphete meel chu gaal kuan diing a guatsa sakolte bangmai ahi va; a lutung vah sana tobang lallukhuh hileh kilawm a khuh uh, huleh a maai u’chu mihingte maai bang ahi. 
REV.9.8	Amahun numei sam tobang sam a nei va, a haa u’chu huumpibahnei haa bang ahi. 
REV.9.9	Huleh amahun siih awmphaw hileh kilawm a nei va; huleh a ha zaapging u’chu gaal a kuan sakol tampi kaangtalai ging bang ahi. 
REV.9.10	Amahun momaai bangin mei a nei va, a mei vah gu a um hi; huleh a silbawltheihna u’chu mihingte ha ngaa sung suhnat ahi. 
REV.9.11	Huleh amahun kokhuuh tobei angel chu a tungvah kumpipa in a nei va; a min chu Hebrai haam in Abbadon ahi a, hizongleh Grik haam in chu a min Appolion ahi. 
REV.9.12	Tunggihna khat a beita a, tunggihna nih ahung tung nalai diing hi. 
REV.9.13	Huin angel guupna in a muut a, Pathian ma a um sana maitaam ki lite akipan aw ka ja a, 
REV.9.14	Pengkuul nei angel guupna kawm a, Euphrates luipi lian a angel li kaana umte khu suut in, chi'n. 
REV.9.15	Huchi'n a pung leh, a ni leh, a ha leh, a kum huntaha mihingte mun thum a khen mun khat that diing a kikoih angel lite chu phelin a umta a. 
REV.9.16	Huleh hu sakol tungtuang gaalmite tamdan chu saang mun saang ja nih ahi uh; a phaahzah uh kisoi ka ja hi. 
REV.9.17	Huleh hichibangin kilaahna in sakolte leh a tunga tuang, mei leh ngen leh kaat awmphaw neite chu ka mu a; hu sakolte lutang chu humpibahnei lutang tobang ahi a; huleh a kam sung vapatin mei leh, meikhu leh, kaat a suaahdoh hi. 
REV.9.18	Hi sil thum, a kam vapat hung suaahdoh, mei leh, meikhu leh, kaat in mihingte mun thum a khen mun khat thah in a umta uhi. 
REV.9.19	Ajiahchu hu sakolte silbawltheihna chu a kam uleh a mei va um ahi a; a mei u’chu guul tobang ahi; huleh lutang a nei va, hute a mi a suhnat uh ahi. 
REV.9.20	Huleh hi gawtnate a si lou midang siah chu dawite leh, mu lah mu thei lou, jalah ja thei lou, pai lah pai thei lou, sana milemte leh sing milemte a biah louhna diing va a khut va a silbawlte uh tawpsan diingin a kisiih tuan sih uhi. 
REV.9.21	Huleh a tualthahna uleh, a mibumna uleh, a aangkawmna uleh a guuhtaatna vapatin zong a kisiih tuan sih uhi.
REV.10.1	Huleh angel haat dang khat meilum a kithuam a vaan a kipana hung kumsuh ka mu a; a lutungah sakhituihuup a um a, a maai chu ni bang ahi a, a keengte chu mei khuam bang mei ahi. 
REV.10.2	Huleh a khut ah lehkhabu neutakhat pheetsa a tawi a: a keeng jiatlam chu tui khang lian tungah a nga a, a keeng veilam chu leitung ah. 
REV.10.3	Huleh amah chu humpibahnei huum haam bangin aw ngaihtahin a kikou a; a kikou zohin vaanging sagihte’n a aw a suahta uhi. 
REV.10.4	Huleh vaanging sagihte’n a aw uh a suah tahun gial diingin ka kisata a, huleh vaan akipan aw khat in ka kawmah, Vaanging sagihte silsoi chu iim bihbeh inla, gial sin, chi'n ka ja a. 
REV.10.5	Huin angel, tui khang lian leh leitung a ding ka muh in a khut vaan lamah a tungtou a. 
REV.10.6	Kumtuang kumtuang a hing zingpa, vaan leh a sunga sil umte, lei leh a sunga sil umte, tui khang lian leh a sunga sil umte bawltu minin a kihaahsial a, hun a um nawn louhna diingin: 
REV.10.7	Hizongleh angel sagihna aw gin lai nite a, a muut di’kuan chiangin Pathian thuguuh kiphual chu a suaah zawlneite kawma ana soisa bangin suhkim ahita diing hi, chi'n. 
REV.10.8	Huleh vaan akipan aw ka jah in, Chiah inla, tui khang lian leh a tunga ding angel khuta lehkhabu neutakhat pheetsa um chu va la in, a chi a. 
REV.10.9	Huin angel kawmah ka va chiah a, a kawmah, Lehkhabu neutakhat chu hung pia’n, ka va chi a. Huin ama’n ka kawmah, La inla ne zou veh in; hi in na gil a khasah diing a, hizongleh na kam ah chu khuaizu bangin a hum diing hi, a chi a. 
REV.10.10	Huchi'n angel khut apatin lehkhabu neutakhat chu ka ladoh a, ka ne zou veh a; huleh hichu ka kamah khuaizu bangin a hum a; huleh ka neeh zohin ka gil chu a khata hi. 
REV.10.11	Huin ama’n ka kawmah, Mi tampite leh, namte leh, haamte leh, kumpipate ma ah Pathian thu na soisawn ngei diing ahi, ahung chi hi.
REV.11.1	Huin sialluang chiang tobang khat ahung kipia a; huleh angel chu a ding a, ka kawmah, Thou inla, Pathian biahinn leh, maitaam leh, a sunga betute teh in. 
REV.11.2	Hizongleh biahinn polam chu nusia inla, teh sin; ajiahchu hichu Jentelte kawma piah ahita hi; huleh khopi siangthou chu amahun ha sawmli leh ha nih a tuandeen diing uhi. 
REV.11.3	Huleh ka heetpihtu nihte kawmah silbawltheihna ka pe diing a, amahun saiip puan silh in ni saang khat leh za nih leh sawmguup sung thu a soi diing uhi, a chi a. 
REV.11.4	Hite chu olive sing nihte leh, leitung Pathian ma a ding thaumeitunna nihte ahi uh. 
REV.11.5	Mi koipouh in amah uh a suhnat leh a kam vapata mei hung pawtdoh in a meelmate uh a kaanggam a; huleh mi koipouh in amahuh a suhnat leh huchibangmah a thah in a um diing hi. 
REV.11.6	Hite’n chu a thusoi hun sung va guahzut louhna diingin vaan khaah theihna thahaatna a nei va; huleh tui sisan suaahsah theihna leh, a ut thuthu va leitung gawtna chinteng a gawt theihna thahaatna a nei uhi. 
REV.11.7	Huleh a heetpihna thusoi uh a zoh chiangun kokhuuh tobei apata hung pawtdoh gamsa in amahuh a dou diing a, a zou diing, huleh a that diing hi. 
REV.11.8	Huleh a luang u’chu hagaulama Sodom leh Aigupta kichi, i Lalpa u’zong kilhbeha a umna khopi loupitah kotzing ah a lum diing hi. 
REV.11.9	Huleh mipite leh, phung chin leh, haam chin leh, nam china mite’n ni thum leh a kim a luang uh a en diing va, a luang u’chu vui diing a phal sih diing uhi. 
REV.11.10	Huleh leitung a teengte chu amahuh tungah a nuam diing va, kipaahna a bawl diing va, huleh silpiahte a kithottuah diing uh; ajiahchu hi zawlnei nihte’n leitung a teengte a bawl gim mahmah uhi. 
REV.11.11	Huleh ni thum leh a kim zouin Pathian akipan hinna hagau a sungvah a luut a, a keeng un a dingta uh; huleh amahuh mute tungah launa nasatah a tungta hi. 
REV.11.12	Huin amahun vaan akipana aw ngaihtahin, Hi lamah hungtou un, a kawmva a chih a ja va. Huleh amahuh chu meilum lahah vaan ah a kaltouta va; a meelmate un amahuh a mu uhi. 
REV.11.13	Huleh hu laitahin zil nasatahin a kiliing a, khopi mun sawma khen munkhat a chimta a, huleh hu ziilling ah mi saang sagih thah in a umta hi; a mawh teng chu a lau mahmah va, vaan Pathian kawmah loupina a peta uhi. 
REV.11.14	Tunggihna nihna a beita a; ngai in, tunggihna thumna chu hung tungpah diing ahi,
REV.11.15	Huleh angel sagihna in a muut a; vaan ah aw ngaihtah a ging a, khovel lalgamte chu i Lalpa uleh a Khrist lalgam ahung hita; amah chu kumtuang kumtuang in lal in a tou diing hi, chi'n. 
REV.11.16	Huin Pathian ma a, a laltouphah va tou upa sawmnih leh li te chu a khupboh in a puuh va, Pathian a bia va, 
REV.11.17	Nang ka hung phat uhi, Aw Lalpa Pathian Bangkimbawlthei, um zing leh, umta leh, hung um diing; ajiahchu nangma’n na silbawltheihna loupitah na lata a, huleh lal in na touta hi. 
REV.11.18	Namte chu a thangtawm va, huleh nang lungthahna chu ahung tungta, huleh misite vaihawmsahna diing leh, na suaah zawlneite leh, misiangthoute leh, na min laute, mi lian leh mi neute kawma kipaahman piahna hun leh; leitung susetute na suhsiatna diing hun chu ahung tungta hi, chi'n. 
REV.11.19	Huin vaan ah Pathian biahinn a kihongta a, a biahinn sunga a thuhun bawm ahung kimu a; huleh kawlphe bang, awging bang, vaanging bang, ziilling bang, huleh gialkia nasatah bang ahung umta hi.
REV.12.1	Huleh vaan ah sillimdang loupitah ahung kilang a; numei khat, ni a kithuam, a keeng nuaia hapi um, huleh a lutung a aahsi sawmlenih tuang lallukhuh khuh ahung um a. 
REV.12.2	Amahnu chu naupaai ahi a, nausuaah diing a natna thuaah in a kap a. 
REV.12.3	Huin sillimdang vaan ah ahung kilang kiit a; ngai in, dragon san lianpi, lutang sagih leh ki sawm nei, a lutung a lallukhuh sagih khuh ahung um a. 
REV.12.4	A mei in vaan a aahsi mun thum a khen mun khat a kai a, lei ah a paaikheta a; huleh a nau a suaah phaatphaat ana valhzoupah diingin dragon chu numei nausuaah diing nu ma ah a ding hi. 
REV.12.5	Huleh amahnu in chu ta pasal, nam zousiah tunga siihchiang a vaihawmtu diing khat ahung neikheta a; huleh a ta chu Pathian leh a laltouphah kawmah laahtouh in a umta hi. 
REV.12.6	Huleh numeinu chu ni saang khat leh ni za nih leh ni sawmguup a khoi theihna diingun, gamdai ah, Pathian in a bawlsah munah a taimangta hi. 
REV.12.7	Huin vaan ah kidouna a um a; Mikael leh a angelte’n dragon a dou va; huleh dragon leh a angelte’n zong a dou uh. 
REV.12.8	Huleh a zou sih va, a mun u’zong vaan a muh in a um nawmta sih hi. 
REV.12.9	Huleh dragon lian chu paihdoh in a umta a, hu guulpi teeh, Diabol leh Setan kichi, khovel pumpi heemtu chu; amah chu leitung ah paihkhiah in a umta a, a angelte zong amah toh paihkhiah in a um uhi. 
REV.12.10	Huleh vaan ah aw ngaihtahin, Tuin chu i Pathian uh hutdamna leh, thahaatna leh, lalgam leh, a Khrist thuneihna ahung tungta hi; ajiahchu i unaute uh heehtu chu paihkhiah in a umta hi, ama’n a suun a jan in i Pathian ma ah amahuh a heeh hi. 
REV.12.11	Huleh amahun Belaamnou sisan jiah leh, a heetpihna thu uh jiahin amah chu a zouta va; huleh sih tanphain a hinna uh a it sih uhi. 
REV.12.12	Hujiahin nanguh vaan leh a sunga teengte kipaah un. Leitung leh tui khang liana teengte tung a gih hi; ajiahchu hun tomtakhat a neita chih a heet jiahin Diabol chu lungthah mahmahin na kawmvah ahung suhta ahi. 
REV.12.13	Huleh dragon in leitung a paihkhiah ahi chih a kiheet tahin hu numei ta pasal neinu chu a gawtta a. 
REV.12.14	Hu numei chu gamdai ah, hu guul muhphaahlouh a hun khat leh, hunte leh, hun kimkhat chawm a, a umna diing muna a leenluut theihna diingin mupi liantah haa nih piah ahi. 
REV.12.15	Huleh guul inchu numeinu tui a tohmangsah theihna diingin a nungah lui lianpi bangmai in a kam apat tui a phihdoh a. 
REV.12.16	Huleh leiin numeinu a panpih a, leiin a kam a kaah a, hu guul in a kam apat a phihdoh tuilian chu a valh beita hi. 
REV.12.17	Huleh dragon chu numeinu tungah a lungthah a, a chihaah umsun Pathian thupiah juite leh, Jesu Khrist heetpihna thu pomtute dou diingin a kuanta hi.
REV.13.1	Huleh tui khang lian piauneel tungah ka ding a, tui khang lian a kipanin gamsa khat, lutang sagih leh ki sawm nei, a kite tunga lallukhuh sawm nei, huleh a lutangte tunga Pathian soisiatna min nei, hung pawtdoh chu ka muta a. 
REV.13.2	Huleh hu ka gamsa muh chu kaamkei tobang ahi a, a keeng chu vompi keeng a banga, a kam chu humpibahnei kam a bang hi; huleh amah chu dragon in a silbawltheihna leh, a touphah leh, thuneihna nasatah a pia hi. 
REV.13.3	Huleh a lutangte laha khat chu sihpih diing khophial a liam hileh kilawmin ka mu a; huleh sihna khopa a liamna chu ahung damta a; khovel pumpi in hu gamsa chu limdang sa in a jui uhi. 
REV.13.4	Huleh amahun gamsa kawma thuneihna petu dragon chu a bia va; huleh amahun Gamsa toh kibang koi a um ei? Amah toh kidou ngaap koi ahiai um? chi'n gamsa chu a bia uhi. 
REV.13.5	Huleh sil loupitahte soina diing leh, Pathian soisiatna diing kam a kawmah piah ahi a; ha sawm li leh ha nih sung thuneihna piah in a umta hi. 
REV.13.6	Huleh ama’n Pathian soisiatna leh, a min leh, a biahbuuh leh, vaan a umte soisiatna in a kam a kaahta a. 
REV.13.7	Huleh a kawm a’chu misiangthoute toh kidou diing leh, amahuh zoh diing thu piah ahita a; huleh phung chin leh, haam chin leh, nam chin tunga thuneihna piah ahita hi. 
REV.13.8	Huleh leitung a teeng zousiah, khovel siam chiil akipana thahsa Belaamnou hinna lehkhabua a min uh kigialloute’n amah a be diing uhi. 
REV.13.9	Mi koipouh in bil a neihleh ja heh. 
REV.13.10	Koipouh sala puiluuttu chu sal in a taang diing a; koipouh namsaau a that chu namsaau a thah in a um diing. Hi ah misiangthoute kuhkalna leh ginna a kilang hi. 
REV.13.11	Huin gamsa dang leitung a kipana hung pawtdoh khat ka mu a; ama’n chu belaam bangin ki nih a nei a; huleh dragon bangin thu a soi hi. 
REV.13.12	Ama’n gamsa masapen thuneihna zousiah a ma ah a zang a; leitung leh a sunga teenghaw chu gamsa masapen, sihna khop hiala liam hung dam kiitta chu, a besahta hi. 
REV.13.13	Huleh ama’n mihingte mitmuh in vaan apat mei bang koukhe hialin silmah nasatahte a bawl a. 
REV.13.14	Hu gamsa mitmuha silmah bawltheihna a kawma piah a umte zangin leitung a umte kawmah, namsaau a saatna maliam nei a hing nalai hu gamsa lim na siam diing uh ahi, chi'n leitung a teengte chu a heemta hi. 
REV.13.15	Huleh gamsa lim chu a haam theihna diing leh, gamsa lim be lou photmahte a thah theihna diing a gamsa lim kawma hinna piah theihna silbawltheihna ama’n a nei hi. 
REV.13.16	Huleh ama’n mi zousiah, a neu, a lian, hausa leh tagah, saltaang leh taanglou hitaleh, a khut jiatlam vah, ahihlouhleh a tal vah chiamchihna a neisah chiat hi; 
REV.13.17	Hu chiamchihna aha, gamsa min aha, ahihlouhleh a min nambar neite chih louh, mi koimah in a leitheih louh va, zuah zong a zuah theih louhna diingun. 
REV.13.18	Hi-ah pilna a kilang hi. Koipouh heetsiamna nei in gamsa nambar chu sim heh: ajiahchu hichu mihing nambar ahi; huleh a nambar chu za guup leh sawmguup leh guup ahi.
REV.14.1	Huleh ka en a, ngai in, Belaamnou, Zion taanga diing leh, a tal va a Pa uh min kigial chiat nuai khat leh siing li leh saang lite chu ka mu a. 
REV.14.2	Huleh vaan apanin aw khat, tui tampi luang ging leh vaanging nasatah bang ka ja a; huleh tengtang tumte tengtang tumging bang ka ja hi. 
REV.14.3	Huleh amahun laltouphah ma leh, silhing lite leh upate ma ah la thah hileh kilawm a sa va; leitung apat a tatdoh hu nuai khat le siing li leh saang lite chih louh koima’n hu la chu a he thei sih hi. 
REV.14.4	Hite chu numei a kisubolhhoh loute ahi uh; nungaah siangthou bang ahihjiahun. Hite chu a chiahna phot a Belaamnou juitute ahi uh. Hite chu Pathian leh Belaamnou diing a gah masapen hi diing a mite laha kipana tatdoh ahi uhi. 
REV.14.5	Huleh a kam vah zuau thu a um sih a; Pathian laltouphah ma ah soisel bei in a um uhi.
REV.14.6	Huleh angel dang khat, leitung a teeng nam chin, phung chin, haam chin leh michin kawma taangkoupih diing kumtuang tanchinpha neia vaanlaizawl a leeng ka mu a. 
REV.14.7	Aw ngaihtaha kikou in, Pathian lau unla, a kawmah loupina pia un; ajiahchu a vaihawmna hun ahung tungta hi; huleh amah vaan leh, lei leh, tui khang lian leh, tuinaahte bawltu chu bia un, a chi a. 
REV.14.8	Huleh angel dangkhat in a jui a, Hu khopi loupi, Babylon chu a chimta hi, a chimta hi, a mingaihhaatna lungthahna uain nam zousiah a dawnsah jiahin, chi'n. 
REV.14.9	Huin angel dang a thumna in amahuh a jui a, Mi koipouh in gamsa leh a lim a biah a, a tal aha, a khut aha a chiamchihna a neihleh, 
REV.14.10	Pathian lungthahna uain, a hehna noua bangmah toh hal louh kisung chu a dawn diing a; huleh angel siangthoute mitmuh leh Belaamnou mitmuh ah mei leh kaata suhnat in a um diing hi, chi'n aw ngaihtahin a kikou hi. 
REV.14.11	Huleh a suhnatna meikhu uh chu kumtuang kumtuang in a jamtou a; gamsa leh a lim bete leh, a mina chiamchihna nei photmahte’n chu suun leh janin khawldamna a mu sih uhi. 
REV.14.12	Hi ah Pathian thupiah juite leh, Jesu gingta misiangthoute kuhkalna a kilang hi. 
REV.14.13	Huleh vaan a kipan aw khat in ka kawmah, Gial in, Tu apat misi Lalpa a site chu a hampha uhi; Hagau in, Ahi, a tohgimnate uh khawlsana, a silbawlte un hung jui diing ahihjiahin, a chih hi, a chih ka ja hi.
REV.14.14	Huleh ka en a, ngai in meilum vaamtah leh, hu meilum tunga mihing Tapa hileh kilawm, a lutunga sana lallukhuh khuh a, a khuta kawite hiam tawi chu ka mu a. 
REV.14.15	Huleh angel dangkhat Pathian biahinn apatin ahung pawt a, aw ngaihtaha kikou in meilum tunga toupa kawmah, Na kawite pan inla, aat in: nang diingin a aat hun a tungta hi; ajiahchu lei buhte a kuaita hi, a chi a. 
REV.14.16	Huchi'n hu meilum tunga toupa’n lei tungah a kawite a paaikheta a, lei buh chu aat in a umta hi. 
REV.14.17	Huleh angel dangkhat vaan a Pathian biahinn apatin ahung pawt a, ama’n zong kawite hiam a tawi a. 
REV.14.18	Huleh mei tunga thunei, angel dangkhat, maitaam apatin ahung pawt a, aw ngaihtaha kikou in kawite hiam tawipa kawmah, Na kawite pan inla, Lei grep gahbomte khawm in, ajiahchu grepte a min vehta hi, a chih a. 
REV.14.19	Huin angel in leitung ah a kawite a paahkheta a, lei grepte chu a khawm a, huleh buchu Pathian lungthahna uain suuhna ah a paahluutta hi, 
REV.14.20	Huleh uain suuhna chu khogei lamah keeng a chilin a um a, uain suuhna a kipan sisan chu sakol kamkhau tanpha in, farlong saang khat leh za guup sung ahung luang kheta hi.
REV.15.1	Huin vaan ah chiamchihna loupi leh limdang, angel sagih, gawtna nunung sagih nei ka mu a; hu a Pathian lungthahna bukimta ahihjiahin gawtna nunung ahi uh. 
REV.15.2	Huleh mei toh kihal limlang tui khang lian hileh kilawm leh, gamsa tung leh, a lim tung leh, a chiamchihna tung leh, a min nambar tunga gualzohna tangte Pathian tengtang tawi a limlang tui khang lian tunga ding ka mu a. 
REV.15.3	Huleh amahun Pathian suaah Mosi leh Belaamnou la a sa va, Na silbawlte a loupi in a thumah hi, Lalpa Pathian Bangkimbawlthei; na lampite chu a dih in a tah hi, nang misiangthoute Kumpipa, 
REV.15.4	Kua’n nang ahung lau louin, Aw, Lalpa, na min a paahtawi lou ngam diai? Ajiahchu nang chauh siangthou na hi; bang jiahin ahiai i chih leh nam zousiah chu ahung diing va, na ma ah ahung be diing uh; ajiahchu na vaihawmna dihte suhlat in a umta hi, chi'n. 
REV.15.5	Huleh hi silte nunga ka et leh, ngai in, vaan ah heetsahna biahbuuh pindan sungnung chu a kihong a; 
REV.15.6	Huleh angel sagihte chu gawtna sagihte tawi in, puan siangthou leh vaama kithuam in, huleh a awm uh sana kawnggaah a gaah in Pathian biahinn apatin ahung pawtdoh va. 
REV.15.7	Huleh silhing lite laha khat in hu angel sagihte kawmah kumtuang kumtuanga hing zing Pathian lungthahna a dim belhbu sagih a peta hi. 
REV.15.8	Huleh biahbuuh pindan sungnung chu Pathian loupina leh a silbawltheihna a hung kipan meikhuin a dimta a; huleh hu angel sagihte gawtna sagih chu a kizoh masiah in Pathian biahinn sungnungah koimah a luut theita sih uhi.
REV.16.1	Huleh Pathian biahinn sung apatin aw ngaihtah khat in angel sagihte kawmah, Chiah unla, Pathian lungthahna belhbu sagihte chu leitung ah sungkhia un, a chih ka ja a. 
REV.16.2	Huchi'n angel khatna chu a chiah a, a belhbu leitung ah a sungkhia a; huleh gamsa chiamchihna neite leh, a lim betute tungah meima sia natah mei ahung suaahta hi. 
REV.16.3	Huleh angel nihna in a belhbu tui khang lian tungah a sungkhia a; huleh hichu misi sisan bangin ahung umta a; huleh tui khang lian a um hinna nei zousiah chu a sita uhi. 
REV.16.4	Huleh angel thumna in a belhbu luidungte leh tuikhuuhte ah a sungkhia a; hute chu sisan ahung suaahta hi. 
REV.16.5	Huleh tuite angel in, Aw, Lalpa, hichibanga vai na hawm jiahin, Nang um zing leh, umta leh, hung um diing chu na dihtat hi. 
REV.16.6	Ajiahchu amahun misiangthoute leh zawlneite sisan a na suah va, huleh nang in a dawn diingun sisan amahuh na peta hi; dawn taah mawng ahihjiahun, a chih ka ja a. 
REV.16.7	Huleh maitaam a kipan a dang khat in, Ahi, Lalpa Pathian Bangkimbawlthei, na vaihawmte chu a dih in a dihtat hi, a chih ka ja hi. 
REV.16.8	Huleh angel lina in a belhbu chu ni tungah a sungkhia a; amah kawma chu mite meia haaigawp theihna piah ahi. 
REV.16.9	Huleh mite chu mei sataha haaigawp in a um va, huleh hi bawlgimna tunga thuneitu Pathian min a soisia va; huleh amah kawma loupina pe diingin a kisiih sih uhi. 
REV.16.10	Huleh angel ngaana in a belhbu chu gamsa touphah tungah a sungkhia a; huleh a lalgam chu ahung mial vehta a; huleh amahun na a sah jiahun a lei uh a petta uhi. 
REV.16.11	Huleh a natna uleh a meimate uh jiahin vaan Pathian chu a soisia va, a silbawlte uh a kisiih tuan sih uhi. 
REV.16.12	Huleh angel guupna in a belhbu chu Euphrates luipi ah a sungkhia a; huleh nisuaahna lama kumpipate diing a lampi bawl ahihtheihna diingin a tui chu a kang vehta hi. 
REV.16.13	Huleh ukeeng toh bang hagau bolhhoh thum, dragon kama kipan leh, gamsa kama kipan leh, zawlnei tahlou kama kipana hung pawt ka mu a. 
REV.16.14	Amahuh chu Bangkimbawlthei hu Pathian ni loupia kidouna a puikhawm diing a leitung pumpi kumpipate kawma chiahdoh, silmah bawl dawite hagau ahi uhi, 
REV.16.15	Ngai in, guta bangin ka hung hi. Kiging zing leh puan teengsa a um chu a hampha hi, huchilou inchu saguah in a vaah diing a, a zumhuaina a mukha diing uh. 
REV.16.16	Huleh amahuh chu mun khat, Hebrai haama Armageddon kichi ah a puikhawmta hi. 
REV.16.17	Huleh angel sagihna in a belhbu chu huihkhua ah a sungkhia a; huleh vaan a Pathian biahinn a kuanin, laltouphah akipanin aw ngaihtah ahung suaah a, Bawlzoh ahita, a chi a. 
REV.16.18	Huleh awte leh, vaangingte leh, kawlphete ahung um a; huleh zil nasatah a liing a, huchibang zilliing nasa leh loupi chu leitung a mihing um a kipat a umkha nai sih hi. 
REV.16.19	Huleh khopi loupi chu mun thum in a kikhen a, huleh namte khopihaw chu a chimta a; huleh a lungthahna uain nou chu a kawma piah diingin Babylon khopi loupi chu Pathian ma ah heetdoh in ahung umta hi. 
REV.16.20	Huleh tuikulh gam zousiah chu a taimangta a, taangte zong muh in a um nawnta sih hi. 
REV.16.21	Huleh gial nasatah mai, a tang khat talent khat tuha gih vaan apatin mite tungah a kia a; huleh mite’n hu giala suhgimna jiahin Pathian a soisia uh; ajiahchu hu suhgimna chu a huaise mahmah hi.
REV.17.1	Huleh belhbu sagih tawi angel sagihte laha khat a hungdoh a, ahung kihoupih a, ka kawmah, Hilamah hung in; tui tampi tunga tou nohchizuahnu loupitah tung vaihawmna ka hung musah diing; 
REV.17.2	Lei a kumpipate’n amahnu a kingaihpih va, huleh a mingaihhaatna uain in leitung a teengte dawnkhamsah in a um uhi, a chih a. 
REV.17.3	Huleh ama’n kei chu hagau in gamdai ah ahung pomangta a; huleh numei khat, Pathian soisiatna mina dim, lutang sagih leh ki sawm nei gamsa sandup tunga tou ka mu a. 
REV.17.4	Huleh hu numei chu puan sandup leh sandaang in a kichei a, sana leh suang mantam leh tuikep suang in a kijem a, a mingaihhaatna kihdah um leh bolhhohna a dim sana nou chu a khut in a tawi hi. 
REV.17.5	Huleh a tal ah min khat thuguuh kiphual, Babylon loupi, nohchizuahte leh leitunga kihdahhuaite nu, chih a kigial hi. 
REV.17.6	Huleh hu numei chu misiangthoute sisan leh, Jesu martarte sisan dawnkham in ka mu a; huleh amahnu ka muh tahin limdang leh thumah ka sa mahmah hi. 
REV.17.7	Huleh angel in ka kawmah, Bang diinga thumah sa na hiai? hu numei leh a tuanna, lutang sagih leh ki sawm nei gamsa thuguuh ka hung hilh diing hi. 
REV.17.8	Hu na gamsa muh chu a umta a, huleh a um sih a, huleh kokhuuh tobei apat ahung pawtkhe diing a, manthaina ah a pailuut diing hi; huleh khovel siam chih apata hinna lehkhabu a, a min uh kigial lou leitung a teengte’n hu gamsa um lou leh, umta leh, hung um diing chu a muh chiangun limdang a sa diing uhi. 
REV.17.9	Hi ah pilna lungsim a um hi. Lutang sagihte chu numeinu touna taang sagihte ahi uhi. 
REV.17.10	Huleh kumpipa sagih a um a; ngaa chu a puuhta a, khat a um a, huleh khat chu ahung tung nai tadih sih; ahung hun chiangin tomtakhat sung a um diing hi. 
REV.17.11	Huleh hu gamsa umta a, huleh um lou chu, amah ngei chu giatna ahi a, huleh sagihte laha ahi, huleh manthaina ah a chiah hi. 
REV.17.12	Huleh hu ki sawm na muhte chu kumpipa sawmte, lalgam mu nai tadihloute ahi uhi; hizongleh amahun gamsa toh pungkal khat sung kumpipate banga thuneihna a nei uhi. 
REV.17.13	Hite’n chu lungsim munkhat a pua va, huleh gamsa kawmah a thuneihna uleh a haatna uh a pe diing uhi. 
REV.17.14	Hite’n chu Belaamnou a kidoupih diing va, Belaamnou in amahuh a zou diing hi; ajiahchu amah hi lalpate Lalpa leh kumpipate Kumpipa ahi; huleh amah toh umte chu kouhte, teelte, huleh ginumte ahi uhi, a chi a. 
REV.17.15	Huleh ama’n ka kawmah, Nohchizuahnu touna, na tui muhte chu mite leh, mipite leh, namte leh haamte ahi uhi. 
REV.17.16	Huleh gamsa tunga ki sawm na muh haw, hite’n chu nohchizuahnu a haw diing va, ta vai leh saguah in a bawl diing va, a sa a ne diing uh, huleh meiin a haalmang diing uhi. 
REV.17.17	Ajiahchu Pathian thute suhtaangtung a, a um masiah amah deihzawng a bawl theihna diing uleh, a lalgam uh gamsa kawma a piah theihna diing uh Pathian in a lungtang vah a koihta hi. 
REV.17.18	Huleh hu na numei muh chu hu khopi loupi, leitung a kumpipate tunga vaihawmtu chu ahi, a chi a.
REV.18.1	Huleh hi silte nungin angel dangkhat silbawltheihna loupitah neia vaan apat hungsuh ka mu a; a loupina in lei a taan vaahta hi. 
REV.18.2	Huleh amah chu aw ngaihtahin, naahpitahin a kikou a, Babylon khopi loupi chu a chimta hi, a chimta hi, dawite umna leh, hagau bolhhoh chinteng kulh leh, va sianglou leh kihdahum chinteng bawm ahung hita hi. 
REV.18.3	Ajiahchu nam zousiah in a kingaihhaatna lungthahna uain chu a dawnta va, huleh leitung a kumpipate’n amah a kingaihpih va, amah noptatluatna jalin leia sumkawlveite a hausa gawpta uhi, a chi a. 
REV.18.4	Huleh vaan apat aw dangkhat ka ja a, Ka mite haw, a sualnate a na tel louh na diingun leh, amahnu toh na thuaahkhawm louhna diingun amah apat hung pawt un. 
REV.18.5	Ajiahchu a sualnate’n vaan a suta a, huleh a giitlouhnate Pathian in a he zing ahi. 
REV.18.6	Ama’n ahung piah bang ngei in amah pia unla, a silbawl bangjelin a kawmah a lehnih in thuh un; a nou sundimah amah diingin a lehnih in sundimsah un, 
REV.18.7	A kiloupisahdan leh, a noptatdan bangjel in bawlgim unla, sulungkham un; ajiahchu ama’n a lungtang in, Kumpinu in ka tou a, meithai ka hi sih, ka lungkham ngei sih diing, a chi hi. 
REV.18.8	Hujiahin ni khat thuin amah gawtna, sihna leh, lungngaihna leh kialna ahung tung diing a; amahnu chu mei in a kaangtum diing hi; ajiahchu a tunga vaihawmtu Lalpa Pathian chu a haat ahi, a chi a. 
REV.18.9	Huleh leitung a kumpipate, amah na kingaihpiha, amah toh nuamtaha na umte’n, amahnu kaatna meikhu a muh chiangun a kah diing va, 
REV.18.10	Amahnu kibawlgimna lau jiaha gamlapi a ding in, Tamaide, tamaide, Babylon khopi loupi, khopi kip, pungkal khat sunga na tungvaihawmna ahung tun taah mei! a chi diing uhi. 
REV.18.11	Huleh leia sumkawlveite’n amahnu kahin a suun diing uh; mi koima’n a thuampua uh a lei nawn louh diing jiahin. 
REV.18.12	Hu thuampote chu sanate, dangkate, suang mantamte, tuikep suang te, puanmalngaatte, puan sandupte, puannemte, puan sandaangte, sing gimtui chintengte, saiha a kibawl beel chituam zousiahte, sing mantampente, sumengte, siihte, suang kaang beel chi tuamtuam zousiahte; 
REV.18.13	Huleh singthaalte, sil gimtuite, sathaumante, begawte, uainte, taangbuangte, gehute, gante, belaamte, sakolte, kaangtalaite, suaahte, huleh mite hinnate bang ahi. 
REV.18.14	Huleh silgah na lunggulhte’n nang ahung nuseta va, sil tuituaah leh hoih zousiah in nang ahung paimangsanta hi; hitehaw chu na mu kiit nawn hial sih diing hi. 
REV.18.15	Hi siltea sumkawlveite, amahnu jiaha hung hausate chu, amahnu kibawlgimna lau jiahin gamlapi a diingin, kap in a suun diing va. 
REV.18.16	Huleh, Tamaide, tamaide, hu khopi loupi, puanmalngaat leh, puan sandup leh, puan sandaang silh a, huleh sana leh suang mantam leh tuikep suang a kijem chu! 
REV.18.17	Ajiahchu pungkal khat sung chauh in hibanga hauhsatna loupi bangmahlou ahung suaahta, chi'n. Huleh kuang pu photmah leh, kuang a tuanghaw zousiah leh, kuang mite leh, tui khang liana sumkawlvei photmah chu gamlapi ah a ding va. 
REV.18.18	A kaatna meikhu a muh un a kikoukhia va, hi khopi loupi tobang khopi khoiah a um ei? a chi uhi. 
REV.18.19	Huleh amahun a lutung va leivui kitheh in a kikou va, kap leh maupum in, Tamaide, tamaide, amah manphatna jiaha tui khang liana kuang neite zousiah suhhauhsat a umna khopi chu! pungkal khat sungin suhsiat ahung hita hi. 
REV.18.20	Nang vaan leh, nanguh sawlleh siangthoute leh, zawlneite, amahnu tungah nuam un; ajiahchu Pathian in na phuba uh a tungah ahung laahsahta hi, chi'n. 
REV.18.21	Huleh angel haattah khat in buhgawina suang liantah tobang suang khat a la a, tui khang lian ah a paailuut a, Hichibanga naahpitahin Babylon khopi loupi chu paihkhiah ahi diing a, muh kiit in a um nawn het sih diing hi. 
REV.18.22	Huleh tengtang tumte tumging bang, la siamte la sah ging bang, gosem muutte muut ging leh pengkuul muutte ging bang na sungah a kija nawn het sih diing hi. Khutsiammi, banglam pouha khutsiam mawngmawng na sungah a kimu nawn sih diing a; huleh buhheehna gin mawngmawng zong a kija nawn sih diing hi. 
REV.18.23	Huleh thaumei vaah zong na sungah a taang nawn het sih diing a; mou leh mouneitu aw zong a kija nawn het sih diing hi; ajiahchu na sumkawlveitute hi leitung a miliante ahi va; na bumsiamna a nam zousiah heem a a umtaah jiahun; 
REV.18.24	Huleh a sung a’chu zawlneite leh misiangthoute leh, leitung a thah a um zousiahte sisan muh in a umta hi, a chi hi.
REV.19.1	Hi silte nungin vaan ah mipi tampi aw ngaihtah ka ja a, Hallelujah; hutdamna leh, loupina zahumna leh silbawltheihna chu Lalpa i Pathian u’a ahi; 
REV.19.2	Bang jiahin ahiai i chih leh a vaihawmnate chu a thutah in a dihtat ahi; ajiahchu ama’n nohchizuahnu loupitah, a mingaihhaatna jiaha leitung suthanghuainu chu vai a hawmkhumta a, huleh a suaahte sisan phuba chu a tungah a laahsahta hi, chi'n. 
REV.19.3	Huleh amahun, Hallelujah, a chi kiit va. Huleh amahnu haalna meikhu chu kumtuang kumtuang in a jamtouta hi. 
REV.19.4	Huin upa sawmnih leh lite leh, silhing lite chu a khupboh in a puuh va, Amen; Hallelujah, chi'n laltouphah tunga toupa Pathian chu a beta uhi. 
REV.19.5	Huin laltouphah a kuanin aw khat ahung gingdoh a, Nanguh a suaahte zousiah leh, nanguh amah lau, a neu a lianin i Pathian u’chu paahtawi un, chi'n. 
REV.19.6	Huin mipi tamtah awging bang, tui tamtah luang ging bang leh, vaanpi ging nasatah tobang ka jata a, Hallelujah; ajiahchu Lalpa Pathian Bangkimbawlthei lal in a tou hi. 
REV.19.7	Kipaahin i nuam diing uh, huleh a kawmah paahtawina i pe diing uh; ajiahchu Belaamnou ji neih hun ahung tungta a, a ji zong a kisa zoudiamta hi. 
REV.19.8	Huleh amahnu chu puan malngaat siangthou leh vaama a kijep diing phal ahi a; hu puan malngaat chu misiangthoute dihtatna ahi, chi'n. 
REV.19.9	Huleh ama’n ka kawmah, Gial in, Belaamnou ji neihna ankuang uum diing a kouhte chu a hampha uhi, a chi a. Huleh ama’n ka kawmah, Hite chu Pathian thu dihtahte ahi, a chi a. 
REV.19.10	Huleh amah be diingin a keengbulah ka puuh a. Huin ama’n ka kawmah, Hung be hial sin; kei chu na suaah tanpih leh Jesu heetpihna thu nei, na unaute laha ka hi; Pathian bia in; ajiahchu Jesu heetpihna chu thusoitheihna hagau ahi, a chi hi.
REV.19.11	Huin vaan kihong ka mu a, huleh ngai in, sakol kaang khat leh a tunga tuangpa, a min Ginum leh, Thutah kichi ka mu a; huleh ama’n dihtatna in vai a hawm a, huleh gaal a bawl hi. 
REV.19.12	A mitte chu mei kuang tobang ahi a, a lutungah lallukhuh tampi a um hi; huleh amah loungal koimah heettheih louh min kigial a nei hi. 
REV.19.13	Huleh amah chu sisan a kidiah puan in a kithuam a, huleh a min chu Pathian Thu a kichi hi. 
REV.19.14	Huleh vaan a um sepaih honin puan malngaat vaam leh siangthou a kithuamin sakol kaang tunga touin amah a jui va. 
REV.19.15	Huleh namte a thah na diingin a kam apatin namsaau hiamtah a pawtdoh hi; huleh ama’n amahuh chu siih chiangin vai a hawmkhum diing a; Bangkimbawlthei Pathian lauhuaina leh lungthahna uain suuhna chu a tuanchilta hi. 
REV.19.16	Huleh ama’n a puan tung leh a malpi tungah KUMPIPATE KUMPIPA, LALPATE LALPA chia kigial min a nei hi. 
REV.19.17	Huleh angel khat ni a ding ka mu a; huleh amah chu aw ngaihtaha kikou in, vaan laizawla leeng vate kawmah, Hung unla, Pathian ankuang luina loupitah ah hung kikhawm un; 
REV.19.18	Kumpipate sa, sepaih houtute sa, mihaatte sa, sakolte sa leh a tungva tuangte sa, huleh mi zousiah, zalen leh saltaang, a neu leh a lian sa na neeh theihna diingun, a chi a. 
REV.19.19	Huin hu gamsa leh, leitung kumpipate leh, a sepaihhon u’chu hu sakol tunga tuangpa leh a sepaihte toh kidou diinga a kipunkhawm uh ka mu a. 
REV.19.20	Huleh gamsa chu matin a umta a, huleh zawlnei tahlou, gamsa chiamchihna neite leh, a lim bete a heemna a, a ma a silmah bawltu zong amah toh matkhawm in a umta a; hite geel chu a nihun kaat a kaang mei diilaha hinga paihluut in a umta uhi. 
REV.19.21	Huleh a mawh teng chu sakol tunga tuangpa namsaau, a kama hung pawtdoh khu in thah in a umta va; huleh amahuh sa in tungleeng va zousiah a gilvahta uhi.
REV.20.1	Huleh angel khat vaan a kipana hung kumsuh, a khuta kokhuuh tobei chabi leh khainiang golpi tawi ka mu a. 
REV.20.2	Huleh ama’n hu guulpi teeh dragon, Diabol leh Setan chu a man a, kum saang khat sung diingin a kaanta a. 
REV.20.3	Huleh kum saang khat a chin masiah a namte a heem kiit louhna diingin kokhuuh tobeiah a paailuut a, a khaahkhum a, a siindetta hi; huzoh chiangin amah chu tomkhat sung hahkhiah ahi diing hi. 
REV.20.4	Huleh laltouphahte leh a tunga pute ka mu a, a kawmvah vaihawmna piah ahi a; huleh Jesu thu heetpihna jiah leh, Pathian thu jiaha a lu uh tana um, gamsa leh a lim be ngeilou a, a tal uh aha, a khut uh aha a zong meelchihna nei ngeiloute hagau haw ka mu a; amahuh chu ahung hing va, Khrist toh kum saang khat vai a hawmta uhi. 
REV.20.5	Hizongleh misi dangte chu kum saang khat a bei masiah a hing kiit sih uhi. Hichu thohkiitna masapen ahi. 
REV.20.6	Thohkiitna masapena telte chu a hampha uhi; hute tungah sih nihna in thu a nei sih a, hizongleh amahuh chu Pathian leh Khrist siampute ahi diing va, amah toh kum saang khat vai a hawm diing uhi.
REV.20.7	Huleh hu kum saang khat a bei chiangin Setan chu a taanna apat hahkhiah in a um diing a. 
REV.20.8	Huleh leitung ning li a um namte, Gog leh Magog chu heema kidouna a puikhawm diingin a chiahdoh diing hi; a tamlam u’chu tui khang lian piauneel bang ahi uh. 
REV.20.9	Huleh amahuh chu lei vailam daap in a chiahtou va, misiangthoute giahbuuh leh, khopi deih um chu a hualkhumta uhi; huin Pathian a kuanin vaan apat mei ahung kesuh a, amahuh a kaangtumta hi. 
REV.20.10	Huleh amahuh heemtu diabol chu, gamsa leh zawlnei tahlou umna, mei leh kaat diila paihluut in a umta a, kumtuang kumtuang in suun leh janin suhnat in a um diing hi.
REV.20.11	Huleh laltouphah ngou loupitah leh a tunga toupa, a ma apata lei leh vaan a taimangnapa chu ka mu a; amahuh diingin mun mawngmawng muh in a umta sih hi. 
REV.20.12	Huleh misite, a lian, a neu, Pathian ma a diing ka mu a; huleh lehkhabute a kihong a; huleh lehkhabu dang, hinna lehkhabu zong a kihong a; huleh misite chu hu lehkhabute a kigial bangin a natoh dungjuiun vaihawmsah in a umta uhi. 
REV.20.13	Tui khang lian in a sunga misi umte ahung pawtsahta a; huleh sihna leh misikhua in a sunga misi umte ahung pedohta uh; huleh amahuh chu michin a silbawlte uh dungjuia vaihawmsah in a umta uhi. 
REV.20.14	Huleh sihna leh misikhua chu mei diil a paihluut in a umta uh. Hichu sih nihna ahi. 
REV.20.15	Huleh koipouh hinna lehkhabua kigial kimu lou photmah chu mei diil ah paihluut in a umta uhi.
REV.21.1	Huin ke’n vaan thah leh lei thah ka mu a; ajiahchu vaan masa leh lei masa chu a paimangta a; tui khang lian zong a um nawn sih hi. 
REV.21.2	Huleh kei John in khopi siangthou, Jerusalem thah chu, mou a pasal a diing a kichei banga bawlzohsa a Pathian a kuana vaan apata hung kumsuh chu ka mu hi. 
REV.21.3	Huleh vaan akipan aw ngaihtah khat in, Ngai in, Pathian biahbuuh chu mihingte lahah a umta hi, amah chu a lahvah a teeng diing a, amahuh chu a mite ahi diing va, Pathian amah ngei a kawmvah a um diing a, huleh a Pathian uh ahi diing hi. 
REV.21.4	Huleh Pathian in a mit vapat mittui zousiah a siaah siangsah diing hi; huleh sihna a um nawn sih diing a, lungkhamna leh, kahna leh, natna zong a um nawn sih diing hi; ajiahchu sil masate teng a paimangta hi, a chih ka ja hi. 
REV.21.5	Huleh laltouphah tunga toupa’n, Ngai in, sil zousiah ka siam thah hi, a chi a. Huleh ama’n ka kawmah, Gial in; ajiahchu hi thute hi a dih in a ginum ahi, a chi a. 
REV.21.6	Huleh ama’n ka kawmah, bawl zoh ahita. Kei Alpha leh Omega, abul leh atawp ka hi. Dangtaah photmah kawmah hinna tui luikhuuh a, a thawn in ka pe diing hi. 
REV.21.7	A gualzoutu in chu sil zousiah a luah diing a; huleh a Pathian ka hi diing a, amah zong ka ta ahi diing hi. 
REV.21.8	Hizongleh meidawite leh, gingtaloute leh, kihdahumte leh, tualthatte leh, tohuuhte leh, bumhaatte leh, milimbete leh, zuau haatte zousiah tan diing chu mei leh kaat a kaang diil ahi a; huchu sih nihna ahi.
REV.21.9	Huleh gawtna sagih nunungpen a dim belhbu sagih tawi angel sagihte laha khat ka kawmah a hung a, ahung houpih a, Hilamah hung in, mou, Belaamnou ji chu ka hung ensah diing hi, a chih a. 
REV.21.10	Huin ama’n hagau in taang saang liantah tungah ahung puita a, huleh hu khopi loupitah, Jerusalem siangthou, Pathian a kuana vaan apata hung kumsuh chu ahung ensah a. 
REV.21.11	Pathian loupina a nei a; a vaah chu suang mantampen bang, jasper suang bang ahi a, Khristal suang tobang a val ahi. 
REV.21.12	Huleh kulhbaang nasatah leh saangtah a nei a, kot sawmlenih a nei a, huleh hu kotte ah chu angel sawmlenih a um hi, huleh hu kotte tungah min kigial a um a, hute chu Israel nam sawmlenihte min ahi. 
REV.21.13	Suahlam ah kot thum; maallam ah kot thum; simlam ah kot thum; huleh tumlam ah kot thum a um hi. 
REV.21.14	Huleh khopi kulbaang in innbulphuh sawmlenih a nei a, huleh hute tungah Belaamnou sawlleh sawmlenihte min a tuang hi. 
REV.21.15	Huleh amah kei hung houpihpa’n, hu khopi leh, a kotte leh, a kulhbaang tehna diingin tehna sana chiang a tawi a. 
REV.21.16	Huleh a khopi chu ning li kibang nei in a um a, a dunglam chu a vailam chia ahi a; huleh ama’n hu chiangin khopi chu a teh a, farlong siing khat leh saang nih; A dunglam leh a vailam leh a saanlam a kibang hi. 
REV.21.17	Huleh ama’n kulhbaang chu a teh a, mihing tehna a tehin, (huchu angel tehna ahi a) tong zakhat leh tong sawmli leh tong li ahi. 
REV.21.18	Huleh a kulhbaang chu jasper suang a kibawl ahi a; a khopi chu sana sianga kibawl limlang bang mai ahi; 
REV.21.19	Huleh khopi kulhbaang innbulphuh chu suang mantam chi chintenga jep ahi. Huleh a innbulphuh masapen chu jasper suang ahi a; a nihna chu sapphire suang ahi a; a thumna chu kalsidoni suang ahi a; a lina chu emerald suang ahi a; 
REV.21.20	A ngaana chu sardonix suang ahi a; a guupna chu sardia suang ahi a; a sagihna chu krisolit suang ahi a; a giatna chu beril suang ahi a; a kuaahna chu topaz suang ahi a; a sawmna chu krisopra sa suang ahi a; a sawmlekhatna chu jasinth suang ahi a; a sawmlenihna chu amethist suang ahi. 
REV.21.21	Huleh a kot sawmlenihte chu tuikep suang sawmlenih ahi a; a kot chin chu tuikep suang khata bawl ahi; huleh khopi kotzing chu sana a bawl, limlang etpailet theih bang ahi. 
REV.21.22	Huleh huah chu biahinn mawngmawng ka mu sih hi; ajiahchu Lalpa Pathian Bangkimbawlthei leh Belaamnou chu a biahinn ahi mai uhi. 
REV.21.23	Huleh hu khopi inchu a taanvaah diingin ni a ngai sih a, ha zong a ngai sih hi; ajiahchu Pathian loupina in hichu a taanvaah a, huleh Belaamnou chu a thaumei ahi mai hi. 
REV.21.24	Huleh hutdama um namte chu hu vaah ah a leeng diing va, leitung a kumpipate’n a loupina uleh a zahumna uh a poluut diing uhi. 
REV.21.25	Huleh a kotte chu suun in a kikhaah ngei het sih diing; ajiahchu hu munah jan a um sih diing hi. 
REV.21.26	Huleh amahun hu sungah namte loupina leh zahumna ahung poluut diing uhi. 
REV.21.27	Huleh hu sung a’chu bangchihmahin silbolhhoh leh, kihdahhuai bawl leh, zuau bawl himhim a luut sih diing a; hizongleh Belaamnou hinna lehkhabu a min tuangte chauh a luut diing uhi.
REV.22.1	Huin ama’n hinna tui lui chiimtah, Khristal suang banga val, Pathian leh Belaamnou laltouphah apata hung pawtkhia ahung ensah a. 
REV.22.2	Hu khopi kotzing lailung leh a luipang tuaah ah gah chi tuamtuam sawmlenih nei, huleh ha china gah, hinna singkung a um a; huleh hu sing nah chu namte suhdamna diing ahi. 
REV.22.3	Huleh hu ah haamsia mawngmawng a um nawn sih diing a; hizongleh Pathian leh Belaamnou laltouphah a um zawta diing hi; huleh a suaahte’n ana a tohsah diing uhi. 
REV.22.4	Huleh amahun a meel a mu diing va; a min chu a tal vah a tuang diing hi; 
REV.22.5	Huleh huah jan a um nawn sih diing a; thaumei vaah leh ni vaah zong a ngai nawn sih diing uh; ajiahchu Lalpa Pathian in amahuh a taan vaah diing a; huleh amahun kumtuang kumtuang in vai a hawm diing uhi.
REV.22.6	Huleh ama’n ka kawmah, hi thute hi a ginum in a dih ahi, huleh zawlnei siangthou Lalpa Pathian in sil kibawlpah diingte chu a suaahte musah diingin a angel a sawlta hi. 
REV.22.7	Ngai in, kintahin ka hungpah ngei diing hi; hi lehkhabu a soilawhna thute jui photmah chu a hampha hi, a chi a. 
REV.22.8	Huleh kei John in hi silte ka mu a, ka ja hi. Huleh ka jaha ka muh tahin hi silte hung musahtu angel keeng bulah be diingin ka puuhta a. 
REV.22.9	Huin ama’n ka kawmah En in, hibang bawl hial sin; kei chu nang leh, na unau zawlneite leh, hi lehkhabua thu kisoite juihaw suaah tanpih ka hi; Pathian bia in, a chi a. 
REV.22.10	Huleh ama’n ka kawmah, hi lehkhabua soilawhna thute khaahkhum sin; ajiahchu ahun tung diing ahita hi. 
REV.22.11	Mi dihlou chu dihlou in um nalai heh, mi bolhhoh chu bolhhoh in um nalai heh; huleh mi dihtat chu dihtat in um nalai heh, mi siangthou chu siangthou in um nalai heh. 
REV.22.12	Ngai in, kintahin ka hung hi; huleh michin a silbawl bang jel a piah diing ka kipaahman ka kawmah a um hi. 
REV.22.13	Kei Alpha leh Omega, a patna leh a tawpna, a masapen leh a nunungpen ka hi. 
REV.22.14	Hinna singkunga tan a neih theihna diing uleh, kota khopi sunga a luut theihna diing va a puansilhte uh sawpsiangte chu a hampha uhi. 
REV.22.15	Ajiahchu polamah uite, bumhaatte, tohuuhte, tualthatte, milem bete, huleh koipouh zuau ngaina leh bawlte a um uhi. 
REV.22.16	Kei Jesu in kouhtuamte diinga hi thute na kawma hung hesah diingin ka angel ka hung sawl hi. Kei David zungpi leh a haah, huleh jingsol aahsi taang chu ka hi, a chi a. 
REV.22.17	Huleh Hagau leh mou in, Hung in, a chi uhi. Huleh a ja taphot in, Hung in, chi heh. Huleh koipouh a dangtaah chu hung heh. Huleh a ut taphot in hinna tui a thawnin la heh. 
REV.22.18	Ajiahchu koipouh hi lehkhabu a soilawhna thute ja taphot kawmah ka hesah hi, Mi koipouh in hi thute a behlap inchu, Pathian in hi, lehkhabu a kigial gawtnate a tungah a behlap diing hi. 
REV.22.19	Huleh mi koipouh in hi soilawhna lehkhabu thute apat a laahmang inchu hinna singkung leh, khopi siangthou leh, hi lehkhabua kigial silte apat a tan diing chu Pathian in a laahmangsah diing hi. 
REV.22.20	Hi thute hesahtu in, Ka hungpah ngei diing hi, a chi hi. Amen. Huchi hi heh, hungta in, Lalpa Jesu. 
REV.22.21	I Lalpa Jesu Khrist hehpihna chu na bawnva kawmah umta hen. Amen.
