MAT.1.1	Jánjo' na'chána jan' nedáxalate jeso'me huá'au let'alpi so' Jesucristo, jeso'me chiỹoxoguet jocalia'cho' so' net'a David qataxa so' Abraham.
MAT.1.2	So' Abraham na'chiso so' let'a so' Isaac, qataxa so' Isaac lec'óxot so' Jacob, qataxa so' Jacob mai'chi lec'óxot so' Judá qataxa jeso'me laqáỹadipi. 
MAT.1.3	So' Judá qana'chi lec'óxot so' Fares qataxa so' Zara. Jaso'me lat'e jesaa'me lenaxat Tamar. Qataxa so' Fares mai'chi lec'óxot so' Esrom, jeso'me let'a so' Aram. 
MAT.1.4	Qataxa so' Aram mai'chi lec'óxot so' Aminadab. Qataxa so' Aminadab mai'chi lec'óxot so' Naasón, jeso'me let'a so' Salmón. 
MAT.1.5	Qataxa so' Salmón qataxa jaso' Rahab mai'chi lec'óxo't so' Booz. Qataxa so' Booz qataxa jaso' Rut mai'chi lec'óxo't so' Obed, jeso'me let'a so' Isaí. 
MAT.1.6	Qataxa so' Isaí mai'chi lec'óxot so' net'a David. Qataxa so' David joca'li 'uoneguet jaso' loua joca'li so' Urías, qana'chi jesaa'me lec'óxo't so' Salomón.
MAT.1.7	Qataxa so' Salomón mai'chi lec'óxot so' Roboam, jeso'me let'a so' Abías. Qataxa so' Abías mai'chi lec'óxot so' Asa. 
MAT.1.8	Qataxa so' Asa mai'chi lec'óxot so' Josafat, jeso'me let'a so' Joram. Qataxa so' Joram mai'chi lec'óxot so' Uzías. 
MAT.1.9	Qataxa so' Uzías mai'chi lec'óxot so' Jotam. Qataxa so' Jotam mai'chi lec'óxot so' Acaz, jeso'me let'a so' Ezequías. 
MAT.1.10	Qataxa so' Ezequías mai'chi lec'óxot so' Manasés, qataxa so' Manasés mai'chi lec'óxot so' Amón, jeso'me let'a so' Josías. 
MAT.1.11	Qataxa so' Josías mai'chi lec'óxot so' Jeconías qataxa saua' laqáỹa' joca'li noxonec na' lec'oqtepi so' Israel, qana'chi necointáisecpi, qoỹaueegue da' Babilonia.
MAT.1.12	Joca'li ỹim dójo', qana'chi so' Jeconías mai'chi lec'óxot so' Salatiel, jeso'me let'a so' Zorobabel. 
MAT.1.13	Qataxa so' Zorobabel mai'chi lec'óxot so' Abiud. Qataxa so' Abiud mai'chi lec'óxot so' Eliaquim, jeso'me let'a so' Azor. 
MAT.1.14	Qataxa so' Azor mai'chi lec'óxot so' Sadoc. Qataxa so' Sadoc mai'chi lec'óxot so' Aquim, jeso'me let'a so' Eliud. 
MAT.1.15	Qataxa so' Eliud mai'chi lec'óxot so' Eleazar. Qataxa so' Eleazar mai'chi lec'óxot so' Matán, jeso'me let'a so' Jacob. 
MAT.1.16	Qataxa so' Jacob mai'chi lec'óxot so' José, jeso'me loua jaso' María 'me lat'e so' Jesús, jeso'me lenaxat net'a nec'alaxaqui.
MAT.1.17	Qana'chi da' ỹima'a't so' net'alpi, ỹóvi' catorce chiỹoqóchii'ña so' Abraham, cha ỹivíde'ta so' David. Qataxa ỹóvi' catorce so' laỹi net'alpi chiỹoqóchii'ña so' David, cha ỹivíd'a so' nolo' joca'li qoỹaueegue da' Babilonia so' lec'oqtepi so' Israel. Qataxa ỹóvi' catorce so' laỹipi net'alpi, cha ỹivíd'a so' nolo' joca'li niỹíñi so' net'a nec'alaxaqui.
MAT.1.18	Da' 'éeta da' lañoxoc so' Jesucristo 'eet'oi: Jaso' lat'e María joca'li ma'le detaxaỹapégue' so' José da' sétaaque loua. Qaláxasa joca'li maliaxa sa 'uona't, qana'chi jaso'me ma'le qo'uaxai, chiỹoqóchiỹi da' l'añaxac so' Espíritu Santo. 
MAT.1.19	Qana'chi so' José 'me sétaaque loua, jeso'me ỹátaqta 'ónaxaic da' lasoxoc, qana'chi sa ỹiỹamaxaden da' ỹ'axáteegue so' huáỹi jaso' María. Na'chidáta da' sétaaque da' sa ỹaỹátenaxanaxan na' siỹaxadipi da' ỹiguem jaso'me. 
MAT.1.20	Joca'li maliaxa tátapiỹi lauel dójo', qana'chi janac so' lamaxasec piỹem lé'ec ñi' qadesaliaxanec Dios, huápiỹi qa'en so' l'ochaxa da' naloxóna jeso'me. Qana'chi 'enapego', 'enaaco':
MAT.1.20	—'Am José 'me 'auachiỹoxoguet so' net'a David, sa 'te qomle da' 'adó'i da' 'apaca'aguet jañi' María da' 'auen 'adoua. Qá'a jeda'me lec'óxot 'me huétaỹi, jeda'me chiỹoqo'ot so' Espíritu Santo. 
MAT.1.21	Jañi'me 'uo qomle ga' lec'óxot, qana'chi 'auanec da' lenaxat Jesús. Jega'me lenaxat dójo', qá'a nec'alaxatéegue qomle jen' lalémaxasetpi, chiỹoxotaavlo naua' loico.
MAT.1.22	Ỹima dójo' huáỹi jaso'me di'ỹoq, qaidi ỹipaquíchiỹi jeda'me 'enaac joca'li ñi' qadasoxola' Dios, 'me ỹ'axato' so' l'aqtáxanaxanec da' 'enaaco':
MAT.1.23	Jaga' ỹauo maliaxa sa huó'on, qaláxasa qo'uaxai qomle, qana'chi 'uo ga' lec'óxot.
MAT.1.23	Jega'me lenaxat qomle da' Emanuel.
MAT.1.23	Dójo' nenaxat 'eet'oi: Ñi' Dios qo'mi huetaavlo.
MAT.1.24	So' José joca'li ma'le nelóiỹi, qana'chi ỹí'et da'me l'aqtac so'me lamaxasec ñi' qadasoxola' Dios da' ỹipaca'aguet jaso' María da' 'en loua. 
MAT.1.25	Qaláxasa maliaxa sa leuaua. Na'chidáta da' cha'li ỹiuatá'a jaso'me da' niỹíñi so' lec'óxot. Qana'chi ỹanaỹi da' lenaxat Jesús.
MAT.2.1	So' Jesús lañoqo' di' noicolec Belén, 'me huáaue di' 'aléua Judea, huétooue josii'cho' so' nolo' joca'li so' net'a Herodes, qana'chi ỹilotalégue jeso' 'aléua. Qana'chi nivídet'a di' noic let'ádaic Jerusalén saua' siỹaxa'u, chiỹoqoda'ague da' néte' liiséguem. Jesaa'me ỹátenaxanaxaiqa da' ỹilódapega ga' náỹi jan' huaqchiñi. 
MAT.2.2	Qana'chi jesaa'me denataxaat'ape, 'enapega'to':
MAT.2.2	—¿Jái'chogamaxa hua'ague ga' let'a na' judiopi 'me ỹímta da' niỹíñi? Qá'a dája' c'atena liiséguem 'me sep'áqat'ague, qo'mi seloqót'a jaso' l'anaxanaqte huaqchiñi. Tadeeto' ñanaguénaq da' si'ỹoxodénaq.
MAT.2.3	Qana'chi so' net'a Herodes joca'li ỹaỹáten dójo', qana'chi ỹátaqta n'emáxaden, nataq'en ỹima jeso'me siỹaxadipi 'me néta'ña di' Jerusalén. 
MAT.2.4	Qana'chi so' net'a ỹiỹáxanee'ga ỹima so' lasoxola'pi na' letaxaỹáxanaxanecpi na' siỹaxadipi da' qodetaxaỹapégue' ñi' Dios qataxa jen'me dapaxaguenataxáatapeec na' naqátaxacpi. Qana'chi ỹinat jái'chogamaxa hua'ague ga' lañoqo' qomle ga' net'a 'me nec'alaxaqui. 
MAT.2.5	Qana'chi so' nasoxola'pi 'enaaco':
MAT.2.5	—Huá'ña di' noicolec Belén 'me huáaue di' 'aléua Judea, qá'a naqaidi di' ỹidíñi so' l'aqtáxanaxanec ñi' Dios joca'li 'enaaco':
MAT.2.6	'Am noic Belén 'me 'ouétaaue jen' n'aléua na' lec'óqo'tepi so' Judá,
MAT.2.6	ỹátaqta sa lec'óxotolec da' 'ad'amaqchic, sa 'auená'am jen'me net'alpi jénjo' 'aléua;
MAT.2.6	qá'a 'am chiỹaqaỹi qomle ga' nasoxola',
MAT.2.6	'me ỹilo'ogue qomle na' Israel lec'oqtepi 'me ỹalémaxasetpi.
MAT.2.7	Qana'chi so' Herodes ỹátaqta ỹoxotétañi da' ỹiỹáxanee'galo saua' ỹátenaxanaxaiqa. Qana'chi ỹinatét'apo' da' jái'chosomaxa nolo' joca'li naloxonalo jaso' huaqchiñi. 
MAT.2.8	Ỹim, qana'chi ỹamaxategue da' Belén, qana'chi 'enapegalo', 'enaaco':
MAT.2.8	—'Auc'áchiỹa jidi'me, qana'chi 'aunataxañiỹáaque ga' nootolec. Qomle ma'le 'auañíiỹa, qana'chi jaỹim 'au'aqtaxañiim qomle, qaidi nataq'en jaỹim sec'áta da' si'ỹoxoden.
MAT.2.9	Joca'li ỹim da' l'aqtac so' net'a, qana'chi jesaa'me ỹátenaxanaxaiqa jéque'. Huá'a, qana'chi ỹitaxa naloxon jaso' huaqchiñi 'me ỹilótr'a joca'li hua'ague da' c'atena liiséguem. Qana'chi 'uáut'ague da' tatr'ague jesaa'me, cha ỹivíd'a da' v'iiỹet joca'li nalóchii'ña so' 'emec 'me huétaaue so' nootolec. 
MAT.2.10	Qana'chi jesaa'me ỹátenaxanaxaiqa joca'li ỹitaxa ỹilód'a jaso' huaqchiñi, qana'chi ỹátaqta jalcote da' netónaxa'j. 
MAT.2.11	Joca'li ỹinoxodóoue so' 'emec, qana'chi ỹilodalégue so' nootolec qataxa jaso' lat'e María. Ỹim, qana'chi ỹisóidiñi naua' liliictel, qana'chi ỹi'ỹoxodéetrac jeso'me. Ỹim, qana'chi ỹ'ouáchi'ñiita saua' lachoxónaxaqui', qana'chi qoỹachítec jaso' oro, qataxa so' nichínataxanaxat, qataxa jaso' licha' jan' 'epaq, lenaxat mirra. 
MAT.2.12	Joca'li ỹim, qana'chi 'uo da' naqátaxa'j huáỹi so' lichoxonaxa'j da' sa huaỹóxode'uo di' néta'ña so' net'a Herodes. Qana'chi quetegue ga' naq'aic laqáỹa joca'li v'iỹílaxategue ga' l'acháqa't.
MAT.2.13	Joca'li ma'le jéque' saua' ỹátenaxanaxaiqa, qana'chi jeso' lamaxasec ñi' qadesaliaxanec naloxóna so' José joca'li d'ochítac. Qana'chi 'uo da' lichoxonaxac qoỹinapego' 'eet'oi:
MAT.2.13	—'Oñíseguem qomle, 'auacoosop di' nootolec, qataxa jañi' lat'e, qana'chi 'anélotaxañiỹiỹi di' Egipto. Qana'chi 'ouét'a qomle jidi'me, ỹátaqchiiño' 'chi 'am senapéga. Qá'a ñi' Herodes janac da' nimitáaque jena'me nootolec da' ỹalaat.
MAT.2.14	Qana'chi so' José ñíseguem, qana'chi ỹacoosop so' nootolec qataxa jaso' lat'e, qana'chi jéque' jesaa'me so' pí'ỹaq, tategue di' Egipto. 
MAT.2.15	Qana'chi huétr'a jidi'me, cha ỹivíde'ta joca'li ỹileu so' Herodes. Qana'chi naq'áita dójo', qaidi ỹátaqta ỹipaquíchiỹi da' l'aqtac ñi' qadasoxola' Dios 'me ỹ'axat so' l'aqtáxanaxanec, 'enaaco': “Siỹáxana so' ỹalec, chiỹoqóchii'ña di' Egipto.”
MAT.2.16	Jeso' Herodes joca'li ỹila'alo saua' ỹátenaxanaxaiqa da' ỹoqovi'n jeso'me, qana'chi ỹátaqta dalemata. Qana'chi damaxasoxolégue da' qoỹalaat so' ñoqolqapiolec, qoỹivídaxat'a jeso'me sóxote ỹóvi' naua' dos 'uóidi qataxa jen'me p'asaỹima'te n'ása ñoqolqapiolec, ỹátaqta qonmachíchiiñi ỹima jeso'me néta'ña di' Belén qataxa naua' lail, ỹipaquíchiỹi da' l'aqtaxanaxa'j saua' ỹátenaxanaxaiqa. 
MAT.2.17	Qana'chi naqaida dójo' ỹátaqta ỹipaquíchiilo naua' lidii's so' Dios l'aqtáxanaxanec Jeremías, 'me 'enaaco':
MAT.2.18	Qodemachítapega da' naviliỹáxac huá'ña di' Ramá,
MAT.2.18	noinaxac qataxa n'alaxac.
MAT.2.18	Raquel jañi' noỹíitac ỹasouaxat di' lec'óqo'tepi,
MAT.2.18	qaláxasa sa nasen da' qoỹicochaq, qá'a ma'le ỹileu jidi'me lec'óqo'tepi.
MAT.2.19	Qaláxasa joca'li ma'le ỹileu so' Herodes, qana'chi huá'ña di' Egipto joca'li ỹitaxa naloxóna so' José so' lamaxasec ñi' qadesaliaxanec, huáaue qa'en so' l'ochaxa. Qana'chi 'enapego', 'eet'oi:
MAT.2.20	—'Oñíseguem qomle, qana'chi 'auacoosop ñi' nootolec, nataq'en jañi' lat'e. Ỹim, qana'chi 'av'iỹílaxa di' n'aléua na' lec'óqo'tepi so' Israel, qá'a sóxote ỹileu jidi'me sétaaque ỹalaat na' nootolec.
MAT.2.21	Qana'chi so' José ñíseguem, qana'chi ỹauec so' nootolec qataxa jaso' lat'e, ỹic'ádeta di' n'aléua so' Israel lec'oqtepi. 
MAT.2.22	Qaláxasa so' José joca'li ỹaỹáten da' so' Arquelao da' qoỹanaỹi da' l'onataxanaxac so' let'a Herodes da' ỹitaxa ỹilo'ogue di' 'aléua Judea, qana'chi jeso'me ỹátaqta 'uo da' loqolánaxa. Ỹim, qana'chi 'uo da' naqátaxac huáaue so' lichoxonaxac, qana'chi jeso'me taỹa jidi' Galilea. 
MAT.2.23	Joca'li ma'le ỹivíta jidi'me, qana'chi ỹic'áta da' ná'ña jidi'me noic Nazaret. Naq'áita dójo', qaidi ỹátaqta ỹipaquíchiilo saua' l'aqtaxanaxaco so' l'aqtáxanaxanecpi ñi' Dios joca'li ỹ'axat so' Jesús da' qoỹíitapega Nazaret lé'ec.
MAT.3.1	Joca'li ma'le qaỹóxode' saua' 'uóidi, qana'chi jeso'me chiláxanataxanaxaic lenaxat Juan janac da' d'aqtaxaatapeelégue di' totelégue 'aléua huá'ña di' Judea. 
MAT.3.2	Da' l'aqtaxanaxac 'eet'oi:
MAT.3.2	—'Auaxañiidíñi qomle naua' 'adoicódii', qá'a sóxote ma'le sa qaỹáaque da' l'onataxanaxac ñi'me Dios 'me net'ague da' piỹem da' ỹilo'ogue ỹima jen' 'aléua.
MAT.3.3	Jeso'me Juan, na'chiso jeso'me ỹidíñi joca'li so' l'aqtáxanaxanec ñi' Dios lenaxat Isaías, joca'li 'enaaco':
MAT.3.3	'Uo ga' siỹaxaua chimaqtapeelégue di' totelégue 'aléua, 'eet'oi da' liỹáxanaxac:
MAT.3.3	“'Auqátaxañiita't qomle ga' naq'aic ñi' qadesaliaxanec;
MAT.3.3	ỹátaqta 'an'ónaxachiit'egue qomle ga' ladic.”
MAT.3.4	Jesaa'me louo so' Juan n'oxonaqa, laỹoxot jan' naanáxanaq. Qataxa so' nesaataxaqui síiỹailó'oc, qataxa ỹalíctac jan' qosiiquioxoi qataxa jen' ma'ague lí'i. 
MAT.3.5	Qana'chi janac da' naquiáxana jeso'me jen' chiỹaqá'uo di' noic let'ádaic Jerusalén, qataxa ỹima jen' netalégue di' 'aléua Judea, qataxa jena'me sa qaỹádapiỹi 'ale'u so' ñáchi Jordán. 
MAT.3.6	Qana'chi so' siỹaxadipi ỹ'axa't naua' loico da' ỹigue'm, qana'chi so' Juan nachiláxanỹi di' ñáchi Jordán.
MAT.3.7	Qaláxasa so' Juan joca'li ỹilá'a da' ỹátaqta sa lec'óxotolec na' nedé'uo na' fariseopi qataxa na' nedé'uo na' saduceopi da' janac da' sétaaque da' qonachiláxan, qana'chi jeso'me 'enapéga, 'enaaco':
MAT.3.7	—¡'Ami nanaic lec'oqtepi! ¿Jái'chogamaxa 'ami ỹip'iỹenalo da' qaidi 'anelótaxañiiỹet jega'me qaỹa ga' 'ená'am da' lichic ne'uaxánaguec jen' 'aléua 'me sa qaỹáaque? 
MAT.3.8	Ỹátaqta 'analoxóñiita qomle, qaidi di'ỹoqóta da' ỹátaqta 'eesa da' 'ami 'auaxañiidíñi naua' 'adoicódii'. 
MAT.3.9	Qataxa sa 'te qomle da' tatapiilo naua' 'adai'lídii' da' 'oñíỹapeela't: “Qo'mi mai'chi qo'mi lec'óqo'te so' Abraham.” Qá'a 'ami senapegalo da' ñi' Dios ỹañoxot da' ỹivíd'a da' ỹachiỹoxotaỹi jénjo' qa'pi ga' ỹátaqta lec'óqo'tepi so' Abraham. 
MAT.3.10	Jaga' qachipe ma'le sóxote ỹimeta't da' ỹiquesoxo'ñot jan' 'epaq, qana'chi ỹima jan' 'epaq 'me sa 'te da' nó'in jan' jala, na'chánata 'me qoỹiquesoqot. Ỹim, qana'chi qoỹasaxánỹi ga' dóle'. 
MAT.3.11	'Eesa da' jaỹim naỹi 'ami ñachiláxanỹilo jen' noxop, jeda'me náỹi da' 'ami 'auaxañiidíñi naua' 'adoicódii'. Qaláxasa jen' jaỹim nec'atetalégue, jena'me dachiláxanataxana qomle ga' Espíritu Santo qataxa jega' dóle'. Jena'me ỹátaqta ỹágueegue da' l'añaxac, sa 'te da' sená'am. Qataxa sa 'te da' ñalo'oguet da' 'chi sachít'ape naua' lapela'te. 
MAT.3.12	Jega'me lasóqot'a ga' lichiỹoxosóxonaxat, qaidi nichiỹoxoñi jen' trigo da' naqat jen' lóvi. Ỹimat jan' jala, qana'chi ỹoxochiỹi ga' lachoxónaxaqui; jen' lóvi, qaa'le ỹigóoue, ỹasaxánỹi ga' dóle' 'me sa 'te da' 'om.
MAT.3.13	Huá'a, qana'chi janac so' Jesús, chiỹoqóchii'ña di' Galilea da' nec'áta di' ñáchi Jordán, jidi'me huét'a so' Juan, da' qaidi so' Juan nachiláxan jeso'me. 
MAT.3.14	Qaláxasa jeso'me Juan joca'li ỹímta, qana'chi sa ỹiỹamaxaden da' nachiláxan jeso'me. Qana'chi 'enapego' so' Jesús, 'enaaco':
MAT.3.14	—Jaỹim 'me souen da' jaỹim 'anachiláxan, qalqaiga ¿tóoqo'chi jaỹim 'anec'áta?
MAT.3.15	Qaláxasa so' Jesús 'enaaco':
MAT.3.15	—Qaláxasa naỹi 'ónaxaic da' 'amachít'a da' na'chi senqát'ec dójo', qá'a ỹiỹamqáchiiñi da' qo'mi s'étaq ỹima jen'me 'éetapeec jiñi'me qan'étoqo't.
MAT.3.15	Qana'chi so' Juan ỹiỹamaxadéeta. 
MAT.3.16	Joca'li ma'le qonachiláxan so' Jesús, qana'chi cá'ai so' noxop. Huá'a, qana'chi sega'me qoỹ'ouáteuo di' piỹem, qana'chi so' Jesús ỹauaat'eguet so' lepaqal ñi' qan'étoqo't, 'ená'am jen' doqoto' da' naỹá'ña jeso'me. 
MAT.3.17	Qana'chi qodemachíỹa so' n'aqtac, chimaqpecot di' piỹem, 'enaaco':
MAT.3.17	—Jedójo' da' ỹalémaxaset ỹalec 'me ỹauotaxat. Jeda'me ỹátaqta ñitóotapeec.
MAT.4.1	Joca'li ỹim dójo', qana'chi so' Espíritu Santo ỹauéguee'ga so' Jesús so' totelégue 'aléua, da' qaidi so' qadó'o paiỹac ỹapiỹen jeso'me.
MAT.4.2	Qana'chi jeso'me sa 'te da' dequé'e, ỹivídaxatetreegue saua' cuarenta noloqo'te qataxa saua' cuarenta pi'ỹáxadi. Joca'li ỹinoxodéegue jesaa'me noloqo'te, qana'chi 'uo da' loqouáxa. 
MAT.4.3	Qana'chi jeso' qadó'o ỹic'áta so' Jesús da' ỹapiỹen. Qana'chi 'enapego', 'enaaco':
MAT.4.3	—Da' ỹátaqta 'eesa 'am lec'óxot ñi' qan'étoqo't, 'ónaxaic qomle da' 'auen taỹá'a pan jénjo' qa'pi.
MAT.4.4	Qana'chi so' Jesús 'enaaco':
MAT.4.4	—Naua' nidii's l'aqtaqa ñi' qan'étoqo't 'eet'oi: “Sa 'te da' na'chagáta jaga' pan da' ỹ'añaqtet ga' siỹaxaua, nataq'en ỹima na' l'aqtacpi ñi' qan'étoqo't.”
MAT.4.5	Qana'chi so' qadó'o ỹauéga jeso'me so' noic Jerusalén 'me huá'a da' qoỹi'ỹoxoden ñi' Dios. Qana'chi ỹavíisee'mec so' lóvi' so' tamnaxaqui. 
MAT.4.6	Qana'chi 'enapéga, 'enaaco':
MAT.4.6	—Qomle ỹátaqta 'eesa da' 'am lec'óxot ñi' qan'étoqo't, 'aunóteegue qomle. Qá'a di' l'aqtac ñi' qan'étoqo't 'me nedétañi 'eet'oi:
MAT.4.6	Ñi' qan'étoqo't namaq qomle ga' lamaxasec piỹem lé'ec, qaidi 'am netelá'a.
MAT.4.6	Qana'chi 'am ỹachitalóo'te qomle naua' loua' jega'me,
MAT.4.6	qaidi sa 'te da' toxoteguet naua' 'adichil na' qa'pi.
MAT.4.7	Qana'chi so' Jesús 'enaaco':
MAT.4.7	—Nataq'en jidi' nedétañi l'aqtac ñi' qan'étoqo't 'eet'oi: “Sa 'te qomle da' 'auapiỹen ñi' 'adasoxola' Dios.”
MAT.4.8	Qataxa v'iỹílaxalégue so' qadó'o da' ỹauéga so' Jesús jeso' soqoỹoqóchisee'mec qasoxonaxa. Qana'chi ỹaloxonalo 'ena'uaque naua' 'ale'u 'me huetalóo'te jen' 'aléua qataxa ỹima da' l'amaqchic jen'me. 
MAT.4.9	Qana'chi 'enaaco':
MAT.4.9	—Jaỹim 'am sanem ỹima jénjo', da' 'auañoxot da' 'ausóidiñi naua' 'adiliictel da' jaỹim 'avi'ỹoxoden.
MAT.4.10	Qana'chi so' Jesús 'enapego', 'enaaco':
MAT.4.10	—'Am paiỹac Satanás, jaỹim 'ocá'ai, qá'a di' nedétañi l'aqtac ñi' qan'étoqo't 'eet'oi: 'Avi'ỹoxoden ñi' qadasoxola' Dios, qataxa na'chiñíta 'au'onataxanot.
MAT.4.11	Qana'chi jeso'me qadó'o, jeso'me cá'ai so' Jesús, qana'chi janac so' namaxasecpi piỹem lé'ecpi da' qolecochiỹa jeso'me.
MAT.4.12	So' Jesús joca'li dip'iỹíỹa so' Juan da' qoỹanétaaue jaga' cointáxanaxaqui, qana'chi jeso'me ỹic'áta di' 'aléua Galilea. 
MAT.4.13	Qaláxasa sa 'te da' ná'ña di' Nazaret. Na'chidáta da' ỹic'áta da' ná'ña di' noic Capernaum. Jidi'me net'ot na' loxogue jaso' peróna lat'édai 'me néta'uo so' loxogue di' 'aléua Zabulón qataxa di' Neftalí. 
MAT.4.14	Naq'áita dójo', qaidi ỹipaquíchiỹi jidi'me ỹidíñi jocalia'cho' so' Dios l'aqtáxanaxanec lenaxat Isaías, 'enaaco':
MAT.4.15	'Am 'aléua 'me 'am lalémaxaset na' lec'oqtepi so' Zabulón qataxa so' Neftalí,
MAT.4.15	qataxa 'am naq'aic 'me 'anolquetelégue jaso' peróna 'me 'ap'aiỹi da' c'atena liiséguem di' ñáchi Jordán.
MAT.4.15	'Am Galilea 'me 'am netalégue jen'me sa judío lé'ec.
MAT.4.16	Jen'me siỹaxadipi 'me huétaaue jen' n'álaxa, qaláxasa jen'me ỹilá'a jaso' sega'me coỹadáxanaqte lat'édai.
MAT.4.16	Jen'me huétaaue na' ỹátaqta sa lec'óxotolec lepaqal da' neleuaxa,
MAT.4.16	qaláxasa jen'me ỹicoỹadelégue jaso' sega'me coỹadáxanaqte.
MAT.4.17	Huá'a, qana'chi so' Jesús 'ecot da' l'aqtaxanaxac, 'enaaco':
MAT.4.17	—'Auaxañiidéegue qomle naua' 'adoicódii', qá'a ma'le sa qaỹáaque da' l'onataxanaxac ñi' Dios 'me net'ague di' piỹem da' ỹilo'ogue da' ỹimata'a'téna.
MAT.4.18	'Uo so' nolo' so' Jesús quet'ot so' loxogue jaso' peróna lat'édai 'me huá'ña di' Galilea. Qana'chi ỹila'alo saua' dos naqáỹa'. So' 'oonolec dos naua' lenaqa'te Simón Pedro. So' laqáỹa lenaxat Andrés. Jesaa'me ỹi'uaxáatrapiiñi so' le'uáanaxanaxa't, qá'a ỹ'ácoxoiqa. 
MAT.4.19	Qana'chi so' Jesús 'enapegalo', 'enaaco':
MAT.4.19	—Jaỹim 'oquiỹiỹi, qaidi 'ami sanema da' 'anmichiỹáaque na' siỹaxadipi, 'aviñíit'em da' 'adiỹ'ácoxoquii.
MAT.4.20	Qana'chi jesaa'me qaỹa ga' ỹiita, qana'chi n'ónaxachichidiñi so' le'uáanaxanaxa't da' quetegue jeso'me.
MAT.4.21	Joca'li ma'le qaỹat'aỹilo, qana'chi so' Jesús ỹitaxa ỹila'alo saua' dos naqáỹa', Jacobo qataxa so' Juan. Jesaa'me mai'chi lec'óqo'te so' Zebedeo, nétranỹi jaso' licota, huet'asopa so' let'a', n'etétrac so' le'uáanaxanaxa't. Qana'chi so' Jesús niỹaxa'ñalo jesaa'me. 
MAT.4.22	Huá'a, qana'chi jesaa'me n'ónaxatrañi jaso' lilicota' qataxa so' let'a', qana'chi quetegue jeso'me.
MAT.4.23	Qana'chi so' Jesús coleetapeelégue ỹima di' Galilea da' dapaxaguenataxáatapooue jen' lemáxaqui na' judiopi di' 'aléua, ỹ'axátetac da' 'ónaxaic qadipí'ic 'me ỹ'axat ñi' qan'étoqo't da' ỹilo'ogue ỹimata'a'téna, qataxa natadéetac ỹima jen' ỹodapecachi leleuaxa so' siỹaxadipi. 
MAT.4.24	Cha ỹivíd'a ỹima di' 'aléua Siria da' n'aqtaguec so' Jesús. Qana'chi qondá'a jeso'me jen'me ỹachoxodéetac na' ỹodapecachi leleuaxa, qataxa jen'me 'uo na' lé'ec nataqtáqaic, qataxa na' copicháxaicpi, qataxa na' sa d'añiiỹi. Qana'chi ỹima nataden so' Jesús. 
MAT.4.25	Qana'chi ỹátaqta sa lec'óxotolec na' siỹaxadipi 'equegue jeso'me, jen'me chiỹaqá'ña di' Galilea qataxa diaua' diez noiqa 'me qoỹimatá'ac Decápolis, qataxa di' Jerusalén, qataxa di' 'aléua Judea, qataxa na' p'aiỹi da' c'atena liiséguem di' ñáchi Jordán.
MAT.5.1	So' Jesús joca'li ỹiláaue da' ỹátaqta jalcote so' siỹaxadipi, qana'chi ỹic'ádisee'ma so' qasoxonaxa, qana'chi ñíiñi, qana'chi so' lapaxaguenatacpi ỹimalégue jeso'me. 
MAT.5.2	Qana'chi so' Jesús ỹapaxaguéetac so' siỹaxadipi, 'enaaco':
MAT.5.3	—Ỹátaqta máchiiñi qa'en qomle jen'me naatetootela't da' ỹiuen ga' lecochaxac ñi' Dios, qá'a jen'me huétaaue qomle da' l'onataxanaxac ñi' Dios 'me net'ague da' piỹem da' ỹilo'ogue ỹimata'a'téna.
MAT.5.4	Qataxa ỹátaqta máchiiñi qa'en qomle jen'me 'uo da' laquicoxo, qá'a ñi' Dios ỹanem ga' lamaic.
MAT.5.5	Qataxa ỹátaqta máchiiñi qa'en qomle jen'me sa ỹ'oxodénaxai jañi' liquidiaqte, qá'a jen'me ỹaconguet qomle ga' 'aléua 'me ỹaloxóotapega ñi' Dios.
MAT.5.6	Qataxa ỹátaqta máchiiñi qa'en qomle jen'me 'ená'am da' 'uo da' loqouáxa qataxa ỹiliinquip da' sétaaque da' ỹí'et jega'me 'éetapeec ñi' Dios, qá'a jiñi'me lecochiỹa qomle jen'me, da' qaidi ỹañoxot da' ỹí'et.
MAT.5.7	Qataxa ỹátaqta máchiiñi qa'en qomle jen'me ỹichoxoden ga' laqáỹa, qá'a ñi' Dios ỹichoxoden qomle jega'me.
MAT.5.8	Qataxa ỹátaqta máchiiñi qa'en qomle jen'me ỹoqovíta jan' liquidiaqte, qá'a jen'me nauá'ne' qomle ñi' Dios.
MAT.5.9	Qataxa ỹátaqta máchiiñi qa'en qomle jen'me huetapeeguet da' qaidi 'uo ga' nelagaxadic, qá'a ñi' Dios ỹimatá'ac qomle da' ỹátaqta lec'oqtepi.
MAT.5.10	Qataxa ỹátaqta máchiiñi qa'en qomle jen'me ni'quichínỹi da' necanáguec, ỹasouaxat da' ỹ'étetac ga' 'éetapeec ñi' Dios, qá'a jen'me huétaaue qomle da' l'onataxanaxac ñi' Dios 'me net'ague da' piỹem da' ỹilo'ogue ỹimata'a'téna.
MAT.5.11	Qataxa ỹátaqta 'ami máchidiñi qomle 'ami ỹisoueet'ape na' siỹaxadipi, 'uootaxa da' sa 'te da' 'ami ỹiỹamaxata'pe qataxa da' 'ami ỹasaxalóo'te na' ỹodapecachi noqovínaxanaxacpi, ỹasouaxat da' jaỹim 'oquiit'egue. 
MAT.5.12	Ỹátaqta 'ami máchidiñi qomle qataxa 'antóñiita't, qá'a 'ami 'auacoñiiỹet qomle ga' sa lec'óxotolec 'anseeténaguiquii 'me hua'ague di' piỹem. Qá'a naqaida da' 'éeta da' necanáguec jeso'me huá'au l'aqtáxanaxanecpi ñi' Dios joca'li maliaxa 'ami qaỹaua.
MAT.5.13	'Ami 'oñí'ỹam ga' qaa'noua 'me ỹiuen jen'me huetalégue jen' 'aléua. Qaláxasa ga' qaa'noua, da' 'uootaxa qaỹa 'te ga' l'ouáxa, ¿séetapega ỹiset da' ỹitaxa v'iỹílaxalégue da' nó'in jega'me? Qana'chi sa 'te da' 'uo ga' taiỹet. Na'chidáta da' qoỹiguem, qataxa 'chi piỹi jen' siỹaxadipi.
MAT.5.14	'Ami nataq'en 'oñí'ỹam jaga' lecoỹadaqte jen'me huetalégue jen' 'aléua. Ga' noic 'me netalégue jega' qasoxonaxa, jega'me sa 'te da' qoỹoxotétapiiñi. 
MAT.5.15	Qataxa sa 'te da' qoỹitétooue jaga' coỹadáxanaqte, da' qaidi qoỹano'ot na' p'áñi jaga' casón. Na'chidáta da' qoỹanaséguem, qaidi ỹ'oqotelégue ỹima jen'me huétaaue jega' 'emec. 
MAT.5.16	Qana'chi naq'áita qomle nataq'en da' 'oñíita, ỹátaqta 'au'edáxachiỹoovlo qomle naua' 'adecoỹadáxanaqchídii', qaidi ỹ'oqotelégue na' siỹaxadipi, qaidi jena'me, da' ỹilá'a jeda'me nó'in 'me 'av'íchiitac, qana'chi jena'me ỹi'ỹoxoden ñi' qadet'a 'me netalégue di' piỹem.
MAT.5.17	Sa 'te qomle da' 'aviñíitapega da' jaỹim ñanac da' ñoláxachiñi jen' laqátaxacpi so' Moisés qataxa na' lapaxaguenataxanaxac jeso'me l'aqtáxanaxanecpi ñi' Dios. Jaỹim sa 'te da' ñisoỹíñi jen'me. Na'chidáta da' jaỹim ñanac, qaidi ỹipaquíchiỹi qasen jega'me ỹátaqta náỹi. 
MAT.5.18	'Eesa 'ami senapegalo da' 'uootaxa maliaxa 'uo na' piỹem qataxa jen' 'aléua, qaláxasa sa 'te da' 'uo ga' qonaqat jen'me sa 'amaqtaq nidíisecpiolec jen'me naqátaxacpi, na'chidato' qomle ma'le ỹipaquíchiỹi ỹima jen'me taỹá'a da' di'ỹoq. 
MAT.5.19	Chan'eesa ga' sa 'te da' ỹalaxaguet ga' 'oonolec jénjo' naqátaxacpi, temaqaidi da' 'uootaxa ỹágueegue da' sa 'amaqtaqolec, qana'chi jega'me, da' ỹapaxaguenec na' laỹi da' sa ỹalaq, qana'chiga ga' ỹágueegue qaỹa ga' l'amaqchic qoỹin qomle qodíuaiỹi da' l'onataxanaxac ñi' Dios 'me net'ague da' piỹem da' ỹilo'ogue ỹimata'a'téna. Qaláxasa jega'me ỹátaqta ỹalaxaguet jen' naqátaxacpi, qataxa ỹapaxaguen ga' laqáỹa qaidi ỹalaq, qana'chiga qomle ga' ỹátaqta 'amaqtaq qoỹin qomle qouétaaue da' l'onataxanaxac ñi' qan'étoqo't. 
MAT.5.20	Qá'a 'ami senapegalo da' 'uootaxa sa 'anapaquiỹalégue jen'me dapaxaguenataxanec na' naqátaxacpi qataxa na' nedétaaue na' fariseopi da' 'av'íchii jega'me 'éetapeec ñi' Dios, qana'chi sa 'te qomle da' 'aunoxoñiiuó'o da' l'onataxanaxac jiñi'me.
MAT.5.21	'Ami 'anaquiáxañiitapeelégue náxa da' napaxaguenataguec jeso'me huá'au qadalémaxaset qadet'alpi 'me 'eet'oi: “Sa 'te qomle da' 'aualaataxan. Qá'a da' 'uootaxa 'uo ga' dalaataxan, qana'chi jega'me qoỹa'uo ga' ne'uaxánaguec.” 
MAT.5.22	Qaláxasa jaỹim 'ami senapegalo da' 'uootaxa 'uo ga' dalemataỹa ga' laqáỹa, qana'chi jega'me qoỹa'uo ga' ne'uaxánaguec. Qataxa jega'me ỹisouen ga' laqáỹa, qaláxasa jega'me qoỹauée'uo jega'me net'alpi 'me loiquinatac na' naqátaxacpi, da' qaidi qonimit. Qataxa jega'me ỹimatétapeelégue da' qaỹa ga' ỹaỹátenaac ga' laqáỹa, qana'chi jega'me huetalégue qoỹin da' lichic da' tánỹi qoỹin ga' dóle' 'me huá'ña da' ỹa'uo da' ne'uaxánaguec ñi' Dios jen' 'itaxalóxoicpi.
MAT.5.23	Chan'eesa 'am, da' 'uootaxa 'audóta'uo jaga' 'ad'ágaxanaqte jaga' neco'ỹoxonaxalate da' 'auanot ñi' Dios, da' táchiỹi 'adauel ga' 'adaqáỹa da' 'uootaxa huet'ot ga' 'adasouaxaset, 
MAT.5.24	qana'chi 'am 'aupotan'asop jaga' neco'ỹoxonaxalate jaga' 'ad'ágaxanaqte, qana'chi 'au'áuaxañi da' 'anemá'ne' ga' 'adaqáỹa. Ỹim, qana'chi 'am 'av'iỹílaxa'uo jaga' neco'ỹoxonaxalate, qana'chi 'auaneuo jaga' 'ad'ágaxanaqte.
MAT.5.25	Da' 'uootaxa 'uo ga' 'am necotaỹapégue', qana'chi 'am ỹauée'uo ga' nimitaac na' nasouaxasetpi. Qaláxasa 'am 'au'áuaxañi da' 'aniỹamaxá'te' jega'me, qaidi sa 'te da' 'am ỹicoñi' jega'me net'a. Qana'chi jega'me net'a 'am ỹaneuó'o ga' huataxanaq. Huá'a, qana'chi 'am qoỹanáaue jaga' cointáxanaxaqui. 
MAT.5.26	Huá'a, qana'chi 'am sa 'te da' 'anenoxonéegue da' 'uootaxa maliaxa da' sa ỹima da' 'auseeten jaga' 'adavíỹaxasete.
MAT.5.27	'Ami 'anaquiáxañiitapeelégue naale da' n'aqtac 'me 'enaac: “Sa 'te da' 'adeuaua jaga' sa 'adoua.” 
MAT.5.28	Qaláxasa jaỹim 'ami senapegalo da' 'uootaxa 'uo ga' 'chi ỹilótapega jaga' ỹauo da' 'uootaxa 'uo da' loqopi'chi, qana'chi jega'me sóxote da' 'ená'am da' mai'chi necachítapegue' jaga'me jeda'me leenataxac.
MAT.5.29	Chan'eesa jana' 'ad'aite p'aiỹi na' 'auaỹáten, da' 'uootaxa ỹa'uo ga' 'adasouaxaset, qana'chi 'ónaxaic da' 'anaqat, qana'chi 'auasaxáiỹi. Qá'a ỹiỹamqáchiiñi da' 'uo ga' daqat naua' 'adoxose'te, qaláxasa sa 'te da' ỹima da' 'adó'oquiaxac da' qoỹasaxá'ña ga' ne'uaxánaqa' na' 'itaxalóxoicpi. 
MAT.5.30	Qataxa na' 'adouaq p'aiỹi na' 'auaỹáten, da' 'am nasonáñi, qana'chi 'ónaxaic da' 'avicháxaỹi, qana'chi 'auasaxáiỹi. Qá'a ỹiỹamqáchiiñi da' 'uo ga' daqat naua' 'adeuoxose'te, qaláxasa sa 'te da' ỹima da' 'adó'oquiaxac da' qoỹasaxá'ña ga' ne'uaxánaqa' na' 'itaxalóxoicpi.
MAT.5.31	Joca'li nataq'en qoỹinaaco': “Da' 'uo gamachaqaiga ỹiguem jaga' loua, qaláxasa jega'me ỹanem jaga' lemalate da' ỹiguem jaga'me.” 
MAT.5.32	Qaláxasa jaỹim 'ami senapegalo da' 'uootaxa 'uo ga' siỹaxaua da' ỹiguem jaga' loua, da' sa 'te da' ỹasouaxatelégue da' lequeséeguetaxa, qana'chi jega'me ỹasouaxateguet jaga' loua da' sega'me queséeguetaxai. Qataxa jega'me 'uoneguet jaga'me qoỹiguem ỹauo, jega'me nataq'en qoỹimatá'ac da' 'uonáxaỹaic.
MAT.5.33	Nataq'en 'ami 'anaquiáxañiitapeelégue naale da' n'aqtac joca'li jeso'me huá'au qadet'alpi 'me 'eet'oi: “Sa 'te qomle da' sa 'apaguelégue ga' 'ad'aqtac 'me demachíchiỹi 'auen ñi' 'adasoxola' Dios da' 'auan.” 
MAT.5.34	Qaláxasa jaỹim 'ami senapegalo da' sa 'te da' 'chi 'auan ga' 'ad'aqtac. Sa 'te da' 'aviỹáxatapega di' piỹem da' chiỹoqo'ot ga' 'ane'uaxánaguec da' 'auan ga' 'ad'aqtac, qá'a naqaidi di' nes'ootalégue ñi' Dios; 
MAT.5.35	'uootaxa jen' 'aléua, qá'a na'chína na' petalégue jiñi'me; 'uootaxa di' noic Jerusalén, qá'a jidi'me naqaidi jidi'me l'acháqa' ñi'me Dios 'me qadet'a let'ádaic. 
MAT.5.36	Nataq'en sa 'te da' 'aviquíchiỹi na' 'adaqaic da' 'uootaxa 'auan ga' 'ad'aqtac, sétaaque 'auen 'eesa ga' 'ad'aqtac, qá'a sa 'auañoxot da' 'uootaxa mai'chi ỹapagaq 'auen jaga' 'oonole jana' 'adaỹoqte, 'uootaxa léedaxai. 
MAT.5.37	Na'chidáta da' 'oonolec ga' 'au'achiiỹet. 'Oñiit'oi: já'a, 'uootaxa 'ai'. Qá'a ga' 'chi qochiỹoxotáiỹi n'aqtac, jega'me chiỹoqo'ot jeso'me qadó'o paiỹac.
MAT.5.38	'Ami nataq'en 'anaquiáxañiitapeelégue naale da' n'aqtac 'me 'enaac: Ga' naqat jañi' l'aite ga' laqáỹa, jega'me nataq'en qonaqat jañi' l'aite; qataxa ga' naqat jaga' lodaite ga' laqáỹa, nataq'en qonaqat jaga' lodaite. 
MAT.5.39	Qaláxasa jaỹim 'ami senapegalo da' sa 'te da' 'aualoqtena'aguet jega'me 'uo ga' 'ami ỹ'eteque. Na'chidáta da' 'uootaxa 'uo ga' ỹi'uaxánỹi jana' 'adalíinque, qaláxasa 'auaséet'em jana' laqáỹa. 
MAT.5.40	Qataxa da' 'uo ga' sétaaque da' 'am necotaỹapégue', qana'chi ỹacona ga' 'ansomaxaqui, qana'chi 'amachít'a da' ỹáchi nataq'en ga' 'adapoto. 
MAT.5.41	Qataxa da' 'uootaxa 'uo ga' huataxanaxalé'ec Roma lé'ec 'am ỹachoxónaxanec ga' lí'ỹac da' 'auedá'a ga' taỹa'ague, qaláxasa 'anchíỹaxateteegue ga' 'auedá'a. 
MAT.5.42	Qataxa da' 'uo ga' 'am ỹiỹaxanot, qaláxasa 'auanem jega'me ỹiỹáxanaaque. Qataxa sa 'te da' 'auasoxóteegue da' 'uootaxa 'uo ga' 'am d'áalaxana.
MAT.5.43	Nataq'en 'anaquiáxañiitapeelégue naale da' n'aqtac 'me 'enaac: 'Auauotec ga' 'adaqáỹa, qaláxasa ỹátaqta 'anquiỹá'a ga' 'am ỹip'aguéetac. 
MAT.5.44	Qaláxasa 'ami senapegalo da' ỹátaqta 'auauochíỹic ga' 'ami ỹip'agueet'ape, qataxa 'auasaqailégue ga' 'ónaxaic ga' 'ami ỹisoueet'ape, qataxa 'av'íchiic ga' ỹiỹamqáchiiñi ga' 'ami niquiỹátapegalo, qataxa 'antamiñiitalégue jega'me 'ami ỹisoueet'ape, qataxa jega'me 'ami sa ỹiỹamaxata'pe. 
MAT.5.45	Qaidi ỹátaqta 'ami lec'óqo'te jiñi'me 'adet'ai 'me net'ague da' piỹem. Qá'a jiñi'me ỹicoỹadetalégue qa'en jañi' c'atena jega' lalaỹa't qataxa ga' sóxodaic, qataxa namaq jen' huétep, qaa'le talégue qa'en jen'me 'ónaxaic da' lasoxoc qataxa jega'me sa nó'in da' lasoxoc. 
MAT.5.46	Qá'a 'ami da' nedóteegue jega'me 'ami ỹauoteque, na'chiga 'auauochíỹic, qana'chi ¿hua'ago' ga' 'éeta da' 'uo ga' 'anseeténaguiquii? Qá'a nataq'en ỹí'et dójo' jen'me ỹacootapeeguet jana' neseetenaqte ga' net'a Roma lé'ec. 
MAT.5.47	Qataxa da' 'uootaxa nedóteegue ga' 'adaqáỹa da' 'anp'iỹíitapegue', qana'chi ¿jái'chogamaxa nó'in 'me náỹi dójo'? Qá'a cha ỹivíd'a da' ỹí'et dójo' jen'me sonaliaxa da' ỹaateton ñi' qan'étoqo't. 
MAT.5.48	Chan'eesa ỹátaqta nalóchiiñi qomle da' 'adasoxoquii, qaidi 'aviñí'ỹam da' lasoxoc jiñi'me 'adet'ai 'me net'ague da' piỹem da' ỹátaqta nalóchiiñi.
MAT.6.1	Sa 'te qomle da' 'analoxóñiita da' 'uootaxa 'av'íchii da' 'ad'amaqténataxanaxaquii, qaidi 'ami ỹauaachiilo jen' siỹaxadipi. Qá'a da' na'chi 'oñíit'ec dójo', qana'chi ñi' 'adet'ai 'me net'ague da' piỹem, jiñi'me sa 'te da' ỹa'uo ga' 'anseeténaguiquii. 
MAT.6.2	Chan'eesa da' ỹivíta da' 'alcochíiỹa jega'me 'uo da' louénaxanaxa, qaa'le sa 'te da' ỹaỹaten'a't 'aviñii ỹima na' siỹaxadipi, da' 'oñí'ỹam da' 'éeta jen'me saqaỹataxalégue da' lasoxoc da' naloxóota da' huétaaue jaga' lemáxaqui na' judiopi 'uootaxa ga' naq'aic. Qá'a 'éet'ec dójo' jen'me siỹaxadipi, qá'a 'chi sétaaque da' 'ónaxaic da' n'aqtaguec. Qaláxasa jaỹim senaac jeda'me dójo' ỹí'et, jeda'me náỹi da' sóxote 'uo da' neseeténaguec. 
MAT.6.3	Qaláxasa 'am da' ỹivíta da' 'uo ga' 'auanem jega'me 'uo da' louénaxanaxa, qaa'le qaỹa 'te ga' 'anchoxota, cha ỹivíd'a ga' 'adaqáỹa 'me 'anauotaxaua. 
MAT.6.4	Na'chidáta da' 'auoxochiñi jeda'me 'au'étetac. Qana'chi jiñi'me 'adet'a Dios 'me ỹaỹáten jega'me sa di'ỹoq 'aué'et, jiñi'me ỹa'uo ga' 'anseeténaguec.
MAT.6.5	Qataxa da' ỹivíta da' 'antamiñii, qaa'le sa 'te qomle da' 'aviñí'ỹam jen'me 'chi naloxónaxaicpi da' netamen 'me noqopita da' nichaatétañi da' huáaue jan'me lemáxaqui na' judiopi 'uootaxa jaga'me loqote ga' naq'aic da' ỹima na' siỹaxadipi ỹátaqta ỹilóchiỹi. Jaỹim 'ami senapegalo da' jen'me sóxote 'uo da' neseeténaguec. 
MAT.6.6	Qaláxasa 'am da' ỹivíd'a da' 'antamen, qaa'le 'aunoxonóoue ga' 'ad'emec. Qana'chi 'auapadínỹi ga' som. Ỹim, qana'chi 'antamenot jiñi'me 'adet'a 'me sa di'ỹoq 'me 'am huet'asop. Qana'chi jiñi'me 'me ỹaỹáten jega'me sa di'ỹoq 'me 'au'étetac, ỹañoxot da' ỹa'uo ga' 'anseeténaguec.
MAT.6.7	Da' 'antamen, qana'chi sa 'te da' 'av'iỹílaqtalégue ga' 'ad'aqtac 'me qaỹa ga' náỹi, da' 'auená'am jen'me sa ỹaateton ñi' qan'étoqo't, 'me 'éetapega da' qodemachíỹa ỹasouaxat da' ỹátaqta jalcote da' letaxaỹaxac. 
MAT.6.8	Sa 'te qomle da' 'auadénaxachii jen'me. Qá'a ñi' qadet'a Dios, jiñi'me ỹaỹáten ga' 'avíñiitaaque da' 'uootaxa maliaxa da' 'aviỹáxañiỹot. 
MAT.6.9	Chan'eesa da' 'antamiñii, qaa'le 'oñiit'oi:
MAT.6.9	'Am qadet'a qan'étoqo't 'me 'onet'ague di' piỹem,
MAT.6.9	ỹima da' qoỹi'ỹoxoden da' 'adenaxat.
MAT.6.10	Ỹa 'anamaxaño' qomle da' 'ad'onataxanaxac,
MAT.6.10	tetoqo' ỹí'et ga' 'onétapeec ỹima jen'me huetalquéna, 'ená'am jena'me huet'ot na' piỹem.
MAT.6.11	Ỹa qo'mi 'auanema jénjo' nolo' ga' qonoq 'me seuénaqtaaque.
MAT.6.12	'Auapalaxa't qomle naua' qadoico, 'ená'am qo'mi da' sóxote sapalaxataq ga' qo'mi qoỹ'eteque 'me sa nó'in.
MAT.6.13	Sa 'te qomle da' qo'mi 'auasengueta ga' qan'iinaguec, na'chidáta da' qo'mi 'antelaqtena'agueta ga' sa nó'in.
MAT.6.13	Qá'a da' 'ad'onataxanaxac, qataxa da' 'ad'añaxac, qataxa da' 'adi'ỹoxodic na'chi 'eeta't qaỹa 'te loiquiaqa'. Já'a, na'chi 'éeta dójo'.
MAT.6.14	Qá'a da' 'ami 'auchoxodíñii jega'me sa nó'in 'me 'ami ỹ'eteque jega'me 'adaqaỹai, qana'chi ỹañoxot da' 'ami ỹichoxode'n nataq'en jiñi'me 'adet'ai 'me net'ague da' piỹem. 
MAT.6.15	Qaláxasa 'ami da' 'uootaxa sa 'auchoxodíñii ga' 'adaqaỹai, qana'chi jiñi'me 'adet'ai Dios nataq'en sa 'te da' 'ami ỹichoxode'n da' ỹapalaxa't naua' 'adoicódii'.
MAT.6.16	Da' ỹivíta da' 'ami 'anqouaqchichiila't da' 'antamiñiỹot ñi' qan'étoqo't, qaa'le sa 'te qomle da' di'ỹoqóta da' daquico na' 'adatáxasoxoc, da' 'aviñí'ỹam jen'me siỹaxadipi 'me 'chi naloxóota. Qá'a jen'me 'éet'ec dójo', qá'a sétaaque da' qoỹaỹáten da' noqouaqtela't. Jaỹim 'ami senapegalo da' jen'me sóxote 'uo da' neseeténaguec. 
MAT.6.17	Qaláxasa 'am, da' ỹivíta da' 'anqouaqtela't da' 'antamen, qaa'le 'am ỹátaqta 'anapilódeta, qataxa 'antaquíchiiñi na' 'adaỹoxot, 
MAT.6.18	qaidi jen' siỹaxadipi sa 'te da' ỹaỹáten da' 'am 'anqouaqtela't. Na'chiñíta ñi' 'adet'a Dios 'me 'am huet'asop, jiñi'me 'am ỹaỹáten. Qana'chi jiñi'me ỹa'uo ga' 'anseeténaguec.
MAT.6.19	Sa 'te qomle da' ỹágueegue da' jalcote 'aviñii da' 'adesaliaqai jen' 'aléua, 'me huá'ña da' ỹañoxot da' ỹichic ga' lapaxat, 'uootaxa da' 'chi doláchiiñi gamachaqaiga noxoset, qataxa ỹañoxot da' decachíỹa ga' cacháxaic. 
MAT.6.20	Na'chidato' da' 'auauóỹaaque ga' 'adesaliaqai ga' hua'ague da' piỹem 'me sa 'te da' ỹinoxoneuó'o ga' lapaxat da' ỹichic, 'uootaxa da' 'chi doláchiiñi gamachaqaiga noxoset, qataxa sa 'te da' ỹinoxoneuó'o ga' cacháxaic da' decachíỹa. 
MAT.6.21	Qá'a 'ami jega'me huet'ague ga' 'adesaliaqai, nataq'en huet'ague jañi' 'adiquidiaqchii.
MAT.6.22	Naua' 'ad'ai'te, jenaa'me 'ená'am jaga' coỹadáxanaqte 'me ỹicoỹadetalégue da' 'adó'oquiaxac. Jenaa'me da' 'uootaxa ỹiỹamadíchidiñi, nataq'en ỹima da' 'adó'oquiaxac huétaaue na' ỹ'oqóchiiñi. 
MAT.6.23	Qaláxasa naua' 'ad'ai'te, da' 'uootaxa sa ỹiỹamadídiñi, qana'chi ỹima da' 'adó'oquiaxac huétaaue na' l'álaxa. Chan'eesa jen' ỹ'oqóchiiñi 'me 'am huet'ot, da' 'uootaxa n'álaxa, qana'chi ¡ỹátaqta ỹágueegue na' l'álaxa 'me 'ouétaaue!
MAT.6.24	Qaỹa ga' ỹañoxot da' dos gaua' n'acódi. Qá'a ỹañoxot da' niquiỹá'a ga' n'aco' laqáỹa qataxa ga' laqáỹa ỹauotec, 'uootaxa da' ỹátaqta ỹalaxaguet ga' 'oonolec n'aco', qaa'le ga' laqáỹa ỹátaqta ỹ'otan. Qana'chi naq'áita da' sa 'te da' qod'onataxanot ñi' qan'étoqo't qataxa jaga'me ỹ'oqóchiỹi laicaua.
MAT.6.25	Chan'eesa naỹi 'ami senapegalo da' sa 'te qomle da' 'ami ỹaquicoqtet'ape jega'me 'aualíquii qataxa jega'me 'anỹómiiỹi 'me 'avíñiitaaque, qataxa jega'me 'adoxóchii. Qá'a da' n'óiỹaxac sa 'ená'am ga'me nalic, qataxa da' nó'oquiaxac sa 'ená'am ga' noxot. 
MAT.6.26	Ỹa 'auc'achiñii na' máỹo' 'me huaỹotapeelégue na' p'áseguem, da' jen'me sa danaxan, qataxa sa daqataxan, qataxa sa 'te da' 'chi ỹiỹamaxat jen' jala ga' lañiisec. Qaláxasa jiñi'me 'adet'ai Dios 'me net'ague da' piỹem, jiñi'me ỹanem da' liqui'ỹáxac jena'me maỹo'pi. ¿'Ami sa 'anapaquiỹalco' jen'me maỹo'pi? 
MAT.6.27	Qataxa ¿'te hua'ago' ga' 'oonolec da' 'oñíita da' 'uootaxa ỹágueegue da' loouoxo, qana'chi ỹañoxot da' nichíỹaxadiseguem da' jaloc?
MAT.6.28	Qataxa ¿tóoqo'chi da' 'ami ỹaquicoqte't jega'me 'adoxóchii? Ỹa 'auc'achiñii jen' lolelaxa 'me 'uo na' la'uo 'me huetalégue na' n'ónaxa, jena'me sa 'te da' d'onataxan qataxa da' daqaliténaxan. 
MAT.6.29	Qaláxasa 'ami senapegalo da' jeso' net'a Salomón joca'li qaỹa ga' 'ená'am da' lodiac na' n'étaxatpi, qaláxasa sa 'te da' 'ená'am da' n'étaxac jen'me la'uopi. 
MAT.6.30	Qana'chi ñi' Dios da' 'éet'ec dójo' da' n'étaxanaxan jen' lolelaxa 'me huétai'ỹa naỹi na' n'ónaxa, qamaale ga' laqáỹa nolo' qana'chi qoỹasaxánỹi ga' dóle', ¿sa na'chi 'eeto' dójo' da' 'oñíita, 'ami 'me sa 'amaqtaq da' 'adip'iỹáxaquii? 
MAT.6.31	Tadeeto' sa 'te qomle da' 'ami ỹaquicoqte't da' 'oñíitojo': “¿Jái'chogamaxa salíinaq, 'uootaxa jega'me ñiỹómaxaỹi? qataxa ¿jái'chogamaxa ñapoguénaxai'ña?” 
MAT.6.32	Qá'a jen' siỹaxadipi na'chi leenataxat ỹima jen'me. Qaláxasa 'ami 'uo jiñi'me 'adet'ai Dios 'me net'ague da' piỹem, jiñi'me ỹaỹáten da' 'ami 'avíñiitaaque ỹima jen'me. 
MAT.6.33	Chan'eesa 'ami ỹátaqta ỹágueegue qomle da' 'adoqochoqoi jeda'me l'onataxanaxac ñi' Dios da' ỹimata'a'téna, qataxa da' 'av'íchii jega'me 'éetapeec jiñi'me, qana'chi ỹañoxot da' 'auacoñiiỹet nataq'en ỹima jen'me. 
MAT.6.34	Chan'eesa sa 'te qomle da' 'ami ỹaquicoqte't jega'me huáaue ga' nolo' laqáỹa. Qá'a jega'me nolo' laqáỹa ỹataqteguet jega'me huáaue laqalaic. Ñi' 'oonolec nolo' sóxote qai'so'loi ga'me huáaue laqalaic.
MAT.7.1	Sa 'te qomle da' 'auauóỹi ga' lasouaxaset ga' 'adaqaỹai, qaidi ñi' Dios sa 'te da' ỹa'uo ga' 'adasouaxasíchii. 
MAT.7.2	Qá'a jiñi'me da' 'ami nimi't, qaa'le ỹipagaqchíichiỹi da' 'aviñíit'ec ga' 'adaqaỹai, qataxa ỹipagaqchíichiỹi ga' 'ami 'aualoqtenaxañíỹa da' 'analoqchiñii ga' lasoxoc ga' 'adaqaỹai. 
MAT.7.3	Qataxa ¿tóoqo'chi 'auañoxot da' 'auc'atéetac ga' 'auaqapi lesochi 'me huétaỹi jana' l'aite ga' 'adaqáỹa, qaa'le sa 'te 'aulo'o' jega'me 'epaq let'ádaic 'me huétaỹi jana' mai'chi 'ad'aite? 
MAT.7.4	Qá'a da' 'uootaxa huétaỹi jana' 'ad'aite ga' 'epaq let'ádaic, qalqaiga ¿tóoqo'chi da' 'auenapéga ga' 'adaqáỹa da' 'onétojo': “Ỹa jaỹim 'auaséet'em qomle da' ñaqat di' 'auaqapi lesochi 'me huétaỹi jana' 'ad'aite?” 
MAT.7.5	Qalqaiga ¡'am 'me 'auenapeela't da' 'am 'eesa! 'Au'áuaxañi qomle da' 'anaqat di' 'epaq let'ádaic 'me huétaỹi jana' 'ad'aite, tetoqo' ỹátaqta 'anauáachiiñi. Qana'chi 'auañoxot da' 'anaqat ga' 'auaqapi lesochi 'me huétaỹi jana' l'aite ga' 'adaqáỹa.
MAT.7.6	Sa 'te qomle da' 'auañimii na' pioxodipi ga'me neuoxoset 'me sa qoỹisetaxat. Píiỹa, jen'me qomle 'ami dasolóo'te, qana'chi 'ami ỹicolaxata'pe. Qataxa 'ena't qomle da' 'auasaqaiỹot jaga' coochi lat'édai jaga' 'an'etaqchii. Píiỹa qomle, qana'chi pétapiỹi.
MAT.7.7	'Aviỹáxañii, tetoqo' ñi' Dios 'ami ỹanema ga'me 'aviỹáxañiỹaaque; 'aumítaxañii, tetoqo' 'auanachíiỹa jega'me 'anmichíitaaque; qataxa 'autóuoqoi'uo ga' som, tetoqo' 'ami qoỹ'ouátee'ta. 
MAT.7.8	Qá'a jega'me diỹáxan, qaa'le ỹaconguet ga' ỹiỹáxanaaque; qataxa jega'me dimitaxan, qaa'le nata ga' nimitáaque; qataxa ga' ỹitóuoxouo ga' som, qaa'le qoỹ'ouateguet.
MAT.7.9	¿Jái'chogamaxa 'oonolec da' 'oñíita ỹañoxot da' ỹanem ga' qa' ga' lec'óxot, da' 'uootaxa ỹiỹáxanaaque jaga' pan? 
MAT.7.10	¿'uootaxa ỹiỹáxanaaque ga' níỹaq, qaa'le ỹanem ga' nanaic? 
MAT.7.11	Da' 'ami matemané'e 'ami qalhuaxaiqa, qalqaiga 'auaỹáchiñii da' 'auañimii ga' 'ónaxaic jega'me 'ac'óxochii. ¡Taalia'chi toqo' da' sa ỹágueegue jiñi'me 'adet'ai 'me net'ague da' piỹem da' ỹañoxot da' ỹanem ga' 'ónaxaic jega'me ỹiỹaxanot jiñi'me!
MAT.7.12	Chan'eesa 'ami jega'me 'ónaxaic 'me sétaaque da' 'ami ỹ'eteque na' siỹaxadipi, na'chiga qomle 'av'íchiic ỹima jen'me. Qá'a na'chida jeda'me damaxasoxolégue jen'me laqátaxacpi so' Moisés qataxa naua' lidii's so' l'aqtáxanaxanecpi ñi' qan'étoqo't.
MAT.7.13	'Aunoxoñiỹo'uet qomle ñi' som 'me sa lecaỹi. Qá'a ñi' som qataxa so' naq'aic 'me ỹilót'a ga' neleuaqa', jeso'me ỹátaqta leca'ague, qataxa qaỹa ga' laqalaic. Ỹátaqta sa lec'óxotolec jen'me quet'ague jeso'me. 
MAT.7.14	Qaláxasa jiñi'me som qataxa so' naq'aic 'me taỹá'a da' nec'alaxa, qaa'le ỹátaqta sa lecaỹi qataxa 'uo da' laqalaic. Ỹátaqta sa léca jen'me ỹauana.
MAT.7.15	'Avichiỹa'aguet qomle jena'me qovínaxanaxaicpi 'me 'enapeela't da' l'aqtáxanaxanecpi ñi' Dios. Jena'me 'ami nec'átalo, qana'chi ỹátaqta ỹadénaxat da' lasoxoc jana' n'aanaxate, qaláxasa na' p'áuo 'ená'am da' lasoxoc na' síiỹac 'me di'quiỹaac. 
MAT.7.16	Qaláxasa 'ami 'auaatetoñii jen'me, ỹasouaxat jen' ỹí'etpi. Qá'a da' qonaqat jan' jala jana' uvas, qaláxasa sa 'te da' qoỹachiỹoxotaỹi jaga' 'epaq 'uo jana' le. Qataxa da' qonaqat jana' higo jala, qaa'le sa 'te da' qoỹachiỹoxotaỹi jaga' couquic ỹaataxadai. 
MAT.7.17	Qana'chi ỹima jan'me 'epaq 'me nó'in, jan'me ỹátaqta nó'in da' jaláỹaxac. Qataxa jan'me 'epaq 'me sa nó'in, jan'me sa nó'in da' jaláỹaxac. 
MAT.7.18	Qá'a jaga' nó'in 'epaq da' nesetréegue gaua' jala, qaa'le sa 'te da' sa nó'in. Qataxa jaga' sa nó'in 'epaq da' nesetéegue jaga' jala, qaa'le sa ỹañoxot da' nó'in. 
MAT.7.19	Qataxa ỹima jan'me 'epaq 'me sa nó'in da' jaláỹaxac, jan'me qomle qoỹiquesoxo'ñot, qana'chi qoỹasaxánỹi ga' dóle'. 
MAT.7.20	Chan'eesa 'ami 'auañoxochii da' mai'chi 'auaatetoñii jena'me qovínaxanaxaicpi, ỹasouaxat jen'me ỹí'etpi.
MAT.7.21	Na' siỹaxadipi 'me jaỹim ỹiỹáxatapega, 'eet'oi: “'Am ỹisaliaxanec,” jen'me sa 'te da' ỹima da' ỹinoxoneuó'o jega'me ỹa nata't l'onataxanaxac ñi' Dios 'me net'ague da' piỹem. Na'chigáta jega'me ỹí'et ga' 'éetapeec ñi' ỹit'a. 
MAT.7.22	Qomle ỹivíta jega'me nolo', qaa'le sa lec'óxotolec qomle na' jaỹim 'enapéga, 'eet'oi: “'Am ỹisaliaxanec, qo'mi s'onataxanaqátapega naale da' 'adenaxat da' s'aqtaxanaqátac, qataxa da' s'odáqaiỹi jen' né'ecpi nataqtáqaicpi, qataxa da' s'étaq na' n'anecpi 'me ỹí'et da' qoỹ'aalá'ac.” 
MAT.7.23	Qaláxasa jaỹim senapéga qomle, seet'oi: “Sa 'te da' 'ami saateto'n. Jaỹim 'oquí'ỹai qomle, 'ami 'me 'av'íchiitac na' sa nó'inpi.”
MAT.7.24	Chan'eesa jega'me ỹátaqta jaỹim naquiáxatapega qataxa ỹí'et jeda'me séetapeec, qana'chi jega'me 'ená'am ga' siỹaxaua 'me ỹátaqta ỹátenaxanaxaic 'me ỹ'oxoolégue qa'en ga' qa' da' n'oxoséguem ga' l'emec. 
MAT.7.25	Cha ỹivíd'a da' janac na' huétep, qataxa da' ỹ'aatot qa'en so' ñáchi, qataxa da' janac na' laỹat let'ádaic, qaláxasa sa 'te da' ỹañoxot da' noláxachiñi jeso'me 'emec, qá'a ỹátaqta ỹ'oxootelégue qoỹin so' qa'. 
MAT.7.26	Jega'me jaỹim naquiáxatapega, qaa'le sa 'te da' ỹí'et dójo' séetapeec, qaláxasa jega'me 'ená'am ga' siỹaxaua 'me qaỹa 'te ỹaỹátenaac, da' ỹ'oxoolégue qa'en ga' pogaxanaxa da' n'oxoséguem ga' l'emec. 
MAT.7.27	Cha ỹivíd'a da' janac na' huétep, qataxa da' ỹ'aatot qa'en so' ñáchi, qataxa da' janac na' laỹat let'ádaic, qana'chi ỹañoxot da' noláxachiñi. ¡Qana'chi ỹátaqta doláchiỹi!
MAT.7.28	So' Jesús joca'li ỹimat da' l'aqtaxanaxac, qana'chi jeso'me siỹaxadipi ỹátaqta ỹ'aalátapeec, ỹasouaxat naua' lapaxaguenataxanaxaco. 
MAT.7.29	Qá'a jeso'me da' dapaxaguenataxáatac, qaa'le qoỹilá'a da' huet'ot da' l'añaxac ñi' qan'étoqo't. Sa 'te da' 'ená'am jen'me dapaxaguenataxáatapeec jen' laqátaxacpi so' Moisés.
MAT.8.1	Joca'li chiỹoqotelégue jeso' qasoxonaxa so' Jesús, qana'chi ỹátaqta sa lec'óxotolec so' siỹaxadipi quétapegue'. 
MAT.8.2	Qana'chi janac so' siỹaxaua 'me dola so' ló'oc, qana'chi ỹisocoto naua' liliictel so' Jesús, qana'chi 'enapego', 'enaaco':
MAT.8.2	—'Am ỹisaliaxanec, da' 'aviỹamaxaden, qana'chi n'óota da' jaỹim ỹiméegue 'auen.
MAT.8.3	Qana'chi so' Jesús huaselelégue jeso'me, qana'chi 'enaac:
MAT.8.3	—Já'a, siỹamaxaden. Naỹi 'ademéegue.
MAT.8.3	Qana'chi joca'li 'chi nasaxáiỹi dójo' l'aqtac, qana'chi jeso'me dola so' ló'oc, jeso'me ỹátaqta ỹiméegue. 
MAT.8.4	Qana'chi so' Jesús 'enapego' jeso'me, 'enaaco':
MAT.8.4	—Sa 'te qomle da' 'uo ga' 'au'axátem dójo'. Na'chidáta da' 'am 'oc, 'analoxóne'uo jiñi'me letaxaỹáxanaxanec na' siỹaxadipi da' qodetaxaỹapégue' ñi' Dios, qataxa 'auaneuo qomle jaga' 'adasaqáse 'me damaxasoxolégue jocalia'cho' so' Moisés, qaidi qoỹaỹáten da' sóxote 'ademéegue.
MAT.8.5	Joca'li tauó'o so' Jesús di' noic Capernaum, qana'chi janac so' huataxanaq let'a 'me lé'ec di' Roma da' nachoxodeet'ot jeso'me, 
MAT.8.6	'enaaco':
MAT.8.6	—'Am ỹisaliaxanec, di' ỹamaxasec huéta'ña di' ỹ'acháqa', huetalégue di' l'ochaxala', jidi'me sa d'añiiỹi, ỹátaqta let'ádaic da' ne'queténaxac ỹasouaxat da' naỹaliaxa.
MAT.8.7	Qana'chi so' Jesús 'enaaco':
MAT.8.7	—Jaỹim sec'áta da' ñataden.
MAT.8.8	Qana'chi so' huataxanaq let'a 'enaaco':
MAT.8.8	—'Am ỹisaliaxanec, jaỹim ỹátaqta sa saiỹet da' 'aunoxonóoue ñi' ỹ'imec. Na'chidáta da' 'am 'auan ga' 'ad'aqtac, qana'chi ga' ỹamaxasec ỹiméegue. 
MAT.8.9	Qá'a jaỹim nataq'en souet'ot da' lamaxasóxonaxac jen' net'alpi, qataxa nataq'en jaỹim 'uo jen' ñisoxonaqapi 'me samaqátac. Da' 'uootaxa 'uo ga' samaq, qaa'le jec. Qataxa da' siỹáxana ga' laqáỹa, qaa'le janac. Qataxa da' 'uootaxa samaq ga' ỹamaxasec da' 'uo ga' samaxalégue, qaa'le ỹí'et.
MAT.8.10	Joca'li demachíỹa dójo' so' Jesús, qana'chi ỹátaqta ỹ'aalátapeec. Qana'chi 'enapéga jeso'me náictapee'pi, 'enaaco':
MAT.8.10	—Jaỹim ỹátaqta 'eesa dójo' senaac da' ỹima lec'óqo'tepi so' Israel qaỹa ga' selalégue da' ỹágueegue da' lip'iỹáxac da' 'uootaxa 'ená'am dójo' siỹaxaua. 
MAT.8.11	Jaỹim senaac da' ỹátaqta jalcote qomle na' chiỹoxogue da' néte' liiséguem qataxa da' jávit da' janac da' ná'ñi' da' liqui'ỹáxaua so' Abraham, Isaac, qataxa so' Jacob, qomle qoỹinoxoneuó'o jega'me l'onataxanaxac ñi' Dios 'me net'ague da' piỹem. 
MAT.8.12	Qaláxasa jen'me di'ỹoqóta da' qoỹauótaaque toqo' da' ỹinoxoneuó'o jega'me n'onataxanaxac 'me huet'ague da' piỹem, jen'me qomle qoỹamaxáaue ga' l'álaxa na' p'áiỹi. Huá'a, qana'chi noỹíitac, qataxa ỹiuoga't naua' lodaitel da' naỹaliaxa.
MAT.8.13	Qana'chi so' Jesús 'enapego' jeso'me huataxanaq let'a, 'enaaco':
MAT.8.13	—'Av'iỹílaxa qomle ga' 'ad'acháqa'. Ỹátaqta ỹipaquíchiỹi qomle da' 'éeta da' 'adip'iỹáxac.
MAT.8.13	Qana'chi ỹipaquíchiỹi da' ỹiméegue jeso'me namaxasec joca'li qoỹan so' n'aqtac.
MAT.8.14	So' Jesús ỹic'áta so' l'acháqa' so' Pedro. Joca'li ỹivíta, qana'chi ỹilaleco' jaso' li'ỹodo so' Pedro da' ỹilhuaac, huetalégue so' l'ochaxala', qataxa 'uo na' lauaq. 
MAT.8.15	Qana'chi jeso'me huaselelégue, qana'chi jeso'me lauaq qaỹa. Qana'chi jaso'me ñíseguem, qana'chi neuálaxaitapegue' jeso'me.
MAT.8.16	Joca'li ma'le n'álchiiñi, qana'chi qonauée'uo so' Jesús so' jalcote siỹaxadipi 'me 'uo na' lé'ec nataqtáqaicpi. Qana'chi jeso'me 'en 'oonolec so' l'aqtac da' ỹ'odéegue so' né'ecpi, qataxa nataden ỹima jeso'me leuaxaicpi. 
MAT.8.17	Qana'chi naq'áita dójo', qaidi ỹátaqta ỹipaquíchiỹi jeda'me ỹ'axat joca'li so' l'aqtáxanaxanec ñi' Dios lenaxat Isaías, joca'li 'enaac: “Jega'me ỹipen ỹima na' qadaỹaliaxapi, qataxa ỹáchi ỹima na' qadeleuaxapi.”
MAT.8.18	So' Jesús joca'li ỹilá'a da' ỹátaqta sa lec'óxotolec so' siỹaxadipi da' dasoỹot, qana'chi 'enapegalo saua' lapaxaguenataqa da' tategue da' lasego jaso'me peróna lat'édai. 
MAT.8.19	Qana'chi janac jeso'me 'oonolec so' dapaxaguenataxáatapeec na' laqátaxacpi so' Moisés da' 'enapéga, 'enaaco':
MAT.8.19	—'Am paxaguenataxanaxaic, jaỹim sétaaque da' 'am sequegue, na'chidi ga'me 'aiỹi.
MAT.8.20	Qana'chi so' Jesús 'enaaco':
MAT.8.20	—Jan'me huáaỹaxa 'uo na' lauac, qataxa jen'me máỹo' 'uo na' lepata'j. Qaamaxa jen'me siỹaxaua lec'óxot, qaa'le sa 'te da' 'uo ga' huá'ña da' víiñi.
MAT.8.21	Qataxa janac so' 'oonolec so' lapaxaguenatacpi, qana'chi 'enapego', 'eet'oi:
MAT.8.21	—'Am ỹisaliaxanec, ỹa jaỹim 'amachí'ỹa qomle da' lia s'áuaxañi da' sisiiñi di' ỹit'a.
MAT.8.22	Qana'chi so' Jesús 'enapego':
MAT.8.22	—Jaỹim 'oquegue, 'amachí'ỹa na' sega'me sóxote ỹileu da' lia ỹisiiñi na' laqatacpi.
MAT.8.23	Qana'chi so' Jesús huenóchiinỹi jaso' nilicota, qataxa saua' lapaxaguenataqa 'me náictapee'to. 
MAT.8.24	Joca'li ma'le quétranỹi jaso' peróna, qana'chi janaco' so' laỹat t'ádaic. Qana'chi jen' lepáxa taỹapíinỹi jaso' nilicota. Qaláxasa so' Jesús d'ochítac. 
MAT.8.25	Qana'chi saua' lapaxaguenataqa ỹic'ádeta jeso'me da' noqotoxo'n, 'eedapeco':
MAT.8.25	—'Am qadesaliaxanec, ỹa qo'mi 'anec'alaxatréegue. Péga, sétaaque qadamolíñi.
MAT.8.26	Qana'chi jeso'me 'enaaco':
MAT.8.26	—¿Tóoqo'chi 'au'óiỹi? ¡'Ami ỹátaqta cat'oñooc da' 'adip'iỹáxaquii!
MAT.8.26	Qana'chi jeso'me ñíseguem, qana'chi nelaxa so' laỹat qataxa so' noxop, qana'chi ỹima ỹátaqta n'emáxañi. 
MAT.8.27	Qana'chi so' siỹaxadipi ỹátaqta ỹ'aalát'ec. Qana'chi 'enaaco':
MAT.8.27	—¿Jái'chi da'me dójo' siỹaxaua da' ỹivídaxat'a jen' laỹat qataxa jan' peróna da' ỹalaxaguet?
MAT.8.28	So' Jesús joca'li ma'le ỹivíd'ata so' lasego jaso' peróna lat'édai, qana'chi jana'j saua' dos siỹaxa'u, chiỹoqótrapegooue so' napa'lpi da' qued'aguet jeso'me. Jesaua' dos siỹaxa'u 'uo so' lé'ecpi nataqtáqaicpi, jesaa'me ỹátaqta chaqaiqa. Chan'eesa qaỹa ga' ỹaateguet jeso'me naq'aic. 
MAT.8.29	Qana'chi jesaa'me ỹ'alqata'salo, 'eet'oi:
MAT.8.29	—¿Tóoqo'chi da' qo'mi 'auanátapee'ualo, 'am Jesús 'me 'am lec'óxot ñi' Dios? ¿'Am 'auanataquéna séetapega da' 'aua'uo da' qan'queténaxac, qamaaliaxa sona'li da' sivítaxa ga' qadalóqo'?
MAT.8.30	Jega'me sa qaỹáaque jeso'me 'aléua, qana'chi neta'ño' jaso' jalcote coochipi de'quétac. 
MAT.8.31	Qana'chi jeso' né'ecpi nataqtáqaicpi nachoxodeetapecoto' so' Jesús, 'enaaco':
MAT.8.31	—Da' qo'mi 'auladédeegue, n'óota da' qo'mi 'auaseet'ema da' senoxonaxáaue jadi' coochipi.
MAT.8.32	Qana'chi so' Jesús 'enaaco':
MAT.8.32	—Já'a, 'aunoxoñiỹóoue qomle jadi'me.
MAT.8.32	Qana'chi so' né'ec nataqtáqaicpi ca'ai jesaa'me siỹaxa'u, qana'chi taỹapégooue jaso' coochipi. Joca'li ỹim da' taỹapégooue, qana'chi ỹima jaso' coochipi chiỹaqapeelégue so' comadáxa da' chiỹaqáñi, taỹapíinỹi jaso' peróna, qana'chi ỹima 'ouaxaipi jaso'me.
MAT.8.33	Qana'chi jeso'me siỹaxadipi 'me ỹilotalégue jaso' coochipi ỹátaqta dasóiỹi, ỹátaqta dó'i. Qana'chi joca'li ỹivíde'uo so' noic, qana'chi ỹ'axátetac ỹima dójo' qataxa jeda'me huédapiỹi jesaua' siỹaxa'u 'me 'uo so' lé'ec nataqtáqaicpi. 
MAT.8.34	Qana'chi ỹima so' siỹaxadipi 'me l'acháqa' jeso' noic ỹic'átee'ga ga' huét'a so' Jesús. Qana'chi joca'li qoỹilá'a jeso'me, qana'chi qonachoxodeetapecoto' da' qaidi cá'ai di' l'acháqa' jeso'me siỹaxadipi.
MAT.9.1	Qana'chi so' Jesús ỹitaxa huenóchiinỹi jaso' licota da' pai'ta di' lasego jaso' peróna da' n'iỹílaxa'ta so' mai'chi lalémaxaset noic. 
MAT.9.2	Huá'a jidi'me joca'lio' qondó'uo so' siỹaxaua 'me sa d'añiiỹi, qoỹachitalégue so' letala'. Qana'chi so' Jesús joca'li ỹilá'a da' lip'iỹáxa'j jesaa'me, qana'chi 'enapego' jeso'me ỹilhuaac, 'enaaco':
MAT.9.2	—Ỹátaqta 'an'añaxat qomle, 'am ỹalecolec. Na' 'adoicpi ma'le ỹima qoỹapalaxat.
MAT.9.3	'Uo jeso'me huétauo so' dapaxaguenataxáatapeec na' laqátaxacpi so' Moisés da' hueenatétac, 'enaaco': “Da'me dójo' siỹaxaua naua' l'aqtaqa nep'agué'ne' ñi' qan'étoqo't.” 
MAT.9.4	Qana'chi so' Jesús joca'li ỹilá'uo da' leenataxac jeso'me paxaguenataxanaxaicpi, qana'chi 'enapego', 'enaaco':
MAT.9.4	—¿Tóoqo'chi da' ỹátaqta sa n'oi'n naua' 'adeenataxacódii'? 
MAT.9.5	Qá'a ¿jái'chogamaxa ỹátaqta sa qalaq da' qoỹinaac? ¿Séetapega da' qoỹiit'oi: “Na' 'adoicpi ma'le qoỹapalaxat,” 'uootaxa da' qoỹiit'oi: “'Oñíseguem, ỹim, qana'chi 'aueuoỹapiỹe't?” 
MAT.9.6	Qaláxasa na'chi 'ená'am na' siỹaxaua lec'óxot 'ami naloxonalo da' ỹátaqta 'uo da' 'enec da' ỹañoxot da' ỹapalaxat na' nasouaxasetpi jen' 'aléua.
MAT.9.6	Ỹim, qana'chi 'enapéga so' sa d'añiiỹi, 'enaaco':
MAT.9.6	—'Oñíseguem qomle, 'aunana't na' 'adetala'. Ỹim, qana'chi 'auc'áta ga' 'ad'acháqa'.
MAT.9.7	Qana'chi jeso' sa d'añiiỹi ñíseguem, qana'chi ỹic'áta so' l'acháqa'. 
MAT.9.8	Qana'chi na' siỹaxadipi joca'li ỹauáachiỹi dójo', qana'chi ỹátaqta 'uo da' loqolánaxa. Qana'chi ỹi'ỹoxodéetac ñi' Dios, ỹasouaxat da' jiñi'me ỹanem dójo' n'añaxac na' siỹaxadipi.
MAT.9.9	So' Jesús joca'lio' cá'ai jidi'me, qana'chi ỹila'o' so' siỹaxaua lenaxat Mateo. Jeso'me ñíchiiñi, nétaaue so' l'onataxanaxaqui da' ỹaconapeeguet jan' neseeténaqte ga' net'a Roma lé'ec. Qana'chi 'enapego', 'eet'oi:
MAT.9.9	—Jaỹim 'oquegue qomle.
MAT.9.9	Qana'chi so' Mateo ñíseguem, qana'chi 'equegue jeso'me.
MAT.9.10	Qana'chi so' Jesús joca'li ma'le huét'a ga' n'acháqa' da' de'quétac, qana'chi ỹátaqta jalcote na' huétauo jen'me ỹaconapeeguet jan' neseeténaqte ga' net'a Roma lé'ec qataxa na' laỹi 'itaxalóxoicpi 'me janac da' liqui'ỹáxaua jeso'me qataxa saua' lapaxaguenataqa. 
MAT.9.11	Qaláxasa so' fariseopi joca'li ỹauáachiỹi dójo', qana'chi ỹinatet'ape saua' lapaxaguenataqa jeso'me, 'enaaco':
MAT.9.11	—¿Tá'nooqo'chi jiñi'me 'ami ỹapaxagueet'ape da' 'chi ỹisedeso' da' neuán'ai jen'me ỹacootapeeguet jan'me neseeténaqte ga' net'a qataxa jen'me 'itaxalóxoicpi?
MAT.9.12	Qana'chi so' Jesús joca'li demachíỹa dójo', qana'chi 'enaaco':
MAT.9.12	—Sa 'te da' ỹiuen ga' tadénataxanaxaic ga' qaỹa 'te 'uo qataxa ga' ỹiméegue, na'chínata jen'me ỹilhuaacpi. 
MAT.9.13	'Aucolóliita qomle, qana'chi 'anapaxaguiñíỹa ga' náỹi naua' nidii's l'aqtaqa ñi' Dios 'me 'eet'oi: “Jaỹim sétaaque da' 'ami 'avichoxodénataxañii. Sa 'te da' na'chida da' 'auañiiuo da' qoỹigóoue ga' síiỹac da' 'adasaqásiqui.” Qá'a jaỹim sa 'te da' ñanac da' siỹáxataaque ga' 'ónaxaic da' lasoxoc, na'chínata jen'me 'itaxalóxoicpi, da' qaidi ỹaxadíñi naua' loico.
MAT.9.14	Qana'chi so' quétapegue'pi so' Juan 'me chiláxanataxanaxaic nauó'o so' Jesús. Qana'chi ỹinatétac, 'eet'oi:
MAT.9.14	—¿Tóoqo'chi da' qo'mi qataxa na' fariseopi da' ỹátaqta jalcote naale da' ñoqouaqtaxala't, qaláxasa naua' 'adapaxaguenataqa sa ỹ'e't?
MAT.9.15	Qana'chi so' Jesús 'enaaco':
MAT.9.15	—¿Séetapega ỹáataño' ga' lasouaxaqui jega'me qoỹip'iỹéna da' ỹaleeuó'o ga' n'onáxac da' 'uootaxa maliaxa net'aguet ga' nauonaxaua? Qaláxasa 'uo qomle ga' nolo' da' ỹivíta da' qodeuódaxanec ga' nauonaxaua, huá'a, qana'chi ỹañoxot da' noqouaqtela't jega'me.
MAT.9.16	Qaỹa ga' n'et ga' noxot tóxoic da' 'uootaxa dauláxana ga' dálaxaicolec 'uáloq lai. Qá'a jega'me dálaxaicolec nauláxanaxat, da' 'uootaxa ỹ'iỹena't, qana'chi ỹañoxot da' ỹicolaxata'ague ga' tóxoic, qana'chi nichíỹiiỹi ga' lecolaxa. 
MAT.9.17	Qataxa sa 'te da' qoỹacháỹi ga' dálaxaic latáxa jaga' síiỹac ló'oc tóxoi. Qá'a da' na'chi qoỹíit'ec dójo' da' qoỹacháỹi, qana'chi ỹañoxot da' ỹicolaxata'ague jaga' síiỹac ló'oc. Qana'chi jega'me latáxa qataxa jaga'me síiỹac ló'oc ne'ueela't. Chan'eesa ga' dálaxaicolec latáxa, jega'me qoỹacháỹi jaga' síiỹac ló'oc dálaxai, qaidi jegaa'me na'chi 'eeta'salo da' sa ne'ueela'salo.
MAT.9.18	So' Jesús joca'li maliaxa ỹ'axátetac dójo', qana'chi janac so' lasoxola' so' judiopi, qana'chi ỹisocoto naua' liliictel jeso'me, 'enapego':
MAT.9.18	—Jadi' ỹale ỹímta ỹileu. Qaláxasa 'am da' 'auc'áta da' 'auaselelégue, qana'chi ỹitaxa nec'aléegue.
MAT.9.19	Qana'chi so' Jesús ñíseguem da' 'equegue jeso'me, qataxa náicapee'to saua' lapaxaguenataqa. 
MAT.9.20	Qana'chi 'uo jaso' ỹauo ỹilhuaac. Jaso'me sóxote ỹivi't saua' doce 'uóidi da' ne'queténaxac da' naquétac jan' letauo'. Qana'chi ỹic'áte'uo so' Jesús, queto'uet na' lóvi'. Qana'chi ỹipoteuó'o so' lapoto lai, 
MAT.9.21	qá'a jaso'me 'enaaco' da' leenataxac joca'li, 'eet'oi: “Qomle 'chi sepoteuó'o ga' lapoto lai, qana'chi jaỹim seméegue qomle.” 
MAT.9.22	Qaláxasa so' Jesús neselcac, qana'chi ỹilá'a jaso'me ỹauo. Qana'chi 'enapego', 'enaaco':
MAT.9.22	—'Am ỹaqaỹole, 'an'añaxat qomle. Naỹi ma'le 'am 'ademéegue, qá'a 'uo da' 'ad'amaqténataxanaxac.
MAT.9.22	Huá'a, qana'chi jaso'me ỹiméegue.
MAT.9.23	Qana'chi so' Jesús joca'li ỹivíde'uo so' l'acháqa' so' nasoxola', qana'chi ỹilá'a jeso'me niviqui ló'opi da' niỹamaxateta't da' sétaaque da' qoỹisiiñi jaso' 'añole, qataxa so' siỹaxadipi ỹátaqta n'alqátapiiseguem da' noỹíitac. 
MAT.9.24	Qana'chi so' Jesús 'enapego' jeso'me siỹaxadipi, 'enaaco':
MAT.9.24	—'Ap'áiỹiiỹi qomle, qá'a jadi'me 'añole sa 'te da' ỹileu. Jadi'me 'chi d'ochítac.
MAT.9.24	Qana'chi jeso'me siỹaxadipi ỹátaqta lasáxanaỹi da' ỹi'uéetac jeso'me. 
MAT.9.25	Qaláxasa so' Jesús ỹip'áxaneegue ỹima so' siỹaxadipi. Ỹim, qana'chi ỹinoxoneuó'o jaso'me, qana'chi ỹacona na' louaq, qana'chi jaso' 'añole ñíseguem. 
MAT.9.26	Qana'chi so' qouét'a 'aléua ỹivídapi'nỹi da' qoỹaỹáten dójo' qoỹí'et.
MAT.9.27	Joca'li cá'ai jidi'me so' Jesús, qana'chi jana'j saua' dos qana'mi. Qana'chi quetegue jeso'me, ỹátaqta ỹ'alqát'a'salo, 'enapega'to':
MAT.9.27	—¡'Am lec'óxot so' net'a David, qo'mi 'auchoxode'n qomle!
MAT.9.28	Qana'chi so' Jesús joca'li ma'le ỹivíde'uo ga' n'acháqa', qana'chi jesaa'me qana'mi ỹic'átre'uo jeso'me. Qana'chi so' Jesús ỹina't jesaa'me, 'enaaco':
MAT.9.28	—¿'Ami 'au'amaqchíñii séetapega da' sañoxot da' sé'et dójo'?
MAT.9.28	Qana'chi jesaa'me 'enapega'to':
MAT.9.28	—Já'a, s'amaqténaq, 'am qadesaliaxanec.
MAT.9.29	Qana'chi so' Jesús ỹipoteua'alo naua' l'ai'te jesaa'me. Qana'chi 'enaaco':
MAT.9.29	—Ỹátaqta ỹipaquíchiỹi qomle da' 'éeta da'me 'adip'iỹáxaquii.
MAT.9.30	Qana'chi naua' l'ai'te jesaa'me nauáachidiñi. Qana'chi so' Jesús huaqátetapegalo jesaa'me, 'enaaco':
MAT.9.30	—Ỹátaqta sa 'te qomle da' 'uo ga' 'au'axáchiim dójo'.
MAT.9.31	Qaláxasa joca'li 'chi ỹinoxodéegue, qana'chi ỹ'axátrem ỹima jen'me huét'a ga' 'aléua da' ỹ'eteque so' Jesús jesaa'me.
MAT.9.32	Joca'li 'chi jéque' jesaa'me, qana'chi huo'oi saua' siỹaxa'u nauéede'uo so' Jesús so' qaỹaua naua' l'aqtaqa 'me 'uo so' lé'ec nataqtáqaic. 
MAT.9.33	Joca'li ỹ'odáiỹi jeso' né'ec so' Jesús, qana'chi so' qaỹaua 'te l'aqtaqa ỹañoxot da' detaqa. Qana'chi so' siỹaxadipi ỹátaqta ỹ'aalátapeec. Qana'chi 'enaaco':
MAT.9.33	—Ỹátaqta sa ỹauanapeco' da' 'uo ga' qoỹauáachiỹi da' huáaue na' lec'oqtepi so' Israel da' 'uootaxa 'ená'am dójo'.
MAT.9.34	Qaláxasa so' fariseopi 'enaaco':
MAT.9.34	—Dójo' siỹaxaua d'otáxatapega da' l'añaxac jeso'me qadó'o lasoxola' jen' paiỹagodipi nataqtáqaicpi da' ỹ'odáiỹi jen'me né'ecpi.
MAT.9.35	So' Jesús coleetapeelégue ỹima so' noicpi qataxa jen' noicpiolec da' dapaxaguenataxáatapegooue so' lemáxaqui na' judiopi, ỹ'axátetac jeda'me 'ónaxaic qadipí'ic 'me náỹi da' ỹilo'ogue ỹima ñi' Dios, qataxa natadéetac ỹima jen' ỹodapecachi leleuaxa qataxa da' laỹaliaxa na' siỹaxadipi. 
MAT.9.36	Joca'li ỹiláaue so' siỹaxadipi, qana'chi ỹátaqta 'uo da' lichoxodénataxanaxac. Qá'a na' siỹaxadipi ỹátaqta daquico qataxa qaỹa ga' l'añaxac, 'ená'am jana' n'aanaxate 'me qaỹa ga' nouatoqo't. 
MAT.9.37	Qana'chi 'enapegalo saua' lapaxaguenataqa, 'enaaco':
MAT.9.37	—'Eesa da' ỹátaqta jalcote jan' jala na' nañiisec da' qaidi qonaqat, qaláxasa jen'me 'onataxanaxaicpi 'me sa léca. 
MAT.9.38	Chan'eesa 'ami 'aviỹáxañiỹot qomle jiñi'me lalémaxaset jen' nañiisec, qaidi jiñi'me namaq jega'me 'onataxanaxaicpi da' naqat jan' jala jen' nañiisec.
MAT.10.1	Qana'chi so' Jesús ỹiỹáxanalo saua' doce lapaxaguenataqa, qana'chi ỹanema da' n'añaxac, da' qaidi ỹañoxo't da' ỹ'odédaiỹi na' né'ecpi, qataxa da' natade'n ỹima jen' ỹodapecachi neleuaxa qataxa jen' nauaq.
MAT.10.2	Náajo' naua' lenaqa'te saua' doce lamaxa's, 'eet'oi: Simón da' lenaxat laqáỹa Pedro, qataxa so' laqáỹa Andrés; Jacobo qataxa so' laqáỹa Juan, jesaa'me lec'óqo'te so' Zebedeo; 
MAT.10.3	qataxa so' Felipe, Bartolomé, Tomás qataxa so' Mateo jeso'me ỹaconapeeguet joca'li jana' neseeténaqte ga' net'a Roma lé'ec; Jacobo jeso'me lec'óxot so' Alfeo; qataxa Lebeo da' laqáỹa lenaxat Tadeo; 
MAT.10.4	Simón 'me huétaaue na' judiopi 'me sétaaque da' ỹ'odáiỹi jen' Roma lé'ecpi; qataxa so' Judas Iscariote 'me ỹaneuó'o jocalia'cho' so' nep'aguénoqo'tpi so' Jesús.
MAT.10.5	So' Jesús ỹama' saua' doce lapaxaguenataqa, ỹanema da' l'aqtac, 'enaaco':
MAT.10.5	—Sa 'te qomle da' 'auc'achiỹalo naua' 'ale'u 'me netalóo'te jen' sa judiopi. Qataxa sa 'te qomle da' 'auc'áchii'uo na' noicpi 'me náaue di' Samaria. 
MAT.10.6	Na'chidáta qomle da' 'auc'áchiỹa jen'me lec'oqtepi so' Israel 'me 'ená'am jaga' n'aanaxate 'me ỹisómtac. 
MAT.10.7	Qana'chi 'au'axáchiim qomle da' ma'le sa qaỹáaque da' l'onataxanaxac ñi' Dios 'me net'ague da' piỹem da' ỹilo'ogue ỹima jen' 'aléua. 
MAT.10.8	Qataxa 'anatadíñii qomle na' leuaxaicpi, qataxa 'anec'alaxachiiséguem jen' sóxote ỹileu, qataxa ỹiméegue 'aviñii jen' dola ló'ocpi, qataxa 'au'odíỹaiỹi na' né'ecpi nataqtáqaicpi. Dójo' n'añaxac, jeda'me 'chi 'ami qoỹanema, chan'eesa sa 'te qomle da' 'ausiichíñii da' 'au'onataxañíiỹa.
MAT.10.9	Qataxa sa 'te qomle da' 'auachíỹi jaga' 'anaicauai 'me chiỹaqaỹi jan' 'oro, 'uootaxa plata, 'uootaxa jan' cobre, 
MAT.10.10	qataxa ga' lai't ga' 'oqoi na' naq'aic. Qataxa 'oonolec ga' 'auachíỹi 'ansomaxaquii, qataxa gaua' 'adapela'chídii' qataxa gaua' 'adaselchídii'. Qá'a ga' 'onataxanaxaic ỹátaqta tasá'aguet da' ỹaconguet ga' jaloq.
MAT.10.11	'Ami da' 'uootaxa 'uo ga' 'avídii'uo noic, 'uootaxa noicolec, qana'chi 'aunataxañiỹáaque ga' siỹaxaua 'me ỹátaqta nepé'et. Na'chiga 'oví'ỹa ga' l'acháqa', cha ỹivíd'a da' ỹitaxa 'oquíỹi. 
MAT.10.12	Da' 'aunoxoñiiuó'o jega'me 'emec, qana'chi 'ap'iỹénataxañii, 'oñiit'oi: “'Uo qomle da' 'adelagaxadíquii.” 
MAT.10.13	Jega'me lalémaxaset jega'me n'acháqa', da' 'uootaxa ỹaconguet, qana'chi 'an'ónaxachiỹa'aguet dójo' 'adip'iỹéntaxanaxaquii 'me náỹi da' nelagaxadic. Qaláxasa da' sa 'te da' ỹaconguet, qana'chi 'an'iỹílaxachiila't jeda'me 'adip'iỹéntaxanaxaquii. 
MAT.10.14	Da' 'uootaxa sa 'te da' 'ami ỹacongueta, 'uootaxa sa 'te da' 'ami naquiáxanalo, qana'chi 'oquí'ỹai jega'me n'acháqa', 'uootaxa jega'me noic. Ỹim, qana'chi 'anchiỹoqoỹíñi jen' 'enáaỹaxa 'me huetaỹilo naua' 'adapia'chídii'. 
MAT.10.15	Ỹátaqta 'eesa dójo' 'ami senapegalo da' qomle ỹivíta jega' nolo' 'me huáaue da' qan'étoqo't nimit ỹima jen' 'aléua, qana'chi ga' ne'uaxánaguec jega'me noic ỹátaqta napacalégue qomle da' ne'uaxánaguec jeso'me siỹaxadipi 'me néta'ña joca'lio' di' noic Sodoma qataxa di' Gomorra.
MAT.10.16	¡'Anaquiáxañiichiỹi dójo' senaac! Jaỹim 'ami sama', qaláxasa 'oñí'ỹam qomle jan' n'aanaxate da' quíchiinỹi ga' síiỹacpi 'me di'quiỹaac. Qaláxasa ỹátaqta sa 'anqaláachi qomle, 'oñí'ỹam na' nanaic, qaa'le sa 'auacoñiỹa'aguet ga' 'adó'oi, 'oñíit'em na' doqoto'. 
MAT.10.17	Ma'chaxa qomle, qá'a na' siỹaxadipi qomle 'ami ỹauee'ualo na' net'alpi 'me ỹí'et jen' nasoxocpi, qaidi 'ami qoỹi'uaxáat'ape da' 'ovíỹaaue jana' lemáxaqui jen' judiopi. 
MAT.10.18	Qataxa ỹivíd'a qomle da' 'ami qoỹauee'ualo jen'me ỹilot'ailo naua' 'ale'u, qataxa na' let'alpi, ỹasouaxat da' jaỹim 'oquiỹiỹi. Huá'a, qana'chi 'auañoxochii da' jaỹim 'au'axáchii da' 'au'aqtaxañiim na' net'alpi qataxa na' sa judiopi. 
MAT.10.19	Qaláxasa da' ỹivíta da' 'ami qoỹaneua'alo nójo' net'alpi, qaláxasa sa 'te qomle da' 'ami ỹaquicoqte't ga' 'éeta ga' 'adetaxaỹaxaquii, 'uootaxa ga' 'ad'aqtaquii. Qá'a da' ỹivíta ga' lalóqo' da' 'autaqai, qaa'le ñi' Dios 'ami ỹanema ga' 'ad'aqtaquii. 
MAT.10.20	Qá'a sa 'te da' na'chi'ami da' 'autaqai, qá'a jeso'me ne'Espíritu ñi' 'adet'ai Dios, naqaiso jeso'me 'ami ỹosáxanaxa'n.
MAT.10.21	Na' siỹaxadipi ỹ'étec qomle ga' laqaỹasa da' qoỹalaat, qataxa ga' siỹaxaua ỹ'étec qomle ga' lec'óxodesa da' qoỹalaat. Qataxa ga' nesoqolec mai'chi nep'agué'ne' ga' let'a, qana'chi damaxasoxolégue da' qoỹalaat. 
MAT.10.22	Qataxa ỹima qomle jen'me huetalégue jen' 'aléua ỹátaqta 'ami niquiỹa'alo, ỹasouaxat jaỹim 'oquiỹiỹi. Qaláxasa ga' qaỹa ga' ỹoqo'cha, cha ỹivíde'ta ga' loiquiaqa' da' l'óiỹaxac, qana'chiga ga' qonec'alaxatéegue. 
MAT.10.23	Da' 'uootaxa 'ami qoỹicana'pe da' 'uootaxa 'ovíit'a ga' noic, qaa'le 'anélotaxañiỹa ga' laqáỹa. Qá'a jaỹim 'ami senapegalo jen'me siỹaxaua lec'óxot ma'le nóvi' qomle maliaxa da' 'aumachii da' 'aucolñíiỹi ỹima jen'me noiqapi 'me l'acháqa' na' lec'oqtepi so' Israel.
MAT.10.24	Sa 'te da' 'uo ga' 'chi napaxaguenatac da' 'uootaxa napacalégue ga' napaxaguenoqo't, qataxa ga' 'chi namaxasec sa 'te da' napacalégue ga' n'aco'. 
MAT.10.25	Chan'eesa ga' 'chi napaxaguenatac ỹañoxot qomle da' máchiiñi qa'en da' ỹivíta da' 'ená'am ga' napaxaguenoqo't, qataxa ga' 'chi namaxasec da' ỹivíta da' 'ená'am ga' n'aco'. Qá'a ga' nasoxola' ga' n'acháqa' da' 'uootaxa qoỹinapéga lasoxola' na' paiỹagodipi, qana'chi ¿hua'ago' ga' qoỹíit'ec da' qodetaxaỹá'a jega'me lec'oqtepi?
MAT.10.26	Chan'eesa 'ená'te qomle da' 'au'óitapega na' siỹaxadipi. Qá'a qaỹa 'te taa'le sa di'ỹoq ga' lasoxoc da' 'uootaxa sa qonóma, qataxa qaỹa 'te 'uo ga' qoỹoxotétapiiñi da' 'uootaxa sa qoỹauana. 
MAT.10.27	Da' jaỹim 'ami senapegalo da' huáaue ga' l'álaxa, qaa'le 'au'axáchii qomle 'ovíitaaue ga' ỹ'oqóchiiñi; qataxa ga' 'chi 'ami ñisóxot'oto da' 'ami s'axatema, qaláxasa ỹátaqta 'an'alqaiséguem da' 'anasaqáỹiiỹi da' hualégue na' lóvi' ga' 'emec. 
MAT.10.28	Sa 'te qomle da' 'au'óiỹa ga' siỹaxaua 'me ỹañoxot da' ỹalaat da' qadó'oquiaxac, qaa'le sa ỹañoxot da' ỹalaat jeso'me qadepaqal. Na'chidato' qomle da' 'au'óiỹa ñi' Dios 'me ỹañoxot da' noláxachiñi da' qadó'oquiaxac qataxa jeso'me qadepaqal, da' ỹasaxá'ña ga' ne'uaxánaqa' na' 'itaxalóxoicpi.
MAT.10.29	Qá'a ỹañoxot da' qoneuodenalo gaua' doosolqa máỹo'olqa jaga' laseete' qoỹin jaga' 'oonole laicaua lai. Qaláxasa sa 'te da' 'uo ga' 'oonolec jen'me da' 'chi talégue jen' 'aléua qa'en ñi'me 'adet'ai. 
MAT.10.30	Qá'a ỹivíd'a na' laỹoxot ñi' 'oonolec da' 'oñíita ỹátaqta qonaloqtéeta. 
MAT.10.31	Chan'eesa sa 'te qomle da' 'au'óitac, qá'a 'ami ỹátaqta 'anapaquiỹalégue da' laso'víỹaxac ga'me jalcote máỹo'piolec.
MAT.10.32	Ỹima jeso'me ỹ'axátem na' siỹaxadipi da' jaỹim 'equegue, jaỹim nataq'en s'axátem qomle jen'me siỹaxadipi ñi' ỹit'a 'me net'ague da' piỹem. 
MAT.10.33	Qaláxasa ga'me sa 'te da' ỹ'axátem na' siỹaxadipi da' jaỹim 'equegue, jaỹim nataq'en sa 'te da' s'axátem qomle jega'me ñi' ỹit'a 'me net'ague da' piỹem.
MAT.10.34	Sa 'te qomle da' 'aviñíitapega da' jaỹim ñidá'a jen' 'aléua da' nelagaxadic. Jaỹim sa 'te da' ñido't da' nelagaxadic, na'chidáta da' nelóiquiaxac. 
MAT.10.35	Jaỹim ñanac da' qaidi ga' siỹaxaua mai'chi nep'agué'ne' ga' let'a, qataxa jaga' ỹauo mai'chi nep'agué'ne' jaga' mai'chi lat'e, qataxa jaga' nate mai'chi nep'agué'ne' jaga' li'ỹodo. 
MAT.10.36	Chan'eesa ñi' 'oonolec mai'chi nep'agué'ne' ga' mai'chi laỹi.
MAT.10.37	Ga' ỹágueegue da' ỹauotec ga' let'a 'uootaxa jaga' lat'e, da' sa 'ená'am qa'en jaỹim da' lauo'chi, qana'chi jega'me sa taiỹet da' ỹalémaxaset. Qataxa jega'me ỹágueegue da' ỹauotec ga' lec'óxot, 'uootaxa jaga' lec'oqte, da' sa 'ená'am qa'en jaỹim da' lauo'chi, qana'chi jega'me sa taiỹet da' ỹalémaxaset. 
MAT.10.38	Qataxa ga' jaỹim 'equegue da' 'uootaxa sa 'te da' leenataxac da' temaqaidi da' jaỹim ỹileetalégue, qana'chi jega'me sa taiỹet da' ỹalémaxaset. 
MAT.10.39	Ga' sétaaque da' mai'chi nec'alaxatéegue da' mai'chi l'óiỹaxac, qana'chi jega'me daqat. Qaláxasa ga' sega'me ỹaqataqtet da' l'óiỹaxac, ỹasouaxat da' jaỹim 'equegue, qana'chi jega'me qonec'alaxatéegue.
MAT.10.40	Ga' 'ami ỹacongueta, jega'me mai'chi jaỹim ỹaconguet. Qataxa ga' jaỹim ỹaconguet, jega'me ỹaconguet jiñi'me jaỹim namaq. 
MAT.10.41	Jega'me ỹaconguet jega'me l'aqtáxanaxanec ñi' Dios, ỹasouaxat da' lamaxasec ñi' Dios, qana'chi jega'me ỹaconguet ga' neseeténataguec 'me 'ená'am qoỹin jaga' laseete ga' n'aqtáxanaxanec. Qataxa jega'me ỹaconguet ga' 'ónaxaic siỹaxaua, ỹasouaxat da' 'ónaxaic jega'me, qana'chi jega'me qomle qoỹiseeten, qana'chi 'ená'am qoỹin jaga' laso'vi jega'me 'ónaxaic siỹaxaua. 
MAT.10.42	Qataxa gamachaqaiga siỹaxaua, da' 'uootaxa ỹanem ga' ỹátaqta dapiágaxachiỹi noxop ga' 'oonolec na' sa 'amaqtaqpiolec, ỹasouaxat da' jaỹim 'equegue jen'me, qana'chi jega'me ỹátaqta 'uo qomle da' neseeténataguec.
MAT.11.1	So' Jesús joca'li ỹimat da' ỹanema saua' doce lapaxaguenataqa da' laqátaxac, qana'chi cá'ai di' huét'a, qaidi dapaxaguenataxaalégue qataxa d'aqtaxaalóo'te naua' 'ale'u laqáỹa' jidi' qouét'a 'aléua.
MAT.11.2	So' Juan 'me nétaaue jaso' necointáxanaxaqui, jeso'me ỹivíde'uo da' ỹaỹáten ỹima na' ỹí'etpi so' Cristo. Huá'ña, qana'chi huo'oi saua' ỹama' jeso'me quétapegue'pi jeso'me, da' qaidi ỹic'ádeta so' Jesús, 
MAT.11.3	da' qaidi ỹina't, 'enaaco':
MAT.11.3	—¿Séetapega na'chi'am 'me 'am net'a nec'alaxaqui 'me qoỹíitapega 'auanac joca'li, 'uootaxa 'chi seuataqátaaque ga' laqáỹa?
MAT.11.4	Qana'chi so' Jesús 'enaaco':
MAT.11.4	—'Auquelóliita qomle, 'au'axáchiim qomle ga' Juan ỹima jen'me 'auauañíichiỹi qataxa na' 'anaquiáxañiichiỹi. 
MAT.11.5	'Au'axáchiim jega'me jen' qanam, qaa'le nelóiỹi, qataxa jen' ñ'ideuo naua' lichil, qaa'le ỹiuoỹapiỹe't, qataxa na' dola ló'oc, qaa'le ỹiméegue, qataxa na' sa demachíỹaac, qaa'le ỹañoxot da' demachíỹaac, qataxa na' sóxote ỹileu, qaa'le qonec'alaxadiséguem, qataxa jen' choxodaicpi, qaa'le qoỹ'axátem da' n'aqtac 'me nec'alaxaqui. 
MAT.11.6	Ỹátaqta máchiiñi qomle ga' sa jaỹim ỹoqolguet.
MAT.11.7	Joca'li ma'le jéque' jesaa'me lamaxa's so' Juan, qana'chi so' Jesús 'ecot da' ỹ'axátetapeguem so' siỹaxadipi so' Juan, 'enaaco':
MAT.11.7	—¿Jái'chosomaxa 'ami 'auc'atenaxañíitapeguee'ga di' totelégue 'aléua? ¿Séetapega coqta da' dachólaxaatac qa'en na' laỹat jeso'me? 'Ai'. 
MAT.11.8	¿Jái'chiso jeso'me 'auc'atenaxañíitapeguee'ga? ¿Séetapega ỹátaqta 'ónaxaiqa naua' louo jeso'me? 'Ami 'auaỹáchiñii na' siỹaxadipi 'me ỹátaqta 'ónaxaiqa naua' louo, jen'me netaavlo naua' l'emáqa na' net'alpi. 
MAT.11.9	Qana'chi ¿jái'chosomaxa 'auc'atenaxañíitapeguee'ga? ¿Séetapega l'aqtáxanaxanec ñi' Dios jeso'me? Já'a, ỹátaqta 'eesa n'aqtáxanaxanec. Qataxa jeso'me ỹátaqta napacalégue ga' l'aqtáxanaxanec ñi' Dios. 
MAT.11.10	Qá'a so' Juan na'chiso jeso'me ỹ'axa't joca'lio' naua' nidii's l'aqtaqa ñi' Dios, 'me 'eet'oi:
MAT.11.10	Jaỹim samaq qomle ga' ỹ'aqtáxanaxanec da' s'áuaxangue da' 'at'ague,
MAT.11.10	qaidi ỹaqátaxata't ga' 'adadic.
MAT.11.11	Ỹátaqta 'eesa dójo' 'ami senapegalo da' ỹima na' siỹaxadipi joca'lio' da' chiỹoqot'egue, cha ỹivíde'ta naỹi, da' qaỹa ga' ỹañoxot da' napacalégue da' l'amaqchic so' Juan 'me chiláxanataxanaxaic. Qaláxasa jen'me ỹágueegue da' qaỹa ga' l'amaqchic da' huétaaue jeda'me l'onataxanaxac ñi' Dios 'me net'ague da' piỹem, jen'me napacalégue jeso'me Juan.
MAT.11.12	Chiỹoqót'a joca'li nóvi' so' Juan 'me chiláxanataxanaxaic, cha ỹivíd'a naỹi, da' ỹátaqta 'uo da' necouaxánataguec da' dójo' l'onataxanaxac ñi' Dios 'me net'ague da' piỹem. Qataxa jen' d'onataxáatapega da' ỹ'oqóchiỹi l'añaxac, jen'me sétaaque da' deuootáxanec jeda'me. 
MAT.11.13	Ỹima so' l'aqtáxanaxanecpi ñi' Dios qataxa na' laqátaxacpi so' Moisés, jena'me ỹ'axátetr'aguet joca'lio' dójo' n'onataxanaxac, cha ỹivíd'a da' nóvi' so' Juan. 
MAT.11.14	Qataxa da' 'ami sétaaque da' 'au'amaqchíñii dójo', na'chiso so' Juan 'me liquí'i so' Elías jeso'me l'aqtáxanaxanec ñi' Dios 'me qoỹíitapega joca'lio' da' n'iỹílaq jeso'me. 
MAT.11.15	Jega'me ỹaỹáten da' naquiáxanaxac, qana'chi n'óota da' ỹátaqta naquiáxachiiñi.
MAT.11.16	¿Jái'chogamaxa saloqtenaxana jen' siỹaxadipi 'me huetaavlo naỹi nauójo' noloqo'te 'me souqataavlo? Séetapega 'ená'am na' ñoqolqapiolec 'me huét'a ga' neuálaxaiqa', qana'chi ỹiỹáxataaque ga' leuálaxaỹaxaua, 'eet'oi: 
MAT.11.17	“Saseedáqtapiilo naua' qadaseedel, qaa'le 'ami sa 'auasochii; qataxa s'onaqat'ape naua' lalaco na' huasouaxaicpi, qalqaiga sa 'anoiñíitac.” 
MAT.11.18	Qá'a janac so' Juan, qaa'le jeso'me sa 'te da' dequé'e, qataxa sa 'te da' niỹómtac, qana'chi 'ami 'aviñíitapega da' 'uo ga' lé'ec nataqtáqaic. 
MAT.11.19	Ỹim, qataxa janac na' siỹaxaua lec'óxot, jen'me de'quétac, qataxa niỹómtac, qana'chi 'ami 'aviñíitapega da' jen'me qui'ỹáxaic, ỹómaxaic qataxa nauotaxaua na' 'itaxalóxoicpi qataxa na' ỹaconapeeguet jan' neseeténaqte ga' net'a Roma lé'ec. Qaláxasa da' laỹátenec ñi' Dios di'ỹoq ga' náỹi.
MAT.11.20	Qana'chi so' Jesús ỹátaqta ỹivídaxatetapega na' néta'ña na' noicpi 'me huá'ña da' ỹágueegue na' ỹí'et 'me sa qoỹauanápiỹi, qá'a jen' siỹaxadipi neta'ñalo, jenaa'me sa 'te da' ỹaxadéegue naua' loico. Qana'chi 'enaaco':
MAT.11.21	—¡Ỹátaqta 'ami choxodaiqolqa, 'ami 'me 'oñíita'ña di' noic Corazín! ¡Nataq'en 'ami 'me 'oñíita'ña di' noic Betsaida! Qá'a na' néta'ña di' noic Tiro qataxa di' Sidón, da' 'uootaxa huá'ña toqo' na'me qoỹí'etpi 'me 'ami huaavlo, qana'chi sóxote ca'li jidi'me da' ca'ai naua' loico, qataxa da' naloxóota da' ỹaadíñi naua' louo na' huasouaxaic qataxa da' necodíỹi na' jálo. 
MAT.11.22	Chan'eesa 'ami senapegalo da' jega'me p'áteegue nolo' qomle qoỹa'uo ga' ne'uaxánaguec jen' 'aléua, qana'chi 'ami ỹátaqta p'asáiỹi ga' 'ane'uaxánaguiquii, sa 'ená'am na' néta'ña di' Tiro qataxa di' Sidón. 
MAT.11.23	Qataxa 'am noic Capernaum, ¿'am 'auéetapecogamaxa da' 'am qoỹividaxat'ot di' piỹem? Qaláxasa 'am qon'iỹílaxachiñi qomle, qana'chi ỹátaqta 'avída'ña jega'me laponqa' na' napa'lpi. Qá'a di' noic Sodoma da' 'uootaxa huá'ña toqo' na' sé'etpi 'me huáaue da' 'oñíita, qana'chi jeso' noic ỹañoxot taa'le da' ỹivídaavlo naua' noloqo'te 'me souqataavlo. 
MAT.11.24	Qaláxasa jaỹim 'ami senapegalo da' jega'me p'áteegue nolo' qomle qoỹa'uo ga' ne'uaxánaguec jen' 'aléua, qana'chi 'ami ỹátaqta p'asáiỹi ga' 'ane'uaxánaguiquii, sa 'ená'am jeso'me siỹaxadipi 'me néta'ña di' 'aléua Sodoma.
MAT.11.25	Qana'chi jeso' nolo' so' Jesús 'enaaco':
MAT.11.25	—'Am ỹit'a 'me 'am lasoxola' na' net'ague da' piỹem qataxa jen' 'aléua, 'am si'ỹoxoden, qá'a 'am 'aualoxóna na' qaỹa 'te ỹaỹátenaac da' 'ad'onataxanaxac 'me 'auoxochi'nsop joca'lio' na' ỹátenaxanaxaicpi qataxa na' jáatetonaxanaxaicpi. 
MAT.11.26	Já'a, 'am ỹit'a, qá'a na'chida da'me mai'chi 'adeenataxac.
MAT.11.27	Ñi' ỹit'a jaỹim ỹimato'ot ỹima da' l'onataxanaxac. Qaỹa ga' ỹañoxot da' ỹaateton jen' lec'óxot, na'chiñíta jiñi'me 'me ỹaateton. Qataxa qaỹa ga' ỹañoxot da' ỹaateton jiñi'me, na'chínata jen'me lec'óxot 'me ỹaateton, qataxa jega'me ỹaatetonaxanaxanec jiñi'me na' lec'óxot. 
MAT.11.28	'Auanaỹiquína jaỹim 'animíi'ỹa 'me 'adiliñíiñi, ỹasouaxat da' 'ad'onataxanaxaquii qataxa ỹasouaxat na' 'adi'ỹáquii, qana'chi jaỹim 'ami ñimataxadéegue. 
MAT.11.29	'Auacoñiiỹet qomle jen' ỹachoxónaxala' 'me 'ami sachalóo'te qataxa jaỹim 'anapaxaguiñíỹa, qá'a ỹátaqta jaỹim pogáxadaic qataxa jañi' ỹiquidiaqte sa n'amaqténaxai, qana'chi 'auañoxochii qomle da' 'auanachíiỹa ga' nemataxac da' 'anchaalataxaquii. 
MAT.11.30	Jen' ỹachoxónaxala' 'me 'ami sachalóo'te, jen'me ỹátaqta qaỹa ga' laqalaic da' qoỹáchi, qataxa jen'me 'adi'ỹáquii 'me 'ami sachalóo'te ỹátaqta sa desali da' qoỹáchi.
MAT.12.1	'Uo so' nolo' 'me mataxaqui, qana'chi so' Jesús ỹ'axasoxodeta so' nanaxanqa'. Saua' lapaxaguenataqa ỹátaqta 'uo da' loqouáqa', qana'chi napoquétra'ña na' jala na' trigo, qana'chi ỹalíctrac jan' jala. 
MAT.12.2	Qana'chi jen' ỹalcapíỹi na' fariseopi joca'li ỹauáachiỹi dójo', qana'chi qoỹinapego' so' Jesús, qoỹinaaco':
MAT.12.2	—Péga, na' 'adapaxaguenatacpi ỹ'étetac da' n'onataxanaxac 'me sa qoỹisiquiaxaná'a di' nolo' mataxaqui.
MAT.12.3	Qana'chi jeso'me 'enaaco':
MAT.12.3	—¿Sa 'te 'autaxaỹaxañiỹo' da' 'éeta so' David joca'lio' 'uo so' nolo' jeso'me qataxa saua' liquiáxa'u ỹátaqta 'uo da' loqouáqa'? 
MAT.12.4	Qana'chi jeso'me ỹinoxonóoue so' l'emec ñi' Dios, qana'chi ỹalic jaso' panpi 'me qoỹanot ñi' Dios, 'me qaỹa 'te qoỹasenem da' ỹalic, da' 'uootaxa 'ená'am jeso'me 'uootaxa saua' liquiáxa'u, na'chínata na' letaxaỹáxanaxanecpi na' siỹaxadipi da' qodetaxaỹapégue' ñi' Dios. 
MAT.12.5	Qataxa ¿sa 'te 'autaxaỹaxañiỹo' naua' laqátaxaco so' Moisés da' jénjo' netaxaỹáxanaxanecpi 'me d'onataxáatapegooue jeso' tamnaxaqui da' jen'me sa 'te da' nematéegue di' nolo' mataxaqui, qaláxasa taqadíta qaỹa ga' lasouaxaset? 
MAT.12.6	Jaỹim 'ami senapegalo da' 'uo ga' huét'a jénjo' 'me ỹátaqta napacalégue da' l'amaqchic jiñi' 'chi tamnaxaqui di' Jerusalén. 
MAT.12.7	'Ami sa 'te da' ỹátaqta 'auaỹáchiñii ga' naỹilo naua' nidii's l'aqtaqa ñi' Dios, 'me 'eet'oi: “Jaỹim sétaaque da' 'ami 'auchoxodénataxañii, sa 'te da' naqaida da' 'auañíiuo da' qoỹavíỹaxat ga' síiỹac da' 'adasaqásiqui.” Qá'a da' 'ami 'auaỹáchiñiita dójo', qana'chi sa 'te 'auauóỹaaque toqo' ga' lasouaxaset jega'me qaỹa ga' ỹasouaxat. 
MAT.12.8	Qá'a jen'me siỹaxaua lec'óxot, jen'me nataq'en 'uo da' 'enec da' 'uo ga' damaxasoxolégue da' qoỹí'et di' nolo' mataxaqui.
MAT.12.9	Qana'chi so' Jesús jec, qana'chi tauó'o so' lemáxaqui na' judiopi. 
MAT.12.10	Huét'a jeso' nemáqa' so' siỹaxaua 'me qaqáta na' louaq. Qá'a sétaaque da' qoỹauana ga' qoỹíit'ec da' qoỹa'uo ga' lasouaxaset so' Jesús, qana'chi qoỹinat, qoỹiit'oi:
MAT.12.10	—¿Séetapega qoỹaséeta da' qonataden ga' leuaxaic di' nolo' mataxaqui?
MAT.12.11	Qana'chi so' Jesús 'enaaco':
MAT.12.11	—¿Jái'chogamaxa 'oonolec da' 'oñíita, da' 'uootaxa huétooue ga' nolo' mataxaqui, da' jaga' lalo n'aanaxate ta'nỹi jaga' nesede, da' 'uootaxa sa jec da' naqadiséguem? 
MAT.12.12	Qá'a ¡ga' siỹaxaua ỹátaqta napacalégue da' laso'víỹaxac jaga'me 'chi n'aanaxate! Chan'eesa 'ónaxaic da' qoỹí'et ga' ỹiỹamqáchiiñi naua' noloqo'te 'me mataxaqui'.
MAT.12.13	Qana'chi so' Jesús 'enapego' so' siỹaxaua, 'enaaco':
MAT.12.13	—Ỹa 'auanodéegue na' 'adouaq.
MAT.12.13	Qana'chi joca'li 'chi nodéegue na' louaq, qana'chi n'óota, 'ená'am na' louaq laqáỹa. 
MAT.12.14	Qana'chi so' fariseopi ỹinoxonéegue da' detaxaỹapíỹi ga' lasoxoc da' qoỹalaat so' Jesús.
MAT.12.15	So' Jesús joca'li ỹaỹáten dójo', qana'chi cá'ai jidi'me huét'a. Qana'chi ỹátaqta jalcote jeso'me siỹaxadipi 'me ỹic'átet'ague jeso'me. Qana'chi jeso'me nataden ỹima jen' leuaxaicpi. 
MAT.12.16	Qana'chi ỹanem da' l'aqtac, qaidi sa 'te da' qoỹ'axat da' jái'chosomaxa jeso'me. 
MAT.12.17	Naq'áita dójo', qaidi ỹipaquíchiỹi joca'li jeda'me l'aqtaxanaxac so' l'aqtáxanaxanec ñi' Dios 'me lenaxat Isaías jocalia'cho' 'enaaco':
MAT.12.18	Jega'me na'chiga ga' mai'chi ỹamaxasec, jega'me mai'chi ỹiquiỹac,
MAT.12.18	qataxa ỹátaqta ỹauotaxat jega'me, ỹátaqta ñitóotapeec.
MAT.12.18	Jega'me d'onataxanóoue qasen ñi' ỹipaqal,
MAT.12.18	da' qaidi ỹ'axátem jen'me ỹodapecachi siỹaxadipi jeda'me séetapeec da' ỹí'et.
MAT.12.19	Jega'me sa 'te da' c'onaxanaxaic, qataxa sa 'te da' ỹ'alqata't,
MAT.12.19	qataxa sa 'te da' qodemachítapega ga' l'aqtac da' huéta'nỹi ga' naq'aic.
MAT.12.20	Qataxa sa 'te da' 'chi ỹinoxonỹi jaga' coqta 'me namaq,
MAT.12.20	qataxa sa 'te da' ỹalamat jega'me necoỹadáxanaxat 'me 'chi dechitapeelégue,
MAT.12.20	cha ỹivíd'a da' ỹim da' lapaxañi ga' l'onataxanaxac 'me ỹátaqta ỹiỹamqáchiiñi.
MAT.12.21	Qana'chi ỹima jen'me ỹodapecachi siỹaxadipi ỹátaqta 'uo da' lepé'e jeso'me.
MAT.12.22	Huá'a, qana'chi qoỹauée'uo so' Jesús so' siỹaxaua 'me qanam qataxa qaỹaua naua' l'aqtaqa. Jeso'me 'uo so' lé'ec nataqtáqaic. Qana'chi so' Jesús ỹiméegue qa'en jeso'me, qana'chi jeso'me siỹaxaua nauáachiiñi, qataxa huo'oi naua' l'aqtaqa. 
MAT.12.23	Qana'chi ỹima so' siỹaxadipi ỹátaqta ỹ'aalát'ec, qana'chi 'enaaco':
MAT.12.23	—¿Séetapega na'chida jeda'me lec'óxot so' net'a David dójo'?
MAT.12.24	Qaláxasa jeso'me fariseopi joca'li demachíchiỹi dójo', qana'chi 'enaaco':
MAT.12.24	—Dójo' siỹaxaua 'me ỹ'odétapegueegue jen' né'ec nataqtáqaicpi, qaláxasa d'otáxatapega da' l'añaxac so' paiỹac Beelzebú 'me lasoxola' jen' né'ecpi.
MAT.12.25	Qaláxasa so' Jesús ỹaỹáteetac da' leenataxac jeso'me fariseopi, qana'chi 'enapego', 'enaaco':
MAT.12.25	—Ga' net'alpi da' 'uootaxa niỹotapecachi, qana'chi mai'chi deloiỹa't, qana'chi jega'me taỹá'a da' noláiñi. Qataxa ga' noic, 'uootaxa ga' naqáỹa', da' 'uootaxa niỹotapecachi, qana'chi jegaa'me sa na'chi 'eeta't. 
MAT.12.26	Qana'chi naq'áita nataq'en so' paiỹac Satanás, da' 'uootaxa sega'me mai'chi n'odétapeela't, qana'chi jeso'me 'ená'am da' mai'chi nep'aguéetapeela't. ¿Hua'ague toqo' da' na'chi 'eeta't da' l'añaxac? 
MAT.12.27	'Ami 'aviñíitapecogamaxa jaỹim s'otáxatapega da' l'añaxac so' paiỹac Beelzebú, da' s'odáiỹi jen' né'ecpi nataqtáqaicpi. Qaláxasa da' na'chi naq'áita dójo', qana'chi ¿jái'chogamaxa qoỹanem ga' l'añaxac jen' 'ami quétapee'to, da' qaidi ỹ'odéegue jen' né'ecpi? Tadeno' jen'me naqáina na' ỹichoxot da' 'adesómaxaquii. 
MAT.12.28	Qaláxasa jaỹim chiỹoqóchiỹi da' l'añaxac so' ne'Espíritu ñi' Dios da' s'odáiỹi jen' né'ecpi nataqtáqaic. Jeda'me náỹi da' ma'le 'ami nivitalo da' l'onataxanaxac ñi' Dios da' ỹilo'ogue ỹima jen' 'aléua.
MAT.12.29	Qá'a sa 'te da' qoỹinoxonóoue ga' l'emec ga' siỹaxaua 'uañaxaic da' qodeuootáxanec na' loxosetpi, da' 'uootaxa sonaliaxa da' qoỹicoñaxada't jega'me. Na'chidáta da' sóxote qoỹicoñaxada't, qana'chi ỹímta ỹañoxot da' qodeuootáxanec na' loxosetpi.
MAT.12.30	Ga' jaỹim ỹiỹotét'a, qana'chiga ga' jaỹim nep'aguéetapega. Qataxa ga' sa 'te da' ỹatóonaxaua, qana'chiga ga' ỹilagaxatétapiỹi jega'me s'étetac.
MAT.12.31	Tadeeto' jaỹim 'ami senapegalo na' siỹaxadipi ỹima qoỹañoxot da' qoỹapalaxat jen' loicpi qataxa jen' sa nó'in l'aqtacpi 'me nasaqápeegue, qaláxasa naua' nasaqádapegueegue naua' l'aqtaqa 'me nep'aguee'to so' Espíritu Santo, na'chinaua naua' ỹ'e't da' qaỹa ga' nichoxodénataguec. 
MAT.12.32	Qataxa gamachaqaiga siỹaxaua, da' 'uootaxa ỹisouen jen' siỹaxaua lec'óxot, qaláxasa jega'me ỹañoxot da' qoỹichoxoden. Qaláxasa ga' nasaxáiỹi ga' l'aqtac da' 'uootaxa 'en nep'agué'ne' so' Espíritu Santo, qana'chi jega'me qaỹa ga' nichoxodénataguec, da' 'uootaxa maliaxa huetalégue jen' 'aléua, qataxa jega'me maliaxa nátauo.
MAT.12.33	Jaga' 'epaq da' 'uootaxa 'ónaxai, qana'chi ỹátaqta 'ónaxaic da' jaláỹaxac. Qataxa jaga' 'epaq da' 'uootaxa sa nó'in, qana'chi nataq'en sa nó'in jan' jala. Qana'chi jaga' 'epaq mai'chi qoỹaateton da' jaláỹaxac. 
MAT.12.34	¡'Ami nanaic lec'oqtepi! ¿Taalia'chi toqo' da' 'ónaxaic ga' 'ad'aqtaquii, da' 'ami 'itaxalóxoiqa? Qá'a jen'me qandégaxat nasaqápegueegue jen' ỹátaqta saqáchiỹi jañi' qadiquidiaqte. 
MAT.12.35	Jega'me 'ónaxaic siỹaxaua da' detaqa, qaa'le 'ónaxaiqa naua' l'aqtaqa, qá'a jeda'me 'ónaxaic huétaỹi jañi' liquidiaqte. Qataxa jega'me 'itaxalóxoic siỹaxaua da' detaqa, qaa'le sa n'oi'n naua' l'aqtaqa, qá'a jeda'me sa nó'in huétaỹi jañi' liquidiaqte. 
MAT.12.36	Jaỹim 'ami senapegalo jega'me nolo' qomle qonimit ỹima jen' siỹaxadipi, qana'chi ỹima qomle na' siỹaxadipi mai'chi ỹichoxot jen' l'aqtacpi 'me qaỹa ga' náỹi 'me nasaqápegueegue joca'li. 
MAT.12.37	Qá'a qomle 'am qonimit, qana'chi qochiỹoxotaiỹilo naua' 'ad'aqtaqa da' qoỹa'uo ga' 'adasouaxaset, 'uootaxa qaỹa.
MAT.12.38	Qana'chi so' fariseopi qataxa so' dapaxaguenataxáatapeec na' naqátaxacpi 'enapego' so' Jesús, 'enaaco':
MAT.12.38	—'Am 'me paxaguenataxanaxaic, sétaaque da' 'am sauanáqchiỹi da' 'aué'et jega'me n'anec 'me sa qoỹauanápiỹi.
MAT.12.39	Qana'chi so' Jesús 'enaaco':
MAT.12.39	—Jen'me siỹaxadipi 'me 'itaxalóxoicpi qataxa cá'ai ñi' Dios, jen'me naỹi ỹiỹáxataaque da' qoỹí'et ga' n'anec 'me sa qoỹauanápiỹi. Qaláxasa sa qoỹanem qomle jega'me, qá'a na'chisóta jeso'me n'anec 'me huápiỹi jocalia'cho' so' l'aqtáxanaxanec ñi' Dios, lenaxat Jonás. 
MAT.12.40	Qá'a dójo' 'éeta so' Jonás joca'lio' ỹovi't saua' tres noloqo'te qataxa tres saua' pi'ỹáxadi da' huétaaue so' lauel jaso' lat'e jen' níỹaq, naqaida qomle da' 'éeta nataq'en jen' siỹaxaua lec'óxot da' ỹivi't gaua' tres noloqo'te qataxa tres pi'ỹáxadi da' huétaaue jen' 'aléua. 
MAT.12.41	Jeso'me siỹaxadipi 'me l'acháqa' joca'li di' noic t'ádaic Nínive, jeso'me qomle nichaachiñi jega'me nolo' qomle qonimit ỹima jen'me siỹaxadipi, qana'chi ỹa'uo ga' lasouaxaset jen'me siỹaxadipi. Qá'a jeso'me l'acháqa' di' Nínive ỹaxadéegue jocalia'cho' naua' loico, joca'li ỹ'axátem da' l'aqtac ñi' Dios jeso'me l'aqtáxanaxanec, lenaxat Jonás. Qaláxasa naỹi ma'le 'ami huetaavlo ga' ỹátaqta napacalégue jeso'me Jonás. 
MAT.12.42	Nataq'en jaso'me nat'e 'me l'acháqa' da' taỹíñi, jaso'me qomle nichaachiñi ga' nolo' qomle qonimit ỹima jen' siỹaxadipi, qana'chi ỹa'uo ga' lasouaxaset na' siỹaxadipi. Qá'a jaso'me chiỹoqóchii'ña joca'li jidi'me ỹátaqta sa qoỹoqót'a 'aléua da' naquiáxana da' laỹátenaxanaxac so' net'a Salomón. Qaláxasa naỹi ma'le 'ami huetaavlo ga' ỹátaqta napacalégue jeso'me Salomón.
MAT.12.43	Ga' né'ec nataqtáqaic da' ỹivíta da' cá'ai ga' siỹaxaua, qana'chi jec, huetalégue ga' totelégue 'aléua, nimitétaaque ga' nemataqa'. Da' sa ỹauana, qana'chi 'uo da' leenataxac, 'enaaco': 
MAT.12.44	“Jaỹim n'óota da' s'iỹílaxa ñi' ỹ'imec 'me sachiỹoqtooue ca'li.” Da' ỹivíta da' v'iỹílaxa jeso'me siỹaxaua, qana'chi ỹilápegooue da' 'ená'am ga' 'emec 'me qaỹa ga' nétaaue, qoỹipolquíchiỹi qataxa qoỹiỹamaxatéta. 
MAT.12.45	Ỹim, qana'chi v'iỹílaqteegue da' ỹap'iina'alo saua' laqáỹa' siete 'me ỹátaqta napacalóo'te jeso'me. Huá'a, qana'chi 'ena'uaque jesaa'me tadóoue jeso'me siỹaxaua. Huá'a, qana'chi jeso' siỹaxaua ỹátaqta ỹágueegue da' jaloic, sa 'ená'am so' 'uáichiiñi. Naqaida qomle da' 'éeta nataq'en jen'me siỹaxadipi 'me 'itaxalóxoicpi.
MAT.12.46	So' Jesús maliaxa detaqátapegooue jeso' siỹaxadipi, qana'chi joca'li nivídeuo jaso' lat'e qataxa saua' laqáỹa'. Jesaa'me p'átraiỹi da' sétaaque da' dosédapegue' jeso'me. 
MAT.12.47	Qana'chi 'uo so' 'oonolec d'aqtaxanem so' Jesús, 'eet'oi:
MAT.12.47	—Jada' 'adat'e qataxa daua' 'adaqáỹa' huo'oi, jedaa'me p'átraiỹi. Sétaaque da' 'am dosédapegue'.
MAT.12.48	Qaláxasa jeso'me Jesús 'enapego' jeso'me nedótauo so' n'aqtac, 'enaaco':
MAT.12.48	—¿Jái'chaga'me ỹat'e? qataxa ¿jái'chogaamaxa ỹaqáỹa'?
MAT.12.49	Qana'chi ỹiquétoovlo saua' lapaxaguenataqa, qana'chi 'enaaco':
MAT.12.49	—Jénjo' na' 'ená'am jaga' ỹat'e qataxa gaua' ỹaqáỹa'. 
MAT.12.50	Qá'a gamachaqaiga siỹaxaua, da' 'uootaxa ỹí'et ga' 'éetapeec ñi' ỹit'a 'me net'ague da' piỹem, qana'chiga jega'me ỹaqáỹa qataxa jaga'me ỹaqáỹa qataxa jaga' chidéna'.
MAT.13.1	Qana'chi jeso' nolo' so' Jesús cá'ai so' 'emec, qana'chi taxasó'ma so' loxogue jaso' peróna lat'édai, qana'chi ñíiñi. 
MAT.13.2	Qana'chi ỹátaqta jalcote na' siỹaxadipi ỹimá'a ga' huét'a jeso'me. Qana'chi so' Jesús huenóchiinỹi jaso' nilicota, qana'chi ỹima jeso'me siỹaxadipi huet'ot na' loxogue jaso' peróna. 
MAT.13.3	Qana'chi jeso'me ỹátaqta jalcote na' dapaxaguenataxanecpi, ỹauót'ai na' daloqtenaxana, 'enaaco':
MAT.13.3	—'Uo so' siỹaxaua jec da' danaxan, ỹaañi jaso' nepeta. 
MAT.13.4	Joca'li ma'le danaxáatac, qana'chi 'uo jaso' nepeta talégue so' naq'aic. Ỹim, qana'chi janac jen' máỹo', qana'chi ỹalic. 
MAT.13.5	Jaso' laqáỹa nepeta, qaa'le talégue jeso'me 'aléua 'me ỹalcapíỹi jen' qa'. Qana'chi jaso'me peta sa huaỹáloq da' naséguem, ỹasouaxat da' sa léca jen' 'aléua. 
MAT.13.6	Qaláxasa joca'li netapelégue, qana'chi ỹavic, qá'a qaỹa ga' lepata', qana'chi daqaqa. 
MAT.13.7	Jaso'me laqáỹa nepeta, qaa'le talégue so' ỹaxatáñi, qana'chi jaso'me ỹaxat naséguem, qana'chi jaso' peta sa naséguem. 
MAT.13.8	Qaláxasa jaso' laqáỹa nepeta tatelégue jeso'me 'ónaxaic 'aléua, qana'chi ỹátaqta 'ónaxaic da' jaláỹaxac joca'li qonaqat. 'Uo jan' ỹóvi' jan' cien jan' jala, qataxa 'uo jan' ỹóvi' setenta jan' jala, qataxa 'uo jan' ỹóvi' treinta jan' jala joca'li qonaqat.
MAT.13.9	Qana'chi so' Jesús 'enaaco':
MAT.13.9	—Da' 'ami 'auaỹáchiñii da' 'anaquiáxanaxaquii, ¡'ónaxaic da' 'anaquiáxañiichiiñi!
MAT.13.10	Qana'chi saua' lapaxaguenataqa nichíide'uo so' Jesús. Qana'chi ỹinat, 'enapega'to':
MAT.13.10	—¿Tá'nooqo'chi da' 'au'aqtaxanem na' siỹaxadipi, da' 'auauót'ai jen' 'adaloqtenaxanaxatpi?
MAT.13.11	Qana'chi jeso'me 'enaaco':
MAT.13.11	—'Ami qoỹaỹátenaxanaxanque naua' sa di'ỹo't lasoxoco jeda'me l'onataxanaxac ñi' Dios 'me net'ague da' piỹem. Qaláxasa jen' siỹaxadipi sa 'te da' qoỹaỹátenaxanaxanec. 
MAT.13.12	Chan'eesa jega'me 'uo ga' huet'ot, qaa'le qonchíỹaxateegue ga' qoỹanem, qana'chi ỹátaqta qaỹa ga' ỹiuéetaaque. Jega'me qaỹa ga' huet'ot, qaa'le jega'me qonóuo', ỹivíd'a jega'me sa lecolec huet'ot qoỹacona. 
MAT.13.13	Chan'eesa da' s'aqtaxanem jen' siỹaxadipi, qaa'le sauót'ai jen' saloqtenaxanapi. Qá'a jen'me dec'atenaxáatac, qaláxasa 'ená'am da' sa nauáañi; demachítac, qaláxasa sa ỹaỹáten jega'me qoỹ'axátetac, 'ená'am da' 'uootaxa sa demachíỹa. 
MAT.13.14	Dójo' 'éeta jen'me siỹaxadipi, jeda'me ỹátaqta ỹipaquíchiỹi jocalia'cho' da' ỹ'axat jeso'me l'aqtáxanaxanec ñi' Dios, lenaxat Isaías, joca'li 'enaaco':
MAT.13.14	'Ami ỹátaqta 'amachíitac, qaláxasa sa 'auaỹáchiñii qoỹ'axat;
MAT.13.14	'ami 'anlóitaiỹi, qaláxasa qaỹa ga' 'aulói'ỹa.
MAT.13.15	Qá'a jañi' liquidiaqte jénjo' siỹaxadipi v'iỹílaqtalégue da' ỹátaqta sa nedámchiỹi,
MAT.13.15	qataxa sa 'te da' ỹátaqta demachi,
MAT.13.15	qataxa naua' l'ai'te d'ochita'salo;
MAT.13.15	da' qaidi qaỹa ga' ỹilá'a,
MAT.13.15	qataxa qaỹa ga' demachíỹa,
MAT.13.15	qataxa qaỹa ga' ỹaỹáten jan' liquidiaqte,
MAT.13.15	qataxa sa jaỹim v'iỹílaxa da' qaidi ñataden.
MAT.13.16	Qaláxasa 'ami ỹátaqta madet'ape, qá'a naua' 'ad'ai'chídii' nauáachidiñi, qataxa naua' 'adequetélalaacódii' demachi'ỹape. 
MAT.13.17	Ỹátaqta 'eesa dójo' 'ami s'axatema, da' jalcote joca'li so' l'aqtáxanaxanecpi ñi' Dios qataxa jeso'me 'ónaxaic da' lasoxoc siỹaxadipi da' sétaaque da' ỹauáachiỹi dójo' 'me 'ami 'auc'achiñíitac, qaláxasa sa 'te da' ỹilá'a; qataxa sétaaque da' demachíỹa jeda'me 'amachíitapega, qaláxasa jen'me siỹaxadipi sa 'te da' demachíỹa.
MAT.13.18	'Anaquiáxañiỹa qomle jeda'me náỹi jeso'me siỹaxaua janaxanaxaic. 
MAT.13.19	Jega'me naquiáxatapega da' n'aqtaguec jeda'me l'onataxanaxac ñi' Dios 'me net'ague da' piỹem, qaláxasa sa 'te da' ỹaỹáten, jega'me 'ená'am jaso' peta 'me talégue so' naq'aic. Ỹim, qana'chi janac so' qadó'o paiỹac, qana'chi deuootáxanec jeso'me n'aqtac 'me huétaỹi jañi' liquidiaqte. 
MAT.13.20	Jaso' peta 'me talégue jeso'me 'aléua 'me ỹalcapíỹi jen' qa', qaa'le jaso'me náỹi jen' siỹaxadipi 'me naquiáxatapega da' n'aqtac, qana'chi 'uo da' netónaxac. 
MAT.13.21	Qaláxasa ỹasouaxat da' qaỹa ga' lepata' da' n'aqtac, qana'chi sa 'te da' na'chi 'eeta't. Qá'a da' 'uo da' napiinaguec, 'uootaxa da' necanáguec ỹasouaxat da' n'aqtac, qana'chi qoséegue. 
MAT.13.22	Jaso' peta 'me talégue so' l'acháqa' jan' ỹaxat, qaa'le jaso'me náỹi jen' siỹaxadipi 'me naquiáxatapega da' n'aqtac. Qaláxasa ỹasouaxat da' ỹimelégue ỹima jen' chaqáina huetalégue jen' 'aléua qataxa da' loqopi'chi da' nesaliaxa, ỹima jen'me ỹí'et da' sa 'te da' naséguem qa'en da' n'aqtac, qataxa qaỹa ga' jaláỹaxac qa'en jen'me siỹaxadipi. 
MAT.13.23	Qaláxasa jaso' peta 'me talégue so' 'ónaxaic 'aléua, jaso'me náỹi jen' siỹaxadipi 'me naquiáxana da' n'aqtac, qaa'le ỹátaqta ỹaỹáteet'eguet, ỹátaqta 'ónaxaic da' jaláỹaxac da' qonaqat. 'Uo jan' 'ená'am jaga' peta 'me ỹóvi' jan' cien jan' jala, qataxa 'uo jan' ỹóvi' jan' sesenta, qataxa 'uo jan' ỹóvi' treinta jan' jala.
MAT.13.24	So' Jesús ỹa'uo da' laqáỹa daloqtenaxana, 'enaaco':
MAT.13.24	—Da' l'onataxanaxac ñi' Dios 'me net'ague da' piỹem, jeda'me 'ená'am ga' siỹaxaua 'me ỹátaqta nó'in jaga' nepeta 'me ỹaalégue ga' n'aléua. 
MAT.13.25	Qaláxasa joca'li ỹima da' d'ochi jeso'me siỹaxadipi, qana'chi janac jeso'me ỹip'aguéetac so' lalémaxaset jeso' nañiisec. Qana'chi ỹaañi jaso' ta'asot 'me 'ená'am so' trigo da' ỹanóoue jeso'me. Ỹim, qana'chi jec. 
MAT.13.26	Joca'li ma'le naséguem so' trigo, qataxa ma'le 'uo jan' jala, huá'a, qana'chi di'ỹoq jaso' ta'asot 'me 'ená'am jeso'me. 
MAT.13.27	Qana'chi jeso'me namaxa'spi jec da' d'aqtaxanem so' lalémaxaset jeso'me nañiisec, 'enaaco': “'Am qan'aco', da' ỹátaqta 'ónaxai jaso' 'anpeta 'me 'auaalégue jidi'me 'adanaxanqa', ¿jái'chogamaxa chiỹoxogue jaso' ta'asot 'me nacásee'megue na' trigo?” 
MAT.13.28	Qana'chi jeso'me lalémaxaset so' nanaxanqa' 'enaaco': “'Uootaxa na'chiso so' jaỹim ỹip'aguéetac jeso'me ỹí'et dójo'.” Qana'chi so' namaxa'spi denataxan, 'enaaco': “¿Sétaaque da' qo'mi ñapogaxaséguem jan'me ta'asot 'me nacásee'megue jen' trigo?” 
MAT.13.29	Qaláxasa jeso'me 'enaaco': “'Ai', péga, qomle 'anapoquiiséguem jana' ta'asot, qana'chi ỹañoxot da' cásee'megue na' trigo. 
MAT.13.30	N'óota da' 'amachíit'a da' naquétasee'ma't jenaa'me, na'chidáta qomle ỹivíta ga' lalóqo' da' qonaqat na' trigo. Qana'chi jaỹim samaxalégue qomle ga' qataxanaxaicpi da' ỹ'áuaxañi da' napoc jan' ta'asot. Ỹim, qana'chi ỹa'uo jen' laaqtapi, qaidi qoỹigóoue. Qomle ỹim, qana'chi qoỹiỹamaxat jan' jala na' trigo da' ỹacháaue ñi' ỹiquipi.”
MAT.13.31	So' Jesús nataq'en ỹa'uo da' laqáỹa daloqtenaxana, 'enaaco':
MAT.13.31	—Da' l'onataxanaxac ñi' Dios 'me net'ague da' piỹem, jeda'me 'ená'am jaga' jala jan' lenaxat mostaza 'me ỹacona ga' siỹaxaua da' ỹaalégue ga' n'aléua. 
MAT.13.32	'Eesa da' jaga'me ỹátaqta qaỹa 'te nesáaque, sa 'ená'am jan' laỹi peta. Qaa'le da' ỹivíta da' naséguem, qana'chi ỹátaqta sa dalaỹá'a, napacalégue ỹima jan' laỹipi nañiisepi, ỹivíd'a da' 'ená'am jan' 'epaq ỹátaqta lat'édai. Qana'chi jen' maỹo'pi ỹañoxot da' janac, qana'chi ỹa'uo jen' lepata'j, ỹanaỹilo naua' lepeel.
MAT.13.33	Nataq'en ỹa'uo so' laqáỹa daloqtenaxana, 'enaaco':
MAT.13.33	—Da' l'onataxanaxac ñi' Dios 'me net'ague da' piỹem, jeda'me 'ená'am jega' ỹaseedáxachiỹi jan' pan 'me ỹacona jaga' ỹauo. Ỹim, qana'chi ỹalectenguet ga' let'ádaic lonáñiisec trigo lesochi 'me ỹóvi' veinticinco kilos, da' qaidi ỹima ỹaseedíỹi qa'en.
MAT.13.34	Ỹima jen'me ỹ'axátetac so' Jesús, ỹauót'ai jen' daloqtenaxáatapega da' d'aqtaxáatapeguem na' siỹaxadipi, sa 'te da' sa ỹa'uo na' daloqtenaxana da' d'aqtaxáatac. 
MAT.13.35	Naq'áita dójo', qaidi ỹipaquíchiỹi da' ỹidíñi jocalia'cho' so' l'aqtáxanaxanec ñi' Dios, 'me 'eet'oi:
MAT.13.35	S'aqtaxan, qaláxasa sauót'ai na' saloqtenaxana;
MAT.13.35	s'axat jen'me sa qoỹaỹáten da' lasoxoc, chiỹoqót'a joca'li ỹímta da' ỹí'et jen' 'aléua ñi' Dios.
MAT.13.36	Qana'chi so' Jesús nip'iỹé'ne' so' siỹaxadipi. Ỹim, qana'chi táaue so' 'emec. Huá'a, qana'chi saua' lapaxaguenataqa nichíide'uo jeso'me. Qana'chi qoỹinapego', qoỹinaaco':
MAT.13.36	—Ỹa qo'mi 'au'axatema ga' náỹi jaso' ta'asot 'me 'ená'am na' trigo 'me huetalégue so' nanaxanqa'.
MAT.13.37	Qana'chi so' Jesús 'enaaco':
MAT.13.37	—Jeso'me siỹaxaua 'me nó'in jaso' nepeta, naqáina jen' siỹaxaua lec'óxot. 
MAT.13.38	Jeso'me nanaxanqa', qaa'le na'chína jen'me souqatalégue 'aléua. Jaso' peta 'me ỹátaqta 'ónaxai, qaa'le na'chína jen'me siỹaxadipi 'me huétaaue da' l'onataxanaxac ñi' Dios. Jaso' ta'asot 'me 'ená'am na' trigo, qaa'le na'chína jen'me 'equegue so' qadó'o paiỹac. 
MAT.13.39	So' dep'aguenataxáatac 'me ỹaañi jaso' ta'asot, qaa'le na'chiso so' qadó'o paiỹac. Da' qonaqat jan' jala so' trigo, qaa'le naqaiga ga' loiquiaqa' jen' 'aléua. Jeso'me qataxanaxaicpi, qaa'le naqáina na' namaxa'spi piỹem lé'ecpi. 
MAT.13.40	Dójo' qoỹíit'ec jaso' ta'asot da' qolapona't, qana'chi qoỹasaxánỹi ga' dóle' da' qoỹigóoue, jeda'me na'chida da' qoỹíit'ec qomle ỹivíta ga' loiquiaqa' jen' 'aléua. 
MAT.13.41	Jen' siỹaxaua lec'óxot namaq qomle na' lamaxa'spi piỹem lé'ec da' qoỹaconé'uo da' l'onataxanaxac ỹima jen'me ỹasouaxateguet ga' jaloic ga' laqáỹa, qataxa jen'me ỹí'et jen' sa nó'in. 
MAT.13.42	Ỹim, qana'chi jen'me qoỹasaxánỹi qomle jaga' lai't ga' dóle'. Huá'a, qana'chi noỹíitac qataxa ỹátaqta ỹiuoga't naua' lodaitel da' naỹaliaxa. 
MAT.13.43	Qana'chi jen'me ỹ'étetac ga' ỹiỹamaxaden ñi' Dios, jen'me 'uo da' l'edáxa 'ená'am jañi' c'atena qomle huétaaue ga' l'onataxanaxac jiñi'me let'a. 'Ami da' 'auaỹáchiñii da' 'anaquiáxanaxaquii, ¡'ónaxaic da' 'anaquiáxañiichiiñi!
MAT.13.44	Da' l'onataxanaxac ñi' Dios 'me net'ague da' piỹem, jeda'me 'ená'am jaga' lai't jan' laicaua 'me qoỹoxotóoue jen' 'aléua. 'Uo so' siỹaxaua ỹilalégue jaso' lai't jan' laicaua. Qana'chi ỹitaxa ỹoxochiñi, ỹipagaqchíichii'ña ga' l'acháqa'. Qana'chi ỹátaqta jalcote da' netónaxac, qana'chi v'iỹílaq. Ỹim, qana'chi ỹimen ỹima jeso'me loxotpi, qana'chi neuodéna so' 'aléua.
MAT.13.45	Da' l'onataxanaxac ñi' Dios 'me net'ague da' piỹem, nataq'en jeda'me 'ená'am ga' menaxaic 'me nimitétaaque ga' qa' lenaxat perla 'me ni'ỹoxodáxat ỹátaqta 'ónaxaic. 
MAT.13.46	Da' 'uootaxa ỹauana ga' 'oonolec 'me ỹátaqta sa lec'óxotolec da' laso'víỹaxac, qana'chi v'iỹílaq. Ỹim, qana'chi ỹimen ỹima jen' loxotpi, qana'chi neuodéna so' qa'.
MAT.13.47	Nataq'en da' l'onataxanaxac ñi' Dios 'me net'ague da' piỹem, jeda'me 'ená'am ga' 'uáanaxanaxat 'me qoỹi'uaxáañi qoỹi'ỹácoxon jaga' peróna, qana'chi ỹátaqta ỹodapecachi na' loxonec níỹaqpi. 
MAT.13.48	Da' ma'le saqáchiỹi ga' 'uáanaxanaxat, qana'chi jega'me ỹ'ácoxoicpi ỹauéca'ta na' loxogue ga' noxop. Huá'a, qana'chi ñii'ñisop da' natoỹi jen' níỹaqpi. Qana'chi jen'me nó'in ỹachánỹi jaga' lai't, jen'me sa nó'in, qaa'le qoỹiguem. 
MAT.13.49	Naqaida da' 'éeta qom'chi ỹivíta ga' loiquiaqa' jen' 'aléua, da' janac jen'me namaxasec piỹem lé'ec da' qaidi ỹaconé'uo jen' 'itaxalóxoicpi, da' naqatéegue jen'me 'ónaxaic da' lasoxoc. 
MAT.13.50	Qana'chi na' 'itaxalóxoicpi ỹasaxánỹi jaga' dóle' lai't. Huá'a, qana'chi noỹíitac qataxa ỹátaqta ỹiuoga't naua' lodaitel ỹasouaxat da' naỹaliaxa.
MAT.13.51	Qana'chi so' Jesús denataxan, 'enaaco':
MAT.13.51	—¿'Ami séetapega 'auaỹáchiñii ỹima dójo' s'axátetac?
MAT.13.51	Qana'chi jesaa'me 'enapega'to':
MAT.13.51	—Já'a, 'am qadesaliaxanec.
MAT.13.52	Qana'chi jeso'me 'enaaco':
MAT.13.52	—Ga' dapaxaguenataxáatapeec na' laqátaxacpi so' Moisés, da' 'uootaxa maliaxa napaxaguéetapega da' l'onataxanaxac ñi' Dios 'me net'ague da' piỹem, qana'chi jega'me ỹañoxot da' ỹivíd'a da' 'ená'am ga' lalémaxaset ga' 'emec 'me ỹátaqta ỹaỹáten da' naqadiséguem jen' ỹiỹamaxatétacpi jega'me dálaxaicolec qataxa ga' toisec.
MAT.13.53	So' Jesús joca'li ỹimat jen' daloqtenaxáatapegapi 'me ỹ'axátetac, qana'chi cá'ai di' huét'a, 
MAT.13.54	qana'chi ỹic'áta di' mai'chi lalémaxaset l'acháqa'. Huá'a, qana'chi dapaxaguenataxáatapegooue so' lemáxaqui na' judiopi jidi'me 'aléua. Qana'chi jen' siỹaxadipi ỹátaqta ỹ'aalátapeec, qana'chi 'enaaco':
MAT.13.54	—¿Jái'chogamaxa hua'ague ga' chiỹoxota'ague da' laỹátenaxanaxac da'me dójo' siỹaxaua? ¿Jái'chogamaxa 'éet'ec da' ỹañoxot da' ỹí'et jen'me sa qoỹauanápiỹipi? 
MAT.13.55	Qá'a jeda'me na'chida da' lec'óxot jeso'me ỹ'étac jen' 'epaq, lenaxat José. Qataxa jaso' lat'e lenaxat María. Jeda'me na'chi laqáỹa' saua' Jacobo, José, Simón qataxa so' Judas. 
MAT.13.56	Qataxa saua' laqáỹa' ỹauo' na'chi qo'mi huetaavlo. ¿Jái'chogamaxa hua'ague ga' chiỹoxota'ague ỹima dójo'?
MAT.13.57	Chan'eesa sa 'te da' qoỹoqo'cha jeso'me. Qaláxasa so' Jesús 'enaaco':
MAT.13.57	—Ỹima na' siỹaxadipi ỹátaqta ỹauotec ga' l'aqtáxanaxanec ñi' Dios. Qaláxasa jen' mai'chi l'acháqa' lé'ecpi qataxa jen' lalémaxaset laỹi, sa ỹauotec.
MAT.13.58	Qana'chi sa 'te da' jalcote na' ỹí'et jen' sa qoỹauanápiỹi da' 'en huáaue jeso'me siỹaxadipi, qá'a jeso'me siỹaxadipi sa ỹ'amaqten jeso'me.
MAT.14.1	Qana'chi jesaua' noloqo'te jeso'me Herodes 'me ỹilotalégue di' Galilea, jeso'me ỹaỹáten da' n'aqtaguec so' Jesús. 
MAT.14.2	Qana'chi 'enapego' jen' huétaaue lecochaxau'pi, 'enaaco':
MAT.14.2	—Jeso'me siỹaxaua naqaiso so' Juan 'me chiláxanataxanaxaic da' qonec'alaxadiséguem. Chan'eesa 'uo da' l'añaxac da' ỹí'et jen'me sa qoỹauanápiỹi.
MAT.14.3	Qá'a jeso'me Herodes damaxasoxolégue joca'li da' qoỹaconé'uo so' Juan, da' qoỹicoñida't naua' loua', qana'chi qoỹauée'uo jaso' cointáxanaxaqui. Damaxasoxolégue, qá'a ỹasouaxat jaso' loua Herodías 'me loua joca'li so' laqaỹasa lenaxat Felipe. 
MAT.14.4	Qá'a so' Juan 'enapego' jocalia'cho' so' Herodes, 'enaaco':
MAT.14.4	—Sa nó'in da' 'au'oneguet jañi'me.
MAT.14.5	Qana'chi jeso' Herodes sétaaque ỹalaat so' Juan. Qaláxasa 'uo da' loqolánaxa na' siỹaxadipi, qá'a na' siỹaxadipi 'éetapega so' Juan ỹátaqta 'eesa da' l'aqtáxanaxanec ñi' Dios. 
MAT.14.6	Qaláxasa joca'li ỹivíta so' lalóqo' da' de'quelégue so' lañoxoqui so' Herodes, qana'chi jaso' lec'oqte jaso' Herodías dasotétac, qana'chi ỹima jeso' liqui'ỹáxau'pi ỹic'atéetac. Qana'chi so' Herodes ỹátaqta noqopita da' lasotaxac jaso'me. 
MAT.14.7	Qana'chi ỹanem jaso'me da' l'aqtac 'me 'enaac da' ỹátaqta ỹipaquíchiỹi da' ỹanem gamachaqaiga ỹiỹáxanaaque jaso'me. 
MAT.14.8	Qana'chi jaso'me ỹ'áuaxañi da' ỹinat jaso' lat'e. Qana'chi joca'li ỹim da' qodemachítapega, qana'chi 'enapego' so' Herodes, 'enaaco':
MAT.14.8	—Jaỹim 'auanem qomle ga' coqui, 'auachánỹi ga' laqaic ñi' Juan 'me chiláxanataxanaxaic.
MAT.14.9	Qana'chi jeso' net'a Herodes ỹátaqta daquico. Qalaq'o sóxote ỹan so' l'aqtac 'me 'enaac da' ỹipaquíchiỹi qataxa ỹasouaxat so' liqui'ỹáxau'pi 'me demachíchiỹi joca'li jeso'me, qana'chi damaxasoxolégue da' qoỹanem jaso'me so' ỹiỹáxane'uo. 
MAT.14.10	Ỹim, qana'chi damaxasoxolégue da' qoỹicháxaỹi na' laqaic so' Juan, huáaue qoỹin jaso' cointáxanaxaqui. 
MAT.14.11	Qana'chi qondó'uo so' laqaic, qoỹachítanỹi so' coqui. Qana'chi qoỹanem jaso' q'añole. Qana'chi jaso'me ỹanem jaso' lat'e.
MAT.14.12	Qana'chi jana'j saua' nesoxonaqa so' Juan, qana'chi qoỹidóiỹi so' ló'oquiaxac, qana'chi qoỹisiiñi. Joca'li ỹim, qana'chi jéque' da' d'aqtaxaatem so' Jesús.
MAT.14.13	Joca'li ỹaỹáten dójo' so' Jesús, qana'chi cá'ai so' huét'a, nesamaxatela't, qana'chi huenóchiinỹi jaso' nilicota da' tai'ta da' lasego, tái'ỹa ga' qaỹái'ỹa 'aléua. Qaláxasa so' siỹaxadipi joca'li 'uo da' lipí'ic, qana'chi chiỹoqóte'ualo naua' noiqa da' qo'equegue jeso'me, qodictegue so' qaqat'egue. 
MAT.14.14	Qana'chi joca'li huenótee'guesop jaso' nilicota so' Jesús da' lasego, qana'chi 'chi ỹiláaue so' siỹaxadipi ỹátaqta jalcote, qana'chi ỹátaqta sa lec'óxotolec da' lichoxodénataxanaxac so' siỹaxadipi. Huá'a, qana'chi nataden na' leuaxaicpi 'me qondótapee'uo. 
MAT.14.15	Joca'li ma'le jávit, qana'chi saua' lapaxaguenataqa so' Jesús jana'j da' qoỹinapéga jeso'me, qoỹinaaco':
MAT.14.15	—Ma'le jávit, qataxa qaỹa ga' ná'ña jénjo' 'aléua. N'óota da' 'auenapéga na' siỹaxadipi, da' qaidi jec, ỹic'atalo naua' neta'ñalo na' siỹaxadipi da' neuodénaaque ga' jaloq.
MAT.14.16	Qana'chi so' Jesús 'enaaco':
MAT.14.16	—Jen'me siỹaxadipi sa ỹiuen da' jec. 'Ami 'me 'auañimii qomle ga' jaloq.
MAT.14.17	Qana'chi jesaa'me 'enapega'to':
MAT.14.17	—Qaỹa jega'me laqáỹa qonoq, na'chidiauá'te' diaua' cincole paa'ñi qataxa saua' doosolqa níỹa'.
MAT.14.18	Qana'chi so' Jesús 'enaaco':
MAT.14.18	—Ỹa 'andoidi't jegaa'me.
MAT.14.19	Qana'chi 'enapego' so' siỹaxadipi da' ñíiñi, nalégue na' 'auaqapi 'me dadála. Ỹim, qana'chi ỹaconalo saua' cincole paa'ñi qataxa saua' doosolqa níỹa'. Qana'chi ỹilo'ot na' piỹem, qana'chi ỹanem da' netónaxac ñi' qan'étoqo't. Ỹim, qana'chi necolaxachidíñi saua' paa'ñi, qana'chi ỹanema saua' lapaxaguenataqa. Qana'chi jesaa'me ỹaadóoue na' siỹaxadipi. 
MAT.14.20	Qana'chi ỹima jeso'me dequé'e qataxa ỹátaqta nodáxaicpi. Joca'li ỹim, qana'chi qoỹimichiilo saua' doce nachóxonaxaqui' jeso'me n'iỹóxotpi, qana'chi ỹátaqta saqachiilo. 
MAT.14.21	Jeso'me de'quétacpi joca'li ỹóvi' na' cinco mil siỹaxadipi. Qaláxasa sa qonaloqten jen' ỹauodipi qataxa jen' ñoqolqapiolec.
MAT.14.22	Qana'chi so' Jesús 'enapegalo saua' lapaxaguenataqa da' huenóchidinỹi jaso' nilicota qaidi 'uáutra'ta di' lasego. Jeso'me qapiỹáñi da' nip'iỹíitapegue' so' siỹaxadipi. 
MAT.14.23	Joca'li ỹim da' lip'iỹénataxanaxac, qana'chi so' Jesús ỹic'ádisee'mec so' comadelégue 'aléua, da' qaidi nesamaxatela't da' netamen. Joca'li sóxote pí'ỹaq, qana'chi so' Jesús maliaxa huétasee'ma jidi' 'aléua. 
MAT.14.24	Jaso' nilicota maliaxa huétanỹi so' laiñi jaso' peróna lat'édai. Qana'chi na' lepáxa na' noxop ỹátaqta ỹi'uaxánapecot jaso' nilicota, qá'a so' laỹat ỹátaqta dasot'eguet jeso'me. 
MAT.14.25	Joca'li ma'le sa qaỹa'aguet so' ỹ'oxoñi, qana'chi so' Jesús ỹic'at'ague jeso'me lapaxaguenatacpi, petalégue na' noxop. 
MAT.14.26	Qana'chi jeso'me lapaxaguenatacpi joca'li ỹila'aguet jeso'me da' petalégue na' noxop, qana'chi ỹátaqta 'uo da' loqolánaqa', qana'chi ỹ'alaqaỹilo, 'enapega'to':
MAT.14.26	—¡'Auloiỹet na' nepaqal!
MAT.14.27	Qana'chi so' Jesús 'enapegalo' jesaa'me, 'enaaco':
MAT.14.27	—¡'An'añaxachii qomle, sa 'au'óiỹi, na'chaỹim!
MAT.14.28	Qana'chi so' Pedro detaqa, 'enaaco':
MAT.14.28	—'Am qadesaliaxanec, qomle ỹátaqta 'eesa da' na'chi'am, n'óota qomle da' jaỹim 'auaséet'em da' sapelégue na' noxop, qaidi 'am seca'aguet.
MAT.14.29	Qana'chi so' Jesús 'enaaco':
MAT.14.29	—Já'a, 'aỹala.
MAT.14.29	Qana'chi so' Pedro huenóteegue, chiỹaqánỹi jaso' licota, qana'chi pelégue na' noxop da' ca'aguet so' Jesús. 
MAT.14.30	Qaláxasa joca'li nomguet da' l'añaxac so' laỹat, qana'chi ỹátaqta 'uo da' loqolánaxa. Qana'chi jeso'me damolíñi, qana'chi ỹ'alaq, 'enaaco':
MAT.14.30	—¡'Am ỹisaliaxanec, jaỹim 'anec'alaxatéegue!
MAT.14.31	Qana'chi so' Jesús ỹaconguet so' louaq. Qana'chi 'enapego', 'enaaco':
MAT.14.31	—¡Ỹátaqta cat'oñooc da' 'adip'iỹáxac! ¿Tá'nooqo'chi da' 'am qolguétaxanaxaic?
MAT.14.32	Qana'chi jesaa'me joca'li ma'le huenóchidinỹi jaso' nilicota, qana'chi v'iiỹet so' laỹat. 
MAT.14.33	Qana'chi jesaa'me nétranỹi jaso' nilicota, jesaa'me ỹisocoto naua' liliictel so' Jesús, qana'chi 'enaaco':
MAT.14.33	—Ỹátaqta 'eesa da' na'chi'am 'me 'am lec'óxot ñi' qan'étoqo't.
MAT.14.34	Joca'li ma'le qoỹ'axasoxota jaso' peróna, qana'chi qoỹivíta di' 'aléua 'me huáaue di' Genesaret. 
MAT.14.35	Qana'chi na' siỹaxadipi 'me l'acháqa' jeso'me 'aléua joca'li ỹaateton so' Jesús, qana'chi qod'aqtaxanem ỹima jen' netalégue jeso' 'aléua, qana'chi qondó'uo ỹima na' leuaxaicpi ga' huét'a. 
MAT.14.36	Qana'chi qonachoxodéetapecot da' temaqaidi da' 'chi qoỹipoteuó'o na' lai so' lapoto. Qana'chi ỹima jeso'me ỹipoteuó'o so' lai so' lapoto, qana'chi ỹiméegue.
MAT.15.1	Qana'chi 'uo na' nichíi'uo so' Jesús na' fariseopi qataxa jen' dapaxaguenataxáatapeec na' laqátaxacpi so' Moisés 'me chiỹoxogue da' Jerusalén. Qana'chi qoỹinatétac jeso'me, qoỹinaac:
MAT.15.2	—¿Tá'nooqo'chi na' 'adapaxaguenatacpi da' sa ỹalaxalégue jeda'me n'onataguec jeso'me huá'au qadet'alpi? Qá'a jen'me sa ỹipaguelégue da' lasoxoc da' qoỹiỹoi' naua' noua' da' 'uootaxa ỹamtaa'le dequé'e ga' siỹaxaua.
MAT.15.3	Qaláxasa so' Jesús nataq'en ỹinat jeso'me siỹaxadipi, 'enaaco':
MAT.15.3	—'Ami nataq'en ¿tóoqo'chi da' sa 'aualaqailóo'te naua' lamaxasóxonaxaco ñi' Dios, na'chidáta da' mai'chi 'oquíit'apee'to naua' 'an'onataguecódii'? 
MAT.15.4	Qá'a ñi' Dios damaxasoxolégue joca'li da' naq'áita: “Ỹátaqta 'uo da' 'enec 'auen ga' 'adet'a qataxa jaga' 'adat'e.” Qataxa nataq'en 'eet'oi: “Ga' ỹisouen ga' let'a 'uootaxa jaga' lat'e, qaa'le jega'me qoỹalaat.” 
MAT.15.5	Qaláxasa 'ami 'aviñíitapega da' ga' siỹaxaua ỹañoxot da' 'enapéga ga' let'a 'uootaxa jaga' lat'e da' naq'áita: “Sa 'am 'te da' 'am ỹicochiỹa, qá'a ỹima jen' jaỹim huet'ot sóxote da' sanem ñi' Dios.” 
MAT.15.6	Qana'chi gamachaqaiga siỹaxaua, da' 'uootaxa l'aqtac dójo', qana'chi sa ỹiuen da' lecochiỹa ga' let'a, 'uootaxa jaga' lat'e. Naqaida da' 'oñíita, da' mai'chi 'oquiỹiỹi da' ladic da' 'an'onataguiquii, jeda'me ỹichoxot da' 'ami ỹátaqta qaỹa ga' náỹi 'aviñii jeda'me lamaxasóxonaxac ñi' Dios. 
MAT.15.7	¡'Ami 'me 'aviñíitapega da' 'ami lec'óqo'te ñi' Dios! Ỹátaqta 'ami tachiilo jeda'me ỹidíñi joca'lio' so' Dios l'aqtáxanaxanec, lenaxat Isaías, 'me 'enaaco':
MAT.15.8	Jénjo' siỹaxadipi 'éetapega jaỹim ỹi'ỹoxodéetac,
MAT.15.8	qaláxasa jañi' liquidiaqte ỹátaqta soqoỹoqót'a qa'en jaỹim.
MAT.15.9	Ỹisamaxasáỹi da' jaỹim ỹ'étec da' li'ỹoxodénataxanaxac,
MAT.15.9	qá'a naua' lapaxaguenataxanaxaco, jenaa'me mai'chi laqátaxaco na' 'chi siỹaxadipi.
MAT.15.10	Qana'chi ỹiỹáxanooue so' siỹaxadipi da' nichíiuo, qana'chi 'enapego', 'enaaco':
MAT.15.10	—Ỹa 'anaquiáxañiỹa da' ỹ'aqtac, qataxa 'auaỹáchiñiit'eguet qomle: 
MAT.15.11	Ỹima jen' ỹalic ga' siỹaxaua, sa naqáina da' ỹisepaxanaqtet da' l'óiỹaxac. Na'chínata jen'me l'aqtacpi 'me chiỹaqapégooue na' nedégaxat 'me naqáina da' ỹisepaxanaqtet da' l'óiỹaxac.
MAT.15.12	Qana'chi saua' lapaxaguenataqa so' Jesús nichíide'uo jeso'me, qana'chi qoỹinapego', qoỹinaaco':
MAT.15.12	—¡Jen' fariseopi ỹátaqta dalemata ca'li demachíỹa dójo' 'ad'aqtac!
MAT.15.13	Qaláxasa so' Jesús 'enaaco':
MAT.15.13	—Jagamachaqaga 'epaq 'me sa ỹaañi joca'li ñi' ỹit'a 'me net'ague da' piỹem, qana'chi jaga'me qonapoiséguem qomle. 
MAT.15.14	Tadeeto' sa 'te qomle da' 'auqochíiỹa na' fariseopi. Qá'a jen'me qanam qataxa lasélaxala' jen'me qanampi. Qana'chi ga' qanam da' 'uootaxa ỹacona'aguet jega'me 'ená'am qanam, qana'chi jegaa'me tadínỹi jaga' l'aite.
MAT.15.15	Qana'chi so' Pedro 'enapego' so' Jesús, 'enaaco':
MAT.15.15	—Ỹa qo'mi 'au'axatema jega' náỹi dójo' 'aualoqtenaxáatapega.
MAT.15.16	Qana'chi so' Jesús 'enaaco':
MAT.15.16	—¡Qa'chi nataq'eno' da' 'oñíita sa 'auaỹáchiñiỹo' dójo'! 
MAT.15.17	¿Sa 'auaỹáchiñiỹo' da' ỹima jen' ỹalic ga' siỹaxaua, jen'me tánỹi jan' letá'am, ỹim, qana'chi ỹinoxonéegue? 
MAT.15.18	Qaláxasa jen' l'aqtacpi 'me chiỹaqáaue na' nedégaxat, jen'me chiỹaqá'ña jañi' liquidiaqte. Naqáina jen'me ỹisepaxanaqtet jega'me. 
MAT.15.19	Qá'a jañi' liquidiaqte, na'chañi jañi' chiỹaqa'nỹet jen'me sa nó'in neenataxacpi 'me 'eet'oi: Qoỹalaat ga' naqáỹa, qoleuauátac jaga' sa noua, nequeséeguetaxac, necacháxac, noqovínaxanaxac, qataxa nesouenaxanaxac. 
MAT.15.20	Naqáina jen'me da' ỹisepaxanaqtet da' l'óiỹaxac ga' siỹaxaua. Qaláxasa dójo' niqui'ỹáxac, 'uootaxa sa qoỹipaguelégue da' lasoxoc da' qoỹiỹoi' naua' noua', jeda'me sa naqaida da' ỹisepaxanaqtet ga' siỹaxaua.
MAT.15.21	Qana'chi so' Jesús cá'ai di' huét'a, qana'chi taỹa so' 'aléua 'me sa qaỹáaque di' noic Tiro qataxa Sidón. 
MAT.15.22	Qana'chi jaso' ỹauo 'me Canaán lase 'me néta'ña di' 'aléua, jaso'me janac, ỹ'alqatalégue so' Jesús, 'enaaco':
MAT.15.22	—¡'Am ỹisaliaxanec 'me 'am lec'óxot so' net'a David, jaỹim 'auchoxoden qomle! Jañi'me ỹale 'uo so' lé'ec nataqtáqaic, jañi'me ỹátaqta let'ádaic da' ne'queténaxac.
MAT.15.23	Qaláxasa so' Jesús sa ỹ'ateguet jaso'me. Qana'chi saua' lapaxaguenataqa jana'j, nachoxodéetrapecot jeso'me, 'enapega'salo:
MAT.15.23	—Ỹa 'auanem ga' ỹiỹáxataaque, péga, qo'mi nec'átetalóo'te jana'me, ỹ'alqata't.
MAT.15.24	Qana'chi so' Jesús 'enaaco':
MAT.15.24	—Ñi' Dios nedot'a't da' jaỹim namaxa jen' Israel lec'oqtepi 'me 'ená'am jaga' n'aanaxate 'me ỹisómtac.
MAT.15.25	Qaláxasa jaso' ỹauo nichíi'uo, qana'chi ỹisocoto naua' liliictel so' Jesús. Qana'chi 'enaac:
MAT.15.25	—¡'Am ỹisaliaxanec, jaỹim 'alcochiỹa qomle!
MAT.15.26	Qana'chi so' Jesús 'enapego':
MAT.15.26	—Sa ỹiỹamaxañi da' qoỹacona ga' jaloq na' nec'oqtepi, ỹim, qana'chi qoỹasaxáaue ga' pioxodipi.
MAT.15.27	Qaláxasa jaso'me 'enapego':
MAT.15.27	—Já'a, 'eesa, 'am ỹisaliaxanec, qaláxasa ỹivíd'a nataq'en na' pioxodipi da' ỹalic jen' jaloq lesochi 'me n'áqañi jega'me liqui'ỹáxala' ga' ladi'pi.
MAT.15.28	Qana'chi so' Jesús 'enapego':
MAT.15.28	—¡'Am ỹauo, ỹátaqta 'eesa da' jalcote da' 'adepé'e! Naỹi ỹátaqta ỹipaquíchiỹi qomle jega'me 'onétapeec.
MAT.15.28	Qana'chi joca'li 'chi qoỹan da' n'aqtac, qana'chi jaso' lec'oqte jaso' ỹauo sóxote ỹiméegue.
MAT.15.29	So' Jesús cá'ai di' huét'a, qana'chi quet'ot so' loxogue jaso' peróna lat'édai 'me huá'ña di' Galilea. Ỹim, qana'chi ỹic'ádisee'ma jeso' soqoỹoqóchisee'mec 'aléua, qana'chi ñíiñi. 
MAT.15.30	Qana'chi ỹátaqta jalcote so' siỹaxadipi nec'áte'uo so' huét'a jeso'me. Qana'chi qonauéctauo jen'me qaỹa 'te lichi laqáỹa, qataxa jen' qanam, qataxa jen' qaỹaua naua' l'aqtaqa, qataxa na' qaỹa 'te louaq laqáỹa, qataxa jalcote na' laỹi leuaxaicpi. Qana'chi qoỹacho'to naua' lichil so' Jesús, qana'chi jeso'me nataden ỹima jeso'me leuaxaicpi. 
MAT.15.31	Qana'chi so' siỹaxadipi ỹátaqta ỹ'aalátapeec, ỹasouaxat da' ỹauáachiỹi na' qaỹaua naua' l'aqtaqa, qaa'le detaqa, qataxa na' qaỹa 'te louaq laqáỹa, qaa'le 'uo na' louaq laqáỹa, qataxa na' qaỹa 'te lichi laqáỹa, qaa'le 'uo na' lichi laqáỹa, qataxa jen' qanam, qaa'le nauáachiiñi. Huá'a, qana'chi qoỹi'ỹoxodéetac ñi' let'a Dios jen' lec'oqtepi so' Israel.
MAT.15.32	Qana'chi so' Jesús ỹiỹáxanoovlo saua' lapaxaguenataqa. Qana'chi 'enapegalo', 'enaaco':
MAT.15.32	—Ỹátaqta sanomt'eguet da' ỹichoxodénataxanaxac jénjo' siỹaxadipi, qá'a sóxote tres naua' noloqo'te da' jaỹim huet'asop, qataxa jen'me qaỹa ga' jaloq. Jaỹim sa siỹamaxaden da' 'uootaxa samaq jen'me da' 'uootaxa maliaxa sa dequé'e, qá'a sa ỹiuénaaque da' 'uo ga' copete na' naq'aic.
MAT.15.33	Qana'chi saua' lapaxaguenataqa 'enapega'to':
MAT.15.33	—¿Hua'ago' ga' senqáta da' sauanáxa ga' ỹalic jen'me ỹátaqta sa lec'óxotolec siỹaxadipi, qá'a jénjo' souqát'a ỹátaqta qaỹa ga' netalégue?
MAT.15.34	Qana'chi so' Jesús 'enaaco':
MAT.15.34	—¿Jái'chogamaxa laỹóqte' gaua' 'ansee'chídii' paa'ñi 'me huo'oi?
MAT.15.34	Qana'chi jesaa'me 'enapega'to':
MAT.15.34	—Huo'oi diaua' sietole qataxa diaua' sa 'amaqtáchi níỹoqolqa.
MAT.15.35	Qana'chi jeso'me ỹamaxalégue so' siỹaxadipi da' nalégue na' 'aléua. 
MAT.15.36	Qana'chi ỹaconalo saua' siete pan qataxa saua' níỹa', qana'chi ỹanot da' netónaxac ñi' Dios. Ỹim, qana'chi necolaxachidíñi saua' paa'ñi, qana'chi ỹanoovlo saua' lapaxaguenataqa. Qana'chi jesaa'me ỹaadóoue so' siỹaxadipi. 
MAT.15.37	Qana'chi ỹima so' siỹaxadipi dequé'e qataxa ỹima nodáxaicpi. Ỹim, qana'chi qonáto so' n'iỹóxotpi, qoỹachaỹilo saua' siete nachóxonaxaqui' canasta, ỹátaqta saqachiilo. 
MAT.15.38	Jeso'me ỹimat da' liqui'ỹáxac cuatro mil siỹaxadipi. Qaláxasa sa qonaloqten so' ỹauodipi qataxa na' ñoqolqapiolec. 
MAT.15.39	Joca'li ỹim, qana'chi so' Jesús nip'iỹíitapegue' so' siỹaxadipi, qana'chi huenóchiinỹi jaso' nilicota, qana'chi ỹic'áta di' 'aléua lenaxat Magdala.
MAT.16.1	So' fariseopi qataxa so' saduceopi ỹic'áta so' Jesús da' sétaaque da' ỹa'uo ga' ỹachiỹoxotaỹi ga' lasouaxaset jeso'me. Qana'chi qoỹiỹaxanot jeso'me, da' qaidi ỹí'et ga' n'anec 'me sa qoỹauanápiỹi da' ỹachiỹoxot'ot na' piỹem. 
MAT.16.2	Qaláxasa jeso'me 'enapego':
MAT.16.2	—'Ami da' ỹivíta di' jávit, qaa'le 'oñíitojo': “Ỹátaqta 'ónaxaic ga' nolo' qomle ỹ'oxoñi, qá'a ỹátaqta 'edíỹi na' jávit.” 
MAT.16.3	Qana'chi da' maliaxa néte'ta, qaa'le 'oñíitojo': “Di'ỹoqóta da' sa nó'in jen' nolo', qá'a ỹátaqta 'edíỹi na' c'atena liiséguem qataxa n'áltapiỹi.” ¡'Ami 'me 'aviñíitapega da' 'ami lec'óqo'te ñi' Dios! Ỹátaqta 'auaỹáchiñii da' 'au'axáchii da' lasoxoc na' piỹem. Qalqaiga 'ami sa 'auaỹáchiñii da' 'au'axáchii jega'me naỹilo naua' l'anaqa'te naua' souqataavlo noloqo'te. 
MAT.16.4	Jénjo' siỹaxadipi 'itaxalóxoicpi qataxa ỹiguem ñi' Dios, jen'me naỹi ỹiỹáxataaque da' qoỹí'et ga' n'anec 'me sa qoỹauanápiỹi. Qaláxasa sa qoỹanem, qá'a na'chisóta jeso'me n'anec 'me huáaue joca'lio' so' Jonás 'me qoỹan.
MAT.16.4	Ỹim, qana'chi jec so' Jesús, cá'ai jeso'me siỹaxadipi.
MAT.16.5	Saua' lapaxaguenataqa so' Jesús joca'li p'aideta so' lasego jaso' peróna, qana'chi jesaa'me petelaxateguet joca'li da' ỹáchi' jaga' neseete' pan. 
MAT.16.6	Qana'chi so' Jesús 'enapegalo' jesaa'me, 'enaaco':
MAT.16.6	—Ma'chaxa qomle, 'avichiỹa'aguet jana' ỹaseedíỹi 'en jan' pan 'me huétaaue na' fariseopi qataxa na' saduceopi.
MAT.16.7	Qana'chi saua' lapaxaguenataqa hueenatet'ape joca'li, 'enapega'to' da' leenataxa'j:
MAT.16.7	—Séetapega ỹasouaxat da' qo'mi sa ñachóxosoq jaga' pan.
MAT.16.8	Qana'chi so' Jesús joca'li mai'chi ỹaỹáten da' leenataxa'j jesaa'me, qana'chi 'enapegalo', 'enaaco':
MAT.16.8	—¿Tá'nooqo'chi 'oñíitapega da' qaga jaga' 'adi'ỹáquii pan? ¡'Ami ỹátaqta cat'oñooc da' 'adip'iỹáxaquii! 
MAT.16.9	¿Maliaxa séetapega da' qaỹa ga' 'auaỹáchiñiỹaac, qataxa sa taỹapiilo naua' 'adai'lídii' saua' cincole paa'ñi 'me sanóoue ca'li so' cinco mil siỹaxadipi, qataxa ga' jái'te laỹóqte' joca'li saua' saqachiilo nachóxonaxaqui' so' n'iỹóxot? 
MAT.16.10	Qataxa ¿séetapega da' sa 'antovíñiit'aque saua' sietole paa'ñi 'me sanóoue joca'li so' cuatro mil siỹaxadipi, qataxa ga' jái'te laỹóqte' joca'li saua' saqachiilo nachóxonaxaqui' so' n'iỹóxot? 
MAT.16.11	Di'ỹoqóta da' séetapega sa 'auaỹáchiñiiỹet da' jaỹim sa na'chaga jaga' ỹ'oqóchiỹi pan, ca'li ỹímta seetapegalo 'ami da' ma'chaxa qomle da' 'avichiỹa'aguet jen' ỹaseedíỹi qa'en jan' pan 'me huétaaue na' fariseopi qataxa na' saduceopi.
MAT.16.12	Huá'a, qana'chi jesaa'me ỹaỹáte'n so' Jesús da' sa 'éetapega da' qoỹivitá'a jen' ỹ'oqóchiỹi ỹaseedíỹi 'en jan' pan, na'chidáta da' qoỹivita'alo naua' lapaxaguenataxanaxaco na' fariseopi qataxa na' saduceopi.
MAT.16.13	So' Jesús joca'li ỹivíta di' 'aléua Cesarea 'me ỹilotalégue so' Filipo, qana'chi ỹinatet'ape saua' lapaxaguenataqa, 'enaaco':
MAT.16.13	—Jen' siỹaxadipi naỹi ¿jái'chogamaxa 'éetapega na' siỹaxaua lec'óxot?
MAT.16.14	Qana'chi jesaa'me 'enapega'to':
MAT.16.14	—'Uo jen' 'éetapega da' na'chi'am Juan 'me chiláxanataxanaxaic, qataxa 'uo na' 'am 'éetapega Elías, qataxa 'uo na' 'am 'éetapega Jeremías, 'uootaxa ga' laqáỹa l'aqtáxanaxanec ñi' Dios jeso'me huá'au.
MAT.16.15	Qana'chi so' Jesús 'enaaco':
MAT.16.15	—Qataxa 'ami, ¿jái'chogamaxa 'aviñíitapega jaỹim?
MAT.16.16	Qana'chi so' Simón Pedro 'enaaco':
MAT.16.16	—Na'chi'am ga' qoỹ'axátet'aguet net'a nec'alaxaqui 'me 'am lec'óxot ñi' Dios 'me sa ỹileu.
MAT.16.17	Qana'chi so' Jesús 'enapego':
MAT.16.17	—'Am Simón 'me 'am lec'óxot so' Jonás, ỹátaqta let'ádaic qomle da' 'adamaic, qá'a sa 'chi siỹaxaua ga' 'am ỹaỹátenaxanaxanec dójo', na'chiñíta ñi' ỹit'a 'me net'ague da' piỹem. 
MAT.16.18	Jaỹim 'am senapéga 'am Pedro 'me 'am qa', qana'chi jénjo' qa' jaỹim s'oxotelégue qomle jega' ñitamnaxaqui. Ỹivíd'a qomle da' l'añaxac da' neleuaxa ỹátaqta sa ỹaqanatet da' noláxachiñi jega'me. 
MAT.16.19	Jaỹim qomle 'am sanem jaga' som ló'o da' l'onataxanaxac ñi' Dios 'me net'ague da' piỹem. Qana'chi ga' 'am 'auaséet'em jen' 'aléua, jega'me nataq'en qoỹaséet'em di' piỹem. Qataxa ga' 'am sa 'auasenem jen' 'aléua, jega'me nataq'en sa qoỹasenem di' piỹem.
MAT.16.20	Qana'chi so' Jesús huaqátetapegalo saua' lapaxaguenataqa da' qaidi qaỹa ga' d'aqtaxaatem jesaa'me da' jeso'me na'chiso so' qoỹ'axátet'aguet net'a 'me nec'alaxaqui.
MAT.16.21	Huá'a, qana'chi so' Jesús ỹátaqta d'aqtaxanema saua' lapaxaguenataqa, 'enaaco':
MAT.16.21	—Jaỹim saiỹi da' Jerusalén. Huá'ña qomle di'me, qana'chi jen'me nasoxonecpi qataxa lasoxola'pi na' letaxaỹáxanaxanecpi jen' siỹaxadipi da' qodetaxaỹapégue' ñi' Dios, qataxa jen'me dapaxaguenataxáatapeec na' laqátaxacpi so' Moisés, jen'me ỹátaqta jalcote 'en qomle da' ñi'queténaxac, qataxa jaỹim qoỹalaat. Qaláxasa qomle ma'le ỹinoxodéegue gaua' tres noloqo'te, qana'chi ñic'aliséguem.
MAT.16.22	Qana'chi so' Pedro ỹiỹotái'ỹa so' Jesús, qana'chi ỹátaqta 'enapéga jeso'me, 'enaaco':
MAT.16.22	—¡'Am ỹisaliaxanec, jiñi'me Dios ỹátaqta 'am netelaqtena'aguet qomle dójo', da' qaidi qaỹa ga' 'ouápiỹi!
MAT.16.23	Qaláxasa so' Jesús ñ'ímaxañi, qana'chi 'enapéga so' Pedro 'eet'oi:
MAT.16.23	—¡'Am ỹó'o paiỹac Satanás, jaỹim 'ocá'ai! Na'chi'am ỹátaqta jaỹim sa 'aualémaxat. 'Am sa 'auená'am da' leenataxac ñi'me Dios, na'chínata jen' 'chi siỹaxadipi 'me 'auená'am.
MAT.16.24	Qana'chi so' Jesús 'enapegalo saua' lapaxaguenataqa, 'enaaco':
MAT.16.24	—Da' 'uo ga' sétaaque jaỹim 'equegue, n'óota da' ỹiguem ỹima na' mai'chi leenataxacpi, ỹim, qana'chi jaỹim 'equegue, temaqaidi da' daqat da' l'óiỹaxac. 
MAT.16.25	Qá'a ga' sétaaque da' mai'chi nec'alaxatéegue da' l'óiỹaxac, qana'chi jega'me daqat. Qaláxasa jega'me sega'me ỹaqataqtet da' l'óiỹaxac ỹasouaxat jaỹim, naqaiga ga' qonec'alaxatéegue. 
MAT.16.26	Qá'a ¿jái'chogamaxa ỹachiỹoxotaỹi ga' siỹaxaua da' 'uootaxa ỹimatet'a't ỹima jen'me huetalégue jen' 'aléua, qana'chi da' l'óiỹaxac daqat? 'uootaxa ¿jái'chogamaxa ga' neuodéna da' n'iỹílaxatela't da' l'óiỹaxac? 
MAT.16.27	Qá'a jénjo' siỹaxaua lec'óxot qomle n'iỹílaq, qana'chi naquétaaue da' li'ỹoxodic ñi' let'a qataxa jen' lamaxasec piỹem lé'ecpi. Huá'a, qana'chi ỹiseeten ñi' 'oonolec jega'me l'onataxanaxac. 
MAT.16.28	Qana'chi ỹátaqta 'eesa dójo' 'ami senapegalo da' 'uo naỹi na' huétauo da' sa 'te ỹileu qomle maliaxa da' ỹic'aten jen' siỹaxaua lec'óxot qomle ma'le n'iỹílaq da' naquétaaue da' l'onataxanaxac da' net'a.
MAT.17.1	Joca'li ma'le ỹinoxodéegue saua' seis noloqo'te, qana'chi so' Jesús ỹauec so' Pedro qataxa saua' naqáỹa' Jacobo qataxa so' Juan. Qana'chi nedot'a'salo jesaa'me, náicapee'to da' ỹic'ádidisee'ma so' soqoỹoqóchisee'mec qasoxonaxa. 
MAT.17.2	Huá'a, qana'chi qoỹadálaxat da' nec'atenaguec, ỹauáachidiỹi jesaa'me. So' latáxasoxoc joca'li ỹátaqta 'edánỹi, 'ená'am na' lauaq jaso' c'atena. Saua' louo, qaa'le ỹátaqta ỹapagaqat'ape 'ena'ama na' lauaq. 
MAT.17.3	Qana'chi jesaa'me pasá'a da' ỹilód'a so' Moisés qataxa so' Elías, detaqátrapegue' so' Jesús. 
MAT.17.4	Qana'chi so' Pedro 'enapego' so' Jesús, 'enaaco':
MAT.17.4	—'Am qadesaliaxanec, ¡'ónaxaic toqo' da' na'chi souqát'a jénjo'! Da' 'aviỹamaxaden, qana'chi s'éta' gaua' tres 'adepili'chídii', 'am 'oonolec ga' 'adepe'l, qataxa da' Moisés, qataxa da' Elías.
MAT.17.5	Joca'li maliaxa detaqátac so' Pedro, qana'chi janac so' ló'oc 'me ỹátaqta 'edánỹi. Jeso'me ỹipelteetalóo'te jesaa'me. Qana'chi jeso'me ló'oc chimaqátapegooue so' n'aqtac, 'enaaco':
MAT.17.5	—Naqaida jeda'me ỹalec 'me ỹátaqta ỹauotaxat, jeda'me ỹátaqta ñitóotapeec. Jeda'me 'anaquiáxañiỹa qomle.
MAT.17.6	Qana'chi joca'li qodemachíỹa dójo', qana'chi saua' lapaxaguenataqa ỹátaqta naqpaxaateguet na' 'aléua qataxa ỹátaqta 'uo da' loqolánaqa'. 
MAT.17.7	Qana'chi so' Jesús ỹic'atalo jesaa'me, qana'chi huaselelóo'te, qana'chi 'enapegalo, 'enaaco':
MAT.17.7	—'Oñíiseguem, sa 'te da' 'au'óiỹi.
MAT.17.8	Jesaa'me joca'li ỹilodíseguem, qana'chi qaỹa ga' ỹilód'a, na'chisóta so' Jesús 'oonolec.
MAT.17.9	Joca'li ma'le nenótreegue, chiỹoqodalégue so' qasoxonaxa, qana'chi so' Jesús huaqátetapegalo, 'enaaco':
MAT.17.9	—Qaỹa 'te qomle ga' 'au'axáchiim dójo' 'auañíichiỹi, na'chidato' qomle ma'le nec'aliséguem jen'me siỹaxaua lec'óxot.
MAT.17.10	Qana'chi saua' lapaxaguenataqa ỹinatét'ape jeso'me, 'enaaco':
MAT.17.10	—¿Tóoqo'chi na' dapaxaguenataxáatapeec na' laqátaxacpi so' Moisés da' 'éetapega da' 'uáiñi qomle da' nóvi' ga' Elías?
MAT.17.11	Qana'chi so' Jesús 'enaaco':
MAT.17.11	—Já'a, 'eesa so' Elías n'iỹílaq qomle, qataxa da' ỹiỹamaxachiñi ỹima na' huetalégue jen' 'aléua. 
MAT.17.12	Qaláxasa jaỹim 'ami senapegalo so' Elías sóxote da' nóvi'. Qaláxasa jen'me siỹaxadipi sa 'te da' ỹaateton, na'chidáta da' jen'me mai'chi qoỹoiquíitac ga'me qoỹíit'ec jeso'me. Qana'chi naq'áita qomle nataq'en jen' siỹaxaua lec'óxot da' ỹátaqta 'uo da' ne'queténaxac, ỹasouaxat jen'me siỹaxadipi.
MAT.17.13	Huá'a, qana'chi saua' lapaxaguenataqa ỹaỹáte'n so' Jesús detaqátapega so' Juan 'me chiláxanataxanaxaic.
MAT.17.14	Joca'li ma'le ỹivíded'a so' huét'a so' siỹaxadipi, qana'chi 'uo so' siỹaxaua noqochíi'uo so' Jesús. Qana'chi ỹisocoto naua' liliictel, qana'chi 'enaaco':
MAT.17.15	—'Am ỹisaliaxanec, ỹátaqta 'auchoxoden qomle da' ỹalecolec, qá'a jeda'me copicháxaic, qataxa ỹátaqta let'ádaic da' ne'queténaxac. Qá'a jalcote naale da' tánỹi na' dóle', 'uootaxa jen' noxop. 
MAT.17.16	Jeda'me ñauee'ualo naua' 'adapaxaguenataqa, qaláxasa sa ỹañoxo't da' natade'n jeda'me.
MAT.17.17	Qana'chi so' Jesús 'enaaco':
MAT.17.17	—¡Jaigamaa 'ami 'me sa 'au'amaqténataxañii qataxa 'ami 'itaxalóxoiqa! Ma'le huo'oi saua' noloqo'te da' 'ami souet'asopa, qataxa ma'le huo'oi saua' noloqo'te da' 'ami ñiuálaxaitapee'to. Ỹa 'anaviquiquína da' nesoq.
MAT.17.18	Qana'chi so' Jesús nelaxa jeso'me né'ec nataqtáqaic, qana'chi cá'ai so' nesoq. Huá'a, qana'chi ỹiméegue jeso'me.
MAT.17.19	Joca'li ỹim, qana'chi saua' lapaxaguenataqa ỹiỹotrái'ỹa so' Jesús. Qana'chi ỹinatétrac, 'enapega'to':
MAT.17.19	—¿Tóoqo'chi da' qo'mi sa sañoxotaq da' s'odáqaiỹi jeso' né'ec nataqtáqaic?
MAT.17.20	Qana'chi so' Jesús 'enaaco':
MAT.17.20	—Qá'a 'ami ỹátaqta sa léca da' 'adip'iỹáxaquii. Ỹátaqta 'eesa dójo' 'ami senapegalo naỹi da' 'uootaxa 'ami 'uo ga' 'adip'iỹáxaquii, temaqaidi da' 'ená'am jagá'tai'me jala jana' peta lenaxat mostaza, qaa'le 'auañoxochii da' 'oñíỹapega na' qasoxonaxa, 'oñiit'oi: “'Ocá'ai jénjo' 'ouét'a, 'auc'áta ga' 'aléua laqáỹa;” qana'chi jega'me ỹalaq. 'Ami ỹátaqta qaỹa ga' 'auqaláñiỹaac, da' ỹátaqta 'eesa da' 'uo ga' 'adip'iỹáxaquii. 
MAT.17.21	Qaláxasa jénjo' 'ená'am jeso'me né'ec nataqtáqaic, da' qoỹ'odáiỹi, qaa'le ỹiuen da' netamen qataxa noqouaqtela't ga' siỹaxaua.
MAT.17.22	Joca'li maliaxa huétr'a di' 'aléua Galilea, qana'chi so' Jesús 'enapegalo saua' lapaxaguenataqa, 'enaaco':
MAT.17.22	—Jénjo' siỹaxaua lec'óxot, jen'me qoỹanóoue qomle jen' siỹaxadipi, 
MAT.17.23	qana'chi qoỹalaat. Qaláxasa qomle ỹinoxodéegue gaua' tres noloqo'te, qana'chi nec'aliséguem.
MAT.17.23	Qana'chi dójo' l'aqtac ỹátaqta ỹaquicoqte't jesaa'me.
MAT.17.24	So' Jesús qataxa saua' lapaxaguenataqa joca'li ma'le ỹivíded'a di' noic Capernaum, qana'chi jen'me ỹaconapeeguet jan' laseete da' qoỹiseeten so' tamnaxaqui di' Jerusalén, jen'me nauó'o so' Pedro, qana'chi ỹinatétac, 'enaaco':
MAT.17.24	—¿Ñi' 'anapaxaguiñiỹoqo't séetapega sa ỹiseeten jiñi' tamnaxaqui?
MAT.17.25	Qana'chi so' Pedro 'enaaco':
MAT.17.25	—Já'a, ỹiseeten.
MAT.17.25	Qana'chi jeso'me joca'li p'áiỹi ga' 'emec, qana'chi so' Jesús 'uailégue da' 'enapéga jeso'me, 'enaaco':
MAT.17.25	—¿Jái'chogamaxa 'éeta ga' 'ad'aqtac, 'am Simón? ¿Jái'chogamaxa qoỹiỹaxanot da' ỹiseeten jaga' laseete na' net'alpi 'me ỹilot'ague jen'me huetalégue jen' 'aléua, séetapega na'chína jen'me lalémaxasetpi, 'uootaxa jen'me ỹaqá'a ga' chiỹoxogue?
MAT.17.26	Qana'chi so' Pedro 'enaaco':
MAT.17.26	—Na'chína jen' chiỹaqáiỹi.
MAT.17.26	Qana'chi so' Jesús 'enaaco':
MAT.17.26	—Qana'chi jen'me lalémaxasetpi sa deseeténataxan. 
MAT.17.27	Qaláxasa da' qaidi qaỹa ga' qadasouaxaset, n'óota da' 'auc'átaxasó'ma qomle jana' peróna. Ỹim, qana'chi 'auasaqaasom jaga' 'adéena. Ga' 'uáichiiñi 'adíisec níỹaq, jega'me huétaaue ga' nedégaxat jaga' laicaua. Qana'chaga qomle nalotalégue jaga' ỹiseeténaxanaqte qataxa jaga' 'adeseeténaxanaqte. Ỹim, qana'chi 'audóuo qomle, 'auseeténaxana.
MAT.18.1	Qana'chi so' nolo' saua' lapaxaguenataqa so' Jesús nichíideuo, qana'chi qoỹinatétac jeso'me, qoỹinaac:
MAT.18.1	—¿Jái'chogamaxa ỹátaqta p'asáiỹi da' l'amaqchic jen'me huétaaue da' l'onataxanaxac ñi' Dios 'me net'ague da' piỹem?
MAT.18.2	Qana'chi so' Jesús ỹiỹáxana so' nootolec, qana'chi nichaalataxanánỹi na' laiñi jesaa'me. 
MAT.18.3	Qana'chi 'enaaco':
MAT.18.3	—Ỹátaqta 'eesa dójo' 'ami senapegalo da' 'uootaxa 'ami sa 'av'iỹílaqaỹa da' 'auadénaxachii ga' nootolec, qana'chi 'ami sa 'auañoxochii da' 'aunoxoñiiuó'o da' l'onataxanaxac ñi' Dios 'me net'ague da' piỹem. 
MAT.18.4	Qana'chi jega'me ỹátaqta ỹágueegue da' l'amaqchic da' huétaaue da' l'onataxanaxac ñi' Dios 'me net'ague da' piỹem, naqaiga jega'me sa n'amaqten qataxa v'iỹílaxa da' 'ená'am jénjo' nootolec. 
MAT.18.5	Qataxa ga' ỹasouaxat da' jaỹim 'equegue da' ỹaconguet ga' 'oonolec jénjo' nootolec, na'chaỹim 'me jaỹim ỹaconguet.
MAT.18.6	Gamachaqaiga siỹaxaua da' 'uootaxa ỹasouaxateguet ga' jaloic ga' 'oonolec jénjo' qaỹa ga' l'amaqchic 'me jaỹim ỹ'amaqtéetac, qana'chi jega'me n'óota da' ỹátaqta qoỹasaxánỹi na' laiñi jaga' huaxai, qoỹicoñitot na' loqosot ga' 'elguec qa'. 
MAT.18.7	¡Ỹátaqta sa nó'in da' 'uo jen' siỹaxadipi 'me ỹasouaxateguet ga' lasouaxaset ga' laqáỹa jen' 'aléua! Jeda'me na'chi 'eeta't qomle da' 'uo. Qaláxasa ¡ỹátaqta choxodaicolec qomle ga' siỹaxaua 'me chiỹaqaỹi jénjo' janoicpi!
MAT.18.8	Tadeno' na' 'adouaq 'uootaxa na' 'adichi da' ỹa'uo ga' 'adoic, qana'chi n'óota da' 'aucháxaỹi, qana'chi 'auasaxáiỹi. Qá'a ỹiỹamqáchiiñi da' 'aunoxoneuó'o da' nec'alaxa, temaqaidi da' 'oonolec na' 'adouaq qataxa na' 'adichi, qaláxasa sa 'ená'am da' 'am qoỹasaxánỹi ga' dóle' da' 'ocá'ñiilo naua' 'adoua' qataxa naua' 'adichil. 
MAT.18.9	Qataxa jañi' 'ad'aite, da' 'uootaxa naqañi ỹí'et ga' 'adoic, qana'chi n'óota da' 'anaqat, qana'chi 'auasaxáiỹi. Qá'a ỹiỹamqáchiiñi da' 'aunoxoneuó'o da' nec'alaxa, da' 'oonole jana' 'ad'aite, qaláxasa sa 'ená'am da' 'am 'ocá'ñiilo naua' 'ad'ai'te, da' 'am qoỹasaxánỹi ga' dóle' 'me huá'ña da' ỹa'uo da' ne'uaxánaguec ñi' Dios na' 'itaxalóxoicpi.
MAT.18.10	'Ena't qomle da' 'au'otáñii ga' 'oonolec jen'me qaỹa ga' l'amaqchic. Qá'a jaỹim 'ami senapegalo da' na' netelqo'tpi 'me lamaxa'spi ñi' Dios, jen'me na'chi 'eeta't da' dasot'ot ñi' ỹit'a 'me net'ague da' piỹem. 
MAT.18.11	Qá'a jénjo' siỹaxaua lec'óxot, jen'me naga da' nec'alaxatéegue na' siỹaxadipi 'me daqat.
MAT.18.12	'Ami ¿hua'ago' ga' 'éeta ga' 'adeenataxaquii? Da' 'uootaxa 'uo ga' siỹaxaua da' 'uo jaga' cien lalo n'aanaxate, qaláxasa da' 'uootaxa ỹisómaac jaga' 'oonole, ¿séetapega sa n'ónaxataleco' jega' soqoỹoqóchisee'mec 'aléua jaga' noventa y nueve n'aanaxatepi, ỹim, qana'chi jec da' nimitáaque jaga' 'oonole 'me ỹisómtac? 
MAT.18.13	Da' 'uootaxa ma'le ỹauana, qana'chi jega'me ỹátaqta jalcote da' netóotapeec jaso' 'oonole n'aanaxate, qaláxasa sa 'ená'am da' netóotapeec jaso' noventa y nueve 'me sa ỹisómaac. 
MAT.18.14	Naqaida da' 'éeta nataq'en ñi' 'adet'ai 'me net'ague da' piỹem, da' sa ỹiỹamaxaden da' daqat ga' 'oonolec jénjo' qaỹa ga' l'amaqchic.
MAT.18.15	Ga' 'adaqáỹa da' 'uootaxa 'uo ga' 'am ỹ'ét'ec sa nó'in, qaláxasa n'óota da' 'andó'te' jega'me da' 'au'axátem ga' lesómaxac. Qana'chi jega'me da' 'uootaxa 'am ỹalaxaguet, qana'chi 'am 'adauéguec jega'me da' qoỹichoxoden. 
MAT.18.16	Qaláxasa jega'me da' sa 'am ỹalaxaguet, qana'chi 'am 'aviỹáxana ga' 'oonolec 'uootaxa gaua' laqáỹa' dos, qaidi ỹima jen'me 'ad'aqtaxanaxac ỹañoxot da' nateet'eguet da' l'aqtaxanaxa'j saua' dos 'uootaxa saua' tres 'me 'ad'aqtaxanaxa'u. 
MAT.18.17	Da' 'uootaxa sa ỹalaxagueta jegaa'me, qana'chi 'am n'óota da' 'au'aqtaxanóoue na' ỹima'a't 'amaqténataxanaxaicpi. Da' sa ỹalaxaguet jena'me, qana'chi jega'me 'ená'am qoỹin ga' sa ỹ'amaqten ñi' Dios, 'uootaxa jega'me ỹaconapeeguet jana' neseeténaqte ga' net'a Roma lé'ec.
MAT.18.18	Ỹátaqta 'eesa dójo' 'ami s'axatema, ga' 'ami sa 'auasiñii jen' 'aléua, qaa'le nataq'en da' piỹem sa qoỹasen. Qataxa ga' 'ami 'auasiñíita jen' 'aléua, nataq'en da' piỹem qoỹaséeta.
MAT.18.19	Nataq'en 'ami senapegalo da' 'uootaxa huo'oi gaua' dos da' 'oñíita naỹi da' maliaxa huétr'a jen' 'aléua da' 'uootaxa ỹátaqta qodetaxaỹapíỹi ga' qoỹiỹáxanaaque da' netamen, qana'chi ñi' ỹit'a 'me net'ague da' piỹem, jiñi'me ỹanéegue jega'me qoỹiỹáxanaaque. 
MAT.18.20	Qá'a jega'me huetr'ague gaua' dos, 'uootaxa tres, da' huet'a'salo ỹasouaxat da' jaỹim ỹ'amaqtéetrac, qana'chi jaỹim souetaavlo jegaa'me.
MAT.18.21	Qana'chi so' Pedro davit'eguet so' Jesús da' ỹinat, 'enaaco':
MAT.18.21	—'Am ỹisaliaxanec, ¿jái'chogamaxa laỹóqte' da' s'iỹílaxalégue da' sichoxoden ga' ỹ'amaqténataxanaxaua da' 'uootaxa 'uo ga' jaỹim ỹ'ét'ec sa nó'in, séetapega siete da' s'iỹílaxalégue da' sichoxoden?
MAT.18.22	Qana'chi so' Jesús 'enaaco':
MAT.18.22	—Jaỹim 'am senapéga da' 'ena't da' 'chi siete da' 'av'iỹílaxalégue da' 'auchoxoden. Mai'chi ỹóvi' setenta da' 'av'iỹílaxalégue ga' siete da' 'auchoxoden.
MAT.18.23	Chan'eesa dójo' l'onataxanaxac ñi' Dios 'me net'ague da' piỹem, jeda'me 'ená'am ga' net'a 'me sétaaque da' naloqtena't jaga' lavíỹaxasete ga' lamaxa'spi. 
MAT.18.24	Joca'li ma'le naloqteetapega't jaso'me navíỹaxasete, qana'chi qonauée'uo so' 'oonolec 'me ỹátaqta sa lec'oqtole jaso' lavíỹaxasete. 
MAT.18.25	Qaláxasa so' namaxasec qaga 'te ỹiseeténec jaso' lavíỹaxasete lat'édai. Qana'chi so' n'aco' damaxasoxolégue jeso'me da' qoỹimen da' 'chi qoỹi'uaquen da' nelatac, caa'ue jaso' loua qataxa saua' lec'óqo'te, qataxa ỹima so' loxot, da' qaidi ỹañoxot da' qoỹiseeten jaso' lavíỹaxasete. 
MAT.18.26	Qana'chi jeso'me namaxasec, jeso'me ỹisocoto naua' liliictel so' n'aco'. Qana'chi nachoxodenot, 'enaaco': “'Am ỹasoxola', jaỹim 'anpogoxói'ne' qomle, qaidi jaỹim sañoxot da' seseeten ỹima jañi' ỹavíỹaxasete.” 
MAT.18.27	Qana'chi jeso'me n'aco' ỹátaqta 'uo da' lichoxodénataxanaxac jeso'me. Qana'chi ỹichoxoden da' 'chi ỹapalaxat jaso' lavíỹaxasete. Ỹim, qana'chi ỹaxátac. 
MAT.18.28	Qaláxasa joca'li 'chi ỹinoxonéegue jeso'me namaxasec, qana'chi ỹilá'a so' laqáỹa l'onataxanaxaua 'me net'ot jaso' sa 'amaqtaq lavíỹaxasete jeso'me. Qana'chi naqpaxanot, ỹichiỹoq na' loqosot. Qana'chi 'enapéga, 'enaaco': “¡'Auseeten qomle jañi' 'adavíỹaxasete!” 
MAT.18.29	Qana'chi jeso'me laqáỹa, jeso'me ỹisóidiñi naua' liliictel, qana'chi nachoxodeetot jeso'me, 'enaaco': “Jaỹim 'anpogoxói'ne' qomle, qaidi sañoxot da' seseeten ỹima jañi' ỹavíỹaxasete.” 
MAT.18.30	Qaláxasa jeso'me 'chi namaxasec sa ỹ'ateguet. Na'chidáta da' jec. Qana'chi ỹamaxáaue jaso' cointáxanaxaqui, cha ỹivíd'a da' ỹiseeten ỹima jaso' lavíỹaxasete. 
MAT.18.31	Qana'chi jeso' laỹi l'onataxanaxau'pi joca'li ỹauáachiỹi dójo', qana'chi ỹátaqta jalcote da' laviliỹáxac. Qana'chi jec da' d'aqtaxaneuó'o so' n'aco', ỹ'axátem ỹima dójo' qoỹí'et. 
MAT.18.32	Qana'chi jeso'me 'aco' damaxasóxonee'ga jeso'me lamaxasec. Qana'chi 'enapéga, 'enaaco': “¡'Am ỹamaxasec, 'am 'itaxalóxoic! 'Am sichoxoden da' sapalaxat ỹima jaso' 'adavíỹaxasete, qá'a ỹátaqta jaỹim 'anachoxodeetapecot. 
MAT.18.33	'Am toqo' nataq'en ỹiuen da' 'auchoxoden so' 'adaqáỹa, 'auená'am da' 'am séet'ec da' 'am sichoxoden.” 
MAT.18.34	Qana'chi jeso'me 'aco' ỹátaqta dalemata. Qana'chi damaxasoxolégue da' qoỹa'uo da' ne'uaxánaguec jeso'me, cha ỹivíd'a da' ỹañoxot da' ỹiseeten ỹima jaso' lavíỹaxasete.
MAT.18.35	Qana'chi so' Jesús 'enaaco':
MAT.18.35	—Naqaida qomle da' 'éeta da' 'oñíita ñi' ỹit'a 'me net'ague da' piỹem, da' 'uootaxa ñi' 'oonolec sa 'te da' ỹátaqta liquidiaqtéỹaxac da' ỹichoxoden ga' laqáỹa.
MAT.19.1	Joca'li ỹimat da' ỹ'axátetac dójo' so' Jesús, qana'chi cá'ai di' Galilea da' ỹic'áta jidi'me 'aléua 'me huáaue di' Judea, jidi'me p'aiỹi da' néte' so' ñáchi Jordán. 
MAT.19.2	Qana'chi ỹátaqta jalcote so' siỹaxadipi 'me quétapegue' jeso'me. Huá'a, qana'chi nataden ỹima so' leuaxaicpi.
MAT.19.3	Qana'chi 'uo so' fariseopi 'me nichíi'uo so' Jesús da' sétaaque da' 'uo ga' ỹachiỹoxotaỹi da' 'en lasouaxaset jeso'me. Qana'chi ỹinatétaco', 'enaaco':
MAT.19.3	—¿Séetapega qoỹaséet'em jodamaxa ga' siỹaxaua da' nañíi'me' jaga' loua da' 'uootaxa 'uo ga' gamachaqaiga lasouaxaset?
MAT.19.4	Qana'chi so' Jesús 'enaaco':
MAT.19.4	—Séetapega 'eesa jodamaxa 'autaxaỹaxañii' naua' nidii's l'aqtaqa ñi' Dios jeda'me 'éeta jiñi'me joca'li ỹímta da' d'onataxan, qana'chi “ỹí'et so' siỹaxaua qataxa jaso' ỹauo.” 
MAT.19.5	Jiñi'me nataq'en 'enaaco': “Chan'eesa ga' siỹaxaua ca'ai gaua' let'al, da' qaidi l'acháqadiaxaua jaga' loua. Huá'a, qana'chi jegaa'me 'ená'am ga' 'oonolec siỹaxaua.” 
MAT.19.6	Qana'chi jegaa'me sa 'te da' sega'me dos. Na'chidáta da' 'ená'am ga' 'oonolec. Chan'eesa ga' siỹaxaua sa 'te da' ỹisoỹilo gaua' ỹ'onáxana't ñi' Dios.
MAT.19.7	Qana'chi qoỹinat jeso'me, qoỹinaaco':
MAT.19.7	—¿Tóoqo'chi so' Moisés da' damaxasoxolégue da' qoỹanem jaga' noua jaga' lemalate da' qoỹiguem, ỹim, qana'chi qoỹiladéegue?
MAT.19.8	Qaláxasa so' Jesús 'enaaco':
MAT.19.8	—Qá'a ỹasouaxat da' 'ami ỹátaqta sa nedámchiilo naua' 'adiquidiaqtéldii', chan'eesa 'ami ỹaseet'ema da' 'aviimii jaga' 'adouai. Qaláxasa so' 'uáichiiñi joca'li sa na'chi 'éet'ec dójo'. 
MAT.19.9	Qana'chi jaỹim 'ami senapegalo, ga' nañíi'me' jaga' loua, da' 'uootaxa sa huasoilégue da' lequeséeguetaxa jaga'me, qana'chi jega'me da' 'uootaxa huó'on, qana'chi 'ená'am ga' necachítapegue' jaga' sa loua. Qataxa jega'me 'uoneguet jaga' ỹauo 'me qoỹiguem, nataq'en jega'me 'ená'am ga' necachítapegue' jaga' sa loua.
MAT.19.10	Qana'chi saua' lapaxaguenataqa 'enapega'to':
MAT.19.10	—Da' naq'áita dójo' da' lasoxoc ga' siỹaxaua qataxa jaga' loua, qana'chi sa nó'in da' huó'on ga' siỹaxaua.
MAT.19.11	Qana'chi so' Jesús 'enaaco':
MAT.19.11	—Sa ỹima jen' siỹaxadipi da' ỹaỹáten dójo' s'axátetac, na'chínata jen'me ỹanem ñi' Dios da' ỹaỹáten ga' lasoxoc dójo'. 
MAT.19.12	Ỹodapecachi jen' lasoxoc 'me ỹí'et da' sa decó'o qa'en ga' siỹaxaua. Qá'a 'uo na' chi'ena da' sa ỹañoxot da' decó'o, qataxa 'uo na' 'chi n'onatac da' sa decó'o, qataxa 'uo na' mai'chi nachiỹoxola't da' sa huó'on, ỹasouaxat da' l'onataxanaxac ñi' Dios 'me net'ague da' piỹem. Qana'chi jega'me ỹañoxot da' ỹí'et dójo' s'axátetac, 'ónaxaic da' ỹí'et.
MAT.19.13	Qana'chi 'uo so' qonauée'uo ñoqolqapiolec so' Jesús, qaidi jeso'me huaselelégue qataxa netameelégue. Qaláxasa saua' lapaxaguenataqa nelaqátrapega jen' nauéeuo na' ñoqolqapiolec. 
MAT.19.14	Qaláxasa so' Jesús 'enaaco':
MAT.19.14	—'Amachíit'a na' ñoqolqapi da' jaỹim nec'áte'uo. 'Ená'te da' 'au'oitapeeguet jena'me, qá'a ga' huétaaue da' l'onataxanaxac ñi' Dios 'me net'ague da' piỹem, jega'me 'ená'am ga' 'oonolec jena'me ñoqolqapi.
MAT.19.15	Qana'chi huaselelégue ñi' 'oonolec jeso'me ñoqolqapiolec. Ỹim, qana'chi cá'ai jeso' 'aléua.
MAT.19.16	Qana'chi janac so' nesoq, nec'áte'uo so' Jesús. Qana'chi ỹinat, 'enaaco':
MAT.19.16	—'Am sóxodaic, 'am qanapaxaguenoqo't, ¿jái'chogamaxa ỹiỹamqáchiiñi da' sé'et, qaidi 'uo ga' ỹic'alaxa 'me qaỹa 'te loiquiaqa'?
MAT.19.17	Qana'chi so' Jesús 'enaaco':
MAT.19.17	—¿Tóoqo'chi da' 'auéetapega jaỹim sóxodaic? Qá'a qaỹa 'te laqáỹa jiñi'me sóxodaic, 'oonolec Dios. Qaláxasa da' 'am sétaaque da' 'aunoxoneuó'o da' nec'alaxa, n'óota da' 'am ỹátaqta 'aualaxalégue jen'me lamaxasóxonaxacpi ñi' Dios.
MAT.19.18	Qana'chi so' nesoq 'enaaco':
MAT.19.18	—¿Jái'chogamaxa?
MAT.19.18	Qana'chi so' Jesús 'enaaco':
MAT.19.18	—Sa 'aualaataxan; sa 'ancachí'ỹi' jaga' sa 'adoua; sa 'aucachi; sa 'au'axat ga' sa naqaiga; 
MAT.19.19	qataxa 'aualaxaguet ga' 'adet'a qataxa jaga' 'adat'e; qataxa 'auauotec ga' 'adaqáỹa, 'ená'am da' mai'chi 'anauotela't.
MAT.19.20	Qana'chi so' nesoq 'enaaco':
MAT.19.20	—Já'a, ỹima jen'me ỹátaqta salaxalégue, chiỹoqót'a ca'li maliaxa jaỹim nootolec. ¿Jái'chogamaxa laqáỹa ga' souéetaaque?
MAT.19.21	Qana'chi so' Jesús 'enaaco':
MAT.19.21	—Da' sétaaque ỹátaqta nalóchiiñi da' 'adasoxoc, n'óota da' 'oc, qana'chi 'aumen ỹima na' 'am huet'ot, qataxa 'auanóoue na' choxodaqpi, qaidi 'uo ga' 'adesaliaxa huet'ague da' piỹem. Qaláxasa qomle 'adem, qana'chi 'auanac, jaỹim 'oquegue.
MAT.19.22	Qaláxasa joca'li demachíỹa dójo' so' nesoq, qana'chi ỹátaqta daquico, qá'a ỹátaqta saliaxanec jeso'me.
MAT.19.23	Qana'chi so' Jesús 'enapegalo saua' lapaxaguenataqa, 'enaaco':
MAT.19.23	—Ỹátaqta 'eesa dójo' 'ami s'axatema, ỹátaqta 'uo da' laqalaic na' saliaxanqapi da' ỹinoxoneuó'o da' l'onataxanaxac ñi' Dios 'me net'ague da' piỹem. 
MAT.19.24	Jaỹim s'iỹílaxalégue da' 'ami s'aqtaxanema, da' ỹátaqta 'uo da' laqalaic jaga' naanáxanaq da' taa'uet jaga' l'aite jaga' náicaiỹi. Qaláxasa ỹágueegue da' laqalaic ga' saliaxanec da' ỹinoxoneuó'o da' l'onataxanaxac ñi' Dios 'me ỹimata'a'téna.
MAT.19.25	Joca'li demachíchidiỹi dójo' saua' lapaxaguenataqa, qana'chi ỹátaqta let'ádaic da' ỹ'aalátr'ec. Qana'chi nenatétapega't, 'enapega'to':
MAT.19.25	—Da' na'chi 'éet'ec dójo', qana'chi ¿jái'chogamaxa qonec'alaxatéegue?
MAT.19.26	Qana'chi so' Jesús ỹilapegoovlo jesaa'me, qana'chi 'enaaco':
MAT.19.26	—Jen' siỹaxadipi sa ỹañoxot dójo', qaláxasa ñi'me Dios 'me qaỹa 'te ỹaqalánaac.
MAT.19.27	Qana'chi so' Pedro 'enaaco':
MAT.19.27	—'Am qadesaliaxanec, qo'mi ñ'ónaxataqañi ỹima jen'me qo'mi huet'oto, ỹim, qana'chi 'am qolaxague. ¿Jái'chogamaxa qomle ga' qo'mi qoỹanema?
MAT.19.28	Qana'chi so' Jesús 'enaaco':
MAT.19.28	—Ỹátaqta 'eesa dójo' 'ami s'axatema, jega'me nolo' qomle ma'le qonadálaxat ỹima jen' 'aléua, qomle ma'le ỹivíta ga' lalóqo' jen' siỹaxaua lec'óxot da' nánỹi jaga' nes'ónaxaqui 'me qaỹa ga' 'ená'am da' li'ỹoxodic da' net'a, qana'chi 'ami 'me jaỹim 'oquiỹiỹi nataq'en 'oñíỹañiilo gaua' doce s'ónaxaqui' da' net'a, da' qaidi 'anmichii na' lec'oqtepi so' doce lec'oqtepi so' Israel. 
MAT.19.29	Qana'chi ỹima na' n'ónaxatañi na' l'acháqa'pi, 'uootaxa gaua' laqaỹadésoda li'mi qataxa gaua' laqaỹadésoda ỹauo', 'uootaxa let'a qataxa jaga' lat'e, 'uootaxa jaga' loua qataxa gaua' lec'óqo'te, 'uootaxa ga' n'aléua, ỹasouaxat da' jaỹim 'equegue, qana'chi jega'me ỹóvi' qomle ga' cien jen'me qoỹanempi. Nataq'en qoỹanem jeda'me nec'alaxa 'me qaỹa 'te loiquiaqa'. 
MAT.19.30	Qaláxasa ỹátaqta jalcote qomle jen'me naỹi 'uáueegue 'me p'áteegue qoỹin qomle, qataxa ỹátaqta jalcote qomle jen'me naỹi p'áteegue 'me 'uáueegue qoỹin qomle.
MAT.20.1	Da' l'onataxanaxac ñi' Dios 'me net'ague da' piỹem, jeda'me 'ená'am ga' lalémaxaset ga' nanaqa' jan' uva 'me potéta da' néte'ta da' ỹiláaque ga' l'onatáxanaxanecpi, da' qaidi qonaqat jan' jala jaso' lañiise uvas. 
MAT.20.2	Qana'chi jeso'me detaxaỹapégue' jeso' 'onataxanaxaicpi da' d'onataxanỹi 'en jaso' 'oonole denario di' 'oonolec nolo'. Ỹim, qana'chi ỹamaxái'ỹa so' lanaxanqa' da' d'onataxan. 
MAT.20.3	Joca'li ma'le qaỹat'ague jaso' c'atena so' néte'ta, qana'chi ỹitaxa v'iỹílaxaỹi jeso'me 'aco'. Qana'chi jeso'me ỹilalégue so' laỹi 'onataxanaxaicpi 'me huét'a so' nemáqa', qaỹa 'te ga' l'onatac. 
MAT.20.4	Qana'chi 'enapego' jeso'me, 'enaaco': “'Ami nataq'en 'auc'áchiỹa qomle di' ỹanaxanqa' da' 'auapogaxañii. Jaỹim ỹátaqta sepagaqchíichiỹi qomle jaga' laso'vi ga' 'ad'onataquii.” Qana'chi jec jeso'me 'onataxanaxaicpi. 
MAT.20.5	Joca'li ma'le nolo' laiñi, qana'chi v'iỹílaxaỹi so' 'aco'. Qataxa so' laiñi so' jávit, ỹitaxa v'iỹílaxaỹi, 'ená'am 'en so' 'uáichiiñi. 
MAT.20.6	Qataxa joca'li sóxote ma'le nadíichiiñi jaso' c'atena, qana'chi ỹitaxa v'iỹílaxai'ỹa jeso'me 'aco' so' nemáqa'. Qana'chi ỹitaxa ỹilalégue so' laỹi 'onataxanaxaicpi qaỹa 'te l'onatac. Qana'chi 'enapego', 'enaaco': “¿Tóoqo'chi 'ovíit'a jénjo' so' nolo'ta, qaỹa 'te ga' 'ad'onataquii?” 
MAT.20.7	Qana'chi jeso'me 'enapega'to': “Qá'a qaỹa 'te ga' qo'mi ỹ'onataxanaxa'n, tadeno' souqát'a jénjo'.” Qana'chi jeso' 'aco' 'enaaco': “'Ami nataq'en 'auc'áchiỹa qomle di' ỹanaxanqa' da' 'auapogaxañii. Jaỹim ỹátaqta sepagaqchíichiỹi qomle jaga' laso'vi ga' 'ad'onataquii.” 
MAT.20.8	Joca'li ma'le pí'ỹaq, qana'chi so' 'aco' 'enapego' jeso'me huaidooma, 'enaaco': “'Aviỹáxanee'ga ga' ỹ'onatáxanaxanecpi. Ỹim, qana'chi 'auseeten, 'au'áuaxañi qomle da' 'auseeten jega'me niỹaqa'aguet da' d'onataxan, cha ỹivíd'a 'auen jen'me 'uáichiiñi d'onataxan.” 
MAT.20.9	Ỹim, qana'chi janac jeso'me d'onataxáatac joca'li ma'le nadíichiiñi jaso' c'atena. Qana'chi ñi' 'oonolec jeso'me ỹaconguet jaso' 'oonole denario 'me laseete ga' d'onataxan di' 'oonolec nolo'. 
MAT.20.10	Joca'li ma'le ỹivíta jeso'me 'uáichiiñi da' d'onataxan, qana'chi jeso'me 'éetapecogamaxa da' 'uootaxa ỹágueegue qoỹin jaga' laseete. Qaláxasa nataq'en jeso'me ỹaconguet jaso' 'oonole denario ñi' 'oonolec. 
MAT.20.11	Joca'li ỹaconguet jaso' laso'vi, qana'chi qodalemataỹa so' 'aco'. Qana'chi qoỹinapéga, 
MAT.20.12	qoỹinaaco': “Jeso'me p'áteeguepi 'chi cada'acolec da' d'onataxan, qalqaiga 'ená'am 'auen jañi' laso'vi da' 'auseeten. Qaamaxa qo'mi ỹimáñi so' nolo' da' ñidoqtapeeguet so' netap da' s'onataxanaqátac.” 
MAT.20.13	Qaláxasa jeso'me 'aco' 'enapego' so' 'oonolec so' 'onataxanaxaicpi, 'enaaco': “'Am senapéga jaỹim sa sañoxot da' sa sepagaqchinỹi jaso' 'adaso'vi. Qá'a ca'li 'am setaqátapegue', qaa'le 'am séetapega da' 'au'onataxanỹi jaso' 'oonole denario di' nolo'. 
MAT.20.14	Chan'eesa 'am n'óota da' 'auaconguet jana' 'adaso'vi, qana'chi 'oc. Qá'a jaỹim sétaaque da' 'ená'am jaso' 'adaso'vi jaga' sanem jeso'me p'áteegue da' d'onataxan. 
MAT.20.15	Qá'a ¿séetapega sa sañoxoto' da' jaỹim mai'chi soiquíitac ga' sanaỹi jaga' mai'chi ñaicaua? ¿'Uootaxa 'anquiỹátapega da' ỹasouaxat da' jaỹim choxodénataxanaxaic?” 
MAT.20.16	Naqaida qomle da' 'éeta jen'me naỹi p'áteegue, qaa'le jen'me qomle 'uáueegue. Qataxa jen'me naỹi 'uáueegue, qaa'le jen'me qomle p'áteegue. Qá'a naỹi ỹátaqta jalcote jen'me qoỹiỹáxanaaque, qaláxasa sa 'amaqtaq qomle jen'me niquiỹacpi.
MAT.20.17	So' Jesús joca'li ma'le taiỹi da' Jerusalén, qana'chi ỹiỹotai'ỹalo saua' doce lapaxaguenataqa, qana'chi 'enapegalo, 'enaaco':
MAT.20.18	—'Ami 'auaỹáchiñii da' qo'mi naỹi sec'átaxasee'ma di' Jerusalén. Huá'a qomle jidi'me, qana'chi jen' siỹaxaua lec'óxot qoỹaneuó'o na' let'alpi na' letaxaỹáxanaxanecpi na' siỹaxadipi da' qodetaxaỹapégue' ñi' Dios qataxa jen'me dapaxaguenataxanapeec jen'me naqátaxacpi, da' qaidi jen'me ỹoiquinaac ga' nalaataguec jen'me, 
MAT.20.19	qataxa ỹaneuó'o jen'me ỹaqá'a ga' chiỹoxogue, qaidi ỹi'uena't jen'me, qataxa ỹi'uaxáatac, ỹim, qana'chi ỹip'enaséguem. Qaláxasa qomle ma'le ỹivid'alo gaua' tres noloqo'te, qana'chi jen'me nec'aliséguem.
MAT.20.20	Qana'chi nichíi'uo so' Jesús jaso' lat'e' saua' Jacobo qataxa so' Juan, 'me lec'óqo'te so' Zebedeo. Qana'chi jaso'me náictapee'to saua' lec'óqo'te da' ỹisocoto naua' liliictel so' Jesús, da' qaidi ỹiỹaxanot. 
MAT.20.21	Qana'chi so' Jesús ỹinatétac jaso'me, 'enaaco':
MAT.20.21	—¿Jái'chogamaxa 'auauótaaque?
MAT.20.21	Qana'chi jaso'me 'enaaco':
MAT.20.21	—'Auan qomle naỹi ga' 'ad'aqtac, qaidi qomle ỹivíta ga' lalóqo' da' 'ad'onataxanaxac da' 'am net'a, qana'chi ga' 'oonolec náajo' dos ỹalqa 'uo ga' na'ague na' 'adoic, qataxa ga' laqáỹa, qaa'le na'ague na' 'an'emaq.
MAT.20.22	Qana'chi so' Jesús 'enaaco':
MAT.20.22	—'Ami sa 'auaỹáchiñii ga' náỹi jeda'me 'aviỹáxañiitapee'uo. ¿'Ami séetapega 'auañoxochii qomle da' 'auachíỹi da' ñi'queténaxac 'me sega'me jaỹim qonỹómaxanỹi qataxa da'me chiláxac 'me sáaue?
MAT.20.22	Qana'chi jesaa'me 'enapega'to':
MAT.20.22	—Já'a, sañoxotaq.
MAT.20.23	Qana'chi jeso'me 'enaaco':
MAT.20.23	—Já'a, 'eesa 'ami sega'me 'anỹómiiỹi jega'me ñi'queténaxac 'me sáaue qataxa jeda'me chiláxac. Qaláxasa dójo' lasoxoc da' 'ona'ague da' ỹoic qataxa jen' ñ'imaq, qaa'le jeda'me sa jaỹim qoỹanem da' san. Qá'a na'chigáta jega'me sóxote da' ỹaqátaxata't jiñi'me ỹit'a Dios 'me naqaiga ga' qoỹanem.
MAT.20.24	Saua' laqáỹa' diez lapaxaguenataqa joca'li demachíta dójo', qana'chi jesaa'me ỹátaqta dalemataỹalo jesaua' dos naqáỹa'. 
MAT.20.25	Qana'chi so' Jesús ỹiỹáxanoovlo jesaa'me, qana'chi 'enapegalo', 'enaaco':
MAT.20.25	—'Ami 'auaỹáchiñii na' lasoxola'pi na' ỹodapecachi siỹaxadipi da' jen'me ỹátaqta 'ená'am ga' 'aco' da' ỹamaqaac na' laỹi, qataxa jen'me 'uañaxaicpi, jen'me ỹátaqta ỹ'ét'ec da' ỹalaxaguet da' lamaxasóxonaxac 'en na' laỹi. 
MAT.20.26	'Ami, qaa'le 'ena't da' na'chi 'éeta dójo' 'adasoxoquii. Na'chidáta da' ga' sétaaque 'amaqtáqaic da' 'oñíita, qaláxasa jega'me neuálaxaitapegue' na' laỹi, 
MAT.20.27	qataxa gamachaqaiga da' 'oñíita da' sétaaque 'uáichiiñi, qaa'le jega'me na'chiga ga' lamaxasec na' laỹi. 
MAT.20.28	Qana'chi 'ená'am jen' siỹaxaua lec'óxot da' jen'me sa janac da' qaidi qoneuálaxaitapegue'. Na'chidáta da' janac jen'me, qaidi neuálaxain, qataxa ỹan da' l'óiỹaxac, da' 'ená'am qa'en jaga' laso'vi qaidi jalcote jen' qonec'alaxatéegue.
MAT.20.29	Joca'li ma'le quéd'ai di' noic Jericó jesaa'me, qana'chi ỹátaqta jalcote so' siỹaxadipi 'equegue so' Jesús. 
MAT.20.30	Huo'oi saua' dos qana'mi ñíchidiñi, nétra'uo na' lai so' naq'aic. Jesaa'me joca'li demachítrapegue' so' Jesús náte'uo so' huétr'a, qana'chi jesaa'me n'alaxadíseguem, 'enapega'to':
MAT.20.30	—¡'Am qadesaliaxanec 'me lec'óxot so' qadet'a David, qo'mi 'auchoxode'n qomle!
MAT.20.31	Qana'chi so' siỹaxadipi 'éetapegalo' jesaa'me, qaidi ỹ'imádete'. Qaláxasa jesaa'me ỹitaxa nichíỹaxatreegue da' liỹáxanaxa'j, 'enapega'salo':
MAT.20.31	—¡'Am qadesaliaxanec 'me 'am lec'óxot so' qadet'a David, qo'mi 'auchoxode'n qomle!
MAT.20.32	Qana'chi so' Jesús nichaachiñi, qana'chi ỹiỹaxanalo jesaa'me qana'mi. Qana'chi ỹinatét'ape, 'enaaco':
MAT.20.32	—¿Jái'chogamaxa sétaaque da' 'ami s'eteque?
MAT.20.33	Qana'chi jesaa'me 'enapega'to':
MAT.20.33	—'Am qadesaliaxanec, sétaaque da' ñauanáqchiiñi.
MAT.20.34	Qana'chi so' Jesús ỹátaqta 'uo da' lichoxodénataxanaxac jesaa'me, qana'chi ỹipoteua'alo naua' l'ai'te. Qana'chi jesaa'me nauáachidiñi, qana'chi quetegue jeso'me.
MAT.21.1	Joca'li ma'le qonadíite'uo di' Jerusalén, qana'chi qoỹivíd'a di' noic lenaxat Betfagé 'me sa qaỹáaque di' soqoỹoqóchisee'mec 'aléua 'me nanaqa' jan' 'epaq 'olívos. Qana'chi so' Jesús ỹama' saua' dos lapaxaguenataqa. 
MAT.21.2	Qana'chi 'enapegalo, 'enaaco':
MAT.21.2	—'Auc'áchiỹa qomle jidi'me ná'ña jen' noicolec 'me qadalot'eta. Huá'a qomle jidi'me, qana'chi 'aulói'ỹa jañi' 'ásena qoỹicoñideta't, qataxa huaqát'ai ñi' lec'óxot. Qana'chi 'ausoỹíiỹi qomle, qana'chi 'anaviquiquína. 
MAT.21.3	Da' 'uo ga' 'ami ỹina't, qaa'le 'oñíỹapega qomle jega'me, 'aviñíit'ai: “Ñi' qadesaliaxanec ỹiue'n jenaa'me, qaláxasa pasá'a qomle da' n'iỹílaxa't.”
MAT.21.4	Qana'chi naqaida 'éet'ec jeso'me, jeda'me ỹipaquíchiỹi da' ỹ'axat joca'li so' l'aqtáxanaxanec ñi' Dios joca'li ỹidíñi da' 'éetojo':
MAT.21.5	'Au'axátem qomle di' noic let'ádaic lenaxat Sión, 'auéetojo':
MAT.21.5	“Ỹa 'aulo'oguet na' 'adet'a, jena'me 'am nec'áte'uo,
MAT.21.5	jena'me ỹátaqta qaỹa ga' l'amaqchic, netalégue jana' 'ásena,
MAT.21.5	qataxa jen' 'asenolec 'me lec'óxot jana' 'ásena 'me nachóxonaxalate.”
MAT.21.6	Qana'chi saua' dos lapaxaguenataqa jéque' da' ỹ'e't da'me damaxasoxolégue so' Jesús. 
MAT.21.7	Qana'chi qonauéga jaso' 'ásena qataxa so' lec'óxot, qana'chi qoỹachalóo'te saua' louo jesaa'me, qana'chi so' Jesús huenotelégue. 
MAT.21.8	Qana'chi so'me siỹaxadipi 'me ỹátaqta sa lec'óxotolec, jeso'me ỹachá'nỹi so' naq'aic na' lapotopi. Qataxa 'uo na' ỹiquesoxóiỹi jan' laua jaso' chaic, qana'chi ỹachá'nỹi so' naq'aic. 
MAT.21.9	Qana'chi so' siỹaxadipi 'me 'uáuta qataxa so' dec'ataxáata ỹ'alqátaỹi, 'enaaco':
MAT.21.9	—¡'Uo da' li'ỹoxodic so' lec'óxot so' qadet'a David! ¡Ỹátaqta 'ónaxaic da' ladíquiaxac jeso'me naquétaaue da' lenaxat ñi' qadesaliaxanec! ¡'Uo da' li'ỹoxodic ñi' qadet'a Dios!
MAT.21.10	Qana'chi so' Jesús joca'li ma'le ỹinoxoneuó'o di' Jerusalén, qana'chi ỹima na' nétaaue jidi'me ỹátaqta 'uo da' loqochoxo. Qana'chi jalcote na' denataxáatac, 'enaaco':
MAT.21.10	—¿Jái'chi so'me sójo'?
MAT.21.11	Qana'chi jeso'me siỹaxadipi 'enapega'to':
MAT.21.11	—Nai'chitáxa na'chiso so' Jesús 'me l'aqtáxanaxanec ñi' Dios, jeso'me chiỹoxogue da' Nazaret 'me huáaue di' 'aléua Galilea.
MAT.21.12	Joca'li ỹim, qana'chi so' Jesús ỹinoxoneuó'o so' l'emec ñi' Dios. Qana'chi jeso'me ỹ'odéegue ỹima so' menaxaicpi qataxa so' huodénaxaicpi. Qataxa ỹamaxañi na' lemenaxanaxala'pi so' nemeetapega't qa'en jan' naicaua so' siỹaxadipi, qataxa jaso' nes'ónaxaquipi so' ỹiméetac na' doqoto'. 
MAT.21.13	Qana'chi 'enaaco':
MAT.21.13	—Naua' nidii's l'aqtaqa ñi' Dios 'eet'oi: “Jen' ỹ'imec, jen'me tamnaxaqui.” Qaláxasa 'ami 'av'íchiic jen'me da' nañoxótaxaqui jen' cacháxaicpi.
MAT.21.14	Joca'li huáaue jeso' tamnaxaqui, qana'chi huo'oi saua' qana'mi 'me nec'átre'uo so' Jesús qataxa saua' qaỹaua 'te lichil laqáỹa'. Qana'chi jeso'me nataden ỹima jeso'me. 
MAT.21.15	Qaláxasa so' lasoxola'pi na' netaxaỹáxanaxanecpi da' qodetaxaỹapégue' ñi' Dios qataxa jen' dapaxaguenataxáatapeec na' naqátaxacpi, jena'me joca'li ỹauáachiỹi jen' qoỹí'etpi 'me sa qoỹauanápiỹi qataxa demachítapega da' 'éeta so' ñoqolqapiolec da' ỹ'alqátaỹi joca'li huáaue jeso' tamnaxaqui, 'enaaco': “Ỹátaqta 'uo da' li'ỹoxodic da' lec'óxot so' qadet'a David,” qana'chi jeso'me nasoxola'pi ỹátaqta dalemata. 
MAT.21.16	Qana'chi 'enapego' so' Jesús, 'enaaco':
MAT.21.16	—¿'Am séetapega 'amachítapega da' 'enaac jen'me ñoqolqapi?
MAT.21.16	Qana'chi so' Jesús 'enaaco':
MAT.21.16	—Di'ỹoqóta da' semachítapega. Qaláxasa 'ami séetapega 'eesa jodamaxa 'autaxaỹaxañii naale da' 'enapega't naua' nidii's l'aqtaqa ñi' Dios. Jenaa'me 'enapega't:
MAT.21.16	'Au'étec na' ñoqolqapiolec qataxa na' maliaxa huanoquétac
MAT.21.16	da' ỹátaqta ỹiỹamqáchiiñi da' li'ỹoxodénataxanaxac.
MAT.21.17	Qana'chi so' Jesús cá'ai jeso'me siỹaxadipi, qataxa cá'ai di' noic let'ádaic Jerusalén, ỹic'áta di' noicolec Betania da' l'ochaqa' so' pí'ỹaq.
MAT.21.18	So' néte'ta so' nolo' laqáỹa joca'li v'iỹílaxa'uo di' noic let'ádaic so' Jesús, qana'chi 'uo da' loqouáxa. 
MAT.21.19	Qana'chi ỹilá'a jaso' higo lichidic 'me huét'a di' lai so' naq'aic. Qana'chi huaỹóxo'ta jaso'me, qaláxasa sa ỹauana jaga' jala, nedot'a't jan' laỹoqte. Qana'chi so' Jesús 'enapéga jaso' higo, 'enaaco':
MAT.21.19	—¡Naỹi na'chi táchi'ndi da' qaga qomle jaga' jala da' 'onéta!
MAT.21.19	Huá'a, qana'chi jaso'me higo lichidic láso. 
MAT.21.20	Joca'li ỹauáachidiỹi dójo' saua' lapaxaguenataqa, qana'chi ỹátaqta ỹ'aalátrapeec. Qana'chi qoỹinatétaco' so' Jesús, qoỹinaaco':
MAT.21.20	—¿Jái'chogamaxa hua'ague ga' 'éeta jadójo' higo lichidic da' pasá'a láso?
MAT.21.21	Qana'chi so' Jesús 'enaaco':
MAT.21.21	—Ỹátaqta 'eesa dójo' 'ami s'axatema, da' ỹátaqta 'eesa da' 'uo ga' 'adip'iỹáxaquii qataxa da' sa 'te da' 'auqolguétaxañii, qana'chi 'ami sa na'chidáta dójo' s'étec jada' higo lichidic da' 'auañoxochii da' 'av'íchii. Qá'a nataq'en 'ami 'auañoxochii da' 'oñíỹapega jen' soqoỹoqóchisee'mec 'aléua, 'oñíitojo': “'Ocá'ai jénjo' 'onéta'ña, ỹim, qana'chi 'ánỹi jaga' huaxai,” qana'chi dójo' 'ad'aqtaquii ỹátaqta ỹipaquíchiỹi. 
MAT.21.22	Qataxa ỹima na' 'ami 'aviỹáxañiitaaque da' 'antamiñíitac, da' ỹátaqta 'au'amaqténataxañii, qana'chi 'auacoñiiỹet.
MAT.21.23	Qana'chi so' Jesús ỹinoxonóoue so' tamnaxaqui let'ádaic. Joca'li maliaxa dapaxaguenataxáatac, qana'chi ỹic'áte'uo jeso'me jen' let'alpi jen' netaxaỹáxanaxanecpi qataxa jen' lasoxonecpi na' judiopi. Qana'chi ỹinatétac jeso'me, 'enaaco':
MAT.21.23	—¿Hua'ague ga' 'auachiỹoxota'ague ga' 'an'aqtaguec da' tadeeto' 'aué'et dójo'? ¿Jái'chogamaxa 'am ỹanem dójo' 'adamaxasóxonaxac?
MAT.21.24	Qana'chi so' Jesús 'enaaco':
MAT.21.24	—Jaỹim nataq'en 'ami sena't. Da' jaỹim 'au'axáchiim jega'me senataxanec, qana'chi nataq'en 'ami s'axatema ga' sachiỹoxota'ague da' senec da' sé'et dójo'. 
MAT.21.25	Da' ỹinataxanaxac 'eet'oi: ¿Jái'chogamaxa ỹamaxalégue so' Juan da' dachiláxanataxan? ¿Séetapega na'chiñi ñi' Dios, 'uootaxa ga' 'chi siỹaxaua?
MAT.21.25	Qana'chi jeso'me net'alpi mai'chi nec'onaxáatapega't, 'éetojo':
MAT.21.25	—Da' qo'mi senaqpeela't da' na'chiñi ñi' Dios da' ỹamaxalégue jeso'me da' dachiláxanataxan, qana'chi di'ỹoq qomle da' 'éetojo' jeda'me: “¿Tá'nooqo'chi da' sa 'au'amaqchíñii?” 
MAT.21.26	Qataxa da' 'uootaxa senqátojo' da' 'chi siỹaxaua ga' ỹamaxalégue, qaa'le 'uo da' qadoqolánaxa na' siỹaxadipi. Qá'a ỹima jen'me ỹátaqta ỹ'amaqten so' Juan da' l'aqtáxanaxanec ñi' Dios.
MAT.21.27	Tadeeto' jeso' net'alpi 'enapego' so' Jesús, 'enaaco':
MAT.21.27	—Neegue't, sa saỹátenaq.
MAT.21.27	Qana'chi so' Jesús 'enaaco':
MAT.21.27	—Jaỹim nataq'en sa 'ami s'axatema ga' sachiỹoxota'ague dójo' senec da' sé'et jeda'me.
MAT.21.28	Qana'chi so' Jesús 'enaaco':
MAT.21.28	—¿Jái'chogamaxa 'éeta ga' 'adeenataxaquii dójo' s'axat? 'Éetojo': 'Uo so' siỹaxaua dos saua' lec'óqo'te. Qana'chi 'enapego' so' 'oonolec jesaa'me, 'enaaco': “'Am ỹalec, 'oc qomle, 'au'onataxan, 'anaqat jan' jala jadi' ỹañiise uva.” 
MAT.21.29	Qana'chi jeso'me lec'óxot 'enaaco': “¡'Ai', sa ñisapat!” Qaláxasa joca'li copát'a, qana'chi nadálaxat da' leenataxac. Ỹim, qana'chi jec, d'onataxan. 
MAT.21.30	Ỹim, qana'chi jeso'me let'a' ỹitaxa ỹic'áta so' lec'óxot laqáỹa, nataq'en 'enapéga. Qana'chi jeso' lec'óxot 'enaaco': “Já'a, taxadéna', seco'.” Qaláxasa jeso'me sa jec. 
MAT.21.31	¿Jái'chogamaxa 'éete' saua' dos nec'óqo'te jega'me ỹí'et da' 'éetapeec jeso' let'a'?
MAT.21.31	Qana'chi jeso'me net'alpi 'enaaco':
MAT.21.31	—Naqaiso jeso'me 'uáichiiñi.
MAT.21.31	Qana'chi so' Jesús 'enaaco':
MAT.21.31	—Ỹátaqta 'eesa dójo' 'ami s'axatema, jen'me ỹacootapeeguet jana' laseete ga' net'a qataxa jan' queséeguetaxaipi, naqáina jen'me 'uáue'uo da' l'onataxanaxac ñi' Dios da' ỹilo'ogue da' ỹimata'a'téna. 
MAT.21.32	Qá'a janac joca'li so' Juan 'me chiláxanataxanaxaic da' qaidi 'ami ỹapaxaguenque da' lasoxoc da' qaidi n'óota da' 'adasoxoquii, qalqaiga 'ami sa 'au'amaqchíñii jeso'me. Qaláxasa jen'me ỹaconapeeguet jan' laseete ga' net'a qataxa jan' queséeguetaxaipi ỹ'amaqten jeso'me joca'li. Qaláxasa 'ami temaqaidi da' 'auauañíichiỹi ỹima dójo', qalqaiga taqadíta sa 'axañiidíñi naua' 'adoicódii', da' qaidi 'au'amaqténataxañii.
MAT.21.33	'Anaquiáxañiỹa qomle dójo' laqáỹa ỹaloqtenaxanaxat 'me 'éetojo': 'Uo so' siỹaxaua lalémaxaset so' 'aléua, qana'chi jeso'me ỹaañi jaso' uvas. Ỹim, qana'chi nequepaxadesop, qataxa ỹí'et so' lai't da' qonsom na' lí'i jan'me, qataxa jaso' leuaue, da' qaidi ỹañoxot da' ỹilotalégue ỹima jeso' lanaxanqa'.
MAT.21.33	Ỹim, qana'chi jeso'me ỹa'uo so' ỹ'áalaxanaxanec 'onataxanaxaicpi so' n'aléua. Ỹim, qana'chi jec. 
MAT.21.34	Joca'li ma'le ỹivíta so' lalóqo' da' qonaqat jan' jala jaso' nañiise, qana'chi jeso'me ỹamaq so' lamaxa'spi, da' qaidi ỹiỹáxanooue jeso'me 'onataxanaxaicpi, da' qaidi ỹicolaxatée'ga ga' talégue qoỹin jeso'me. 
MAT.21.35	Qaláxasa jeso'me 'onataxanaxaicpi ỹaconé'uo jeso' namaxa'spi. Qana'chi 'uo na' ỹi'uaxáatac, qataxa 'uo na' ỹalaat, qataxa 'uo na' ỹasaxac jen' qa'. 
MAT.21.36	Qana'chi jeso'me lalémaxaset jeso'me nanaxanqa' ỹitaxa nichíỹaxateegue so' ỹamaq lamaxa'spi. Qaláxasa so' 'onataxanaxaicpi ỹitaxa ỹipagaqchíichiỹi da' 'éet'ec jeso'me 'uáichiiñi namaxa'spi ỹima so' dálaxaic qonamaq.
MAT.21.37	Qana'chi ỹivíd'a da' ỹamaq so' mai'chi lalémaxaset lec'óxot, qá'a da' leenataxac 'enaaco': “Di'ỹoqóta da' qoỹalaxaguet ñi' ỹalec.” 
MAT.21.38	Qaláxasa joca'li qoỹila'aguet jeso' lec'óxot, qana'chi jeso'me 'onataxanaxaicpi detaxaỹapega't, 'enapega'to': “Jena' cha'aguet jena' talégue qomle qoỹin da' lesaliaxa so' qan'aco'. Jena'me salaataq, qaidi qo'mi talóo'te qomle jen' n'acháqa'.” 
MAT.21.39	Qana'chi jeso'me namaxasec qoỹaconé'uo, qana'chi qoỹasaxái'ỹa so' p'áiỹi so' 'aléua, qana'chi qoỹalaat.
MAT.21.40	Qana'chi so' Jesús denataxan, 'enaaco':
MAT.21.40	—Qomle ỹivíta da' janac so' lalémaxaset so' 'aléua, ¿jái'chogamaxa hua'ague ga' 'éeta so' 'onataxanaxaicpi?
MAT.21.41	Qana'chi qoỹinaaco':
MAT.21.41	—Qá'a ỹátaqta sa ỹichoxoden da' ỹalaat jeso'me 'itaxalóxoicpi. Ỹim, qana'chi ỹanem so' 'aléua so' laỹi 'onataxanaxaicpi 'me ỹátaqta ỹipaquíchiỹi da' ỹicolaxatée'ga so' talégue jeso' 'aco', da' ỹivíta da' lalóqo' da' qonaqat so' nañiisec.
MAT.21.42	Qana'chi so' Jesús 'enaaco':
MAT.21.42	—¿'Ami séetapega sa ỹauanápeco' da' 'autaxaỹaxañii' naua' nidii's l'aqtaqa ñi' Dios? Jenaa'me 'enapega't:
MAT.21.42	Ga' qa' 'me ỹ'otan jen' 'emec ló'opi,
MAT.21.42	naqaiga naỹi ga' ỹisóiñi ga' 'emec.
MAT.21.42	Naqaida jeda'me chiỹoqóchiỹi da' ỹí'et ñi' qadesaliaxanec,
MAT.21.42	qataxa jeda'me qaỹa 'te 'ená'am qasenaq da' li'ỹoxodic.
MAT.21.43	Chan'eesa 'ami senapegalo, dójo' l'onataxanaxac ñi' Dios da' ỹimata'a'téna, jeda'me 'ami qochiỹoxotaavlo qomle. Qana'chi jeda'me qoỹanem ga' siỹaxadipi 'me ỹátaqta ỹipagaqchíichiỹi jega'me jaláỹaxac 'me taiỹet dójo' l'onataxanaxac. 
MAT.21.44	Qana'chi jeso'me qa', qaa'le da' 'uo gamachaqaiga talégue jeso'me, qana'chi jega'me ỹátaqta doláchiỹi. Qataxa jeso' qa' da' 'uootaxa 'uo ga' talégue, qana'chi ỹátaqta doláchiỹi qa'en.
MAT.21.45	Qana'chi jeso' lasoxola'pi na' netaxaỹáxanaxanecpi qataxa so' fariseopi, joca'li demachíỹa dójo' daloqtenaxáatapega so' Jesús, qana'chi ỹaatetoot'eguet da' na'chiso jeso'me táchiỹi dójo' n'aqtac. 
MAT.21.46	Qana'chi jeso' nasoxola'pi sétaaque da' ỹicoñi' so' Jesús. Qaláxasa 'uo da' loqolánaxa so' siỹaxadipi, qá'a jeso'me ỹ'amaqten so' Jesús da' ỹátaqta 'eesa da' l'aqtáxanaxanec ñi' Dios.
MAT.22.1	Qana'chi so' Jesús ỹitaxa v'iỹílaxalégue da' d'aqtaxan, ỹauót'ai jen' daloqtenaxana, 'enaaco':
MAT.22.2	—Da' l'onataxanaxac ñi' Dios 'me net'ague da' piỹem, jeda'me 'ená'am ga' net'a 'me ỹí'et ga' liqui'ỹáxac da' de'quelégue ga' l'onáxac ga' lec'óxot. 
MAT.22.3	Qana'chi ỹamaq so' lamaxa'spi da' ỹip'iỹéna ỹima so' liqui'ỹáxau'pi. Qaláxasa jeso'me qaỹa 'te janac. 
MAT.22.4	Qana'chi ỹitaxa ỹamaq so' lamaxa'spi laỹi, 'enapego', 'enaaco': “'Oñíỹapega qomle jega'me ñiuánaxau'pi da' sóxote saqátaxaata't da' niqui'ỹáxac. Sóxote samaxasoxolégue da' qoỹalaat so' ỹilo huaca qataxa jen'me ỹ'axadaic ỹilopi. Sóxote da' ỹimeta't da' niqui'ỹáxac. 'Anc'áchii'uo qomle da' n'onáxac.” 
MAT.22.5	Qaláxasa jeso'me sétaaque niqui'ỹáxau'pi sa ỹalaq. Na'chidáta da' 'uo so' ỹic'átee'ga ga' n'aléua, qataxa 'uo so' ỹic'áta ga' neuodénaqa', 
MAT.22.6	qataxa so' laỹi ỹaconé'uo so' lamaxa'spi so' net'a, qana'chi ỹi'uaxáatac, cha ỹivíd'a da' ỹalaat. 
MAT.22.7	Qana'chi jeso' net'a ỹátaqta jalcote da' lalemataic. Qana'chi ỹamaq so' nesoxonaqapi, da' qaidi qoỹalaat ỹima jeso' laataxanaxaicpi qataxa da' ỹigóoue ỹima na' l'emecpi. 
MAT.22.8	Ỹim, qana'chi jeso'me 'enapego' so' lamaxa'spi, 'enaaco': “Da' n'onáxac sóxote da' ỹima ỹim, qaláxasa na' te'me ñiuánaxau'pi sa taiỹet da' huétauo. 
MAT.22.9	'Oquíỹi qomle, 'oquíỹiilo naua' naq'aicolqa. Qana'chi 'anpodáiỹi ỹima jen'me 'auloỹalégue, da' qaidi nec'áte'uo jeda'me n'onáxac.” 
MAT.22.10	Qana'chi jeso'me namaxa'spi jec da' 'equeelo naua' naq'áico. Qana'chi ỹimata'a't ỹima jen' ỹilalégue. 'Uo na' sa nó'in da' lasoxoc qataxa jen' n'óota da' lasoxoc. Qana'chi ỹátaqta saqatelégue so' niqui'ỹáqa' jen' siỹaxadipi.
MAT.22.11	Qana'chi so' net'a p'áuo da' dec'atenaxaneuó'o jeso'me nip'iỹéñiisecpi. Qana'chi ỹilalégue so' siỹaxaua 'me huétauo da' sa ỹaadíñi gaua' nouo 'me taiỹet da' qoỹaleeuó'o ga' n'onáxac. 
MAT.22.12	Qana'chi 'enapego' jeso'me, 'enaaco': “'Am ỹaqáỹa, ¿tóoqo'chi da' 'anp'áuo joca'li da' sa 'auaadíñi gaua' 'adeuo 'me taita da' 'ouétaaue ga' n'onáxac?” Qaláxasa jeso'me sa ỹ'at. 
MAT.22.13	Qana'chi so' net'a 'enapego' jen' ỹilotalégue so' niqui'ỹáxala', 'enaaco': “Ñíjo' siỹaxaua 'aucondiỹa't qomle naua' lichil qataxa naua' loua'. Ỹim, qana'chi 'auasaqáiỹi'ỹa na' n'álaxa na' p'áiỹi, 'me huá'ña qomle da' noỹin qataxa ỹiuoga't naua' lodaitel da' naỹaliaxa.” 
MAT.22.14	Qá'a naỹi ỹátaqta jalcote jen'me qoỹiỹáxanee'ga, qaláxasa sa lamai' qomle jegaa'me ỹátaqta niquiỹáqa.
MAT.22.15	Qana'chi so' fariseopi jec da' detaxaỹapíỹi ga' lasoxoc da' sétaaque qoỹa'uo ga' chiỹoqóchiỹi lasouaxaset so' Jesús da' ỹinat. 
MAT.22.16	Huá'a, qana'chi 'uo na' qonamaxa na' lapaxaguenatacpi na' fariseopi qataxa jen'me ỹalcapíỹi na' quétapegue' jeso' net'a Herodes, qaidi 'enapéga so' Jesús, 'enaaco':
MAT.22.16	—'Am 'me 'am paxaguenataxanaxaic, qo'mi saỹátenaq da' 'am ỹátaqta 'eesoda naua' 'ad'aqtaqa, qataxa 'auapaxaguenataxáatapeec da' ladíquiaxac da' 'ónaxaic nasoxoc 'me ỹiỹamaxaden ñi' Dios, qataxa sa 'auqo'cha jega'me 'enaac jen' siỹaxadipi, qá'a 'am sa 'auloỹi da' ỹ'oqóchiỹi lasoxoc jen' siỹaxadipi. 
MAT.22.17	Ỹa qo'mi 'au'axatema ga' 'adeenataxac da' senataxanaqátapeec 'me 'éetojo': ¿Séetapega ỹiỹamqáchiiñi da' qoỹiseeten jiñi'me let'a na' net'alpi Roma lé'ec, 'uootaxa sa ỹañoxot?
MAT.22.18	Qaláxasa so' Jesús ỹátaqta ỹaatetoot'eguet jeda'me sa nó'in leenataxac jeso'me. Qana'chi 'enapéga, 'enaaco':
MAT.22.18	—'Ami 'me 'oñíitapega da' 'ami 'eesoda, ¿tóoqo'chi da' jaỹim 'auapiiñíitac? 
MAT.22.19	Ỹa jaỹim 'aualoxóñiỹa qomle jaga'me laicaua lai 'me laso'vi da' qoỹiseeten ga' net'a.
MAT.22.19	Qana'chi qondó'uo jaso' 'oonole denario. 
MAT.22.20	Joca'li ma'le ỹic'aten, qana'chi so' Jesús ỹinat so' siỹaxadipi, 'enaaco':
MAT.22.20	—¿Jái'chogamaxa latáxasoxoc 'me huetalégue jánjo'? qataxa ¿jái'chogamaxa lenaxat jidi'me nedetalégue?
MAT.22.21	Qana'chi jeso'me siỹaxadipi 'enaaco':
MAT.22.21	—Na'chiñi ñi' let'a na' net'alpi Roma lé'ec.
MAT.22.21	Qana'chi so' Jesús 'enaaco':
MAT.22.21	—'Auañimii qomle jiñi'me let'a na' net'alpi ga' lalémaxaset, qataxa ñi'me Dios 'auañimii qomle jega'me mai'chi lalémaxaset.
MAT.22.22	Joca'li qodemachíchiỹi dójo', qana'chi jeso'me siỹaxadipi ỹátaqta ỹ'aalát'ec. Qana'chi qoỹaxañi jeso'me, qana'chi jeso'me siỹaxadipi jec.
MAT.22.23	Qana'chiso so' nolo' da' 'uo so' saduceopi 'me nec'áta so' Jesús. Qá'a jeso'me sa ỹ'amaqten da' qonec'alaxadiséguem na' sóxote ỹileupi. Qana'chi jeso'me ỹinatétac so' Jesús, 'enaaco':
MAT.22.24	—'Am 'me 'am paxaguenataxanaxaic, jeso'me Moisés joca'li 'enaac da' 'uootaxa 'uo ga' siỹaxaua da' huó'on, da' ỹivíta da' ỹileu 'uootaxa qaỹa 'te lec'óxot, qana'chi ga' laqáỹa ỹitaxa 'uoneguet jaga' la'ỹoxoua, da' qaidi ỹa'uo ga' lec'óxot jeso'me laqáỹa 'me sóxote ỹileu. 
MAT.22.25	Qana'chi da' mai'chi senqáta huo'oi joca'li saua' siete naqáỹa'. Jeso' nepíloxot da' huó'on, qaláxasa ỹileu. Jeso'me qaỹa 'te lec'óxot, qana'chi jaso' loua n'on'aguet so' laqáỹa. 
MAT.22.26	Qaláxasa na'chi 'ená'am jeso'me laqáỹa, jeso'me ỹileu. Qataxa jec so' laqáỹa laqáỹa. Qana'chi quet'ot dójo', cha ỹivíd'a jeso'me p'áteegue jesaa'me siete naqáỹa'. 
MAT.22.27	Joca'li ma'le nimíchidiñi ỹiméda jesaa'me, qana'chi p'áteegue da' ỹileu jaso'me ỹauo. 
MAT.22.28	Da' ỹivíta da' qonec'alaxadiséguem jen' napa'lpi, qana'chi ¿jái'chogamaxa ga' ỹátaqta loua jaso'me ỹauo, qá'a ỹima jeso'me naqáỹadipi 'uoneguet jaso'me?
MAT.22.29	Qana'chi so' Jesús 'enaaco':
MAT.22.29	—'Ami ỹátaqta 'ausómiỹaac, qá'a sa 'auaỹáchiñii' naua' nidii's l'aqtaqa ñi' Dios qataxa da' l'añaxac jiñi'me. 
MAT.22.30	Qá'a qomle ỹivíta da' qonec'alaxadiséguem na' napa'lpi, qana'chi qaỹa 'te ga' huó'on, qataxa qaỹa ga' ỹ'onáxan jaga' lec'oqte, qá'a jen'me 'ená'am na' lamaxa'spi ñi' Dios 'me net'ague da' piỹem. 
MAT.22.31	Qataxa dójo' lasoxoc qomle qonec'alaxadiséguem na' napa'lpi, qaa'le ¿séetapega sa 'autaxaỹaxañiỹo' da' mai'chi l'aqtac ñi' Dios? 'Me 'enaac: 
MAT.22.32	“Jaỹim 'me na'chaỹim netamnaxala' so' Abraham, so' Isaac, qataxa so' Jacob.” 'Ená'te da' netamnaxala' jiñi'me jen'me napa'lpi, na'chínata jen'me nec'alétaiỹi.
MAT.22.33	Joca'li demachíchiỹi dójo' na' siỹaxadipi, qana'chi ỹátaqta ỹ'aalátapeeque naua' lapaxaguenataxanaxaco jeso'me.
MAT.22.34	So' fariseopi joca'li ỹaỹáten so' Jesús da' qaỹa ga' ladic qa'en jen' lenataxanaxacpi so' saduceopi, qana'chi jeso'me ỹima'a't da' detaxaỹapega't. 
MAT.22.35	Qana'chi 'uo so' 'oonolec huétauo 'me dapaxaguenataxáatapeec na' naqátaxacpi, jeso'me sétaaque da' ỹapiỹen so' Jesús. Qana'chi ỹinat, 'enaaco':
MAT.22.36	—'Am 'me 'am paxaguenataxanaxaic, ¿jái'chogamaxa ỹátaqta ỹágueegue da' qoỹalaxalégue jen'me naqátaxacpi?
MAT.22.37	Qana'chi so' Jesús 'enaaco':
MAT.22.37	—“Ỹátaqta 'auauotec ñi' 'adesaliaxanec Dios, ỹimo'ot 'auen jana' 'adiquidiaqte, qataxa da' 'anchaalataxac, qataxa da' 'adeenataxac.” 
MAT.22.38	Naqaida jeda'me 'uáichiiñi qataxa ỹágueegue da' qoỹalaxalégue ỹima jénjo' namaxasóxonaxacpi. 
MAT.22.39	Qataxa da' laqáỹa 'me na'chi 'ená'am jeda'me 'eet'oi: “'Auauotec ga' 'adaqáỹa, 'auéet'em da' mai'chi 'anauotela't.” 
MAT.22.40	Naqainaua naua' dos namaxasóxonaxaco, na'chinaua naua' lamol ỹima jen'me naqátaxacpi 'me chiỹoqóchiỹi joca'li so' Moisés qataxa jen'me lapaxaguenataxanaxacpi jeso'me l'aqtáxanaxanecpi ñi' Dios.
MAT.22.41	Qana'chi joca'li maliaxa huet'a't so' fariseopi, 
MAT.22.42	qana'chi so' Jesús ỹinat jeso'me, 'enaaco':
MAT.22.42	—'Ami, ¿Jái'chogamaxa 'éeta ga' 'adeenataxaquii jega'me qoỹ'axátet'aguet net'a 'me nec'alaxaqui? ¿Jái'chogamaxa lec'óxot jega'me?
MAT.22.42	Qana'chi jeso'me fariseopi 'enapega'to':
MAT.22.42	—Jega'me lec'óxot so' qadet'a David.
MAT.22.43	Qana'chi so' Jesús 'enapego' jeso'me, 'enaaco':
MAT.22.43	—Qalqaiga ¿tóoqo'chi so' David joca'li ỹ'aqtaxanaxan so' Espíritu Santo, qana'chi ỹimatá'ac jega'me da' lesaliaxanec? Qá'a so' David 'enaaco':
MAT.22.44	Ñi'me qadesaliaxanec Dios 'enapéga jiñi'me ỹisaliaxanec, 'eet'oi:
MAT.22.44	'Onet'ague qomle jen' ỹoic,
MAT.22.44	tetoqo' ma'le sacho'to naua' 'adapia'te jen'me 'anp'aguénoqo'tpi.
MAT.22.45	¿Hua'ago' jogamaxa 'éeta jega'me net'a 'me nec'alaxaqui da' lec'óxot so' David, qá'a jeso'me 'enapéga lesaliaxanec?
MAT.22.46	Qana'chi qaỹa ga' ỹ'at jeso'me fariseopi da' 'chi 'oonolec ga' l'aqtac. Qana'chi chiỹoqóchii'ña jeso'me nolo' da' qaỹa ga' ỹinatétac jeso'me.
MAT.23.1	Qana'chi so' Jesús 'enapego' so' siỹaxadipi qataxa saua' lapaxaguenataqa, 'enaaco':
MAT.23.2	—Jen'me dapaxaguenataxáatapeec na' naqátaxacpi qataxa jen' fariseopi, jen'me qoỹinapéga da' na'chínata jen' ỹ'axategue da' náỹi jen' naqátaxacpi 'me chiỹoqóchiỹi joca'li so' Moisés. 
MAT.23.3	Chan'eesa 'ami ỹátaqta 'aualaqailégue qomle jen'me, qataxa 'av'íchii ỹima jen'me 'ami ỹapaxaguenque. Qaláxasa sa 'te qomle da' 'oquiỹiỹi da' lasoxoc, qá'a jen'me da' 'uo da' 'enaac, qaláxasa sa ỹí'et. 
MAT.23.4	Qá'a jen'me ỹicoñidelégue jen' lí'ỹac sa nep'áteta 'me sa 'te da' 'uo ga' ỹañoxot da' ỹáchi, da' ỹachalégue jen' siỹaxadipi. Qaláxasa jen'me sa 'te da' 'uootaxa 'chi 'oonole liaxata jaga' ỹaconé'uo qa'en, qaidi lecochiỹa. 
MAT.23.5	Ỹima jen'me ỹí'et, qá'a sétaaque na' siỹaxadipi ỹic'atéetac jen'me. Qá'a jen'me paxaguenoqo't noqopita da' ỹachalégue na' latap qataxa da' ỹaxachiilo naua' laltel lamol naua' nidii's l'aqtaqa ñi' Dios, da' qoỹidetalóo'te naua' locaiqa 'uáloq lail, qataxa da' ỹátaqta 'en locaiqa naua' la'uol naua' lapo'te, sa 'ená'am jen' laỹipi siỹaxadipi. 
MAT.23.6	Qataxa loqopitaxat jen'me s'ónaqa' 'me ỹ'oxodaq da' 'uo ga' niqui'ỹáxac, qataxa jen'me s'ónaqa' 'me 'uo da' li'ỹoxodic jen'me lemáxaqui na' judiopi. 
MAT.23.7	Qataxa sétaaque da' qoỹodiáquen da' qoỹip'iỹen da' hua'nỹi na' naq'aic, qataxa da' qoỹinapéga paxaguenoqo'tpi.
MAT.23.8	Qaláxasa 'ami sa 'te qomle da' 'ami 'enapegalo napaxaguenoqo't jen' siỹaxadipi. Qá'a ỹima da' 'oñíita 'ami naqáỹa'; 'oonolec jen' 'anapaxaguiñiỹoqo't, 'me na'chínata jen'me net'a nec'alaxaqui. 
MAT.23.9	Qataxa 'ena't qomle da' 'uo ga' 'aviñíỹapega 'adet'ai jen' 'aléua, qá'a 'oonolec ñi' 'adet'ai 'me net'ague da' piỹem. 
MAT.23.10	Qataxa 'ena't qomle da' 'ami qoỹinapegalo da' 'ami nasoxola'te, qá'a 'oonolec jen' 'adasoxoládii, 'me na'chínata jen' net'a nec'alaxaqui. 
MAT.23.11	Jega'me neuálaxaitapegue' jen' laỹi, qana'chiga jega'me ỹátaqta 'amaqtáqaic da' 'oñíita. 
MAT.23.12	Qá'a jega'me mai'chi n'amaqteetapeela't, na'chiga qomle ga' qaỹa ga' nesáaque qoỹin. Qá'a jega'me sa n'amaqteela't, qana'chiga qomle ga' 'amaqtáqaic qoỹin.
MAT.23.13	¡Ỹátaqta 'ami choxodaiqolqa 'me 'auapaxaguenataxañíitapeec jen' naqátaxacpi qataxa 'ami fariseopi, 'me 'oñíỹapeela't 'ami 'eesoda! Qá'a 'ami 'auapadíñiiỹi ñi' nasom jeda'me l'onataxanaxac ñi' Dios 'me net'ague da' piỹem, da' qaidi qaỹa ga' ỹinoxoneuo. Qaláxasa 'ami sa 'te da' 'aunoxoñiiuo, qataxa sa 'te da' 'auasiñiim da' ỹinoxoneuo jen'me sétaaque ỹinoxoneuo.
MAT.23.14	¡Ỹátaqta 'ami choxodaiqolqa 'me 'auapaxaguenataxañíitac qataxa 'ami fariseopi, 'me 'oñíỹapeela't 'ami 'eesoda! Qá'a 'ami ỹátaqta 'auootáxañiiqui naua' l'acháqa'te naua' p'ail, qana'chi 'ami 'chi 'anañoxótaxaquii da' 'av'íchii da' saqaloquéta 'antamnaxaquii. Chan'eesa 'ami ỹátaqta sa lec'óxotolec qomle da' 'an'uaxánaguiquii.
MAT.23.15	¡Ỹátaqta 'ami choxodaiqolqa 'me 'auapaxaguenataxañíitac qataxa 'ami fariseopi, 'me 'oñíỹapeela't 'ami 'eesoda! Qá'a 'ami ỹátaqta 'amachiit'a't jen' 'aléua qataxa jaso' huaxai, da' qaidi ga' siỹaxaua ỹ'amaqten 'aviñii da' 'ad'amaqténataxanaxaquii. Qana'chi da' 'auañoxochii jega'me siỹaxaua, qana'chi jega'me ỹátaqta 'av'íchiic da' ỹátaqta p'asáiỹi da' ne'uaxánaguec qomle qoỹasaxá'ña ga' ne'uaxánaqa' jen' lalaỹa'tpi, sa 'ená'am qomle da' 'oñíita.
MAT.23.16	¡Ỹátaqta choxodaiqolqa 'ami nasoxola'te qana'mi! 'Me 'oñíitojo': “Da' 'uo ga' ỹan ga' l'aqtac da' ỹiỹáxatapega ga' leleuaxa da' chiỹaqáaue ñi' tamnaxaqui t'ádaic di' Jerusalén, qaa'le jega'me ỹañoxot da' sa ỹipaguelégue. Qaláxasa da' 'uootaxa ỹan ga' l'aqtac da' ỹiỹáxatapega ga' leleuaxa da' chiỹaqaỹi jan' 'oro 'me li'ỹoxodaqte lalémaxasete jiñi'me tamnaxaqui, qaa'le jega'me ỹátaqta ỹipagaqchíichiỹi qomle ga' l'aqtac.” 
MAT.23.17	¡Ỹátaqta qaỹa jogamaxa 'auaỹáchiñiỹaac qataxa 'ami qana'mi! Qá'a ¿jái'chogamaxa ỹátaqta p'asáiỹi da' 'uo da' 'enec, séetapega jaga' 'oro, 'uootaxa jiñi' tamnaxaqui 'me ỹí'et da' lalémaxasete ñi' Dios jaga'me 'oro? 
MAT.23.18	Nataq'en 'ami 'oñiit'oi: “Da' 'uo ga' ỹan ga' l'aqtac da' ỹiỹáxatapega ga' leleuaxa da' chiỹaqalégue jañi' neco'ỹoxonaxalate, qaláxasa jega'me ỹañoxot da' sa ỹipaguelégue ga' l'aqtac. Qaláxasa da' 'uootaxa ỹan ga' l'aqtac da' ỹiỹáxatapega ga' leleuaxa da' chiỹaqaỹi ga' huetalégue jañi'me neco'ỹoxonaxalate, qaláxasa jega'me ỹátaqta ỹipagaqchíichiỹi qomle ga' l'aqtac.” 
MAT.23.19	¡Ỹátaqta qaỹa jogamaxa 'auaỹáchiñiỹaac, qataxa 'ami qana'mi! Qá'a ¿jái'chogamaxa ỹátaqta p'asáiỹi da' 'uo da' 'enec, séetapega jaga'me n'ágaxanaqte, 'uootaxa jañi' neco'ỹoxonaxalate 'me ỹí'et da' lalémaxasete ñi' Dios jaga' n'ágaxanaqte? 
MAT.23.20	Qá'a ga' ỹanot ga' l'aqtac jañi' neco'ỹoxonaxalate da' qaidi ỹipaquíchiỹi, qaa'le jega'me sa 'te da' na'chañíta jañi' neco'ỹoxonaxalate da' ỹanot ga' l'aqtac, qá'a nataq'en jaga'me huetalégue jañi'me. 
MAT.23.21	Qataxa jega'me ỹanot ga' l'aqtac jiñi' tamnaxaqui, da' qaidi ỹipaquíchiỹi, qaa'le jega'me nataq'en sa na'chiñíta ñi' tamnaxaqui da' ỹanot ga' l'aqtac, qá'a nataq'en ñi'me Dios 'me nétaaue jiñi'me tamnaxaqui. 
MAT.23.22	Nataq'en jega'me ỹiỹáxatapega ga' leleuaxa da' chiỹoqo'ot na' piỹem da' 'uootaxa sa ỹipaguelégue ga' l'aqtac, jega'me 'ená'am da' ỹanot da' l'aqtac jega'me nes'ónaqa' ñi' Dios, qataxa ñi'me Dios 'me netalégue.
MAT.23.23	¡Ỹátaqta 'ami choxodaiqolqa 'me 'auapaxaguenataxañíitac qataxa 'ami fariseopi, 'me 'oñíitapeela't 'ami 'eesoda! 'Ami 'auañiitapecot ñi' Dios jañi' 'oonole laỹoqte jana' diesa'pe jana' nalectenaxanaqte 'me lenaxat menta, qataxa anís, qataxa jana' comino, qaláxasa 'ami sa 'te da' 'aualaqailóo'te naua' lapaxaguenataxanaxaco jen'me naqátaxacpi 'me ỹátaqta ỹiue'n da' qoỹalaxalóo'te. 'Me 'eet'oi: da' 'ónaxaic nasoxoc, qataxa da' nichoxodénataxanaxac, qataxa da' nip'iỹáxac. 'Ena'uaque toqo' da' 'av'íchii, qataxa sa 'te da' 'axañíiñi jen' laỹipi. 
MAT.23.24	¡'Ami 'me 'ami nasoxola'te qana'mi, 'ami sega'me 'anapisíñii jana' cochitole, qaláxasa 'ená'am da' 'auqalégoqoiñii jan' naanáxanaq!
MAT.23.25	¡Ỹátaqta 'ami choxodaiqolqa 'me 'auapaxaguenataxañíitac qataxa 'ami fariseopi, 'me 'oñíitapeela't 'ami 'eesoda! Qá'a 'ami 'ausamaxachi jen' p'áiỹi jan' cáado qataxa jen' qui'ỹáxaqui da' 'auỹóitac, qaláxasa jen'me p'áuo jena'me ỹátaqta d'áichiỹi jen' 'auachiỹoxochiỹaỹi da' 'adecacháxaquii qataxa da' 'adoqopi'chii. 
MAT.23.26	'Ami fariseopi qana'mipi, 'au'áuaxañiiñi qomle da' 'aviỹóỹi jen' p'áuo jana' cáado qataxa naua' 'adiqui'ỹáxaquidii', qaidi ỹoqovíte' nataq'en naua' p'ádeegue.
MAT.23.27	¡Ỹátaqta 'ami choxodaiqolqa 'me 'auapaxaguenataxañíitac qataxa 'ami fariseopi, 'me 'oñíitapeela't 'ami 'eesoda! Qá'a 'ami 'oñí'ỹam jan' napa'lai't 'me ỹisamaq jen' p'áiỹi da' qoỹin ỹapagaq, qaláxasa jen'me p'áuo ỹátaqta d'áichiỹi jena' lip'inec jen' napa'lpi qataxa ỹima jen'me sa nó'inpi. 
MAT.23.28	Naqaida da' 'éeta da' 'oñíita: Da' ỹisamaq jen' p'áiỹi 'ená'am da' 'ónaxaic da' ỹic'atéetac jen' siỹaxadipi, qaláxasa jen'me p'áuo ỹátaqta d'áitapiỹi da' 'ani'ỹoxodénaxaquii qataxa jen'me 'ad'aláỹaxaquii.
MAT.23.29	¡Ỹátaqta 'ami choxodaiqolqa 'me 'auapaxaguenataxañíitac qataxa 'ami fariseopi, 'me 'oñíitapeela't 'ami 'eesoda! Qá'a na'chi'ami 'an'oxoñíitapiiseguem jan' napa'lai't jeso'me l'aqtáxanaxanecpi jocalia'cho' ñi' Dios, qataxa 'avi'ỹoxodíñiita jen'me qa'pi 'me l'anaxat jeso'me 'ónaxaic siỹaxadipi 'me huá'au. 
MAT.23.30	Ỹim, qana'chi 'oñiit'oi: “Da' quiliisaxa qo'mi huo'oi toqo' so' nolo' 'me huétooue jeso'me huá'au qadet'alpi, qana'chi 'ena't taa'le da' ỹicochaxa jeso'me da' ỹalaat jeso' l'aqtáxanaxanecpi ñi' Dios.” 
MAT.23.31	Qana'chi da' 'oñíit'ec, jeda'me ỹichoxot da' 'ami mai'chi lec'oqtepi jeso'me ỹalaat jocalia'cho' jeso' l'aqtáxanaxanecpi ñi'me Dios. 
MAT.23.32	¡N'óota qomle da' 'ami ỹátaqta 'aumachíita jeda'me ỹí'et josii'cho' jeso'me huá'au 'adet'aipi!
MAT.23.33	¡'Ami nanaicpi! ¡'Ami lec'oqtepi jen' nanaic! ¿Hua'ago' ga' 'ami ỹaxa'n ga' 'an'uaxánaguiquii da' 'ami qoỹasaxá'ñalo ga' ne'uaxánaqa' jen' 'itaxalóxoicpi? 
MAT.23.34	Chan'eesa jaỹim ñamaq qomle ga' ỹ'aqtáxanaxanecpi qataxa ga' ỹátenaxanaxaicpi qataxa ga' paxaguenataxanaxaicpi. Qaláxasa qomle 'uo ga' 'aualaachii qataxa 'aup'iñiỹalégue jaga' nesodooso, qataxa 'uo qomle ga' 'au'uaxáñiitac huétaaue ga' 'ademáxaquii, qataxa 'uo ga' 'aucañíitac naua' laqáỹa' noiqa. 
MAT.23.35	Chan'eesa 'ami qomle 'ami qoỹip'axalóo'te da' nalaataguec ỹima jeso'me 'ónaxaic da' lasoxoc siỹaxadipi 'me qoỹalaat josii'cho', chiỹoqóchii'ña so' Abel 'me 'ónaxaic da' lasoxoc, cha ỹivíde'ta qoỹin so' Zacarías jeso'me lec'óxot so' Berequías 'me 'aualaachii joca'li huá'ña di' néta'ña jaso' neco'ỹoxonaxalate 'me nalótee'ga so' nemáqa'. 
MAT.23.36	Ỹátaqta 'eesa dójo' 'ami s'axatema, ỹima qomle jénjo' janoicpi qoỹip'axalégue qomle jen'me siỹaxadipi 'me huetaavlo náajo' noloqo'te 'me souqataavlo.
MAT.23.37	¡'Am Jerusalén, 'am Jerusalén 'me 'aualaat joca'li so' n'aqtáxanaxanecpi qataxa 'auasaxac jen' qa' jeso'me lamaxa'spi joca'li ñi' Dios! ¡Jaỹim ỹátaqta jalcote ca'li da' sétaaque da' ñaqapaxaalégue na' 'ac'óqo'tepi da' sená'am jaga' 'olégaxa da' nequepaxatelégue ga' lec'oqtepiolec, qalqaiga sa jaỹim 'auasenem! 
MAT.23.38	Ỹa 'aulóit'a qomle na' 'ad'acháqadii, da' 'uo ga' nolo', qana'chi totelégue. 
MAT.23.39	Qá'a jaỹim 'ami senapegalo da' na'chi tá'ña naỹi da' jaỹim sa 'anauañíi'ỹi', na'chidáta qomle ỹivíta ga' lalóqo' da' 'ami 'oñíitojo': “Ỹátaqta 'ónaxaic da' ladíquiaxac jen'me naquétaaue da' lenaxat ñi' qadesaliaxanec Dios.”
MAT.24.1	So' Jesús joca'li cá'ai so' tamnaxaqui let'ádaic di' Jerusalén da' jec, qana'chi jana'j saua' lapaxaguenataqa, qana'chi qoỹaloxóotapega jeso'me na' qa' 'me l'oxonaxat jeso' tamnaxaqui. 
MAT.24.2	Qaláxasa so' Jesús 'enaaco':
MAT.24.2	—¿'Ami 'aulóit'a séetapega jénjo'? Jaỹim ỹátaqta 'eesa dójo' 'ami s'axatema naỹi, jénjo' qa' sa 'te qomle da' 'uo ga' qa' da' na'chi 'eeta't huetalégue ga' laqáỹa. Jena'me ỹátaqta ỹima qomle da' qoỹoláxachiỹi.
MAT.24.3	Qana'chi ỹic'ádidisee'mec jeso' soqoỹoqóchisee'mec 'aléua 'me nanaqa' jan' 'epaq 'olívos. Qana'chi so' Jesús joca'li ñíchiiñi, qana'chi saua' lapaxaguenataqa nesóxotrot jeso'me da' ỹina't, 'enapega'to':
MAT.24.3	—Sétaaque da' qo'mi 'au'axatema jai'chíita qomle ỹivíta dójo'. ¿Jái'chogamaxa ga' l'anaxat ga' 'ad'iỹílaxasoxoc qataxa jega'me loiquiaqa' jen' 'aléua?
MAT.24.4	Qana'chi so' Jesús 'enaaco':
MAT.24.4	—Ma'chaxa qomle, sa 'ená'te 'uo ga' 'ami ỹoqovi'n. 
MAT.24.5	Qá'a ỹátaqta jalcote qomle na' 'chi ñíỹi da' ỹenaxat, 'enaac: “Jaỹim 'me na'chaỹim 'adet'ai 'adec'alaxaquii,” qana'chi ỹátaqta jalcote qomle jen' ỹoqovin. 
MAT.24.6	'Ami 'anaquiáxañiitapeelégue qomle da' chimaqáchii'ñalo jen' laataq. Qaláxasa sa 'au'óiỹi qomle, qá'a jeda'me na'chi qoỹiná'ac. Qaláxasa maliaxa qomle da' ỹivíta ga' lalóqo' jen' 'aléua. 
MAT.24.7	Qá'a ga' siỹaxadipi mai'chi delóỹi'ỹi' ga' sa laỹi, qataxa ga' net'a mai'chi delóỹi'ỹi' ga' laqáỹa net'a. Qataxa 'uo ga' noqouáxa qataxa naua' neleuaxaco, qataxa jalcote na' 'aleu'pi 'uo jen' n'iquiaxa. 
MAT.24.8	Ỹima jénjo' naqáina na' chiỹoqóchii'ña na' nachoxodec.
MAT.24.9	Huá'a, qana'chi 'ami qoỹaadéuo, da' qaidi 'ami qoỹi'uaxáat'ape, qataxa da' 'ami qoỹalaa't. Qataxa ỹima na' siỹaxadipi ỹátaqta 'ami niquiỹa'alo, ỹasouaxat da' jaỹim 'oquíitapegue'. 
MAT.24.10	Qana'chi jega'me nolo' ỹátaqta jalcote qomle na' ỹaxanéegue da' lip'iỹáxac, qana'chi niquiỹá'a ga' laqáỹa qataxa ỹimen. 
MAT.24.11	Qataxa jalcote qomle jen' qovínaxanaxaicpi da' naloxon, 'enapeela't da' l'aqtáxanaxanecpi ñi' Dios, qana'chi ỹátaqta jalcote qomle jen' ỹoqovin siỹaxadipi. 
MAT.24.12	Qataxa ỹátaqta jalcote qomle na' sa nó'inpi, chan'eesa 'uo qomle na' ỹaxañi da' ỹauotec ga' laqáỹa. 
MAT.24.13	Qaláxasa ga' qaỹa ga' ỹoqo'cha, cha ỹivíde'ta ga' loiquiaqa' da' l'óiỹaxac, naqaiga qomle ga' qonec'alaxatéegue. 
MAT.24.14	Dójo' 'ónaxaic qadipí'ic 'me ỹ'axat da' n'aqtaguec da' l'onataxanaxac ñi' Dios 'me ỹimata'a'téna, jeda'me qoỹ'axáteegue qomle ỹima jen' 'aléua, da' qaidi ỹima jen'me ỹodapecachi siỹaxadipi ỹaỹáten jeda'me. Huá'a, qana'chi ỹivíta ga' loiquiaqa' jen' 'aléua.
MAT.24.15	So' l'aqtáxanaxanec ñi' Dios, lenaxat Daniel, jeso'me ỹidíñi joca'li jeda'me 'éeta ga' desepaxanaqtaxan qataxa dolaqtaxan. (Naỹi jega'me ỹitaxaỹaxan jénjo' ỹidíisec 'me l'aqtac so' Jesús, 'ónaxaic da' ỹaỹáteet'egue), da' qaidi qomle 'ami 'aulói'ỹa jega'me da' huétaaue ñi' tamnaxaqui di' Jerusalén 'me sa l'acháqa', 
MAT.24.16	qana'chi jen' huét'a di' Judea, ỹ'iisée'ma qomle na' qasoxonaxa. 
MAT.24.17	Jen'me huetalégue jen' lápo' ga' l'emec, n'óota qomle da' sa ỹím'a da' táaue ga' l'emec da' 'uo ga' ỹáchi. 
MAT.24.18	Qataxa jega'me huetalégue na' n'ónaxa, qaa'le sa 'te qomle da' v'iỹílaxa'uo ga' l'emec, da' qaidi ỹáchi ga' lapoto. 
MAT.24.19	¡Ỹátaqta choxodaipi qomle na' ỹauodipi 'me qo'uaxaipi jega'me nolo', 'uootaxa jaga' 'uo ga' lec'óxot maliaxa huanoquétac! 
MAT.24.20	Chan'eesa 'aviỹaxañiỹot qomle ñi' Dios, tetoqo' sa huáaue qa'en ga' l'ómaxa, 'uootaxa ga' mataxaqui da' 'auasoỹíiỹi. 
MAT.24.21	Qá'a ỹátaqta sa lec'óxotolec qomle da' nachoxodec. Sa 'te da' 'uo ga' 'ená'am da' qoỹachiỹoxota'ague joca'li ỹímta qoỹí'et jen' 'aléua, qataxa sa ỹitaxa qonauá'ne' qomle dójo' nachoxodec. 
MAT.24.22	Qataxa ñi' Dios da' 'uootaxa ỹipagaqtéetreegue gaua' noloqo'te, qana'chi sa 'te qomle da' 'uo ga' nec'aléegue. Qaláxasa jiñi'me sa ỹipagaqtéetreegue ỹasouaxat da' lauo'chi jen' liquiỹacpi.
MAT.24.23	Tadeeto' da' 'uo ga' 'ami 'enapegalo', 'eet'oi: “Ỹa 'aulóichiỹi, jénjo' jen'me net'a nec'alaxaqui, huet'énjo',” 'uootaxa da' 'eet'oi: “Jiñi' chá'a jiñi'me,” qaláxasa 'ami 'ená'te da' 'au'amaqchíñii qomle. 
MAT.24.24	Qá'a ỹátaqta jalcote qomle jen' janac da' 'enapeela't net'a nec'alaxaqui, 'uootaxa 'enapeela't da' l'aqtáxanaxanec ñi' Dios. Qana'chi jen'me ỹí'et qomle na' let'ádaic n'anecpi qataxa jen'me sa qoỹauanápiỹi, da' qaidi doqovínaxan. Sa ỹiuénaaque nataq'en qomle da' ỹañoxot da' ỹoqovin jen'me leloisecpi ñi' Dios. 
MAT.24.25	Jeda'me 'ami s'axatema naỹi, qaidi na'chi 'eeta't qomle da' 'auaỹáchiñiit'eguet. 
MAT.24.26	Chan'eesa da' 'uo ga' 'ami 'enapegalo da' 'eet'oi: “Ỹa 'aulói'ỹa ñi' qadet'a qadec'alaxaqui, jiñi'me netalégue di' totelégue 'aléua,” qaláxasa sa 'te qomle da' 'auc'áchiỹii'ỹa. 'Uootaxa da' 'eet'oi: “Jiñíjo' jiñi'me, nétaaue ñi' 'emec,” qaláxasa sa 'au'amaqchíñii qomle. 
MAT.24.27	Qá'a jega'me 'ená'am qomle da' qoỹilá'a ga' naqasélgaxa, da' chiỹoxogue da' ỹ'oxoñi, qana'chi ỹivid'ague da' jávit, naqaida qomle da' naq'áita da' livídaxac jen'me siỹaxaua lec'óxot qomle n'iỹílaq. 
MAT.24.28	Ga' huet'ague ga' ỹileu, qana'chiga ga' huá'ña da' ỹimalégue na' poipi.
MAT.24.29	Qomle 'chi ỹinoxodéegue gaua' noloqo'te 'me nachoxodáxaqui', qana'chi jañi' c'atena 'om qataxa so' 'auóxoic, qataxa n'áqañi jan' huaqchiñi chiỹaqsée'ma di' piỹem, qataxa ỹivíd'a jen' n'añaxacpi 'me huet'ague da' piỹem ỹátaqta d'iqui. 
MAT.24.30	Huá'a, qana'chi qoỹilásee'ma na' piỹem ga' l'anaxat na' siỹaxaua lec'óxot. Qana'chi ỹima qomle jen' ỹodapecachi siỹaxadipi noỹíitaỹi, qomle qoỹila'aguet jen' siỹaxaua lec'óxot da' naquétaaue ga' ló'oc, ỹátaqta sa lec'óxotolec da' l'añaxac qataxa da' li'ỹoxodic. 
MAT.24.31	Qana'chi ỹamaq qomle jen' lamaxa'spi piỹem lé'ec, da' qaidi sa ỹ'aiden da' lesamaxa jan' laseede da' daseedáxan, qaidi ỹiỹaxa't ỹima na' leloisecpi 'me net'aguelo naua' cuatro ladíco jen' laỹat. Ỹima jen'me ỹachiỹoxota'aguelo naua' loiquiaqa'te jen' 'aléua.
MAT.24.32	'Anapaxaguiñiỹo' qomle jaga' higo lichidic 'me saloqtenaxana: Jaga'me da' ỹivíta da' nolel jan' lepee, qana'chi 'uo jan' laỹoqte. Qana'chi 'ami 'auaỹáchiñii da' ma'le sa qaỹadapiỹi naua' neta'pi let'al. 
MAT.24.33	Qana'chi naq'áita nataq'en qomle 'ami 'aulói'ỹa ỹima jénjo' s'axátetac, qana'chi 'ami 'auaỹáchiñii da' sóxote sa qaỹáaque ga' loiquiaqa' ỹimaquéna. Jega'me ma'le nadiitequéna. 
MAT.24.34	Ỹátaqta 'eesa dójo' 'ami s'axatema, da' ỹima qomle jen'me 'uáiñi da' di'ỹoq, qomle 'uootaxa sona'li ỹileu jen' siỹaxadipi 'me huetaavlo naỹi nauójo' noloqo'te. 
MAT.24.35	Na' piỹem qataxa jen' 'aléua ỹiméta qomle, qaláxasa da' ỹ'aqtac sa ỹiméta.
MAT.24.36	Qaláxasa jega'me nolo' qataxa ga' lalóqo' dójo', qaláxasa qaỹa ga' ỹañoxot da' ỹaỹáten, ỹivíd'a na' namaxa'spi piỹem lé'ec sa ỹaỹáten qataxa jen'me lec'óxot ñi' Dios. Na'chiñíta ñi' ỹit'a 'me ỹaỹáten.
MAT.24.37	'Ená'am da' 'éeta joca'li saua' noloqo'te 'me huetaavlo so' Noé, qana'chi naq'áita nataq'en qomle ỹivíta da' n'iỹílaq jen' siỹaxaua lec'óxot. 
MAT.24.38	Jesaua' noloqo'te joca'li sonaliaxa da' damolíñi jen' 'aléua, qaa'le na' siỹaxadipi ỹ'étetac na' liqui'ỹáxac, niỹómtac qataxa 'uootapega't, qataxa ỹ'onáxan jan' lec'oqtelpi, cha ỹivíde'ta so' nolo' so' Noé huenótooue jaso' lilicota lat'édai. 
MAT.24.39	Qaláxasa sa nóma dójo' joca'li so' siỹaxadipi, cha ỹivíd'a joca'li janac so' huétep, qana'chi ỹaỹoxon qa'en ỹima jeso'me siỹaxadipi. Naqaida da' 'éeta nataq'en qomle ỹivíta da' n'iỹílaq jen' siỹaxaua lec'óxot. 
MAT.24.40	Jega'me nolo' gaua' dos siỹaxa'u da' 'uootaxa huetralégue ga' n'ónaxa, qana'chi jegaa'me 'oonolec ga' qoỹauec, qaláxasa ga' laqáỹa qaa'le qoỹaqpiaqtenáñi. 
MAT.24.41	Qataxa gaua' dos ỹauo' da' desógaxat'ape, qaa'le 'oonole jaga' qoỹauec, jaga' laqáỹa qamqaa'me qoỹaqpiaqtenáñi.
MAT.24.42	'Ami ỹátaqta 'anlóitaiỹo' qomle, qá'a sa 'auaỹáchiñii ga' lalóqo' da' n'iỹílaq jen' 'adesaliaxanquii. 
MAT.24.43	Qaláxasa 'ami 'auaỹáchiñii da' 'uootaxa jega'me loxot jega'me 'emec, da' 'uootaxa ỹaỹáten ga' lalóqo' ga' pí'ỹaq da' nóvi' ga' cacháxaic, qana'chi jega'me sa ỹañoxot da' d'ochi, qaidi sa 'te da' ỹasen da' qoỹinoxonóoue ga' l'emec da' qodecachiỹot. 
MAT.24.44	Chan'eesa 'ami ỹátaqta 'aniỹamaxachiita't qomle. Qá'a qomle ma'le sa taỹapíỹi 'adai'lídii' dójo', qana'chi nóvi' jen' siỹaxaua lec'óxot.
MAT.24.45	¿Jái'chi toqo' ga' namaxasec da' ỹátaqta ỹipaquetelégue ga' l'onatac qataxa 'uo na' ỹaỹáten, da' 'uootaxa ga' ladípa da' ỹamaxalégue jega'me, da' qaidi ỹiqui'ỹáxatac jen' huét'a ga' l'acháqa' da' ỹivíta ga' lalóqo' da' niqui'ỹáxac? 
MAT.24.46	Ỹátaqta máchiiñi qomle jega'me namaxasec, da' 'uootaxa ỹivíta da' nóvi' ga' ladípa, qaláxasa ỹilalégue da' ỹ'étetac jega'me qoỹamaxalégue. 
MAT.24.47	Ỹátaqta 'eesa dójo' 'ami s'axatema, da' jega'me ladípa ỹañoxot da' ỹamaxalégue jega'me ỹima jen'me lalémaxasetpi. 
MAT.24.48	Qaláxasa jega'me namaxasec, da' 'uootaxa sa nó'inaloic, qana'chi 'eet'oi: “Ga' ỹadípa ỹátaqta qoniỹateguet.” 
MAT.24.49	Qana'chi jec da' ỹi'uaxáatac jen' namaxasóxou'pi, qataxa ỹí'et da' liqui'ỹáxac qataxa niỹómaxaua na' taxaicpi. 
MAT.24.50	Qana'chi jeso' ladípa n'iỹílaq so' nolo' 'me sa ỹauáaque so' lamaxasec, qataxa so'me lalóqo' 'me sa 'te da' ỹaỹáten. 
MAT.24.51	Qana'chi ỹátaqta qaỹa ga' 'ená'am qa'en da' ne'uaxánaguec, 'ená'am qa'en da' ne'uaxánaguec jen'me 'enapeela't 'eesa. Huá'a, qana'chi noỹíitac qataxa ỹátaqta ỹiuoga't naua' lodaitel ỹasouaxat da' naỹaliaxa.
MAT.25.1	Qana'chi dójo' l'onataxanaxac ñi' Dios 'me net'ague da' piỹem, jeda'me 'ená'am qomle saua' diez q'añole 'me ỹaconalo saua' lecoỹadáxanaqtel 'me lasec na' aceite. Qana'chi ỹic'ádeta so' n'onáxac, da' qaidi huaqátetr'aguet jeso'me huó'on. 
MAT.25.2	Cinco jesaa'me qaỹa ga' ỹaỹáteedaac, qataxa cinco saua' ỹátenaxanaxail. 
MAT.25.3	Jesaa'me qaỹa ga' ỹaỹáteedaac joca'li jéque', qana'chi ỹáchi' saua' lecoỹadáxanaqtel, qaláxasa sa ỹáchi' ga' lasec da' ỹivíta da' c'ochíchiilo saua' lecoỹadáxanaqtel. 
MAT.25.4	Qaláxasa saua' ỹátenaxanaxail, jesaa'me ỹachít'ape saua' lecoỹadáxanaqtel qataxa saua' léte' saua' laqátaxanataqa lasec saua' lecoỹadáxanaqtel. 
MAT.25.5	Qá'a maliaxa huaỹáloqot'aguet jeso'me huó'on, qana'chi 'ena'uaque jesaa'me 'uo na' l'ochaqa', qana'chi d'ochi'. 
MAT.25.6	Qana'chi joca'li ma'le pí'ỹaq lauel, qana'chi qodemachíỹa so' natalaanaxac, 'eet'oi: “¡Ỹamtaa'le nóvi' na' huó'on, ỹa 'anp'áiỹiỹi, 'auqáchiit'aguet!” 
MAT.25.7	Qana'chi 'ena'uaque jesaa'me q'añole ñídiseguem, qana'chi ỹiỹamaxachidíñi saua' lecoỹadáxanaqtel. 
MAT.25.8	Qana'chi saua' cinco 'me qaỹa 'te ỹaỹáteedaac, jesaa'me ỹiỹáxatapecoto saua' laqáỹa' cinco 'me 'uo da' laỹátenaxanaxa'j, 'enapega'to': “Ỹa qo'mi 'auanema ga' lai na' lasec na' 'adecoỹadáxanaqtéldii'. Píiỹa, ma'le ỹamtaa'le 'o'm naua' qadecoỹadáxanaqtel.” 
MAT.25.9	Qaláxasa jesaa'me q'añole 'me ỹátenaxanaxail 'enapega'to': “'Ai', sa sasena'. Píiỹa, qomle qo'mi lochiỹai'ỹalo, nataq'en da' 'oñíita. N'óota da' 'auc'áchiỹa jega'me ỹimenaac, qana'chi 'aneuodíñiỹa ga' lasec naua' 'adcoỹadáxanaqtéldii'.” 
MAT.25.10	Qaláxasa jesaa'me cinco q'añole 'me qaỹa 'te ga' ỹaỹáteedaac, joca'li jéque' da' neuodéedaaque ga' lasec saua' lecoỹadáxanaqtel, qana'chi ma'le nivídeuo so' huó'on. Qana'chi jesaa'me q'añil 'me leuótete', qana'chi liquiáxa'u jeso'me da' p'ádeuo ga' n'onáxac. Ỹim, qana'chi qoỹapadínỹi so' som. 
MAT.25.11	Joca'li copát'a, qana'chi nivídedeuo saua' laqáỹa' q'añole. Qana'chi diỹáxat'ape, 'enapega'to': “¡'Am qadasoxola'! ¡Ỹa qo'mi 'au'ouateeta qomle!” 
MAT.25.12	Qaláxasa jeso'me 'enaaco': “Neegue't, 'ami sa saateto'n.”
MAT.25.13	Qana'chi so' Jesús 'enaaco':
MAT.25.13	—'Ami ỹátaqta 'anlóitaiquio' qomle, qá'a sa 'auaỹáchiñii ga' nolo' qataxa ga' lalóqo' da' n'iỹílaq jen' siỹaxaua lec'óxot.
MAT.25.14	Dójo' l'onataxanaxac ñi' Dios 'me net'ague da' piỹem, jeda'me 'ená'am ga' siỹaxaua da' sétaaque taỹa ga' 'aléua laqáỹa. Qana'chi jega'me ỹiỹáxanalo saua' lamaxa's 'me ỹanema jaso' naicaua da' qaidi ỹilodelégue.
MAT.25.15	Qana'chi so' 'oonolec jesaa'me ỹanem jaso' cinco mil, qataxa so' laqáỹa ỹanem jaso' dos mil, qataxa so' laqáỹa ỹanem jaso' mil. Qoỹanema jesaa'me jañi'me nalót'ai' liquiỹatete. Ỹim, qana'chi jec. 
MAT.25.16	Qana'chi so' lamaxasec 'me ỹaconguet jaso' cinco mil, jeso'me ỹ'onataxanaxan jaso'me nemena da' nemen. Qana'chi cinco mil jaso' laỹi jaso' lauéque. 
MAT.25.17	Qana'chi naq'áita nataq'en jeso'me ỹaconguet jaso' dos mil, jeso'me dos mil jaso' lauéque. 
MAT.25.18	Qaláxasa jeso'me ỹaconguet jaso' mil, jeso'me jec da' ỹoxochiñi jaso' naicaua so' ladípa, ỹachánỹi jaso' lesede.
MAT.25.19	Joca'li ma'le sa lequese'eguelo saua' 'uóidi, qana'chi v'iỹílaq jeso'me ladípa' jesaa'me namaxa's. Qana'chi jeso'me naloqtena't da' l'onataxanaxa'j jesaa'me. 
MAT.25.20	Qana'chi 'uáichiiñi janac jeso'me ỹaconguet joca'li jaso' cinco mil, qana'chi nataq'en ỹanem so' ladípa jaso' laỹi cinco mil. Qana'chi 'enapego', 'enaaco': “'Am ỹadípa, jaỹim ca'li jaỹim 'auanem jaso' cinco mil. Qaláxasa naỹi jánjo' jan' laỹi cinco mil 'me ỹauéque.” 
MAT.25.21	Qana'chi so' nadípa 'enaaco': “Ỹátaqta ỹiỹamqáchiiñi, 'am 'ónaxaic namaxasec, 'am nepé'et. Qá'a 'am ỹátaqta 'aupaquetelégue da' 'aué'et jega'me sa lecolec, qaláxasa naỹi ỹátaqta let'ádaic qomle ga' 'am sanem da' 'aulolégue. Naỹi 'anp'áuo qomle da' 'am ñitónaxaua.” 
MAT.25.22	Ỹim, qataxa janac so' laqáỹa namaxasec 'me ỹaconguet joca'li jaso' dos mil. Qana'chi 'enaaco': “'Am ỹadípa, jaỹim 'auanem ca'li jaso' dos mil. Qaláxasa naỹi nataq'en jánjo' jan' laqáỹa dos mil 'me ỹauéque.” 
MAT.25.23	Qana'chi so' ladípa 'enaaco': “Já'a, ỹiỹamqáchiiñi, ỹátaqta 'am 'ónaxaic namaxasec, qataxa ỹátaqta 'am nepé'et. Qá'a 'aupaquetelégue da' 'aué'et ga' sa lecolec, qaláxasa naỹi jalcote qomle ga' 'am sanem da' 'aulolégue. Nataq'en 'am naỹi 'anp'áuo qomle da' 'am ñitónaxaua.” 
MAT.25.24	Qaláxasa joca'li nivídeuo so' namaxasec 'me ỹaconguet joca'li jaso' mil, qana'chi jeso'me 'enapego' so' ladípa, 'enaaco': “'Am ỹadípa, jaỹim saỹáten da' ỹátaqta 'am sa nedámchiỹi na' 'adauel da' 'anapoc jan' jala ga' sa 'adañiisec, qataxa da' 'alapóoseguem ga' sa 'adichiỹoxosec. 
MAT.25.25	Tadeeto' jaỹim 'uo da' ỹoqolánaxa. Qana'chi jaỹim soxochiñi jaso' 'anaicaua, soxotóoue jen' 'aléua. Qaláxasa jánjo' jan'me, qá'a mai'chi 'adalémaxasete.” 
MAT.25.26	Qana'chi jeso'me nadípa 'enaaco': “'Am namaxasec sa 'am nepé'et qataxa 'am huálaic. ¡'Am 'auaỹáten qalqaiga ca'li da' jaỹim ñapoc jan' jala ga' sa ỹañiisec, qataxa ỹapóoseguem jen'me sa ỹichiỹoxosec! 
MAT.25.27	Qalqaiga ¿tóoqo'chi sa 'auacháaue jañi' lai't jan' laicaua jana'me ñaicaua, mitaama'le naỹi da' ñóvi', qana'chi saconguet jaga'me lauéque jana'me ñaicaua?” 
MAT.25.28	Qana'chi 'enapego' jeso'me huétaaue, 'enaaco': “Ỹa 'auacoñíỹiỹet qomle jada'me mil 'me huet'asop jeda'me, qaidi 'auañimii jeda'me huet'asop jada' diez mil. 
MAT.25.29	Qá'a jega'me 'uo ga' huet'asop, qaa'le jega'me ỹágueegue ga' qoỹanem, qana'chi ỹátaqta qaỹa 'te ỹiuéetaaque. Qaláxasa jega'me qaỹa ga' huet'asop, qaa'le jega'me ỹivíd'a jega'me sa lecolec 'me huet'asop qodootáxanec. 
MAT.25.30	Qaláxasa da'me dójo' namaxasec 'me qaỹa ga' taiỹet, jeda'me 'auasaqáiỹi'ỹa na' n'álaxa na' p'áiỹi. Huá'a qomle, qana'chi noỹíitac qataxa ỹátaqta ỹiuoga't naua' lodaitel ỹasouaxat da' naỹaliaxa.”
MAT.25.31	Qomle ỹivíta da' n'iỹílaq jen' siỹaxaua lec'óxot da' net'a, naquétaaue ỹima jen' lamaxa'spi piỹem lé'ecpi, qana'chi nánỹi jaga' nes'ónaxaqui 'me ỹ'oxodaq da' net'a. 
MAT.25.32	Qana'chi ỹima jen'me ỹodapecachi siỹaxadipi da' ỹimá'uo jen'me, qana'chi jen'me net'a ỹiỹotapecachi qomle jen' siỹaxadipi da' 'ená'am ga' ỹilotalégue jan' n'aanaxate da' ỹiỹotái'ỹa jan' n'aanaxate qataxa jan' quétaq. 
MAT.25.33	Qana'chi ỹip'axangue jen' loic jan' n'aanaxate, qataxa jan' quétaq ỹip'axangue jen' n'emaq. 
MAT.25.34	Qana'chi jénjo' net'a 'enapéga qomle jen'me siỹaxadipi p'aiỹi jen' loic, 'eet'oi: “'Auanaquíỹi qomle, 'ami 'me 'ami ỹichoxode'n jiñi'me ỹit'a. 'Aunoxoñiiuó'o qomle da' l'onataxanaxac 'me ỹaqátaxata't da' 'ami ỹanema ñi' Dios joca'li ỹímta ỹí'et jen' 'aléua. 
MAT.25.35	Qá'a jaỹim 'uo joca'li da' ỹoqouáxa, qaláxasa 'ami jaỹim 'auañimii ga' salic; qataxa 'uo da' siliinquip, qaláxasa jaỹim 'anỹómaxañii; qataxa sená'am ga' ỹaqá'a ga' sachiỹoxogue, qaláxasa 'auauóỹi ga' ỹ'acháqa'. 
MAT.25.36	Qataxa qaỹa 'te ga' ỹapoto, qaláxasa 'auauóỹi ga' ỹoxot; qataxa jaỹim selhuaac, qaláxasa jaỹim 'ausapchíitapega; qataxa jaỹim qoỹicoñi', qaláxasa jaỹim 'auc'áchiitapee'uo.” 
MAT.25.37	Qana'chi jen'me 'ónaxaic da' lasoxoc 'enaac qomle: “'Am qadasoxola', ¿jái'te huo'o' joca'li da' 'am seloqót'a da' 'adoqouat, qana'chi 'am sequi'ỹáxanaq? qataxa ¿jái'te huo'o' joca'li da' seloqót'a da' 'adiliinquip, qana'chi 'am ñiỹómaxanaq? 
MAT.25.38	Qataxa ¿jái'te huo'o' ca'li da' 'am seloqót'a da' 'auená'am ga' ỹaqá'a ga' chiỹoxogue, qana'chi sauoqo ga' 'ad'ochaqa', 'uootaxa da' qaỹa ga' 'adapoto, qaa'le 'am sanaxam ga' 'adoxot? 
MAT.25.39	¿'Uootaxa da' 'am seloqót'a da' 'adelhuaac, 'uootaxa da' 'am qoỹicoñi', qana'chi 'am sec'átaxa'uo?” 
MAT.25.40	Qana'chi jénjo' net'a 'enaac qomle: “Ỹátaqta 'eesa dójo' 'ami s'axatema, da' ỹima jénjo' 'av'íchiic ga' 'oonolec jénjo' ỹaỹi, da' temaqaidi da' qaỹa ga' nesáaque, qana'chi na'chaỹim 'me jaỹim 'av'íchiic dójo'.”
MAT.25.41	Qana'chi jen'me net'a 'enapéga qomle na' p'aiỹi jen' n'emaq, 'eet'oi: “Jaỹim 'oquí'ỹai qomle, 'ami 'me qoỹa'uo da' 'ane'uaxánaguiquii. 'Ánỹi jidi'me dóle' 'me qaỹa 'te loiquiaqa' 'me qoỹaqátaxata't da' qaidi qoỹasaxánỹi so' qadó'o paiỹac qataxa jen'me lamaxa'spi. 
MAT.25.42	Qá'a jaỹim ca'li 'uo da' ỹoqouáxa, qaláxasa 'ami jaỹim sa 'auqui'ỹáxañii; qataxa 'uo da' noxop lamaic, qaláxasa 'ami sa jaỹim 'anỹómaxañii; 
MAT.25.43	qataxa sená'am da' ỹaqá'a ga' sachiỹoxogue, qaa'le sa 'auauóỹi ga' ỹ'acháqa'. Qataxa qaỹa ga' ỹoxot, qaláxasa sa 'auauóỹi ga' ỹoxot; qataxa jaỹim selhuaac qataxa sonétaaue jaga' necointáxanaxaqui, qaláxasa sa jaỹim 'ausapchiiuó'o.” 
MAT.25.44	Qana'chi jen'me siỹaxadipi 'enapega't qomle, 'enaaco': “'Am qadasoxola', ¿jái'te huo'o' joca'li 'am seloqót'a da' 'adoqouat, 'uootaxa 'adiliinquip, 'uootaxa da' 'ená'am da' ỹaqá'a ga' 'auachiỹoxogue, 'uootaxa qaỹa ga' 'adoxot, 'uootaxa 'adelhuaac, 'uootaxa 'am qoỹicoñi', qana'chi sa 'am ỹicochaxa?” 
MAT.25.45	Qana'chi jénjo' net'a 'eet'oi qomle: “Ỹátaqta 'eesa dójo' 'ami s'axatema, da' ỹima jen'me joca'li da' sa 'av'íchiic ga' 'oonolec jénjo' sa lecolec, nataq'en jaỹim sa 'auauóỹi ga' jaỹim 'av'íchiic.” 
MAT.25.46	Qomle ỹim, qana'chi jen'me siỹaxadipi táaue qomle jega'me qaỹa 'te loiquiaqa' ne'uaxánaguec, qaláxasa jen'me 'ónaxaic da' lasoxoc, qaa'le táaue qomle jega'me qaỹa 'te loiquiaqa' n'óiỹaxac.
MAT.26.1	So' Jesús joca'li ỹimat da' ỹ'axátetac ỹima dójo', qana'chi 'enapegalo saua' lapaxaguenataqa, 'enaaco':
MAT.26.2	—'Ami 'auaỹáchiñii qomle ỹinoxodéegue náajo' dos noloqo'te, qana'chi nivídeuo ga' nolo' 'me huáaue da' qoueenata so' nolo' josii'chi qodíc'ai di' Egipto. Qana'chi jen'me siỹaxaua lec'óxot qomle qoỹaneuo, da' qaidi qoỹip'enaséguem.
MAT.26.3	Qana'chi jeso' nolo' jen'me lasoxola'pi na' netaxaỹáxanaxanecpi da' qodetaxaỹapégue' ñi' Dios, qataxa jen'me dapaxaguenataxanapeec jen' naqátaxacpi, qataxa jen'me lasoxonecpi na' judiopi, ỹima'a't, huét'a di' nasoxoc so' l'emec let'ádaic so' Caifás 'me lasoxola' jen' netaxaỹáxanaxanecpi. 
MAT.26.4	Huá'a jidi'me, qana'chi qodetaxaỹapíỹi ga' noqovínaxanaxac, qaidi qoỹaconé'uo so' Jesús da' qoỹalaat. 
MAT.26.5	Qaláxasa jeso'me nasoxola'pi 'enapega'to':
MAT.26.5	—Sa nó'in qomle da' huaavlo qasena' naua' noloqo'te nemáxaqui', qaidi sa de'uoỹaac na' siỹaxadipi.
MAT.26.6	So' Jesús huét'a di' noic Betania, huétaaue so' l'emec so' Simón 'me qoỹinapéga da' dola ló'oc. 
MAT.26.7	Qana'chi nichíi'uo jeso'me jaso'me ỹauo, ỹachítac so' qa' lenaxat alabastro, lai't jen' codáxaqui 'me ỹátaqta sa lequeseuó'o da' laso'víỹaxac. Qana'chi so' Jesús joca'li dasotalégue so' niqui'ỹáxala', qana'chi jaso'me ỹicodelégue so' laqaic jeso'me codáxaqui 'me ỹátaqta jama jen' laita. 
MAT.26.8	Qana'chi saua' lapaxaguenataqa joca'li ỹauáachidiỹi dójo', qana'chi dalematái'i. Qana'chi 'uo da' l'aqta'j, 'enapega'to':
MAT.26.8	—¿Tóoqo'chi 'chi qoỹiué'en dójo' codáxaqui? 
MAT.26.9	Qá'a dójo' codáxaqui ỹañoxot da' lat'édai toqo' jaga' laseete da' qoỹimen, qaidi qolecochiỹa jen' p'ioxoicpi.
MAT.26.10	So' Jesús demachíchiỹi dójo', qana'chi 'enaaco':
MAT.26.10	—¿Tóoqo'chi 'ami sa 'aualémaxachii jadójo' ỹauo? Qá'a dójo' jaỹim ỹ'étec, jeda'me ỹátaqta ỹiỹamqáchiiñi. 
MAT.26.11	Qá'a jen'me p'ioxoicpi, na'chi 'eeta't qomle da' 'ami huetaavlo; jaỹim, qaamaxa sa 'te da' na'chi 'eeta't da' 'ami souetaavlo. 
MAT.26.12	Qá'a dójo' ỹí'et jada'me ỹauo da' jaỹim ỹicodelégue jeso'me codáxaqui, jeda'me ỹaqátaxata't da' jaỹim ỹicodelégue ỹatemaliaxa sa jaỹim qoỹisiiñi. 
MAT.26.13	Ỹátaqta 'eesa dójo' 'ami s'axatema, jega'me p'aiỹi naua' lail jen' 'aléua da' qoỹ'axátetac dójo' n'aqtac 'me chiỹaqaỹi da' nec'alaxa, qana'chi nataq'en qoỹ'axátetac qomle dójo' ỹí'et jadójo' ỹauo, qaidi na'chi 'eeta't qomle da' qoueenatét'a jada'me.
MAT.26.14	Qana'chi so' 'oonolec saua' doce lapaxaguenataqa, lenaxat Judas Iscariote, jeso'me jec da' detaxaỹapégue' jeso'me lasoxola'pi na' netaxaỹáxanaxanecpi. 
MAT.26.15	Qana'chi 'enapego' jeso'me, 'enaaco':
MAT.26.15	—¿Jái'chogamaxa lecáta jaga' jaỹim 'auañimii, da' 'ami sanoovlo ñi' Jesús?
MAT.26.15	Qana'chi qoỹanem so' Judas jaso'me treinta laicaua 'me chiỹaqaỹi jan' metal lenaxat plata. 
MAT.26.16	Huá'a, qana'chi jeso'me nimitétaaque ga' lasoxoc da' ỹaneuó'o jeso'me net'alpi so' Jesús.
MAT.26.17	Jeso'me 'uáichiiñi nolo' 'me huáaue da' qoỹalic jan' pan 'me sa qoỹa'uo jen' lale'gue, qana'chi saua' lapaxaguenataqa so' Jesús ỹinatétrac jeso'me, 'enapega'to':
MAT.26.17	—¿Jái'chogamaxa hua'ague ga' sétaaque huá'ña da' qo'mi saqátaxanaqta't, da' qaidi 'am 'auqué'e ga' nolo' 'me huáaue da' qoueenata da' qodíc'ai di' Egipto?
MAT.26.18	Qana'chi so' Jesús 'enaaco':
MAT.26.18	—'Auc'áchiỹa qomle di' noic let'ádaic Jerusalén, qana'chi 'aulóite'uo jega' l'acháqa' jega'me siỹaxaua. Qana'chi 'oñíỹapega, 'oñiit'oi: “Jiñi'me qanapaxaguenoqo't 'eet'oi: Di' ỹalóqo' ma'le sa qaỹáaque. Jen' 'ad'acháqa' qomle huá'ña da' salic ga' nalic 'me náỹi da' qoueenata joca'li qodíc'ai di' Egipto, da' sequi'ỹa'to naua' ỹapaxaguenataqa.”
MAT.26.19	Qana'chi saua' lapaxaguenataqa, qana'chi ỹipagaqchíichidiỹi jeda'me lamaxasóxonaxac so' Jesús da' ỹaqátaxatra't so' niqui'ỹáxac.
MAT.26.20	Joca'li ma'le ỹivíta so' pí'ỹaq, qana'chi so' Jesús dasotalégue so' niqui'ỹáxala', qataxa saua' doce lapaxaguenataqa. 
MAT.26.21	Joca'li maliaxa de'quet'ape, qana'chi 'enaaco':
MAT.26.21	—Ỹátaqta 'eesa dójo' 'ami s'axatema, ñi' 'oonolec da' 'oñíita jaỹim ỹaneuo qomle.
MAT.26.22	Qana'chi jesaa'me ỹátaqta daquicói'i. Huá'a, qana'chi jesaa'me 'oonolqat'ape da' ỹinatétrac jeso'me, 'enapega't:
MAT.26.22	—'Am qadesaliaxanec, ¿séetapega sa na'chaỹim?
MAT.26.23	Qana'chi so' Jesús 'enaaco':
MAT.26.23	—Jiñi'me ỹiltenaxanaxaua jénjo' qadiqui'ỹáxaqui, naqaiñi qomle jiñi'me jaỹim ỹaneuo. 
MAT.26.24	Jénjo' siỹaxaua lec'óxot, jen'me ỹátaqta quet'egue jeda'me ladíquiaxac 'me ỹ'axa't naua' nidii's l'aqtaqa ñi' Dios. Qaláxasa ¡ỹátaqta choxodaicolec jiñi'me siỹaxaua 'me ỹaneuo jen'me! Jiñi'me 'ónaxaic toqo' joca'li da' sa niỹíñi.
MAT.26.25	Qana'chi detaqa so' Judas 'me naqaiso so' sétaaque ỹaneuo, 'enaaco':
MAT.26.25	—'Am qanapaxaguenoqo't, ¿séetapega sa naqaỹim?
MAT.26.25	Qana'chi so' Jesús 'enaaco':
MAT.26.25	—Já'a, na'chi'am.
MAT.26.26	Joca'li maliaxa de'quet'ape, qana'chi so' Jesús ỹacona jaso' pan. Qana'chi joca'li ỹimat da' ỹicolaxachiỹi, qana'chi ỹanot da' netónaxac ñi' Dios. Ỹim, qana'chi ỹanoovlo saua' lapaxaguenataqa, qana'chi 'enaaco':
MAT.26.26	—'Aualíquii jánjo', naqána jan' ỹó'oc.
MAT.26.27	Joca'li ỹim, qana'chi ỹacona jaso' ỹómaxaqui, qana'chi ỹitaxa ỹanot da' netónaxac ñi' Dios. Ỹim, qana'chi ỹanoovlo jesaa'me, qana'chi 'eet'oi:
MAT.26.27	—'Anỹómiiỹi qomle jánjo' ỹómaxaqui 'adimíiỹa. 
MAT.26.28	Qá'a jánjo' huétaỹi jan'me ỹómaxaqui, naqainaua naua' ỹitauo' 'me ỹátaqta d'añáñi 'en jeda'me dálaxaic ỹamaxataxac. Jenaa'me ỹitauo' taỹa'alo da' qoỹicodédeegue, da' qaidi ỹátaqta jalcote qomle na' qoỹapalaxa't naua' loico. 
MAT.26.29	Qaláxasa jaỹim 'ami senapegalo, naỹi qana'chi sa ỹitaxa da' s'iỹílaxalégue da' ñiỹómỹi jénjo' lí'i jan' uva, díto' qom'chi ỹivíta ga' nolo' da' ỹitaxa 'ami ñiỹómaxa'u, qomle sonétaaue ga' l'onataxanaxac ñi' ỹit'a da' ỹilo'ogue da' ỹimata'a'téna.
MAT.26.30	Joca'li qoỹimat so' nalac, qana'chi qoỹic'átee'ga so' soqoỹoqóchisee'mec 'aléua 'me nanaqa' jan' 'epaq 'olívos. 
MAT.26.31	Qana'chi so' Jesús 'enaaco':
MAT.26.31	—Ỹima da' 'oñíita jaỹim 'aviimiỹápega't jen' pí'ỹaq. Qá'a na'chi 'enapega't naua' nidii's l'aqtaqa ñi' Dios, 'me 'eet'oi: “Salaat qomle jiñi'me neuatoqo't jan' n'aanaxate, qana'chi nelagaxa jan'me n'aanaxate.” 
MAT.26.32	Qaláxasa qomle ma'le ñic'aliséguem, qana'chi jaỹim se'uáut'ague qomle di' Galilea.
MAT.26.33	Qana'chi so' Pedro 'enaaco':
MAT.26.33	—Temaqaidi da' ỹima 'am qoỹiimapega't, qaláxasa jaỹim sa 'am 'te seguem.
MAT.26.34	Qana'chi so' Jesús 'enaaco':
MAT.26.34	—Jaỹim ỹátaqta 'eesa dójo' 'am s'axátem, da' na'chína jénjo' pí'ỹaq da' qomle ỹamtaa'le noỹin ga' 'olégaxa, qana'chi ma'le tres qomle da' 'av'iỹílaxalégue da' 'anqolguet da' 'onapeela't jaỹim sa 'auaateton.
MAT.26.35	Qana'chi so' Pedro 'enaaco':
MAT.26.35	—Temaqaidi qomle da' 'am seleetalégue, qaláxasa sa ñoqolguet.
MAT.26.35	Qana'chi ỹima so' laỹi qoỹadénaxachichiỹi so' l'aqtac jeso'me.
MAT.26.36	Qana'chi so' Jesús qataxa saua' lapaxaguenataqa ỹivíd'a so' 'aléua lenaxat Getsemaní. Qana'chi 'enapegalo jesaa'me, 'eet'oi:
MAT.26.36	—'Oñíỹiñi qomle, 'ovíit'a jénjo'; jaỹim, qaa'le saiquedája' da' ñitamen.
MAT.26.37	Qana'chi ỹauec so' Pedro qataxa saua' dos lec'óqo'te so' Zebedeo. Huá'a, qana'chi jeso'me ỹátaqta daquico, qataxa liichi lauel. 
MAT.26.38	Qana'chi 'enapegalo jesaa'me, 'enaaco':
MAT.26.38	—Jañi' ỹiquidiaqte ỹátaqta daquico. Sétaaque seleem da' ỹaquicoxo. 'Ovíit'a qomle jénjo', qataxa sa 'au'ochii qomle.
MAT.26.39	Qana'chi so' Jesús ỹic'áta so' qaỹát'a, qana'chi ỹátaqta naqpaxanguet jen' 'aléua. Qana'chi netamenot ñi' Dios, 'eet'oi:
MAT.26.39	—'Am ỹit'a, da' 'auañoxot, n'óota sa 'te qomle da' jaỹim 'apagaqtena'aguet dójo' nachoxodec 'me 'ená'am da' qonỹómỹi ga' nichimaxa. Qaláxasa qomle da' sa 'aué'et jega'me mai'chi séetapeec, na'chigato' ga' mai'chi 'onétapeec.
MAT.26.40	Ỹim, qana'chi ỹitaxa v'iỹílaxalo saua' lapaxaguenataqa, qana'chi ỹilalóo'te jesaa'me da' d'ochít'ape. Qana'chi 'enapego' so' Pedro, 'enaaco':
MAT.26.40	—¿Séetapega sa 'auañoxochiỹo' da' cada'acolec da' 'anlóitaiỹi jaỹim 'aviñíit'em? 
MAT.26.41	'Ami 'anlóitaiquio' qomle qataxa 'antamiñíitac, qaidi sa 'te da' 'ami ỹinoxonoovlo ga' sa nó'in 'adeenataxaquii. Qá'a ga' siỹaxaua ỹátaqta nesapáteta jañi' liquidiaqte, qaláxasa jen'me ló'oc 'me qaỹa 'te lesapátaxac.
MAT.26.42	Qana'chi ỹitaxa v'iỹílaxalégue da' netamnaxac, 'enaaco':
MAT.26.42	—'Am ỹit'a, qomle 'uootaxa ỹiuen da' sepaca'aguet da' ỹachoxodec jeda'me ñ'iinaguec, qaláxasa n'óota qomle da' 'aué'et jega'me mai'chi 'onétapeec.
MAT.26.43	Ỹim, qana'chi v'iỹílaq, qana'chi ỹitaxa ỹilalóo'te saua' lapaxaguenataqa da' d'ochít'ape, qá'a naua' l'ai'te ỹátaqta sa ỹañoxo't da' nelodéegue, ỹasouaxat jen' l'ochaqa'. 
MAT.26.44	Qana'chi ca'ai jesaa'me, qana'chi ỹitaxa v'iỹílaq da' netamen, qataxa ỹipagaqchíichiỹi so' 'uáichiiñi netamnaxac. 
MAT.26.45	Qana'chi ỹitaxa v'iỹílaxalo saua' lapaxaguenataqa, qana'chi 'enapegalo, 'enaaco':
MAT.26.45	—Já'a, naỹi ma'le 'au'ochii, qataxa 'anmachiỹíiỹi. Ma'le ỹivíta di' lalóqo' jen' siỹaxaua lec'óxot qoỹaneuó'o jen' siỹaxadipi 'itaxalóxoicpi. 
MAT.26.46	'Oñíiseguem qomle, qolaq, sóxote nóvi' jen' jaỹim ỹaneuo.
MAT.26.47	So' Jesús maliaxa detaqátac joca'li ma'le nóvi' so' Judas, jeso'me 'oonolec saua' doce lapaxaguenataqa. Jeso'me ỹátaqta saqalóta so' náictapegue' siỹaxadipi, nachítac na' legaxanaxat qataxa na' nepon. Jeso'me siỹaxadipi na'chi lamaxa'spi jeso'me lasoxola' so' netaxaỹáxanaxanecpi da' qodetaxaỹapégue' ñi' Dios, qataxa so' lasoxonecpi na' judiopi. 
MAT.26.48	Qaláxasa so' Judas 'me demenaxan, jeso'me ỹa'uo josii'chi da' l'anec, 'enaaco':
MAT.26.48	—Ga' ñic'ouoq qomle, qana'chiga 'auacoñíi'uo.
MAT.26.49	Qana'chi jeso'me ỹic'áte'uo so' Jesús, qana'chi ỹip'iỹen, 'enaaco':
MAT.26.49	—¡Jéga, ñauanaxa't, 'am ỹisaliaxanec!
MAT.26.49	Qana'chi nec'ouoq. 
MAT.26.50	Qana'chi so' Jesús 'enaaco':
MAT.26.50	—'Am ñáigaxaua, ¿jái'chi ga'me 'aulótaaque?
MAT.26.50	Qana'chi jeso'me siỹaxadipi nichíi'uo so' Jesús, qana'chi ỹaconé'uo da' ỹicoñi'.
MAT.26.51	Huá'a, qana'chi so' 'oonolec saua' liquiáxa'u so' Jesús, jeso'me nauégueegue so' legaxanaxat, qana'chi ỹiquesoxóiỹi jaso' lequetéla laqáỹa so' lamaxasec so' lasoxola' na' netaxaỹáxanaxanecpi. 
MAT.26.52	Qana'chi so' Jesús 'enapéga jeso'me, 'eet'oi:
MAT.26.52	—'Av'iỹílaxatooue na' lai't na' 'adelgaxanaxat. Qá'a ỹima qomle na' ỹauót'ai na' legaxanaxat da' delóiqui, qana'chi jen'me qoỹauót'ai legaxanaxat da' qoỹalaat. 
MAT.26.53	¿Sa 'auaỹáchiñiỹo' da' jaỹim sañoxot da' siỹaxanot ñi' ỹit'a, qana'chi jiñi'me ỹañoxot da' jaỹim namaxa ga' napacalégue ga' doce mil lamaxa'spi piỹem lé'ecpi? 
MAT.26.54	Qaláxasa da' naq'áita dójo', ¿hua'ague toqo' da' ỹipaquíchiỹi ga' 'enaac naua' nidii's l'aqtaqa ñi' Dios, 'me ỹ'axa't joca'li da' na'chi qoỹíit'ec dójo'?
MAT.26.55	Qana'chi so' Jesús 'enapego' so' siỹaxadipi, 'enaaco':
MAT.26.55	—¿Tóoqo'chi 'ami da' 'auauóit'ai naua' 'adelgaxanaqchídii' qataxa naua' 'anpo'ñídii', da' jaỹim 'an'iiñiỹá'a, 'ena'amo' da' jaỹim cacháxaic? Qamaale ỹiméda naua' noloqo'te da' 'ami sonetañiilo, da' sapaxaguenataxáatac da' sonétaaue jiñi' tamnaxaqui di' Jerusalén, qalqaiga ¿tóoqo'chi jaỹim sa 'auacoñíi'uo da' jaỹim 'aucoñidíỹi? 
MAT.26.56	Qaláxasa ỹima dójo' 'av'íchii jeda'me, qaidi ỹipaquíchiilo jenaa'me ỹidídiñi josii'cho' so' l'aqtáxanaxanecpi ñi' Dios.
MAT.26.56	Qana'chi saua' lapaxaguenataqa n'ónaxachichidiñi jeso'me, qana'chi dasodéegue.
MAT.26.57	Qana'chi jeso'me ỹicoñi' so' Jesús, jeso'me ỹ'áuaxachiiñi da' ỹauée'uo so' Caifás 'me na'chiso so' let'a na' lasoxola'pi na' netaxaỹáxanaxanecpi, qá'a so' l'acháqa' jeso'me na'chiso so' lemáqa' na' dapaxaguenataxáatapeec na' naqátaxacpi qataxa so' lasoxonecpi na' judiopi. 
MAT.26.58	Qaláxasa so' Pedro ỹic'átet'ague jeso' siỹaxadipi, qaláxasa qaỹa'aguet, cha ỹivídeta'uo so' nasoxoc so' l'emec jeso'me let'a na' lasoxola'pi na' netaxaỹáxanaxanecpi. Huá'a, qana'chi p'áuo da' ñíchiiñi, nétanỹi so' huataxanaq, qá'a sétaaque da' ỹauáachiỹi ga' loiquiaqa' dójo'.
MAT.26.59	Qana'chi jeso'me lasoxola'pi na' netaxaỹáxanaxanecpi qataxa so' nasoxonecpi qataxa ỹima jen' net'alpi 'me ló'o na' lasoxocpi, jen'me nimitétaaque ga' lasoxoc da' 'uo ga' 'chi qoỹasaxalégue lasouaxac qoỹin so' Jesús, temaqaidi da' sa 'eesa, da' qaidi qoỹalaat. 
MAT.26.60	Qaláxasa qaỹa ga' qoỹauana, temaqaidi da' jalcote so' siỹaxadipi huétaaue da' ỹí'et jen' 'chi loqovínaxanaxac da' ỹasaqátapeelégue jeso'me. Qaláxasa joca'li ma'le p'áteegue, qana'chi huétrauo saua' dos noqovínaxanaxanaqa, 
MAT.26.61	'me 'enapega'to':
MAT.26.61	—Dójo' siỹaxaua 'uo so' nolo', qana'chi 'eet'oi: “Jaỹim sañoxot da' ñoláxachiñi ñíjo' l'emec ñi' Dios, qataxa sañoxot da' ỹitaxa ñ'oxoséguem tres noloqo'te, qana'chi semat.”
MAT.26.62	Qana'chi nichaachiñi so' let'a na' lasoxola'pi na' netaxaỹáxanaxanecpi, qana'chi 'enapéga so' Jesús, 'enaaco':
MAT.26.62	—¿Tóoqo'chi da' sa 'au'at? ¿Hua'ague ga' 'éeta da' n'aqtac 'me 'am qoỹasaxalégue?
MAT.26.63	Qaláxasa so' Jesús sa ỹ'at. Qana'chi so' net'a 'enapéga jeso'me, 'enaaco':
MAT.26.63	—Siỹaxanot naỹi ñi' Dios 'me nec'alétaiỹi da' ỹa'uo qomle ga' 'adeleuaxa qomle sa 'eesa ga' 'ad'aqtac. Ỹa qo'mi 'au'aqtaxanema naỹi qomle 'eesa da' na'chi'am ga' qoỹ'axátet'aguet net'a nec'alaxaqui, 'me lec'óxot ñi' Dios.
MAT.26.64	Qana'chi so' Jesús 'enaaco':
MAT.26.64	—Já'a, naqaỹim, naqaida jeda'me 'auenaac. Nataq'en 'ami senapegalo, da' 'ami 'aulói'ỹa qomle jen' siỹaxaua lec'óxot da' net'ague da' loic ñi' Dios 'me qaỹa 'te ỹaqalánaac, qataxa qomle naquétaaue ga' ló'oc da' n'iỹílaq.
MAT.26.65	Qana'chi jeso'me net'a ỹicolaxata'aguelo saua' louo. Jeda'me náỹi da' 'éeta let'ádaic. Qana'chi 'enaaco':
MAT.26.65	—Dójo' siỹaxaua, jeda'me naua' l'aqtaqa ỹátaqta nep'aguee'to ñi' Dios. ¿Jái'chi toqo' ga' siỹaxaua laqáỹa seuénaq da' d'aqtaxan? Qá'a 'ami 'amachíichiỹi da' l'aqtac da' ỹátaqta nep'agué'ne' ñi' Dios. 
MAT.26.66	¿Jái'chogamaxa 'éeta ga'me 'ad'aqtaquii?
MAT.26.66	Qana'chi jeso'me siỹaxadipi 'enaaco':
MAT.26.66	—Na'chidi, jeda'me 'uo da' huasoilégue da' qoỹalaat qomle.
MAT.26.67	Qana'chi qonatóxoue so' latáxasoxoc so' Jesús, qataxa qoỹi'uaxáatac. Qataxa 'uo na' ỹi'uaxánooue na' latáxasoxoc. 
MAT.26.68	Qana'chi qoỹinapéga, qoỹiit'oi:
MAT.26.68	—'Am 'me 'am net'a nec'alaxaqui, ¡ỹa 'au'axat na' 'am ỹi'uaxáatac!
MAT.26.69	So' Pedro maliaxa ñíchiiñi, nétai'ỹa so' soxoc, qana'chi janac jaso' q'añole namaxase. Qana'chi 'enapéga jeso'me, 'enaaco':
MAT.26.69	—'Am nataq'en 'anáictapegue' da' Jesús 'me lé'ec di' Galilea.
MAT.26.70	Qaláxasa so' Pedro demachíchiỹi 'en ỹima so' siỹaxadipi joca'li noqolguet, 'enaaco':
MAT.26.70	—Neegue't, sa saỹáten jeda'me 'au'axátetac.
MAT.26.71	So' Pedro ma'le ỹic'áta so' som joca'li janac jaso' laqáỹa namaxase. Qana'chi joca'li ỹilá'a jeso'me, qana'chi jaso'me 'enapego' jeso'me huét'a so' soxoc, 'enaaco':
MAT.26.71	—Dójo' siỹaxaua, jeda'me nataq'en náictapegue' da' Jesús 'me Nazaret lé'ec.
MAT.26.72	Qana'chi so' Pedro ỹitaxa v'iỹílaxalégue da' ỹátaqta 'eesa qa'en da' l'aqtac da' noqolguet, 'enaaco':
MAT.26.72	—Jaỹim sa soqovínaxan da' sa saateton dójo' siỹaxaua.
MAT.26.73	Joca'li copát'a dójo', qana'chi jeso'me siỹaxadipi 'me huét'a so' soxoc, jeso'me noqochíi'uo so' Pedro, qana'chi qoỹinapéga, qoỹinaaco':
MAT.26.73	—Ỹátaqta 'eesa séetapega 'am nataq'en 'adaỹi jen'me náictapegue' jeda'me, qá'a 'am ỹivid'alo naua' 'ad'aqtaqa 'ena'ama jen'me.
MAT.26.74	Qana'chi jeso'me ỹátaqta sa ỹalá'ac da' noqolguétaxac, qataxa ỹiỹáxatapega da' qoỹalaat da' 'uootaxa ỹaateton jeso'me, qana'chi 'enaaco':
MAT.26.74	—Neegue't, jaỹim sa saateton dójo' siỹaxaua.
MAT.26.74	Huá'a, qana'chi noỹin so' 'olégaxa. 
MAT.26.75	Qana'chi so' Pedro táchiỹi lauel da' l'aqtac so' Jesús joca'li 'eet'oi: “Qomle ỹamtaa'le noỹin ga' 'olégaxa, qaa'le 'am ma'le sóxote tres da' 'av'iỹílaxalégue da' 'anqolguet da' jaỹim 'auéetapega sa jaỹim 'auaateton.” Qana'chi so' Pedro p'áiỹi, qana'chi ỹátaqta 'uo da' noinaxac.
MAT.27.1	Joca'li ma'le ỹ'oxoñi, qana'chi ỹima so' lasoxola'pi so' netaxaỹáxanaxanecpi qataxa so' lasoxonecpi na' judiopi ma'le nemachiỹi da' lasoxoc qaidi qoỹalaat so' Jesús. 
MAT.27.2	Qana'chi qoỹauec jeso'me, qoỹicoñaxada't naua' loua', da' qoỹaneuó'o so' net'a Poncio Pilato.
MAT.27.3	So' Judas 'me naqaiso so' ỹaneuo so' Jesús, joca'li ỹilá'a da' qoỹanguet da' nalaataguec jeso'me, qana'chi ỹátaqta jalcote da' netóotaxac. Qana'chi ỹ'iỹílaxateuo jaso' treinta laicaua 'me chiỹaqaỹi jan' metal lenaxat plata, ỹ'iỹílaxate'uo so' lasoxola'pi so' netaxaỹáxanaxanecpi qataxa jeso'me nasoxonecpi. 
MAT.27.4	Qana'chi 'enapego' jeso'me, 'enaaco':
MAT.27.4	—Jaỹim 'uo da' ỹ'ínaxaset, qá'a ma'te sanguet da' nalaataguec so' siỹaxaua 'me qaỹa gamachaqaiga huasoilégue.
MAT.27.4	Qaláxasa jeso'me nasoxola'pi 'enapega'to':
MAT.27.4	—Neegue't. ¡Jeda'me sa setenaqá'a! ¡Jeda'me mai'chi 'adasouaxaset!
MAT.27.5	Qana'chi so' Judas ỹasaxáaue so' tamnaxaqui t'ádaic jaso' nemenapi. Ỹim, qana'chi jec, qana'chi mai'chi ỹicoñitot so' loqosot.
MAT.27.6	Qana'chi jeso'me nasoxola'pi, qaama'le ỹacona jaso' laicaua. Qana'chi 'enapega'to':
MAT.27.6	—Qo'mi sa sañoxotaq da' sacháqanỹi jañi' lai't jan' n'ágaxanaqte, qá'a jan'me laso'vi jaso' letauo' so' siỹaxaua.
MAT.27.7	Ỹim, qana'chi jeso'me nasoxola'pi detaxaỹapíỹi, qaidi qoneuodéna so' 'aléua 'me qoỹimatá'ac nen'ónaxa so' ỹ'oxonaac jen' 'aléua, da' qaidi qoỹa'uo nesenaqa' jen'me ỹaqá'a ga' chiỹoxogue. 
MAT.27.8	Chan'eesa cha ỹivíde'ta naỹi jeso'me 'aléua lenaxat qoỹin: di' n'ónaxa 'me laso'vi jaso' netauo'. 
MAT.27.9	Huá'a, qana'chi ỹátaqta ỹipaquíchiỹi da' l'aqtaxanaxac so' l'aqtáxanaxanec ñi' Dios, lenaxat Jeremías, joca'li 'enaac: “Qoỹacona jaso'me treinta laicaua 'me chiỹaqaỹi jan' metal lenaxat plata (jaso'me ỹaneuo na' lec'oqtepi so' Israel 'me sétaaque laseete jeso'me), 
MAT.27.10	qana'chi jaso'me taiỹi da' qoneuodéna so' nen'ónaxa so' ỹ'oxonaac jen' 'aléua, ỹipaquíchiỹi da' jaỹim ỹamaxalégue ñi' qadesaliaxanec Dios.”
MAT.27.11	So' Jesús qoỹauée'uo so' net'a Pilato. Qana'chi jeso'me ỹinatétac so' Jesús, 'enaaco':
MAT.27.11	—¿Séetapega na'chi'am let'a na' judiopi?
MAT.27.11	Qana'chi so' Jesús 'enaaco':
MAT.27.11	—Já'a, naqaida jeda'me 'auenaac.
MAT.27.12	Qana'chi jen' lasoxola'pi na' netaxaỹáxanaxanec qataxa jen' nasoxonecpi joca'li ỹimetetalégue da' lasouaxac, qaláxasa jeso'me sa ỹ'at. 
MAT.27.13	Qana'chi so' Pilato 'enapego' jeso'me, 'enaaco':
MAT.27.13	—¿Séetapega da' sa 'amachíỹa jen'me n'aqtacpi da' 'am qoỹíitapega?
MAT.27.14	Qaláxasa so' Jesús ỹátaqta sa ỹ'at. Chan'eesa so' net'a 'chi ỹ'aaláta, qana'chi ỹátaqta sa ỹaỹáten jega'me 'éeta.
MAT.27.15	'Uo da' jaloic naale so' net'a da' ỹivíta saua' noloqo'te nemáxaqui', qana'chi jeso'me ỹisóiỹi gamachaqaiga necointáisec, ga' mai'chi ỹiỹáxana'uo na' siỹaxadipi. 
MAT.27.16	'Uo so' necointáisec ỹátaqta naatetonec, lenaxat Barrabás. 
MAT.27.17	Qana'chi joca'li ỹima'a't so' siỹaxadipi, qana'chi so' Pilato ỹinatétaco' jeso'me, 'enaaco':
MAT.27.17	—¿Jái'chogamaxa 'aviỹáxañiỹa'uo da' qaidi jaỹim sesóiỹi: 'uootaxa Barrabás, 'uootaxa da' Jesús 'me qoỹinapéga net'a nec'alaxaqui?
MAT.27.18	Qá'a jeso'me ỹaỹáten da' 'chi 'uo da' niquiỹáxa so' Jesús, chan'eesa qoỹaneuo.
MAT.27.19	Qana'chi so' Pilato joca'li maliaxa ñíchiiñi so' l'onataxanqa', qana'chi jaso' loua namaxa da' l'aqtac, 'eet'oi: “Sa 'andénapeco' qomle jena'me siỹaxaua 'me 'ónaxaic da' lasoxoc, qá'a sójo' pí'ỹaq ỹátaqta qaỹa ga' 'ená'am da' lichic so' ỹichoxonaxac, ỹasouaxat jena'me.”
MAT.27.20	Qaláxasa jen' lasoxola'pi jen' netaxaỹáxanaxanecpi qataxa na' nasoxonecpi, jen'me dadínaxata't na' siỹaxadipi da' qaidi qoỹiỹáxana'uo da' qoỹisóiỹi so' Barrabás, qataxa qaidi qoỹalaat so' Jesús. 
MAT.27.21	Qana'chi so' net'a v'iỹílaxalégue da' denataxan, 'enaaco':
MAT.27.21	—¿Jái'chogamaxa 'oonolec jenaa'me dos ga' 'ami sétaaque da' sesóiỹi?
MAT.27.21	Qana'chi jeso'me siỹaxadipi 'enapega'to':
MAT.27.21	—Naqaiga ga' Barrabás.
MAT.27.22	Qana'chi so' Pilato denataxano', 'enaaco':
MAT.27.22	—¿Jái'chogamaxa séet'ec jeda'me Jesús 'me qoỹinapéga net'a nec'alaxaqui?
MAT.27.22	Qana'chi ỹima jeso'me 'enapega'to':
MAT.27.22	—¡'Ap'enaséguem jeda'me!
MAT.27.23	Qana'chi so' Pilato 'enapego' so' siỹaxadipi, 'enaaco':
MAT.27.23	—Qaláxasa ¿jái'chogamaxa ỹí'et sa nó'in jeda'me?
MAT.27.23	Qaláxasa jeso'me siỹaxadipi n'iỹílaqtaseguem da' ỹ'alaq, 'eet'oi:
MAT.27.23	—¡'Ap'enaséguem jeda'me!
MAT.27.24	Qana'chi so' Pilato joca'li ỹilá'a da' sa ỹañoxot so' siỹaxadipi, na'chidáta da' ltenaxanaxa jeso'me, qana'chi jeso'me damaxasóxonaaque so' noxop. Qana'chi jeso'me ỹauanáxanaqtet so' siỹaxadipi da' ỹiỹoi' naua' loua', qana'chi 'enaaco':
MAT.27.24	—Jaỹim sa ỹasouaxac da' leleuaxa dójo' siỹaxaua 'me qaỹa ga' huasoilégue. Jeda'me mai'chi 'adasouaxaquii.
MAT.27.25	Qana'chi ỹima so' siỹaxadipi nemáseguem da' ỹ'at, 'eet'oi:
MAT.27.25	—¡Qo'mi qataxa jen' qochalqapi ñachoxola't qomle da' qadasouaxac da' leleuaxa dójo' siỹaxaua!
MAT.27.26	Qana'chi so' Pilato ỹisóiỹi so' Barrabás. Ỹim, qana'chi damaxasoxolégue da' qoỹi'uaxan so' Jesús, qataxa ỹanéegue da' qaidi qoỹip'enaséguem.
MAT.27.27	Ỹim, qana'chi so' nesoxonaqapi so' net'a ỹauec so' Jesús, ỹauéga ga' l'emec let'ádaic jeso'me. Qana'chi qolapona't ỹima so' huataxanaqpi, da' qaidi qonalo'osop jeso'me. 
MAT.27.28	Ỹim, qana'chi qonaqa't saua' louo, qana'chi qonapoguénaxai'ña so' napoto tóomaxadaic. 
MAT.27.29	Qataxa qoỹanáỹi na' laqaic jaso' n'onata ỹaxat, qataxa qoỹacháỹi na' louaq so' coqta. Qana'chi qoỹisocoto naua' niliicte jeso'me da' qoỹi'uéetac, qoỹiit'oi:
MAT.27.29	—¡Jéga, 'am 'me 'am let'a na' judiopi!
MAT.27.30	Qataxa nataq'en qonatoqt'ot, qataxa qoỹaconguet so' coqta, qana'chi qoỹi'uaxáatapec na' laqaic. 
MAT.27.31	Joca'li ỹim da' ne'uenáguec jeso'me, qana'chi qonaqat so' lapoto 'me tóomaxadaic, qana'chi qoỹanaỹilo saua' mai'chi louo. Ỹim, qana'chi qoỹauec, qaidi qoỹip'enaséguem.
MAT.27.32	Joca'li ma'le qodicot jeso'me, qana'chi qouada'aguet so' siỹaxaua 'me l'acháqa' di' noic Cirene, lenaxat Simón. Qana'chi qoỹaconé'uo jeso'me, qaidi ỹáchi jaso' nesodooso so' Jesús.
MAT.27.33	Joca'li ỹivíta so' 'aléua 'me lenaxat Gólgota, dójo' n'aqtac náỹi da' naqaic lip'inec l'acháqa'. 
MAT.27.34	Huá'ña jidi'me, qana'chi qonỹómaxanỹi jeso'me so' latáxa 'me qoỹalectenguet na' ỹátaqta chim. Qaláxasa joca'li ỹapiỹen, qana'chi so' Jesús sa ỹañoxot da' niỹómỹi.
MAT.27.35	Joca'li ma'le ỹim da' qoỹip'enaséguem jeso'me, qana'chi so' huataxanaq nalichiilo saua' louo so' Jesús, da' qaidi nalóiỹi jeso'me. Qana'chi ỹátaqta ỹipaquíchiỹi joca'li da' ỹ'axat so' l'aqtáxanaxanec ñi' Dios, joca'li 'enaaco': “Nalichiilo naua' ỹiuo jen'me, da' qaidi naloỹilo.” 
MAT.27.36	Ỹim, qana'chi ñíiñi so' huataxanaqpi da' qonauaatalégue jeso'me. 
MAT.27.37	So' nalóchisee'ma na' laqaic jeso'me, qana'chi qoỹaná'ña jeso'me qoỹidetalégue da' lasouaxac, 'eet'oi: “Jénjo', naqáina na' Jesús 'me let'a na' judiopi.”
MAT.27.38	Nataq'en dos saua' cacháxaiqa quédasee'megue jeso'me joca'li qoỹip'enaséguem. So' 'oonolec jesaa'me qoỹana'ague jen' ỹaỹáten; so' laqáỹa qoỹana'ague na' n'emaq. 
MAT.27.39	Qana'chi jen'me nátapee'ga jeso' naq'aic, jen'me ỹátaqta ỹaỹaxátac na' laqaic da' ỹi'uéetac jeso'me. 
MAT.27.40	Qana'chi 'enaaco':
MAT.27.40	—'Am 'me 'auenapeela't joca'li da' 'anoláxachiñi ñi' tamnaxaqui let'ádaic, ỹim, qana'chi ỹitaxa 'an'oxoséguem, tres noloqo'te qana'chi 'aumat. Naỹi mai'chi 'anec'alaxatela't qomle. Qomle 'eesása da' 'am lec'óxot ñi' Dios, n'óota da' 'anenótee'guesop qomle jana' 'ansodooso.
MAT.27.41	Qana'chi naq'áita nataq'en jen'me lasoxola'pi na' netaxaỹáxanaxanecpi qataxa na' dapaxaguenataxáatacpi qataxa na' fariseopi qataxa na' nasoxonecpi da' ỹi'uéetac jeso'me. Qana'chi 'enapega'to':
MAT.27.42	—Nec'alaxatéegue ga' laqáỹa, qalqaiga jiñi'me sa nañoxot da' mai'chi nec'alaxatela't. Qomle 'eesása da' na'chiñi ñi' let'a na' lec'oqtepi so' Israel, n'óota da' nenótee'guesop jana' nesodooso, qaidi s'amaqténaq jiñi'me. 
MAT.27.43	Jiñi'me ỹachit'ot da' lip'iỹáxac ñi'me Dios. Chan'eesa ñi' Dios n'óota da' nec'alaxatéegue naỹi jiñi'me, qomle ỹátaqta 'eesa da' lauotaxat. Qá'a jiñi'me mai'chi qo'mi d'aqtaxáatapeema ca'li da' 'éetapega ỹátaqta lec'óxot ñi' Dios.
MAT.27.44	Ỹivid'alo nataq'en saua' cacháxaiqa 'me qoỹadáseguem, jesaa'me nataq'en ỹi'uéetrac jeso'me.
MAT.27.45	Ỹima na' 'aléua ỹátaqta n'áltapiỹi, chiỹoqót'a so' nolo' laiñi, cha ỹivídet'aguet so' dasíiñi jaso' c'atena. 
MAT.27.46	Ỹim, qana'chi so' Jesús ỹátaqta netenec da' l'alaxac, 'eet'oi:
MAT.27.46	—Elí, Elí, ¿lama sabactani? —dójo' n'aqtac náỹi da' 'eet'oi: 'Am ỹit'a Dios, 'am ỹit'a Dios, ¿tóoqo'chi jaỹim 'ocá'ai?
MAT.27.47	'Uo na' huét'a jidi'me demachíchiỹi dójo' l'aqtac, qana'chi jen'me 'enapega'to':
MAT.27.47	—Ñíjo' siỹaxaua, jiñi'me ỹiỹáxataaque so' n'aqtáxanaxanec lenaxat Elías.
MAT.27.48	Qana'chi 'oonolec jeso'me siỹaxadipi netelotaxáataseguem, ỹ'iiná'uo jaso' huol. Qana'chi joca'li ma'le ỹimat da' ỹipet jaso'me huol huáỹi so' latáxa chimaxadaic, qana'chi ỹanáỹi jaso' coqta. Qana'chi ỹic'áta jeso'me Jesús da' sétaaque nec'ouóxosoxonaxanec jaso'me huol. 
MAT.27.49	Qaláxasa so' laỹi 'éetapega so' Jesús, 'eet'oi:
MAT.27.49	—Ỹa 'amachít'a jiñi'me; ỹa sec'atenaq qomle 'uootaxa janac ga' Elías da' nec'alaxatéegue jiñi'me.
MAT.27.50	Qana'chi ỹitaxa ỹ'alaq so' Jesús. Ỹim, qana'chi ỹileu. 
MAT.27.51	Huá'a, qana'chi colqáchiinỹi so' laiñi so' lapadénaxat so' tamnaxaqui let'ádaic di' Jerusalén, jeso'me táchiinỹi laiñi. Qana'chi jen' 'aléua ỹátaqta d'iqui, qana'chi depoqóỹi jen' qa'. 
MAT.27.52	Qataxa n'ouádiseguem jan' napa'lai't, qana'chi ỹátaqta jalcote jen' nec'aliséguem so' napa'lpi 'me ỹ'amaqtéetac joca'li ñi' Dios. 
MAT.27.53	Qana'chi jeso'me nenoxoséguem, chiỹaqánỹi jan' napa'lai't. Joca'li ma'le nec'aliséguem so' Jesús, qana'chi jeso'me lec'alaxau'pi tauó'o di' noic Jerusalén 'me huá'a da' qoỹi'ỹoxoden ñi' Dios. Huá'ña jidi'me, qana'chi ỹátaqta jalcote na' siỹaxadipi 'me ỹauáachiỹi jeso'me nec'aliséguempi.
MAT.27.54	Qana'chi so' huataxanaq let'a qataxa jeso'me liquiáxau'pi 'me nauaatalégue so' Jesús joca'li ỹauáachiỹi so' n'iquiaxa qataxa na' laỹipi 'me di'ỹoq, qana'chi ỹátaqta jalcote da' loqolánaxa. Qana'chi jeso'me 'enapega'to':
MAT.27.54	—Ñíjo' siỹaxaua ỹátaqta 'eesa Dios lec'óxot.
MAT.27.55	Ỹátaqta jalcote jen' ỹauodipi qaỹái'ỹa da' dec'atenaxáatac, jen'me quétapegue' joca'li so' Jesús, chiỹoqóchii'ña di' Galilea da' lecochítapega jeso'me. 
MAT.27.56	Qana'chi jeso'me ỹauodipi huétaaue jaso' María 'me l'acháqa' di' Magdala, qataxa jaso' María laqáỹa 'me lat'e so' Jacobo qataxa so' José, qataxa jaso' lat'e' saua' lec'óqo'te so' Zebedeo.
MAT.27.57	Joca'li ma'le n'álchiiñi, qana'chi janac so' siỹaxaua saliaxanec, lenaxat José, 'me l'acháqa' di' noic Arimatea. Jeso'me nataq'en ỹ'amaqten so' Jesús. 
MAT.27.58	Qana'chi jeso'me ỹic'áte'uo so' Pilato, qana'chi ỹiỹáxana'uo so' ló'oc so' Jesús. Qana'chi so' Pilato damaxasoxolégue da' qoỹanem jeso'me. 
MAT.27.59	Qana'chi so' José naqchiñi so' nó'oc, qana'chi lecoxóiỹi so' napoto pagaxaic 'me ỹoqovíchiỹi. 
MAT.27.60	Qana'chi ỹachánỹi jaso' mai'chi lalémaxasete lai't 'me damaxasoxolégue joca'li da' qonsidíñi da' qoỹanáaue so' qa'. Joca'li ỹimat da' lapaxa'uet so' lapadénaxat qa' let'ádaic, qana'chi jec. 
MAT.27.61	Qana'chi huét'a jidi'me jaso' María 'me lase di' Magdala, qataxa jaso' María laqáỹa, ñíchidiñi, nétra'ña so' nalótee'ga jaso' napa'lai't.
MAT.27.62	So' nolo' laqáỹa 'me mataxaqui, jeso'me p'aỹa'aguet so' nolo' ỹamaxataxaqui, qana'chi so' lasoxola' na' netaxaỹáxanaxanecpi qataxa so' fariseopi ỹic'áte'uo so' Pilato. 
MAT.27.63	Qana'chi qoỹíitapego', qoỹiit'oi:
MAT.27.63	—'Am qadasoxola', qo'mi táchiỹi qadai'li jeso'me qovínaxanaxaic da' l'aqtac joca'li maliaxa nec'alétaiỹi, qaláxasa 'éetapega da' ma'le ỹinoxodéegue gaua' tres noloqo'te, qana'chi nec'aliséguem. 
MAT.27.64	Chan'eesa n'óota da' qonauan qomle jañi'me lai't, cha ỹivíd'a da' ỹinoxodéegue gaua' tres noloqo'te, qaidi sa janac qomle na' lapaxaguenatacpi da' pí'ỹaq da' decachí'uo da' ló'oc, ỹim, qana'chi 'enapéga na' siỹaxadipi, 'eet'oi: “Nec'aliséguem jeso'me.” Huá'a qomle, qana'chi jega'me p'áteegue noqovínaxanaxac ỹátaqta sa dalaỹá'a, sa 'ená'am so' 'uáichiiñi noqovínaxanaxac.
MAT.27.65	Qana'chi so' Pilato 'enaaco':
MAT.27.65	—Jedójo' da' huataxanaq. 'Oquíỹi, 'auc'áchiỹii'ỹa jaga' napa'lai't, qana'chi ỹátaqta 'aniỹamaxachiitelégue da' 'anauáñiitalégue.
MAT.27.66	Qana'chi jeso'me nasoxola'pi jec, qaidi qonauaatalégue jaso' napa'lai't. Ỹanáỹi jaso' n'anaxanaqte so' qa' 'me lapadénaxat jaso' napa'lai't, qataxa ỹipota'n saua' huataxanaq lase', da' qaidi nauaatralégue jaso'me.
MAT.28.1	Joca'li ma'le ỹinoxonéegue so' nolo' mataxaqui, qana'chi ma'le ỹa'agueteda so' 'uáuapiiñi nolo'. Qana'chi jaso' María 'me Magdala lase, qataxa jaso' María laqáỹa, jesaa'me ỹic'átree'ga jaso' napa'lai't. 
MAT.28.2	Qana'chi nepeláxachichiseguem da' d'iqui jen' 'aléua, qá'a jeso' lamaxasec piỹem lé'ec ñi' qadesaliaxanec Dios, jeso'me chiỹoqot'ot di' piỹem da' naỹá'ña jaso' napa'lai't. Qana'chi naqat so' qa' let'ádaic 'me lapadénaxat jaso'me, qana'chi netalégue. 
MAT.28.3	Jeso'me ỹátaqta 'edánỹi, 'ená'am jen' laqasélgaxa, qataxa saua' louo ỹátaqta ỹapaga't, 'ena'ama jan' loñi. 
MAT.28.4	Joca'li ỹilá'a jeso'me so' huataxanaq, qana'chi ỹátaqta ỹivíloxolaqtet da' loqolánaxa. Qana'chi nimíchiiñi, 'ená'am da' ỹileu. 
MAT.28.5	Qana'chi so' namaxasec piỹem lé'ec, jeso'me 'enapegalo' saua' ỹauo', 'enaaco':
MAT.28.5	—Sa 'au'óiỹi qomle. Jaỹim saỹáten da' 'ami 'anmichíitaaque so' Jesús 'me qoỹip'enaséguem joca'li. 
MAT.28.6	Jeso'me sa huét'a jénjo'. Qá'a ma'le ỹitaxa nec'aléegue, ỹipaquíchiỹi joca'li da' 'enaac. 'Aỹaláỹi, ỹa 'auc'achiñii jen'me qoỹachá'ña joca'li. 
MAT.28.7	Sa 'aniỹáloxodiñiỹo' qomle da' 'oquíỹi, qana'chi 'au'aqtaxañiima gaua' lapaxaguenataqa. 'Aviñíit'oi: “Jeso'me ỹileu, qaláxasa ma'le ỹitaxa nec'aléegue. Qaláxasa ma'le 'uáut'ague da' Galilea. Qana'chi huá'a qomle jidi'me, qana'chi 'anauañíi'ỹi'.” Naqaida da' n'aqtac 'me 'ami s'axatema.
MAT.28.8	Qana'chi saua' ỹauo' sa niỹáloxode'n da' quéd'ai jaso' napa'lai't, ỹátaqta 'uo da' loqolánaqa' qataxa ỹátaqta jalcote nataq'en da' netónaxa'j. Qana'chi jéque', ỹátaqta netelotaxáatraseguem da' ỹidó'ualo da' lipi'j jesaa'me napaxaguenataqa. 
MAT.28.9	Huá'a, qana'chi so' Jesús naloxonalo jesaa'me, qana'chi ỹip'iỹiit'ape. Qana'chi jesaa'me nichíide'uo jeso'me, qana'chi ỹisocoto naua' liliictel, qataxa qapáloovlo naua' lichil. 
MAT.28.10	Qana'chi so' Jesús 'enapegalo' jesaa'me, 'enaaco':
MAT.28.10	—Sa 'au'óiỹi qomle. Na'chidáta da' 'oquíỹi, 'au'aqtaxañiim qomle ga' ỹaỹi, qaidi taiỹi da' Galilea. Huá'ña qomle jidi'me, qana'chi jaỹim nauá'ne'.
MAT.28.11	Joca'li ma'le jéque' saua' ỹauo', qana'chi huo'oi saua' jéque' huataxanaq lase' ỹic'átre'uo di' noic let'ádaic Jerusalén. Qana'chi ỹ'axátetrapeguem jeso'me lasoxola'pi na' netaxaỹáxanaxanecpi ỹima dójo' qoỹauáachiỹi. 
MAT.28.12	Qana'chi jeso' nasoxola'pi jec da' detaxaỹapégue' so' nasoxonecpi. Joca'li ỹim da' detaxaỹapega't, qana'chi ỹátaqta sa lec'oqtole jaso'me qoỹanem nemena so' huataxanaq. 
MAT.28.13	Qana'chi qoỹinapego', qoỹiit'oi:
MAT.28.13	—'Ami 'oñiit'oi qomle da' jeso' pí'ỹaq joca'li 'au'ochíitac, qana'chi saua' lapaxaguenataqa so' Jesús jana'j da' decachíde'uo so' ló'oc jeso'me. 
MAT.28.14	Qataxa ñi' qadet'a da' 'uootaxa ỹivid'ot da' ỹaỹáten dójo', qaláxasa huo'oi qo'mi 'ami ñiquepaxataqatalóo'te, qaidi qaỹa 'te 'ane'uaxánaguiquii.
MAT.28.15	Qana'chi saua' huataxanaq lase' ỹacooteguet jaso' laso'vi', qana'chi jéque' da' ỹ'e't jeda'me n'aqtac. Naqaida da' 'éeta da' l'aqtaxanaxac na' judiopi, cha ỹivíde'ta naỹi.
MAT.28.16	Qana'chi saua' once lapaxaguenataqa jéque', tategue di' Galilea da' ỹic'ádet'a jeso' qasoxonaxa 'me daloxonataxáatapega joca'lio' so' Jesús, da' huá'a, qana'chi qonauá'ne'. 
MAT.28.17	Qana'chi joca'li ma'le qonauá'ne' so' Jesús, qana'chi qoỹisocoto naua' niliictel, temaqaidi da' 'uo na' doqolguétaxaatac da' ỹátaqta 'eesa naqaiso jeso'me. 
MAT.28.18	Qana'chi so' Jesús nichíỹa jeso'me, qana'chi 'enapego', 'enaaco':
MAT.28.18	—Jaỹim ma'le jaỹim qoỹachalégue da' samaqaac ỹima di' huet'ague di' piỹem qataxa jen' huetalégue jen' 'aléua. 
MAT.28.19	Chan'eesa naỹi 'auc'áchiỹa qomle jen' ỹodapecachi siỹaxadipi da' 'auauóỹi ñisoxonaqapi, 'auachiláxanataxañiỹa qomle da' lenaxat ñi' qadet'a, qataxa jen' lec'óxot, qataxa so' Espíritu Santo. 
MAT.28.20	Qataxa 'auapaxaguiñíỹic qomle jen'me ñisoxonaqapi da' ỹalaxalégue ỹima na' ỹaqátaxacpi 'me 'ami sanema. Qataxa sa 'aupeteláqaỹet qomle da' jaỹim na'chi 'eeta't da' 'ami souetaavlo ỹiméda naua' noloqo'te, cha ỹivíde'ta ga' loiquiaqa' jen' 'aléua. Já'a, naq'áita dójo'.
MRK.1.1	Naqaida jeda'me 'éeta joca'li ỹímta 'uo da'me 'ónaxaic qadipí'ic 'me ỹ'axat da' ladic so' lec'óxot ñi' Dios, lenaxat Jesucristo.
MRK.1.2	So' l'aqtáxanaxanec ñi' Dios, lenaxat Isaías, ỹidíñi joca'li da'me 'enaac:
MRK.1.2	Jaỹim Dios samaq ga' ỹ'aqtáxanaxanec qomle da' se'uáuaxangue da' 'at'ague,
MRK.1.2	qaidi ỹaqátaxata't ga' 'adadic.
MRK.1.3	Qaa'le 'uo so' siỹaxaua chimaqtapeelégue so' totelégue 'aléua, da'me liỹáxanaxac 'enaac:
MRK.1.3	'Auqátaxañiita't ga' ladic qomle ñi' qadesaliaxanec, ỹátaqta 'an'ónaxachiit'egue.
MRK.1.4	Qana'chi 'éeta so' Juan joca'li nachiláxatac so' siỹaxadipi, huét'a so' totelégue 'aléua. Qana'chi ỹ'axátem jeso'me da' ỹigue'm naua' loico, qana'chi qonachiláxan, qaidi qoỹapalaxa't naua' loico. 
MRK.1.5	Qaa'le janac da' qonaquiáxana so'me ỹima na' chiỹaqá'a di' 'aléua Judea qataxa di' noic t'ádaic Jerusalén. Qana'chi jen'me ỹ'axa't naua' loico, qana'chi so' Juan nachiláxanataxanỹi so' ñáchi Jordán.
MRK.1.6	Naua' louo so' Juan n'oxonaqa, chiỹaqaỹi jen' laỹoxot jen' naanáxanaq, qataxa so' nesáataxaqui síiỹac ló'oc. Qana'chi ỹalíctac jan' qosiiquioxoi qataxa na' ma'ague lí'i. 
MRK.1.7	Qana'chi jeso'me d'aqtaxáatapeguem na' siỹaxadipi, 'enaaco':
MRK.1.7	—'Uo na' siỹaxaua jaỹim nec'atetalégue, jena'me ỹátaqta 'uo da' lañoqtaxanaxac, sa sená'am. Qataxa sa saiỹet da' ñaqaliiñ'ot da' sesodéegue naua' lapela'te leque'te. 
MRK.1.8	Jaỹim 'ami ñachiláxanỹilo na' noxop, qaláxasa jena'me 'ami nachiláxanỹilo ga' Espíritu Santo.
MRK.1.9	Jesaa'me noloqo'te, qana'chi so' Jesús nivíta, chiỹaqá'a di' noic lenaxat Nazaret, jidi'me huá'a di' 'aléua Galilea. Qana'chi so' Juan nachiláxan huá'ña di' ñáchi Jordán. 
MRK.1.10	Qana'chi joca'li 'chi nenoxoseem'ot so' noxop, qana'chi so' Jesús ỹilosée'ma di' piỹem da' qoỹ'ouáchiỹi, qataxa so' Espíritu Santo 'me naỹá'ña jeso'me, 'ená'am na' doqoto'. 
MRK.1.11	Qana'chi qodemachíỹa so' n'aqtac chimaqpecot di' piỹem, 'enaac:
MRK.1.11	—'Am 'me 'am ỹalec, na'chi'am 'me ỹátaqta ỹauotaxat. 'Am 'me ỹátaqta 'anmat da' ỹamaic.
MRK.1.12	Qana'chi so' Espíritu Santo sa huaỹáloq qa'en jeso'me da' talégue so' totelégue 'aléua. 
MRK.1.13	Qana'chi huét'a so' Jesús saua' cuarenta noloqo'te, huétapegooue jen' ỹisidipi. Qaama'le so' qadó'o paiỹac Satanás ỹ'iỹen so'me. Qaama'le janac na' Dios lamaxa'spi da' lecochiỹa jeso'me.
MRK.1.14	Joca'li sóxote qoỹanáaue jaso' necointáxanaxaqui so' Juan, qana'chi so' Jesús taỹa di' Galilea. Huá'a, qana'chi ỹ'axáteegue da'me 'ónaxaic qadipí'ic 'me ỹ'axat da'me l'onataxanaxac ñi' Dios da' ỹimata'a'téna. 
MRK.1.15	'Eet'oi:
MRK.1.15	—Sóxote nauaqa't na' lalóqo' da'me ỹivíta da' l'onataxanaxac ñi' Dios da' ỹimata'a'téna. 'Aviimii' qomle naua' 'adoicódii', qataxa 'au'amaqchíñii jeda'me n'aqtaxanaxac 'me nec'alaxaqui.
MRK.1.16	So' Jesús quet'ot so' loxogue jaso' peróna 'me huá'a di' Galilea. Huá'a, joca'li ỹilá'a so' Simón qataxa so' laqáỹa Andrés, ỹalquétrapiiñi jaso' naséelaxai', qá'a ỹ'ácoxoiqa. 
MRK.1.17	Qana'chi 'enaac so' Jesús:
MRK.1.17	—Jaỹim 'oquiiỹiỹi, qana'chi 'ami sanaỹilo da' 'ami ló'ol jen' siỹaxadipi, 'aviñí'ỹam ga' ỹ'ácoxoic.
MRK.1.18	Qana'chi ỹachídai'ndi jaso' naséelaxai', qana'chi quetegue so'me.
MRK.1.19	Qana'chi ỹitaxa jec so' Jesús. Qaỹat'ague, qataxa ỹilá'a so' Jacobo qataxa so' laqáỹa Juan, Zebedeo lec'óqo'te, nétranỹi jaso' lilicota', naulátrac jaso' naséelaxai'. 
MRK.1.20	Qana'chi ỹitaxa nepodai', qana'chi quéd'ai so' let'a' Zebedeo, ỹiimeteguet jaso' lilicota' qataxa so' lamaxa'spi, qaama'le quetegue so' Jesús.
MRK.1.21	Joca'li ỹivídede'ta di' noic Capernaum so' nolo' 'me mataxaqui, qana'chi so' Jesús táaue jeso' lemáxaqui na' judiopi, qana'chi dapaxaguenataxáatac. 
MRK.1.22	Qana'chi so' siỹaxadipi 'uo da' l'aalaxac naua' 'enapegalo, qá'a jeso'me naua' lapaxaguenataxanaxaco 'ená'am ga'me p'asáiỹi, qataxa sa 'ená'am jen'me ỹima'aguet na' naqátaxacpi. 
MRK.1.23	Qana'chi jeso'me lemáxaqui so'me noic 'me l'acháqa'di 'uo so' siỹaxaua 'me nétaaue so' né'ec 'me nataqtáqaic. Qana'chi ỹ'alaq, 'enaaco':
MRK.1.24	—¿Tá'nooqo'chi qo'mi 'aunóxotetapee'ualo, 'am Jesús, Nazaret lé'ec? ¿Qo'mi 'auanagalo jóona da'me qo'mi 'anoláxachidiñi? Jaỹim 'am saateton, qataxa saỹáten da' na'chi'am 'me lalémaxaset ñi' Dios.
MRK.1.25	Qaláxasa so' Jesús nelaxa so' né'ec nataqtáqaic, 'enaac:
MRK.1.25	—¡'Ad'emáqta, 'ocá'ai na'me siỹaxaua!
MRK.1.26	Qana'chi jeso'me né'ec nataqtáqaic ỹicopicháqtet so'me siỹaxaua, qataxa neten da' ỹ'alaq, na'chi cá'ai so'me. 
MRK.1.27	Qana'chi ỹima na' siỹaxadipi dó'i. Qataxa mai'chi nenatétapega't, 'enapega'to':
MRK.1.27	—¿Jái'chi da'me dójo'? ¿Qo'li dálaxaic napaxaguenataxanaxac? ¡Da'me dójo' siỹaxaua 'chi ỹátaqta 'uo da' lañoqtaxanaxac, cha ỹivíd'a jen' né'ecpi ỹamaxáiỹi, qataxa ỹalaxaguet!
MRK.1.28	Qana'chi sa huaỹáloq da'me qoỹaỹáten'a't so' Jesús ỹima di'me 'aléua Galilea.
MRK.1.29	Joca'li qocá'ai so' nemáxaqui, qana'chi so' Jesús náictapee'to saua' Jacobo qataxa so' Juan da' ỹic'ádeta ga' l'acháqa' so' Simón qataxa so' Andrés. 
MRK.1.30	Qaláxasa jaso' li'ỹodo so' Simón sa nichaatapiỹe't, qá'a jaso'me lapoqot jen' nipiỹ'axa. Qana'chi qoỹ'axátem so' Jesús da' jaso'me ỹilhuaac. 
MRK.1.31	Qana'chi so' Jesús láca'uo jaso'me, qana'chi lasáq'a jen' louaq da' ỹañíseguem. Qana'chi jaso'me qaỹa so' lipiỹ'axa, qana'chi 'éetapeeguemga.
MRK.1.32	Joca'li ma'le ỹinoxoñi jaso' c'atena, sóxote n'álñi, qana'chi qonauée'uo so' Jesús ỹima na' leuaxaicpi, qataxa na'me 'uo na' lé'ec nataqtáqaic. 
MRK.1.33	Qana'chi ỹima na' l'acháqa'di, lapoosop so' som. 
MRK.1.34	Qana'chi so' Jesús ỹátaqta jalcote na' ỹiméegue qa'en jeso'me leuaxaicpi 'me ỹodapecachi na' lapite'na, nataq'en jalcote na' ỹ'odáiỹi na' lé'ec nataqtáqaic, qataxa sa ỹasenem da' dose na' né'ecpi, qá'a jen'me ỹátaqta ỹaateton jeso'me.
MRK.1.35	Joca'li sóxote ỹá'agueteda, qana'chi ñíseguem so' Jesús, tái'ỹa so' totelégue 'aléua 'me p'áiỹi so' noic, qana'chi netamen. 
MRK.1.36	Chan'eesa so' Simón qataxa saua' liquiáxa'u nimitétraaque jeso'me. 
MRK.1.37	Qaama'le ỹauáata, qana'chi d'aqtaxaatem jeso'me, 'enapega'salo:
MRK.1.37	—Ỹima 'am qonmitétaaque.
MRK.1.38	Qaláxasa so'me 'enáacjo':
MRK.1.38	—Qotaxalo qomle naua' n'acháqa'te laqáỹa' 'me sa qaỹadapiỹi, qaidi nataq'en s'axatema da'me n'aqtac, qá'a naqaida 'me 'uo da' ñanac.
MRK.1.39	Chan'eesa so' Jesús quetalégue di' 'aléua Galilea, dapaxaguenataxáatapegoovlo naua' lemáxaqui' na' judiopi, qataxa ỹichiỹódaiỹi na' né'ecpi 'me nataqtáqaicpi.
MRK.1.40	Qaa'le janac so' siỹaxaua dola na' ló'oc, nichicot so' Jesús, qana'chi ỹisóidiñi naua' liliictel. Qana'chi 'enaac:
MRK.1.40	—Da'me 'aviỹamaxaden, qaama'le 'auañoxot da' jaỹim ỹiméegue 'auen.
MRK.1.41	Qana'chi so' Jesús ỹátaqta 'uo da' lichoxodénataxanaxac so'me. Qaama'le ỹipotelégue, qana'chi 'enaac:
MRK.1.41	—Já'a, siỹamaxaden. Naỹi 'am n'óota.
MRK.1.42	Chan'eesa joca'li 'chi nasaxáiỹi da' l'aqtac, qana'chi jec so' noláxa, cá'ai so' siỹaxaua, qana'chi n'óota. 
MRK.1.43	Qana'chi so' Jesús ỹátaqta 'enapéga jeso'me, qaláxasa da' laqátaxac 'enaac:
MRK.1.44	—Péga, 'ená'te 'uo' ga'me 'au'aqtaxanem. Qaláxasa 'oc, 'analoxóne'uo ñi'me l'aqtáxanaxanec na' siỹaxadipi da' qodetaxaỹapégue' ñi' Dios, qataxa 'auaneuo qomle jaga' 'adasaqáse 'me 'éetapega joca'li so' Moisés da' ỹan ga'me sóxote n'óota, qaidi ỹima qoỹaỹáten da' ma'le 'am n'óota.
MRK.1.45	Qaláxasa so'me siỹaxaua joca'li jec, qana'chi jecot da' d'aqtaxanem ỹima na' siỹaxadipi, da'me 'éeta joca'li. Chan'eesa so' Jesús na'chi sa naloxóne'uo na' noicpi. 'Chi quetalóo'te naua' totelóo'te 'ale'u, qaláxasa nataq'en chiỹoqot'eelo jen' nec'áta so'me.
MRK.2.1	Joca'li ma'le qaỹóxodachi saua' noloqo'te, qana'chi so' Jesús ỹitaxa v'iỹílaxa'uo di' noic Capernaum, joca'li 'chi qop'iỹíỹa da' néta'ña so' l'acháqa'. 
MRK.2.2	Qana'chi sa huaỹáloq da' ỹoqóictapega na' siỹaxadipi, cha ỹivíd'a da' qaỹa 'te nedáqa' so' som. Qaa'le so'me ỹ'axátet'ape naua' l'aqtaqa ñi' Dios. 
MRK.2.3	Qana'chi qonpená'uo ga' huét'a so' Jesús so' siỹaxaua 'me sa d'añiiỹi. Jeso'me nacóotraỹi saua' cuatro siỹaxa'u. 
MRK.2.4	Qaláxasa saa'me sa ỹivídede'uo ga' huét'a so' Jesús, qá'a da' sa cat'olec na' siỹaxadipi. Chan'eesa saa'me ỹ'ouáchidiñi so' lóvi' so' 'emec, qana'chi jeso'me n'ouatac, na'chi ta'nỹet qoỹin so' ỹilhuaac 'me huetalégue so' letala'. 
MRK.2.5	Joca'li ỹilá'a so' Jesús da' lip'iỹáxa'j jesaa'me, qaama'le 'enapéga so' ỹilhuaac, 'enaac:
MRK.2.5	—'Am ỹalcolec, naa'me 'adoico naỹi ỹima qoỹapalaxa't.
MRK.2.6	Qaláxasa so'me dapaxaguenataxanapeec na' naqátaxacpi 'me ỹalquétauo ñíchiiñi, 'enapíi'ña lauel: 
MRK.2.7	“¿Tá'nooqo'chi da'me siỹaxaua, 'chi 'éet'ec da'me l'aqtac? Ỹisouéetac ñi' Dios, qá'a qaỹa 'te ỹañoxo't taa'le pa'l 'e'n naua' noico, 'oonolec ñi' Dios.” 
MRK.2.8	Qaláxasa so' Jesús, mai'chi ỹaỹáten da'me lauel so' siỹaxadipi. Qana'chi 'enáacjo':
MRK.2.8	—¿Tóoqo'chi 'adeenataxaquii dójo'? 
MRK.2.9	¿Jái'chogamaxa 'éeta ga'me sa qalaq da'me qoỹidolégue? ¿Na'chidáta jodamaxa 'enaac: “Naua' 'adoico ỹima qoỹapalaxa't,” 'uootaxa da' 'enaac: “'Oñíseguem, 'aunangue na' 'adetala', qana'chi 'oc?” 
MRK.2.10	Qaidi 'auaỹáchiñii, naỹi naloxonalo 'ami jen' siỹaxaua lec'óxot 'me 'uo da' 'enec jen' 'aléua da'me ỹapalaxa't naua' noico.
MRK.2.10	Qaama'le 'enapéga so' Jesús so' sa d'añiiỹi, 'enaac:
MRK.2.11	—Naỹi 'am senapéga, 'oñíseguem, 'aunana't na' 'adetala', qana'chi 'auc'áta ga' 'ad'acháqa'.
MRK.2.12	Qaama'le ñíseguem so' leuaxaic, qana'chi ỹinana't so' letala', cá'ai so' huét'a, ỹima da' qoỹauáachiỹi. Chan'eesa so' siỹaxadipi qaa'le ỹátaqta ỹoqo'chim, qaama'le ỹi'ỹoxodéetac ñi' Dios, 'enaac:
MRK.2.12	—Ỹátaqta 'uáat'a da'me sauanáqchiỹi ga' 'ená'am dójo'.
MRK.2.13	Joca'li ỹim da'me dójo', qataxa taxasó'ma so' Jesús so' loxogue jaso' peróna. Qana'chi ỹima na' siỹaxadipi noqóictapega jeso'me, qana'chi ỹapaxaguéetac. 
MRK.2.14	Joca'li ỹitaxa jec, qaama'le ỹilá'a so' Leví 'me Alfeo lec'óxot, ñíchiiñi, nétaaue jaga' leseeténataxanaxaqui na' siỹaxadipi da' qoỹiseeten ga' net'a Roma lé'ec. Chan'eesa so' Jesús nepoda so'me, 'enaac:
MRK.2.14	—Jaỹim 'oquegue qomle.
MRK.2.14	Qaama'le ñíseguem so' Leví, na'chi 'equegue.
MRK.2.15	So' Jesús joca'li cha'li de'quétac, nét'a ga' l'acháqa' so' Leví. Qataxa jalcote jen' ỹaconapeeguet jan' nemena 'me taỹapée'uo so' net'a Roma lé'ec, qataxa na' loicoló'olpi ñíchiiñi liqui'ỹáxaua so' Jesús, qataxa saua' lasoxoñii's, qá'a ỹátaqta jalcote so' quétapegue' so'me. 
MRK.2.16	Qaláxasa na' dapaxaguenataxanapeec na' naqátaxacpi qataxa na' fariseopi joca'li ỹilá'a so'me da' liqui'ỹáxaua ỹima so'me siỹaxadipi, qana'chi 'enapegalo saua' lasoxoñii's, 'enaac:
MRK.2.16	—¿Tóoqo'chi ñi' 'adasoxoládii 'chi de'quétac qataxa niỹómtac, ỹalquétaaue na'me ỹaconapeeguet jan' nemena 'me taỹapée'uo ga' net'a Roma lé'ec qataxa na'me loicoló'olpi?
MRK.2.17	Qana'chi joca'li so' Jesús demachíỹa da'me dójo', qaama'le 'enáacjo':
MRK.2.17	—Sa ỹiuéetaaque ga' naỹoxola' jen'me qaỹa 'te 'uo qataxa jen'me n'óxota, na'chínata na' ỹilhuaac. Qá'a jaỹim sa ñic'áta da' siỹáxana ga' 'ónaxaicaloic, na'chigáta ga' loico ló'o.
MRK.2.18	'Uo so' nolo' da' noqouaqtela't na'me quétapegue' so' Juan qataxa na'me quétapegue' na' fariseopi. Qana'chi 'uo na' nec'áta so' Jesús, ỹinatétac, 'enaac:
MRK.2.18	—¿Tóoqo'chi noqouaqtela't jen' quétapegue' so' Juan qataxa jen' quétapegue' na' fariseopi, qalqo' na' 'adapaxaguenatacpi tóoqo'chi sa noqouaqtela't?
MRK.2.19	Chan'eesa so' Jesús 'enáacjo':
MRK.2.19	—Jen'me siỹaxadipi 'me ỹalquéta'uo ga' n'onáxac, da' 'uootaxa maliaxa huet'aguet ga' jauonaxaua, jen'me ¿qo'li ỹaqanateto' da' noqouaqtela't? ¡'Ai'! Qá'a da' maliaxa 'uo ga' jauonaxaua, qana'chi jen' siỹaxadipi sa ỹaqanatet da' noqouaqtela't. 
MRK.2.20	Qaláxasa nata't ga'me nolo' da' qoỹauec ga'me. Huá'a qomle, qana'chi jen' siỹaxadipi ma'le noqouaqtela't.
MRK.2.21	Qaỹa 'te ỹañoxot da' naula ga' noxot tóxoic da' naulalégue ga' dálaxaic. Qá'a da' v'iỹa't ga' 'uáloq lai dálaxaic, qana'chi ỹicolaxata'ague ga' tóxoic. Huá'a, qaa'le 'eesámataxa nichíỹaxadesaiỹi da' ỹicolaxata'ague. 
MRK.2.22	Qana'chi 'ená'am sa 'te qoỹachánỹi jaga' nota tóxoi ga' dálaxaic latáxa. Qá'a ga' latáxa dálaxaic colqa'ague qa'en jaga'me qomle. Huá'a, qana'chi huóco', qataxa jaga' nota sa nó'in. Chan'eesa qaa'le n'óota ga'me latáxa dálaxaic da' qoỹachánỹi jaga' dálaxaale nota.
MRK.2.23	'Uo so' nolo' mataxaqui, qana'chi so' Jesús ỹ'axasoxota so' nanaxanqa', chan'eesa saua' lasoxoñii's saa'me napoquétra'ña jaso' trigo jala. 
MRK.2.24	Chan'eesa so' fariseopi 'eetapego' so'me, 'enaac:
MRK.2.24	—Péga, ¿tá'nooqo'chi ỹauóte dójo' naa'me 'adasoxoñii's, qamaale sa qoỹisetaxat da' qoỹí'et di' nolo' 'me mataxaqui?
MRK.2.25	Qaláxasa so' Jesús ỹ'iỹílaxateguet so' siỹaxadipi, 'enáacjo':
MRK.2.25	—¿Sa 'te 'autaxaỹaxañiiỹo' jodamaxa 'éeta so' qadet'a David, joca'li 'uo so' nolo' so'me qataxa saa'me liquiáxa'u 'uo da' leuénaxanqa' qataxa ỹoqoua't? 
MRK.2.26	Qana'chi táaue so' David so' l'emec ñi' Dios joca'li maliaxa lasoxola' so' Abiatar so' netaxaỹáxanaxanecpi da' qodosápegue' ñi' Dios. Qana'chi ỹalic jaso' pan 'me qoỹanot ñi' Dios, jaso'me nedot'a't so' netaxaỹáxanaxanecpi 'me ỹañoxot da' ỹalic. Qataxa so'me ỹaasa'ama saua' náictapee'to.
MRK.2.27	So' Jesús nataq'en 'enáacjo':
MRK.2.27	—So' nolo' mataxaqui qoỹí'et joca'li qaidi nematéegue ga' siỹaxaua, qaláxasa sa qoỹí'et ga' siỹaxaua, ỹasouaxat di' nolo' mataxaqui. 
MRK.2.28	Chan'eesa 'éeta jen'me siỹaxaua lec'óxot, jen'me 'uo da' 'enec da' 'uo ga' damaxasoxolégue da' qoỹí'et di' nolo' mataxaqui.
MRK.3.1	So' Jesús ỹitaxa ỹinoxonóoue so' lemáxaqui na' judiopi, qana'chi 'uo so' siỹaxaua 'me qaqáta so' louaq. 
MRK.3.2	Qaa'le 'uo so' 'chi nauáatac so' Jesús da' 'uootaxa n'óota 'en so'me siỹaxaua so'me nolo' 'me mataxaqui, qaidi na'chiso huasoilégue qoỹin so'me. 
MRK.3.3	Qana'chi so' Jesús 'enapéga so'me siỹaxaua 'me qaqáta so' louaq, 'enaac:
MRK.3.3	—Ỹa 'oñíseguem, 'anchaatánỹi na' laiñi.
MRK.3.4	Ỹim, qaama'le denataxan, 'enaac:
MRK.3.4	—¿Jái'chi ga'me qodasenataxát'em da' qoỹí'et di' nolo' mataxaqui, da' ỹiỹamqáchiiñi, 'uootaxa sa nó'in? ¿Qonec'alaxatéegue ga'me siỹaxaua, 'uootaxa qoỹalaat?
MRK.3.4	Qaláxasa so' siỹaxadipi ỹátaqta n'emáxaden. 
MRK.3.5	Chan'eesa so' Jesús dalemataỹi da' lec'atenaxanaxac joca'li, qataxa nachoxodénaac, qá'a sa demachíỹaac so' siỹaxadipi. Qana'chi 'enapéga so' siỹaxaua 'me qaqáta so' louaq, 'enaac:
MRK.3.5	—'Anodéegue na' 'adouaq.
MRK.3.5	Qana'chi so'me nodéegue so' louaq, na'chi n'óota. 
MRK.3.6	Huá'a, qana'chi so' fariseopi jec da' ỹic'áta na'me quétapegue' so' Herodes da' qodosápiỹi ga'me lasoxoc, qaidi qoỹalaat so' Jesús.
MRK.3.7	Qaláxasa so' Jesús jec, náicapee'to saua' lasoxoñii's tadaxasó'ma so' loxogue jaso' peróna. Qana'chi jalcote so' siỹaxadipi ỹic'atetalégue so'me, chiỹoqóchii'ña di' Galilea. 
MRK.3.8	Qana'chi ca'li qodip'iỹi'ỹa't naa'me sa lec'oqtolqa 'me ỹ'e't so'me, qana'chi ỹátaqta nesouóqot'a jeso'me na' chiỹaqá'a di' Judea, qataxa Jerusalén, qataxa di' Idumea, qataxa da' lasego so' ñáchi Jordán 'me p'aiỹi da' néte' liiséguem, qataxa di' 'aléua Tiro qataxa Sidón. 
MRK.3.9	Chan'eesa so' Jesús huaqátoovlo saua' lasoxoñii's, da'me ỹaqátaxatrapiỹe't jaga' 'oonole licota, qaidi sa ỹipataxa't na' siỹaxadipi jeso'me. 
MRK.3.10	Qá'a so'me ỹátaqta jalcote na' n'óxota qa'en, qaa'le ỹátaqta ỹima nepataqta't na' leuaxaicpi, nasonapée'uo so' Jesús da' sétaaque da' 'chi ỹipoteuó'o. 
MRK.3.11	Qataxa jen' né'ecpi naale ỹilo'ot jeso'me, qana'chi ỹisóidiñi naua' liliictel, qataxa ỹ'alaq, 'enaac:
MRK.3.11	—¡'Am na'chi'am lec'óxot ñi' Dios!
MRK.3.12	Qaláxasa so' Jesús ỹátaqta sa ỹalá'ac da' huaqáta na' né'ecpi da'me sa ỹichoxot so'me.
MRK.3.13	Joca'li ỹim dójo', qana'chi so' Jesús tasée'mec so' qasoxonaxa, qana'chi huá'a joca'li ỹauo'oi saua' ỹiỹáxanalo, saa'me quetelóo'te lauel. Qana'chi jesaa'me nec'ádeta so'me. 
MRK.3.14	Qana'chi ỹimata'a'salo saua' doce jesaa'me, qaidi na'chi 'eeta't da' huetaavlo so'me, qataxa qaidi lamaxa's saa'me da' ỹ'axáteegue da' n'aqtac. 
MRK.3.15	Nataq'en ỹanema saa'me da' lañoqtaxanaxa'j ỹima na' napite'napi, qataxa da' ỹ'odédaiỹi na' né'ec nataqtáqaicpi. 
MRK.3.16	Qana'chi náajo' naa'me lenaqa'te saua' doce: so' Simón jeso'me ỹanec so' Jesús da' Pedro; 
MRK.3.17	qataxa so' Jacobo qataxa so' mai'chi laqáỹa Juan, c'óqo'te so' Zebedeo, saa'me ỹanaỹilo so' Jesús da' Boanerges, da'me 'enáacjo': 'uañaxaiqa 'ena'ama da' lalimáxa jan' qasoxonaxa; 
MRK.3.18	qataxa so' Andrés, Felipe, Bartolomé, Mateo, Tomás, Jacobo so'me c'óxot so' Alfeo; Tadeo, Simón 'me huétaaue na' judiopi 'me sétaaque da' ỹ'odáiỹi jen' Roma lé'ecpi, 
MRK.3.19	qataxa so' Judas Iscariote, 'me ỹaneuó'o jocalia'cho' so' nep'aguénoqo't so' Jesús.
MRK.3.19	Joca'li ỹim, qana'chi so' Jesús ỹinoxonóoue so' 'emec, qataxa saua' lasoxoñii's. 
MRK.3.20	Qana'chi ỹitaxa jalcote na' ỹima'alo na' siỹaxadipi, ỹivíd'a da' ỹátaqta sa qoỹiqui'ỹáxa'n saa'me. 
MRK.3.21	Mané'e joca'li dip'iqui so' laỹi so' Jesús, qana'chi janac so'me da' sétaaque ỹauec. Qá'a qoỹíitapega ma'le jaláxaic.
MRK.3.22	Nataq'en 'uo na' janac na' dapaxaguenataxanapeec na' naqátaxacpi 'me chiỹaqá'a di' Jerusalén. Qana'chi jen'me 'enapega't:
MRK.3.22	—Dójo' siỹaxaua, da'me nétaaue ñi' qadó'o paiỹac Beelzebú ñi'me lasoxola' na' né'ecpi nataqtáqaicpi. Qana'chi na'chida 'me d'onataxana da' loiquiaxac da' ỹ'odáiỹi na' né'ecpi.
MRK.3.23	Qana'chi so' Jesús ỹiỹáxanaaue so' siỹaxadipi, qana'chi ỹa'uo so' daloqtenaxana, 'enaac:
MRK.3.23	—¿'Te hua'ague ga' 'éeta ga' lasoxoc da' so' paiỹac Satanás mai'chi nichiỹodela't? 
MRK.3.24	Ga' net'a da' ỹodapecachi na' nesoxonecpi, qataxa mai'chi p'aỹa't da' deloiỹa't, qana'chi jega'me net'a, ga'me sa 'eeta't. 
MRK.3.25	Qataxa ga' mai'chi n'emeelaséỹaxaua da' mai'chi nep'aguena't, qana'chi jega'me nataq'en sa 'eeta't. 
MRK.3.26	Na'chi 'éeta so' Satanás da' mai'chi nep'agueela't, qataxa colaxaỹi da' l'añaxac, qana'chi so'me sa 'eeta't. Huá'a, qana'chi palỹi.
MRK.3.27	Qaỹa 'te ỹaqanatet taa'le 'chi ỹinoxonáaue ga' l'emec ga' siỹaxaua 'uañaxaic da' neuótec na' leuoxosetpi, da' sa ỹ'áta da' ỹicoñi'. Da' 'éet'ec da'me dójo', ma'le ỹaqanatet da' neuótec na' leuoxosetpi.
MRK.3.28	Ỹátaqta 'eesa dójo' 'ami s'axatema naỹi, jen'me siỹaxadipi ỹima qoỹaqanatet da' qoỹapalaxa't naua' loico, qataxa ỹiméda naua' l'énaxaco 'me nasaqádapegueegue. 
MRK.3.29	Qaláxasa ga'me ỹasaqapeelóo'te naua' l'énaxaco so' Espíritu Santo, ga'me ỹátaqta sa nichoxodénatac qomle. Na'chidáta da'me qaỹa 'te loiquiaqa' qoỹin ga' lasouaxaset.
MRK.3.30	Qana'chi naq'áita jeda'me l'aqtac so'me Jesús, qá'a so' siỹaxadipi 'éetapega 'uo ga' lé'ec nataqtáqaic so'me.
MRK.3.31	Huá'a, qana'chi nivídeuo jaso' lat'e qataxa saua' laqáỹa' so' Jesús. Qaláxasa 'chi lesecai'ỹalo saa'me, qana'chi qodamaxasóxone'uo jeso'me. 
MRK.3.32	Qana'chi so' siỹaxadipi 'me ñíchiiñi dasot'ot so' Jesús 'me 'enaac:
MRK.3.32	—Jada'me 'adat'e qataxa daua' 'adaqáỹa' huetrai'idi, 'am nimitétraaque.
MRK.3.33	Qaláxasa so'me 'enáacjo':
MRK.3.33	—¿Jái'chi jaga'me ỹat'e, qataxa gaua' ỹaqáỹa'?
MRK.3.34	Ỹim, qana'chi ỹilápegooue so'me ñíchiiñi 'me dasot'aguet, qana'chi 'enáacjo':
MRK.3.34	—Jénjo' jen'me 'ená'am jaga' ỹat'e qataxa gaua' ỹaqáỹa'. 
MRK.3.35	Qá'a jega'me ỹ'e't naua' 'éetapeeque ñi' Dios, na'chiga 'me 'ená'am ga' ỹaqáỹa qataxa jaga' ỹaqáỹa qataxa jaga'me ỹat'e.
MRK.4.1	Ỹitaxa huetaxasó'ma so' Jesús so' loxogue jaso' peróna dapaxaguenataxáatac, qana'chi ỹátaqta jalcote so' siỹaxadipi 'me ỹimaxasó'ma so'me joca'li huosái'isa da' jalcote so' siỹaxadipi, qaama'le so' Jesús huenóchiinỹi jaga' licota 'me net'ot na' loxogue jaso' peróna. Qana'chi ỹima na' siỹaxadipi huét'a so' l'añaxa. 
MRK.4.2	Qana'chi ỹátaqta jalcote na' dapaxaguenataxanec, ỹauót'ai na' laloqtenaxanaxatpi, 'enaac:
MRK.4.3	—Ỹa 'anaquiáxañiỹa da' s'axat, 'enaac: 'Uo so' siỹaxaua janaxanaxaic jec da' danaxan. 
MRK.4.4	Joca'li ma'le danaxan, qana'chi 'uo jan' nepeta ta'nỹi so' naq'aic, chan'eesa janac na' maỹo'pi, qana'chi ỹalic. 
MRK.4.5	Jaso' nepeta laỹi talégue so' 'aléua 'me qadísat, na'chi jaso'me peta sa huaỹáloq da' naséguem, qá'a sa huosái'isa jen' 'aléua. 
MRK.4.6	Qaláxasa joca'li nenoxoséguem jaso' c'atena, qana'chi ỹavic jaso'me, qá'a ỹasouaxat da' nep'átaseguem na' lepata'. 
MRK.4.7	Qataxa jaso' nepeta laỹi talégue so' 'aléua 'me ta'sódesat, qana'chi jaso'me ta'asot ỹátaqta sa neláuasee'megue da' naséguem, qana'chi ỹátaqta ỹapadeelégue jaso'me nañiise, qana'chi qaga 'te jala. 
MRK.4.8	Qaláxasa jaso' nepeta laỹi talégue so' 'ónaxaic 'aléua, mané'e ca'li naséguem, qana'chi ỹátaqta 'ónaxaic da' lolelaxa. Qana'chi ỹóvi' treinta jan' jalapi jañi' 'oonole lamo, qataxa 'uo jan' ỹóvi' sesenta qataxa cien.
MRK.4.9	Qaama'le 'enáacjo' so' Jesús:
MRK.4.9	—Ga'me ỹaỹáten da' naquiáxanaxac, n'óota da' naquiáxachiiñi.
MRK.4.10	Joca'li ma'le nedó'te' na'me na'chi 'eeta't da' sa ỹiỹotéegue so' Jesús qataxa saua' doce lasoxoñii's, qana'chi qoỹinatétapeec so'me ga'me náaue da'me daloqtenaxáatapega. 
MRK.4.11	Qaama'le jeso'me ỹ'ato', 'enaac:
MRK.4.11	—Ñi' Dios 'ami ỹaỹátenaxanaxanque jen'me lasoxocpi 'me sa di'ỹoq da'me l'onataxanaxac da' ỹimata'a'téna. Qaláxasa jen'me maliaxa huétaiỹi 'chi qoỹidolégue na' naloqtenaxanaxat da'me qod'aqtaxanem; 
MRK.4.12	qaidi da' dec'atenaxan, qaláxasa 'ená'am da' sa nauáañi, qataxa da' 'uootaxa naquiáxatac, qaláxasa sa ỹaỹáteneguet, qaidi nataq'en sa nadálaxatela't qataxa qoỹapalaxa't naua' loico.
MRK.4.13	So' Jesús nataq'en 'enaaco':
MRK.4.13	—¿Qa'chi sa 'auaỹáchiñiỹo' 'ami da'me ỹaloqtenaxanaxat? ¿'Te hua'ago' da'me 'auaỹáchiñii na' laỹi naloqtenaxanaxatpi? 
MRK.4.14	Ga' janaxanaxaic ỹaiñi jan' peta 'ená'am ga'me ỹ'axátetac da' n'aqtac. 
MRK.4.15	Qaa'le 'uo na' siỹaxadipi 'me 'ená'am jaso' peta 'me ta'nỹi so' naq'aic. Jen'me naquiáxatapega da'me n'aqtac. Qaláxasa da' qaỹat'ague da' naquiáxanaxac, qana'chi janac so' qadó'o paiỹac Satanás, qana'chi neuótec na' n'aqtacpi 'me qoỹanóoue jañi' liquidiaqte. 
MRK.4.16	Qataxa 'uo na' siỹaxadipi lai 'me 'ená'am jaso'me peta 'me talégue so' 'aléua 'me qadísat. Jen'me naquiáxana da'me n'aqtac, qana'chi ỹaconeguet qataxa 'uo da' lamanaxanaxa. 
MRK.4.17	Qaláxasa nep'átaseguem na' lepata', qana'chi sa 'eeta't. Chan'eesa da' janac da' n'iinaguec, 'uootaxa da' necanáguec ỹasouaxat da' n'aqtac, qana'chi jega'me qoséegue. 
MRK.4.18	Qataxa 'uo na' laỹi 'ená'am jaso' peta 'me talégue so' 'aléua 'me ta'sódesat. Jen'me naquiáxana da' n'aqtac. 
MRK.4.19	Qaláxasa ỹágueegue qa'en da' ỹima'aguet na' 'chi 'aléua lé'ec, qataxa da' loqovínaxanaxac da' nesaliaxa, qana'chi ỹivíd'a da' loqopi'chi ỹima na' chaqáina. Qana'chi ỹima jénjo' ỹapadeelégue da' n'aqtac, qana'chi sa ỹa'uo ga'me jaláỹaxac qa'en ga'me siỹaxaua. 
MRK.4.20	Qaláxasa 'uo na' naquiáxana da' n'aqtac, qana'chi ỹaconeguet, qana'chi ỹátaqta 'uo da' jaláỹaxac, 'ená'am jaso' peta 'me talégue so' 'ónaxaic 'aléua. 'Uo na' 'ená'am jaso' nañiise 'me ỹóvi' jaso' treinta jan' jalapi jañi' 'oonole lamo, qataxa 'uo jan' ỹóvi' sesenta, qataxa cien.
MRK.4.21	So' Jesús nataq'en 'enaaco':
MRK.4.21	—Da' 'uootaxa qondóuo jaga' necoỹadáxanaqte, qana'chi ¿qo'li qoỹano'ot jaga'me cason, 'uootaxa jega'me n'ochaxala'? 'Axai', sa naq'áita. Na'chidáta da'me qoỹanaséguem jaga'me, qaidi ỹ'oqóchiiñi. 
MRK.4.22	Qá'a qaỹa 'te ga'me qoỹoxotétapiiñi taa'le sa di'ỹoq, qataxa qaỹa 'te ga'me sa di'ỹaxa taa'le sa qoỹaỹáten. 
MRK.4.23	Píiỹa ga'me quiáxanaxaic, n'óota da' naquiáxachiiñi.
MRK.4.24	So' Jesús nataq'en 'enaaco':
MRK.4.24	—Ỹátaqta 'auloiỹiỹi qomle da'me 'anaquiáxanaxaquii. Qá'a ga'me 'adaloqtenaxanaxaquii da'me 'uo ga' 'auañíiỹi, qana'chi ỹaloqchíichiỹi ñi'me Dios ga'me 'ami ỹanema, qataxa ỹácteegue ga'me 'ami ỹanema, 'ami 'me 'anaquiáxañiitac. 
MRK.4.25	Qá'a ga'me 'uo ga'me huet'ot, na'chi ỹáisaiỹi ga'me qoỹanem, qaláxasa ga'me qaỹa 'te huet'ot, qonóuo' qomle, qoneuótec ga'me sa 'amaqtaqolec 'me huet'ot.
MRK.4.26	So' Jesús nataq'en 'enáacjo':
MRK.4.26	—Da'me l'onataxanaxac ñi' Dios da' ỹimata'a'téna, da'me 'ená'am ga' siỹaxaua 'me ỹanóoue jen' 'aléua jaga'me nepeta. 
MRK.4.27	Ỹim, qana'chi jec d'ochi, nolo' laqáỹa ñíseguem, qana'chi coovlo naua' noloqo'te qataxa naua' pi'ỹáxadi. Qana'chi jaso' nepeta naséguem, qana'chi jec da' naqaloxodétaseguem, qaláxasa jeso'me sa ỹaỹáten ga'me 'éeta da'me naqaloxodétaseguem jaso'me. 
MRK.4.28	Qá'a jen' 'aléua mai'chi ỹí'et da' naqaloxodétaseguem jaso'me; 'uáiñi da' naséguem jaso' lolelaxai, copa'ague qataxa 'uo jen' la'uo, qataxa jec jan' jalapi. 
MRK.4.29	Qana'chi jaso'me da' ỹivíta da' ỹi jan' jala, qaama'le qodíguee'ga qonapoc, qá'a ỹivíta di' lalóqo'.
MRK.4.30	Nataq'en ỹitaxa 'enaaco':
MRK.4.30	—¿Jái'chogamaxa 'ená'am qasenaq da' l'onataxanaxac ñi' Dios da' ỹimata'a'téna? qataxa ¿jái'chogamaxa táchiỹi da'me saloqtenaxanaxa? 
MRK.4.31	Jeda'me 'ená'am jaga' jala jan' mostaza 'me qoỹanóoue jen' 'aléua. Jan'me ỹátaqta qapi naua' jala, sa 'ená'am jan' laỹi nañiisepi 'me hualégue jen' 'aléua. 
MRK.4.32	Qaláxasa jaga'me da' sóxote qoỹaiñi, qana'chi noleliséguem, cha ỹivíd'a da' ỹátaqta lecaỹíñi, napacalégue jan' laỹi 'me nañiisepi. Jan' lepeepi ỹátaqta qaỹai'ỹilo, chan'eesa na' maỹo'pi na'chi taỹapéga, taavlo naua' lepeel da' nematéegue.
MRK.4.33	Naq'áita da'me lapaxaguenataxanaxac so' Jesús da' ỹ'axat da' n'aqtac, ỹátaqta jalcote na' laloqtenaxanaxat 'ená'am dójo', ỹataqtelégue na' mai'chi taỹa ga' ỹañoxot da' demachíỹa so' siỹaxadipi. 
MRK.4.34	Na'chidáta da' ỹauót'ai jen' laloqtenaxanaxat, qaláxasa da'me nedot'eto saua' lasoxoñii's, qana'chi ỹátaqta d'aqtaxaat'ema.
MRK.4.35	Qana'chiso so' nolo' joca'li ma'le pí'ỹaq, qana'chi 'enapegalo saua' lasoxoñii's so' Jesús, 'enaac:
MRK.4.35	—Saxa'ta qomle da' lasego jan' peróna.
MRK.4.36	Chan'eesa quéd'ai so' siỹaxadipi qodicot so' Jesús, qonánỹi jaso' chi'ena 'me nétanỹi licota. Na'chi 'ená'am ỹitaxa huo'oi saua' nilicotal laqáỹa' 'me náictapegue'. 
MRK.4.37	Qana'chi janac so' laỹat t'ádaic, qana'chi jen' lepáxa na' noxop taỹapíinỹi jaso' licota, qana'chi nichíctaseguem na' noxop jeso' lauel jaso'me. 
MRK.4.38	Qaa'le so' Jesús d'ochítac, huet'ague so' nasep p'áteegue jaso' licota, huót'ai so' naláanaxat. Qana'chi qonoqtoxonalégue, qoỹiit'oi:
MRK.4.38	—¡'Am 'me 'am paxaguenataxanaxaic! ¿Sa taỹapiỹo' di' 'adauel? Péga, sétaaque da' qo'mi damolídiñi.
MRK.4.39	Qana'chi ñíseguem so' Jesús, qana'chi nelaxa so' laỹat, qataxa 'enapéga na' noxop, 'enaac:
MRK.4.39	—¡'An'emáxañi! ¡'Ad'emáqta!
MRK.4.39	Qana'chi so' laỹat v'iiỹet, qana'chi tóchiiñi ỹima so' noxop. 
MRK.4.40	Qaama'le 'enapegalo saua' lasoxoñii's, 'enaac:
MRK.4.40	—¿Tá'nooqo'chi 'au'óỹii? ¿Qaỹo' jogamaxa 'chi 'adip'iỹáxaquii?
MRK.4.41	Qaa'le saa'me ỹátaqta 'uo da' loqolánaqa', qana'chi nesoxotapega'salo 'enapega't:
MRK.4.41	—¿Jái'chi da'me dójo' siỹaxaua? 'Chi ỹivíd'a na' laỹat qataxa na' noxop ỹalaxaguet.
MRK.5.1	Qaa'le ma'le ỹivídede'ta da' lasego jaso' peróna, qoỹivídet'a di' 'aléua Gadara. 
MRK.5.2	Qana'chi mané'e ca'li huenótee'guesop jaso' licota so' Jesús, qana'chi nachimaxatá'a so'me so' siỹaxaua 'me chiỹaqáaue so' napa'lpi, 'uo so' lé'ec nataqtáqaic. 
MRK.5.3	So'me siỹaxaua nétapegooue so'me napa'lpi. Jeso'me ỹátaqta qaỹa 'te taa'le ỹicoñi', qana'chi 'ená'am da' qoỹin lequet ga' sa nedámita. 
MRK.5.4	Jeso'me sóxote jalcote noqo' da' qoỹicoñida'salo naua' lichil, qataxa naua' loua' qoỹicoñitec na' cadéena, qaláxasa na'chi 'ená'am ỹip'iaxatétapiỹi. Qana'chi qaỹa 'te ỹañoxot taa'le ỹicoñi'. 
MRK.5.5	Colen, qana'chi 'eeta't di' nolo' qataxa di' pí'ỹaq, ỹ'alqatapeelégue so' qasoxonaxa, qataxa jen' napalénaqa'pi, qataxa ỹapiac na' ló'oc, ỹidá'a na' qa'. 
MRK.5.6	Qaláxasa joca'li maliaxa qaỹat'aguet so' Jesús, qana'chi ỹauaat'eguet, qana'chi naqalégaq'aguet da'me ỹisocoto naua' liliictel jeso'me. 
MRK.5.7	Qana'chi ỹátaqta neten da' 'enaac:
MRK.5.7	—¿Tá'nooqo'chi 'aunóxotetac jaỹim, 'am Jesús, 'me 'am lec'óxot ñi' Dios 'me p'asáiỹi? Ñi' Dios jaỹim ỹauáachiỹi da' 'am ñachoxodenot da' 'ená'te 'aua'uo ga' ñi'queténaxac.
MRK.5.8	Jeso'me 'enaac da'me dójo', qá'a so' Jesús sóxote 'eetapego' so'me, 'enaac:
MRK.5.8	—¡'Am né'ec nataqtáqaic, 'ocá'ai qomle na'me siỹaxaua!
MRK.5.9	Qana'chi so' Jesús ỹachimaxata so'me, 'enaac:
MRK.5.9	—¿Jái'chi ga'me 'adenaxat?
MRK.5.9	Qana'chi ỹ'at so'me, 'enaac:
MRK.5.9	—Jaỹim ỹinaxat da' Lamái'i, qá'a qo'mi jalcote.
MRK.5.10	Qana'chi ỹátaqta nachoxodéetapecot so'me Jesús, qaidi sa 'te qaỹa'ague ga' ỹamaxague so'me jeso'me qouét'a 'aléua. 
MRK.5.11	Qaa'le 'uo jaso' jalcote coochipi sa qaỹáaque, de'quétac, netalégue so' qasoxonaxa. 
MRK.5.12	Qana'chi so'me né'ecpi nachoxodéetapecot so' Jesús, 'enaac:
MRK.5.12	—Qo'mi 'auamaxalo qomle jadi' coochipi, qaidi senoxonaxáaue jadi'me.
MRK.5.13	Qana'chi so' Jesús ỹaséet'em so'me da' ỹic'áta. Qana'chi so'me né'ecpi nataqtáqaic cá'ai so'me siỹaxaua, qana'chi ỹinoxonapégooue jaso' coochipi. Qana'chi jeso'me naqalégaqapii'ña so' comadáxa, qana'chi taỹapíinỹi jaso' peróna, qana'chi 'ouaxaipi. Qaa'le jaso'me coochipi dos mil di' tá'ña.
MRK.5.14	Qaa'le so'me nouatoqo'tpi jaso'me, dasóiỹi, dó'i. Na'chi jec da' d'aqtaxaneuó'o so' noic, qataxa jen'me nái'ỹa na' n'ónaxa. Qana'chi janac na' siỹaxadipi da' qonec'atenaxanée'ga da'me dójo'. 
MRK.5.15	Joca'li qonivíta ga'me huét'a so' Jesús, qana'chi qoỹilalégue so' siỹaxaua 'me 'uo ca'li so' lé'ecpi da' ñíchiiñi, huo'oi naua' leuo, nateet'egue da' siỹaxaua. Qaama'le dó'i so' siỹaxadipi. 
MRK.5.16	Qana'chi jen'me ỹauaatalégue da'me 'éeta so'me siỹaxaua, qana'chi ỹ'axátetac da'me 'éeta so'me siỹaxaua 'me 'uo so' lé'ec joca'li, nataq'en ỹ'axátetac da'me 'éeta jaso' coochipi. 
MRK.5.17	Chan'eesa qonachoxodéetapecot so' Jesús, da' qaidi cá'ai so'me n'aléua so'me siỹaxadipi.
MRK.5.18	Qaa'le so' Jesús joca'li huenóchiinỹi jaso' licota, qana'chi jeso'me siỹaxaua 'me 'uo ca'li so' lé'ecpi nachoxodeet'ot so' Jesús da' naseet'eguet so'me da' 'equegue. 
MRK.5.19	Qaláxasa so' Jesús de'uotapeeguet. Qana'chidáta da' 'enapéga, 'enaac:
MRK.5.19	—'Auc'áta qomle ga' 'ad'acháqa', qataxa ga' 'adaỹi, 'au'axátem qomle ỹima da'me 'am ỹ'étec ñi' qadasoxola' Dios, qataxa da' lichoxodénataxanaxac da'me qonéta.
MRK.5.20	Qana'chi so'me siỹaxaua jec, qana'chi 'ecot da' d'aqtaxanem ỹima naa'me noiqa 'me netalóo'te di' Decápolis, ỹ'axátetac ỹima da' 'éet'ec so'me so' Jesús. Chan'eesa so' siỹaxadipi ỹátaqta ỹ'aalátapeec da'me dójo'.
MRK.5.21	Joca'li v'iỹílaxata so' Jesús, nétanỹi jaso' licota da' v'iỹílaxa'ta so' lasego, qana'chi noqoigaxasó'ma so' siỹaxadipi ga' huét'a. Qana'chi huá'a so'me ga' loxogue jaso' peróna. 
MRK.5.22	Qana'chi nóvi' so' 'oonolec so'me nasoxola'pi, so'me ỹilotalégue jaso' lemáxaqui na' judiopi, lenaxat da' Jairo. Mané'e joca'li ỹilá'a so' Jesús, qana'chi ỹisocoto naua' liliictel. 
MRK.5.23	Qana'chi ỹátaqta nachoxodeet'ot 'enaaco':
MRK.5.23	—Jadi' ỹale sóxote chitatátac. Ỹa 'auvídet'a toqo' 'chi 'auaselelégue, qaidi n'óxota qataxa nec'aléegue.
MRK.5.24	Qana'chi so' Jesús 'equegue so'me. Qaláxasa jalcote so' siỹaxadipi 'me quétapegue' so'me, ỹátaqta ỹipataqta't. 
MRK.5.25	Qaa'le jeso'me siỹaxadipi jaso' ỹalquétaaue ỹauo 'me ỹilhuaac, jaso'me sóxote ỹovi't saua' doce 'uóidi da' naquétac jan' letauo'. 
MRK.5.26	Nataq'en jaso'me jalcote na' dachoxoỹa na' tadénataxanaxaicpi, cha ỹimatéteuo na' n'atetpi. Qaláxasa qaỹa 'te ỹachiỹoxotaỹi, lamá'asa nichiquet'a't. 
MRK.5.27	Mané'e joca'li p'iỹilégue so' Jesús, qana'chi jaso'me ỹauo naqaloxodé'uo so'me, quetoo'uet so' lóvi', qana'chi ỹipoteuó'o so' lapoto. 
MRK.5.28	Qá'a jaso'me da' leenataxac 'enaaco': “Da' 'chi satoxoiỹet ga' lapoto, qana'chi jaỹim n'óota qomle.” 
MRK.5.29	Huá'a, qana'chi v'iiỹet jan' letauo' jaso'me, qataxa nomt'eguet da' n'óota na' ló'oquiaxac, ma'le qaỹa so' lapite'na. 
MRK.5.30	Qana'chi so' Jesús nomtee'gue da' lañoqtaxanaxac da' 'uo ga' n'óxota qa'en, qana'chi so'me neselec da' ỹilápiỹi so' siỹaxadipi. Qana'chi dachimaqtaxan, 'enaaco':
MRK.5.30	—¿Jái'chi ga' ỹipoteuó'o na' ỹapoto?
MRK.5.31	Qana'chi saua' lasoxoñii's 'eedápega so'me, 'enaac:
MRK.5.31	—'Auaỹáten da' na' siỹaxadipi 'am ỹipataxa't, 'eetoqo'chi 'auachimaqtaxáatac da' 'onet'oi: “¿Jái'chi ga'me jaỹim ỹipoteuó'o?”
MRK.5.32	Qaláxasa so' Jesús ỹilotapii'nỹi da'me sétaaque ỹilá'a ga'me ỹipoteuó'o so'me. 
MRK.5.33	Qana'chi jaso'me ỹauo ỹátaqta ỹivíloxolaqtet da' loqolánaxa, qá'a jaso'me mai'chi ỹaỹátaxadeeta da'me 'éeta joca'li. Qaama'le jec ỹic'áte'uo' so'me, qana'chi ỹisocoto naua' liliictel, qana'chi ỹ'axátem ỹima da'me huápiỹi. 
MRK.5.34	Qana'chi so' Jesús 'enapego' jaso'me, 'enaac:
MRK.5.34	—'Am ỹalole, 'am n'óota qoỹin, qá'a 'au'amaqtenataxan. 'Aue, 'oc qomle, qaỹa 'te 'uo 'am naỹi, sóxote qaỹa so'me 'adapite'na.
MRK.5.35	Maliaxa dosétac joca'li so' Jesús, qana'chi huo'oi saua' novi't, chiỹoqodá'a so' l'acháqa' so'me lasoxola' ga' lemáxaqui na' judiopi. Qana'chi qod'aqtaxanem so'me let'a jaso' nootole, 'enaaco':
MRK.5.35	—Jadi' 'ac'oqte sóxote qaga, ¿chan'eesa saaquetáxa da' 'auqueuógaxan na'me dapaxaguenataxáatac?
MRK.5.36	Qaláxasa so' Jesús sa ỹoqo'cha joca'li da'me n'aqtaxanaxac. Na'chi 'enapego' so' lasoxola' ga' lemáxaqui na' judiopi, 'enaac:
MRK.5.36	—'Ená'te 'auó'i, na'chidáta da' 'au'amaqtenataxan.
MRK.5.37	Qana'chi qaỹa 'te naseneguet da'me 'uo ga' náicapegue', na'chisóta so' Pedro, qataxa Jacobo, qataxa so' laqáỹa Juan. 
MRK.5.38	Qana'chi joca'li ỹivídeda'uo ga' l'acháqa' so' lasoxola' ga' nemáxaqui, qana'chi ỹiláaue so' siỹaxadipi da' ỹ'iỹíitapega't qataxa noỹíitaỹi qataxa ỹ'alqátaỹi. 
MRK.5.39	Qana'chi ỹinoxonóoue ga' 'emec, qana'chi 'enapéga jeso'me siỹaxadipi, 'enaaco':
MRK.5.39	—¿Tá'nooqo'chi 'au'alqáitaỹi qataxa 'anoiñíitaỹi? Jadi'me nootole sa ỹileu, jadi'me 'chi d'ochítac.
MRK.5.40	Qaláxasa qoni'viñíỹi so'me. Qana'chi so' Jesús ỹip'áxaneegue ỹima so' siỹaxadipi, ỹisamaxa't so' let'a, qataxa jaso' lat'e, qataxa saua' náictapee'to, qaama'le ỹinoxodé'uo ga' huét'a jaso' nootole. 
MRK.5.41	Qana'chi lasáq'a na' louaq jaso'me, qana'chi 'enapéga, 'enaac:
MRK.5.41	—Talita, cumi —da'me n'aqtac 'enaac: 'Am nootole, 'am senapéga, 'oñíseguem.
MRK.5.42	Huá'a, qana'chi jaso'me nootole 'me sóxote doce naua' ne'uóidi, jaso'me ñíseguem qataxa nichaatétac. Qana'chi so' siỹaxadipi ỹátaqta huosái'isa da' l'aalaxac. 
MRK.5.43	Qaláxasa so' Jesús ỹátaqta netenec da' laqátaxac da'me qaỹa 'te qoỹ'axátem da'me dójo', na'chi damaxasoxolégue da' qoỹiqui'ỹáxan jaso'me.
MRK.6.1	So' Jesús ca'aidi, v'iỹílaxa ga'me lañoqo', náictapee'to saua' lasoxoñii's. 
MRK.6.2	Joca'li ỹivíta so' nolo' 'me mataxaqui, qana'chi dapaxaguenataxanóoue jeso' lemáxaqui na' judiopi. Qaa'le ỹátaqta jalcote na' siỹaxadipi 'me naquiáxatapega. Qana'chi ỹátaqta qoỹ'aalátapeec. Qana'chi 'enapega't so'me siỹaxadipi:
MRK.6.2	—¿'Te hua'ague ga' ỹachiỹoxot'ague ỹima da' laỹátenaxanaxac da'me dójo' siỹaxaua? qataxa ¿jái'chi da'me dójo' naỹátenaxanaxac 'me qoỹanem, qataxa jen'me sa qoỹauanápiỹi 'me ỹí'et? 
MRK.6.3	Qá'a da'me 'chi ỹ'étac jen' 'epaq, lec'óxot jaso' María, qataxa laqáỹa so' Jacobo, José, Judas qataxa so' Simón. Qataxa naua' laqáỹa' ỹauo' netra'ñína.
MRK.6.3	Qana'chi qoỹoqolguétetac so'me. 
MRK.6.4	Qaláxasa so' Jesús 'enaaco':
MRK.6.4	—Ỹima na' siỹaxadipi ỹátaqta ỹichoxoden ga' l'aqtáxanaxanec ñi' Dios, qaláxasa na' l'acháqadiaxau'pi, qataxa jaga' l'emeelaséỹaxaua sa ỹichoxoden.
MRK.6.5	Chan'eesa so'me sa ỹa'uo ga'me ỹí'et na'me sa qoỹauanápiỹi. Jaldáta da' 'uo na' huaselelégue na' leuaxaicpi da' n'óota qa'en, qaláxasa sa huosái'isa. 
MRK.6.6	Chan'eesa so' Jesús ỹátaqta ỹ'aalátapeec so' siỹaxadipi, qá'a sa d'amaqtenataxan. Ỹim, qana'chi jec da'me quétaỹi na' noicpi 'me sa qaỹáaque da' dapaxaguenataxáatac.
MRK.6.7	Joca'li ỹim, qana'chi ỹiỹáxanoovlo saa'me doce lasoxoñii's, qana'chi ỹama', doos'ape 'e'n. Qana'chi ỹanema saa'me da' lañoqtaxanaxa'j, qaidi ỹichiỹódedapegueegue na' né'ecpi nataqtáqaic. 
MRK.6.8	Qataxa huaqatalo saa'me, qaidi 'ená'te 'uo ga' ỹáchi' na' ladi'j, na'chigáta ga' lase'l. Qataxa sa 'te ỹáchi'j ga' loxoqui', qataxa ga' nese'ne', qataxa jaga' lemena'. 
MRK.6.9	Qataxa da' ỹauo'oi naua' lapela'te, qataxa 'oonolec ga' nesomaxaqui, sa 'te dos ga'me ỹachit'ape. 
MRK.6.10	Qataxa 'enapegalo' saa'me, 'enaac:
MRK.6.10	—'Ami qomle ỹivíta da' 'aunoxoñíi'uo gamachaqaiga 'emec, qana'chiga 'ovíit'a, ỹataqtelégue da'me 'oquíi'ỹai ga'me 'aléua. 
MRK.6.11	Qataxa qomle 'uo ga' huá'a da' sa 'te 'ami ỹilo'ogueta, qataxa sa 'ami naquiáxanalo, qana'chi 'oquíi'ỹai ga'me, qaláxasa 'anichiỹoqoidíñi qomle na' 'enáaỹaxa naua' 'adapia'chídii', da'me na'chi n'anaxat da'me ga' siỹaxadipi mai'chi nasouaxatela't. Ỹátaqta da'me 'ami s'axátetapeema da'me qomle ỹivíta ga'me p'áteegue nolo' qomle nimitáaque na' nasouaxasetpi ñi' Dios, qana'chi sa huosái'isa qomle da' ne'uaxánaguec na'me Sodoma lé'ec qataxa so' Gomorra, sa 'ená'am qomle ga' ne'uaxánaguec qoỹin jen'me siỹaxadipi 'me sa 'ami ỹacóneeta.
MRK.6.12	Qaama'le saa'me 'éque', na'chi d'aqtaxaatem na' siỹaxadipi, qaidi ỹaxadéegue naua' loico. 
MRK.6.13	Nataq'en jalcote na' né'ecpi nataqtáqaic na' ỹichiỹódedaiỹi, qataxa jalcote na' leuaxaicpi ỹ'ameedec na' aceite, qana'chi ỹiméegue qoỹin.
MRK.6.14	Qana'chi so' net'a Herodes ỹivid'ot da' ỹaỹáten ỹima dójo', qá'a sóxote ỹaỹáten ỹima na' siỹaxadipi da'me n'aqtaguec so' Jesús. Qana'chi so'me Herodes 'enaaco':
MRK.6.14	—Séetapega naqaida da'me Juan 'me chiláxanataxanaxaic da' ỹitaxa n'iỹílaxaseguem, too'chaqaale 'uo da'me lañoqtaxanaxac.
MRK.6.15	Qataxa 'uo na' 'enaac:
MRK.6.15	—Séetapega naqaida da' Elías 'me l'aqtáxanaxanec ñi' Dios.
MRK.6.15	Qataxa 'uo na' 'enaac:
MRK.6.15	—Séetapega l'aqtáxanaxanec ñi' Dios da', 'ená'am so'me huá'au l'aqtáxanaxanec ñi'me.
MRK.6.16	Qaa'le so' Herodes joca'li p'iquilégue dójo', qaama'le 'enaaco':
MRK.6.16	—Da'me naqaida da' Juan 'me samaxasoxolégue ca'li da' qoỹicháxaỹi na' laqaic, da'me ỹitaxa n'iỹílaxaseguem.
MRK.6.17	Qá'a so' Herodes damaxasoxolégue joca'li da'me qoỹicoñi' so' Juan qoỹicoñidec so' cadéena, qoỹanáaue jaga' cointáxanaxaqui, ỹasouaxat jaso' Herodías. Jaso'me loua joca'li so' Felipe jeso'me laqaỹasa so' Herodes. Qaláxasa so' Herodes deuootáxanec joca'li, qaama'le 'en loua. 
MRK.6.18	Chan'eesa so' Juan 'enapéga joca'li so' Herodes, 'enaac:
MRK.6.18	—Sa ỹiỹamaxañi da' 'aneuótec jañi'me loua so' 'adaqáỹa.
MRK.6.19	Qana'chi jaso'me Herodías ỹátaqta niquiỹá'a so' Juan, chan'eesa sétaaque da'me ỹalaat, qaláxasa sa ỹaqanatet. 
MRK.6.20	Qá'a so' Herodes ỹaỹáteeta da' so' Juan ỹátaqta 'ónaxaic da' lasoxoc, qataxa huosóta, chan'eesa d'oỹalégue. Tadeeto' so'me sa ỹasenem jaso'me da' 'uo ga' 'éet'ec so' Juan. So' Herodes, temaqaidi da'me sa demachi'sailo naa'me l'aqtaxanaxaco so' Juan, qaláxasa na'chi 'ená'am noqopita da' naquiáxana. 
MRK.6.21	Qaláxasa jaso' Herodías huáaue qa'en so' nolo' 'me so' Herodes ỹí'et so' liqui'ỹáxac da' de'quelégue so' lañoxoqui. Qana'chi ỹiỹaxa't so' letau'pi net'alpi, qataxa na' huataxanaq let'alpi, qataxa na' saliaxanqapi 'me l'acháqa' di' Galilea. 
MRK.6.22	Qana'chi jaso' lec'oqte jaso' Herodías ỹinoxonóoue ga' huá'a ga' niqui'ỹáxac, qana'chi dasot. Qana'chi da'me lasotaxac jaso'me ỹátaqta taỹi lauel so' Herodes qataxa so'me liqui'ỹáxau'pi. Chan'eesa so' net'a Herodes 'enapego' jaso'me 'eet'oi:
MRK.6.22	—Ga'me táchii'ña ga'me 'aviỹáxanaaque, jaỹim 'am sanem.
MRK.6.23	Qana'chi ỹan da' l'aqtac da' 'enapéga ỹipaquíchiỹi da' ỹanégue gamachaqaiga qoỹiỹáxanaaque, temaqaidi da' 'uootaxa táchiinỹi laiñi na'me 'aléuapi 'me ỹilótapegue' so'me. 
MRK.6.24	Qana'chi jaso'me p'áiỹi, qaama'le ỹachimaxata jaso'me lat'e, 'enaac:
MRK.6.24	—¿Jái'chi ga' siỹáxanaaque?
MRK.6.24	Qaama'le 'enaaco' jaso'me lat'e:
MRK.6.24	—'Aviỹáxane'uo qomle na' laqaic ñi' Juan 'me chiláxanataxanaxaic.
MRK.6.25	Chan'eesa jaso'me 'añole pasá'a qaa'le v'iỹílaxa'uo ga' huét'a so'me net'a. Qana'chi 'enapego', 'enaac:
MRK.6.25	—Sétaaque da'me naỹi da' jaỹim 'auanem ga'me coqui, 'auachánỹi ga' laqaic ñi' Juan 'me chiláxanataxanaxaic.
MRK.6.26	Qana'chi so' net'a ỹátaqta daquico. Qaláxasa da'me sóxote ỹan so' l'aqtac da' 'enapéga ỹipagaqchíichiỹi, qataxa naquiáxachiỹi joca'li so'me liqui'ỹáxau'pi. Chan'eesa qaa'le qaỹa 'te lep'áxac da'me ỹ'iláxatac ga'me qoỹiỹáxane'uo. 
MRK.6.27	Qana'chi ỹiquelól'ac so' net'a da' ỹamaq so' 'oonolec nesoxonec da'me nedóuo ga' laqaic so' Juan. 
MRK.6.28	Qaama'le jec so' nesoxonec da' taỹá'a jaso' cointáxanaxaqui. Qana'chi ỹicháxaỹi so' laqaic so' Juan, qana'chi nedo't, ỹachítanỹi so' coqui. Qana'chi ỹanem jeso'me jaso'me 'añole. Qana'chi jaso'me ỹanem jaso' lat'e.
MRK.6.29	Qana'chi joca'li dip'iqui na' quétapegue' so' Juan, qana'chi qoỹ'iiná'uo so'me ló'oquiaxac, qana'chi qoỹidóiỹi da'me, qaidi qoỹisiiñi.
MRK.6.30	Mané'e cana'le ỹim dójo', qana'chi so' Jesús nasoỹa'ato saua' lamaxa's. Qana'chi saa'me ỹ'axátetr'apeguem so'me ỹima na'me ỹ'étetr'ac qataxa na' dapaxaguenataxáatrapec. 
MRK.6.31	Qana'chi so' Jesús 'enapegalo saa'me, 'enaac:
MRK.6.31	—'Aỹaláỹi, cadá'ac da' ñimataxáỹi, qótaxai'ỹa ga' totelégue 'aléua.
MRK.6.31	Qá'a ỹátaqta jalcote na' siỹaxadipi nemenapega't da' naỹapee'ualo saa'me, qana'chi saa'me qaỹa 'te ledáqa't da' cha'li di'qui'. 
MRK.6.32	Qana'chi so' Jesús nedot'eto saua' lamaxa's da' 'éque', nédanỹi jaso' licota da'me tata ga' totelégue 'aléua. 
MRK.6.33	Qaláxasa jalcote joca'li na' ỹauáat'egue so'me da' 'ec, qataxa qoỹaateton so' Jesús. Qana'chi 'uáu'a ga' qotaỹá'a 'aléua ỹima na'me chiỹoxoguelo naua' noiqa laqáỹa', qana'chi 'uáichi't joca'li maliaxa sa ỹivididi't saa'me. 
MRK.6.34	Qana'chi so' Jesús mané'e ca'li nenótee'guesop jaso' licota, qana'chi ỹiláaue so' jalcote siỹaxadipi. Qana'chi ỹátaqta 'uo da' lichoxodénataxanaxac, qá'a 'ená'am jan' n'aanaxate 'me qaỹa 'te nouatoqo't. Qataxa huá'a da' 'ecot da' jalcote na' ỹapaxaguenec. 
MRK.6.35	Joca'li ma'le jávit, qana'chi saua' lasoxoñii's naqaloxodéde'uo so'me. Qana'chi 'eedápega 'eeta'salo:
MRK.6.35	—Sóxote jávit, qataxa jen' souqát'a totelégue. 
MRK.6.36	N'óota da' 'aunapéga na' siỹaxadipi da' qaidi talégue naua' n'ónaxadi qataxa naua' noiqolqa 'me sa qaỹadapiỹi, na'chi neuodéna ga' jaloq, qá'a jen'me siỹaxadipi qaỹa 'te ỹalic.
MRK.6.37	Qaláxasa so' Jesús 'enaaco':
MRK.6.37	—'Ami 'me 'auañiim ga' jaloq na' siỹaxadipi.
MRK.6.37	Qana'chi saa'me 'enapega'tjo':
MRK.6.37	—¿Qo'li sañoxotaq qo'mi da' semenaq jaga' doscientos denariopi da' ñiuodénaqaaque ga' jaloq, da' qaidi siqui'ỹáxanaq na' siỹaxadipi?
MRK.6.38	Qana'chi so' Jesús 'enapegalo saa'me, 'enaac:
MRK.6.38	—¿Jái'chi laỹóqte' gaua' 'anqódii' pan? Ỹa 'analoqchiñii'.
MRK.6.38	Joca'li ma'le qoỹaỹáte'n saa'me huo'oi, qana'chi qod'aqtaxanem, qoỹinaac:
MRK.6.38	—Cincole diaua' pan, qataxa doosolqa diaua' níỹa'.
MRK.6.39	Qaama'le 'enapéga so' siỹaxadipi da' ñíiñi, ỹimapega't qa'en, napeelégue na' 'auaqapi dadála. 
MRK.6.40	Qaama'le ñíiñi so' siỹaxadipi, niỹaqá'a di' huá'a na' cien qataxa na' cincuenta. 
MRK.6.41	Qaama'le so' Jesús lasaq'alo saua' cincole pan qataxa saua' dos níỹa', na'chi ỹilosée'mec na' piỹem da' netamenot ñi' Dios, na'chi necolaxachidíñi saua' pan qataxa ỹanoovlo saua' lasoxoñii's, qaidi saa'me ỹaadóoue so' siỹaxadipi. Nataxa 'éet'ec ỹanóoue ỹima so' siỹaxadipi saua' doosolqa níỹa'. 
MRK.6.42	Ỹima nalóteegue, qana'chi dequé'e, qataxa nodáxaicpi. 
MRK.6.43	Qataxa joca'li ỹim, qana'chi nesaxaỹilo saua' doce jan' nadetáxanaxaqui 'me n'oxona so' n'iỹóxotpi jaso' pan qataxa saua' níỹa'. 
MRK.6.44	Qaa'le so'me ỹalic saa'me pan, ỹóvi' cinco mil siỹaxadipi.
MRK.6.45	Ca'li ỹim dójo', qana'chi so' Jesús ỹiladelóo'te saua' lasoxoñii's, nédanỹi qa'e'n jaso' licota da' p'áideta jaso' peróna ỹic'átra di' noic Betsaida. Qana'chi jeso'me qapiỹáñi da' nichoxotétapegooue na' siỹaxadipi. 
MRK.6.46	Ca'li ỹim da' nichoxotaxac, qana'chi jec tasée'mec so' qasoxonaxa da' netamen. 
MRK.6.47	Joca'li ma'le pí'ỹaq, qana'chi jaso' licota ma'le huánỹi na' laiñi jaso' peróna, qaa'le so' Jesús maliaxa huetalégue so' l'añaxa, 'oonolaac. 
MRK.6.48	Qana'chi ỹila'aguelo saa'me lasoxoñii's da' sa 'eelóo'te da' delícotaxaat'ape, qá'a saa'me ỹátaqta dasotr'eguet so' laỹat. Qana'chi ca'li ma'le ỹá'agueteda, qaama'le jec so' Jesús da' ỹic'ataxaso'malo saa'me, petalégue na' noxop. Qana'chi so'me tema'le napactalóo'te. 
MRK.6.49	Joca'li qoỹila'ague da' petalégue na' noxop, qana'chi qoỹíitapega da' nepaqal. Na'chi saa'me ỹ'alaqaỹilo, 
MRK.6.50	qá'a ỹiméda saa'me da' ỹilód'a, qana'chi ỹátaqta d'oi'. Qaláxasa so' Jesús 'enapegalo saa'me, 'enaac:
MRK.6.50	—¡'An'añaxachii qomle, na'chaỹim, 'ená'te 'au'óỹii!
MRK.6.51	Qaama'le so'me huenóchiinỹi jaso' licota 'me qonétanỹi, qaama'le v'iiỹet so' laỹat, qana'chi saa'me ỹátaqta 'uo da'me loqolánaqa', qataxa da' l'aalaxa'j. 
MRK.6.52	Qá'a saa'me maliaxa sa ỹaỹáte'n joca'li ga' náỹi jaso' pan, qá'a naua' liquidiaqtel saa'me ỹátaqta sa nelodéegue.
MRK.6.53	Qana'chi n'iỹílaxata, ỹ'áxasoxodeta jaso' peróna da' ỹic'ádeta di' 'aléua Genesaret. Huá'a, qana'chi qoỹicoñi' jaso' licota, qoỹaat'ot so' loxogue. 
MRK.6.54	Mané'e ca'li 'chi huenótree'guesop jaso' licota, qana'chi so' siỹaxadipi ỹaateton so' Jesús. 
MRK.6.55	Qana'chi so' siỹaxadipi jec da' quiilo naua' 'ale'u, qana'chi qondóuo na' leuaxaicpi huetalóo'te qoỹi'n naua' letala'te da' qondá'a ga' qoỹaỹáten da' huét'a so' Jesús. 
MRK.6.56	Qana'chi ga'me táte'uo so'me na'me noicpiolec, 'uootaxa na'me noic t'ádaicpi, 'uootaxa naua' n'ónaxadi, qana'chi qoỹacha'ñiilo naua' nadíco jen' leuaxaicpi. Qana'chi qonachoxodenot so' Jesús da'me ỹaséeta da' 'chi qoỹipoteuó'o na' lapoto lai. Qana'chi ỹima na'me ỹipoteuó'o so'me, qana'chi ỹiméegue.
MRK.7.1	Qana'chi noqochíi'uo na' fariseopi so' Jesús, qataxa 'uo na' dapaxaguenataxáatapeec na' naqátaxacpi 'me chiỹaqá'a di' Jerusalén. 
MRK.7.2	Jeso'me 'me ỹauáachidiỹi joca'li da' huo'oi saua' lasoxoñii's so' Jesús da' diqui'ỹáxanalo naua' loua' 'me paxáchiilo. Da'me náaue da' sa qoỹipaguelégue da' n'onataguec da' qoỹiỹoi' naua' noua'. Chan'eesa qoỹíitapegalo saa'me. 
MRK.7.3	(Qá'a na' fariseopi qataxa ỹima na' laỹi judiopi, na'me quétapegue' da' n'onataguec so'me huá'au lapidílpi da' sa dequé'e da' 'uootaxa maliaxa sa ỹiỹoi' naua' loua', na'chidáta da' v'iỹílaqtalégue da' niỹóxoc. 
MRK.7.4	Da' 'uootaxa chiỹaqá'a ga' menaqa', sa dequé'e da' maliaxa sa ỹí'et da' n'onataguec da' ỹiỹoi' naua' loua'. Qataxa 'uo jen' laỹipi n'onataguec 'me quétapegue': nataxa 'éet'ec qoỹiỹo jan' ỹómaxaqui, qataxa jan' náco'na, qataxa jan' taxaqui, qataxa na' n'ochaxala'.) 
MRK.7.5	Chan'eesa so'me fariseopi qataxa na'me dapaxaguenataxáatapeec na' naqátaxacpi, ỹinatétapeec so'me, 'enaac:
MRK.7.5	—¿Tóoqo'chi naua' 'adasoxoñii's 'chi sa quetegue da' n'onataguec so'me huá'au qadapidílpi? Qana'chi da' diqui'ỹáxanalo naua' loua' 'me paxáchiilo.
MRK.7.6	Qana'chi so' Jesús 'enaaco':
MRK.7.6	—Ỹátaqta 'ami tachiilo naua' l'aqtaqa so' l'aqtáxanaxanec ñi' Dios lenaxat Isaías, ca'li 'ami ỹ'axat'alo, 'ami 'me 'oñíitapeela't da' 'ami lec'óqo'te ñi' Dios, ca'li ỹidíñi da' 'enaac:
MRK.7.6	Jénjo' siỹaxadipi da' jaỹim ỹi'ỹoxodéetac, 'chi 'en na' nedégaxat,
MRK.7.6	qaláxasa jañi' liquidiaqte jaỹim qaỹá'a qa'en.
MRK.7.7	Ỹátaqta qaỹa 'te náaue da' jaỹim ỹi'ỹoxodéetac,
MRK.7.7	qá'a na'me lapaxaguenataxanaxacpi mai'chi laqátaxac na' siỹaxadipi.
MRK.7.8	Qá'a 'ami 'oquíi'ỹai jen' laqátaxacpi ñi' Dios, qana'chi 'oquiỹiilo naua' n'onataico na' siỹaxadipi: 'oquíitapegue' da' n'onataguec da' qoỹiỹo jan' náco'na qataxa jan' ỹómaxaqui, qataxa jalcote jen' laỹi 'me 'av'íchii.
MRK.7.9	Qataxa 'eesapego', 'enaac:
MRK.7.9	—Qá'a da'me 'oquiitelóo'te naua' mai'chi 'an'onataguecódii', qana'chi ma'te 'oquíi'ỹai naa'me laqátaxaco ñi' Dios. 
MRK.7.10	Qá'a so' Moisés joca'li 'enaac: “Ỹátaqta 'auqo'cha ga'me 'adet'a, qataxa jaga' 'adat'e,” qataxa 'enaac: “Ga' ỹisouen ga' let'a qataxa jaga' lat'e, qana'chi ga'me qoỹalaat.” 
MRK.7.11	Qaláxasa 'ami 'ad'aqtaquii di' ga' siỹaxaua huaỹotelégue da' 'enapéga ga' let'a 'uootaxa jaga' lat'e da' 'enaac: “Sa 'am 'te ỹicochiỹa, qá'a ỹima na' jaỹim huet'ot sen Corbán” (da'me 'enaac, sóxote qoỹanot ñi' Dios). 
MRK.7.12	Qomle 'ad'aqtaquii dójo', qana'chi 'ami 'ená'am da' sa 'auasiñim ga'me da' lecochiỹa ga' let'a 'uootaxa jaga' lat'e. 
MRK.7.13	Naqaida 'me ỹí'et da' 'ami qaỹa 'te 'auañíỹaỹi na' laqátaxacpi ñi' Dios, qá'a 'chi n'onatagueco naa'me 'oquíitapegue'to 'me quétaỹi da' 'oñíita. Qataxa jalcote na' laỹi 'av'íchiitac 'me 'ená'am da'me dójo'.
MRK.7.14	So' Jesús ỹitaxa ỹiỹáxanooue so' siỹaxadipi. Qana'chi 'enaaco':
MRK.7.14	—Jaỹim 'anaquiáxañiỹa ỹima da'me 'oñíita, qataxa 'auaỹáchiñiit'eguet da' senaac, 'eet'oi: 
MRK.7.15	Sa na'chiga ga' jaloq ga' siỹaxaua da'me ỹalic, qana'chi ỹ'étec da'me lesepaxanaxa da' nichaalataxac. Qaláxasa naa'me chiỹoqodápii'nỹet jañi' liquidiaqte, naqainaua 'me ỹauóte da' lesepaxanaxa ga'me. 
MRK.7.16	'Ami 'me 'auaỹáchiñii da' 'anaquiáxanaxaquii, n'óota da' 'anaquiáxañiichiiñi.
MRK.7.17	Joca'li cá'ai so' Jesús so' siỹaxadipi, qana'chi táaue so' 'emec, qana'chi saa'me lasoxoñii's ỹinatétrapeec so'me ga' náaue da'me daloqtenaxáatapega. 
MRK.7.18	Qana'chi 'enaaco' so'me:
MRK.7.18	—¿Qa'chi ỹivid'o' da' 'oñíita da' sa 'auaỹáchiñii da'me dójo'? ¿Séele sa 'auaỹáchiñiỹo' da' sa na'chiga ga' jaloq ga' siỹaxaua da'me ỹalic qana'chi ỹ'étec da'me lesepaxanaxa da' nichaalataxac? 
MRK.7.19	Qá'a jen' nalicpi sa táaue jañi' liquidiaqte. Na'chánata jan' letá'am. Ỹim, qataxa sa ỹiuatáuo.
MRK.7.19	Naqaida da' 'enaac so' Jesús ca'li ỹichoxotetelégue da' ỹima na' nalicpi ỹoqovíchiỹi. 
MRK.7.20	Nataq'en ỹitaxa 'enaaco':
MRK.7.20	—Qaláxasa jen' chiỹaqa'nỹet jañi' liquidiaqte naqáina 'me paxáchiỹi qa'en da' nichaalataxac. 
MRK.7.21	Qá'a jañi'me liquidiaqte na' siỹaxaua na'chañi 'me chiỹaqáaue na' sa nó'in leenataxacpi, da' sétaaque nichíua'te' jaga' sa loua, qataxa da' nequeséeguetaxa, naláataxanaxac, 
MRK.7.22	qataxa da' necacháxac, noqopichidíỹaxac, qataxa na' sa nó'inpi, nesepegaxanaxac, nauochidíỹaxacpi, quiỹáxanaqtáqaic, n'aqtaqa lai't, ỹ'oxodénaxac, sa naỹáten. 
MRK.7.23	Ỹima jénjo' sa nó'inpi chiỹaqáaue jen' lauel ga' siỹaxaua, naqáina 'me ỹ'étec da'me lesepaxanaxa da' nichaalataxac.
MRK.7.24	Qana'chi cá'ai ga' huét'a so' Jesús, taỹa di' 'aléua Tiro qataxa di' Sidón. Qana'chi joca'li táaue ga' 'emec, sétaaque da' qaỹa 'te nóm'a so'me, qaláxasa sa nañoxot da' nañoxóchiñi. 
MRK.7.25	Pasá'a qataxa 'uo jaso' ỹauo 'me nómt'a so'me, jaso' lat'e jaso' 'añole 'me 'uo so' lé'ec nataqtáqaic. Jaso'me nec'áta so' Jesús, qana'chi ỹisocoto naua' liliictel. 
MRK.7.26	Jaso'me ỹauo ỹaqá'a lase, chiỹaqáaue na' sirofenicia lé'ecpi. Jaso'me nec'áta so' Jesús da' ỹiỹaxanot, qaidi ỹ'odáiỹi so' lé'ec nataqtáqaic jaso' lec'oqte. 
MRK.7.27	Qaláxasa so' Jesús 'enapego' jaso'me 'enaac:
MRK.7.27	—Ỹa 'amachí'ỹa na'me ỹátaqta nec'óqo'tepi da' 'uáiñi dequé'e, qá'a sa nó'in da' qodeuoxotáxanec ga' jaloq na'me, qana'chi qoỹanem na' pioxodipi.
MRK.7.28	Qana'chi ỹ'ato' jaso'me:
MRK.7.28	—'Eesa da'me qonaac, 'am ỹasoxola', qaláxasa ỹivíd'a na' pioxodipi 'me net'ot na' p'áñi ga' niqui'ỹáxala', jen'me ỹalict'aguet na' n'áqañi jaloq lesochi ga'me nec'óqo'tepi.
MRK.7.29	Qana'chi so' Jesús 'enapego' jaso'me, 'enaaco':
MRK.7.29	—Ỹátaqta ỹiỹamqáchiiñi da'me 'auenaac. Naỹi n'óota da' 'av'iỹílaq, qá'a so'me né'ec nataqtáqaic sóxote cá'ai jaga' 'ac'oqte.
MRK.7.30	Qana'chi ca'li ỹivíta ga' l'acháqa', qana'chi jaso'me ỹilalégue jaso' lec'oqte da' huetalégue ga' l'ochaxala', sóxote cá'ai jaso'me so' lé'ec nataqtáqaic.
MRK.7.31	Qana'chi so' Jesús ỹitaxa cá'ai di' 'aléua Tiro, qana'chi talégue di' Sidón qataxa na' noicpi di'me 'aléua Decápolis, cha ỹivídetaxasó'ma jaso' peróna 'me huá'a di' Galilea. 
MRK.7.32	Huá'a, qana'chi qoỹauecot so' siỹaxaua 'me chiỹoxosec qataxa qaláqaic. Qana'chi qoỹiỹaxanot so'me, qaidi huaselelégue so'me. 
MRK.7.33	Qana'chi so' Jesús ỹacona'aguet so'me, cá'ai qa'en so' siỹaxadipi, qana'chi ỹisetoou'lo naua' liaxatal naua' lequetélalaaco qataxa natóxoỹilo, qana'chi ỹipoteuó'o so' lacháxat. 
MRK.7.34	Ỹim, qana'chi ỹilosée'mec na' piỹem, qana'chi ñaxadíseguem naua' laỹa'chi, qana'chi 'enapego' so'me, 'enaac:
MRK.7.34	—¡Efata! —da'me 'enaaco': ¡'An'ouáchiỹiỹi nequetélalaaco!
MRK.7.35	Huá'a, qana'chi ma'le demachíỹaac so'me siỹaxaua, qataxa ỹiỹamqáchiiñi so' lacháxat, qana'chi 'ónaxaic da' dose. 
MRK.7.36	Qana'chi so' Jesús huaqátetapeelégue da' qaỹa 'te ỹ'axat da'me dójo'. Qaláxasa joca'li netenec da'me laqátaxac, qana'chi nataq'en chaxa qonetenec da' qoỹ'axátetac da'me. 
MRK.7.37	Qana'chi ỹátaqta let'ádaic da'me n'aalaxa, qana'chi qoỹinaac:
MRK.7.37	—Ỹátaqta ỹiỹamqáchiiñi ỹima na' ỹ'étetac, qá'a ỹivíd'a da' demachi qa'en na' d'añaiỹi na' laqaic, qataxa na' qaỹaua 'te l'aqtaqa.
MRK.8.1	Saa'me noloqo'te ỹátaqta jalcote na' siỹaxadipi 'me huet'asop so' Jesús, qataxa qaỹa 'te ga' ỹalic. Chan'eesa so' Jesús ỹiỹáxanoovlo saua' lasoxoñii's, qana'chi 'enaaco':
MRK.8.2	—Jaỹim ỹátaqta 'uo da' ỹichoxodénataxanaxac jénjo' siỹaxadipi. Qá'a sóxote ỹovi't naua' tres noloqo'te da' jaỹim huet'asop, qataxa sóxote qaỹa 'te ỹalic. 
MRK.8.3	Qomle da' 'uootaxa senapéga jen'me da' ỹic'atalo naua' l'acháqa'te da' maliaxa sa dequé'e, qana'chi 'uo qomle ga' copichiỹa'nỹi na' naq'aic, qá'a na' siỹaxadipi 'uo na' qaỹa'ague ga' chiỹoxogue.
MRK.8.4	Qana'chi saua' lasoxoñii's ỹ'adetegueto':
MRK.8.4	—¿Qaláxa'sa toqo' da' qoỹanem ga' ỹalic jen'me siỹaxadipi, jénjo' souqát'a 'me totelégue?
MRK.8.5	Qana'chi so' Jesús ỹina'to' saa'me 'enaac:
MRK.8.5	—¿Jái'chogamaxa laỹóqte' gaua' 'anqódii' pan?
MRK.8.5	Qana'chi jesaa'me 'enapega'to':
MRK.8.5	—Sietole.
MRK.8.6	Chan'eesa so' Jesús ỹamaxalégue da' so' siỹaxadipi da' ñíiñi, qataxa lasaq'alo saua' pan, qana'chi netamenot ñi' Dios. Joca'li ỹim, qana'chi ỹanoovlo saua' lasoxoñii's, qaidi saa'me ỹaadóoue so' siỹaxadipi. 
MRK.8.7	Nataq'en huo'oi saua' níỹo'olqa. Qana'chi so' Jesús netameelóo'te saa'me, qana'chi damaxasoxolóo'te da' qoỹaadéegue. 
MRK.8.8	Qana'chi ỹima da' dequé'e so'me qataxa nodáxaicpi. Qaláxasa joca'li ỹim, qana'chi nesaxaỹilo saua' siete jan' nadetáxanaxaqui 'me n'oxona so' n'iỹóxot. 
MRK.8.9	Qana'chi jeso'me dequé'e, qam da' ỹóvi' cuatro mil. Qana'chi so' Jesús nichoxotétapegooue so' siỹaxadipi, 
MRK.8.10	qana'chi huenóchiinỹi jaso' licota, náictapee'to saua' lasoxoñii's da' ỹic'ádeta di' 'aléua Dalmanuta.
MRK.8.11	Qana'chi janac na' fariseopi da' sétaaque noqolgué'te' so' Jesús, qoỹiỹaxanot so'me, da' ỹaloxon ga'me n'anec 'me sa qoỹauanápiỹi chiỹoqo'ot na' piỹem. Qaláxasa so'me 'chi l'iináanataxanaxac. 
MRK.8.12	Qaláxasa so' Jesús 'chi decovi, qana'chi 'enaaco':
MRK.8.12	—¿Tá'nooqo'chi ỹiỹáxataaque jénjo' siỹaxadipi ga'me n'anec 'me sa qoỹauanápiỹi? Ỹátaqta 'eesa da'me 'ami senapegalo, naỹi sa 'te 'ami qoỹanema ga' n'anec.
MRK.8.13	Qana'chi so' Jesús cá'ai so' siỹaxadipi, qana'chi ỹitaxa huenóchiinỹi jaso' licota, qana'chi tai'ta so' lasego jaso' peróna.
MRK.8.14	Saa'me petelaxateguet joca'li da' ỹáchi' ga' jalo', na'chasóta jaso' 'oonole pan ca'li qonétanỹi jaso' licota. 
MRK.8.15	Qana'chi so' Jesús huaqátoovlo saa'me, 'enaac:
MRK.8.15	—Ma'chaxa qomle, 'avichiiỹa'aguet jen' ỹaseedíỹi qa'en jan' pan 'me huétaaue na' fariseopi qataxa ñi' Herodes.
MRK.8.16	Qana'chi saua' lasoxoñii's mai'chi nenatétapega't, 'eet'oi:
MRK.8.16	—'Enaac da'me, qá'a ỹasouaxat da' sa ñachóxosoq jaga' pan.
MRK.8.17	Qana'chi so' Jesús ỹaỹáte'n saa'me, qaama'le 'enaaco':
MRK.8.17	—¿Tá'nooqo'chi 'autaqáitapiỹi da' sa 'anachíỹi jaga' pan? ¿Séele na'chi 'eeta't da' maliaxa sa 'auaatetonaxañii qataxa ga' 'auaỹáchiñii? ¿Ỹátaqta sa nedámite' joonaua naua' 'adiquidiaqtéldii'? 
MRK.8.18	¿Sa nauaidíñi joonaamaxa 'ad'ai'téldii', qataxa sa demachi'ỹape joonaamaxa 'adequetelalaacódii'? Qataxa ¿sa 'aueenachiỹo'? 
MRK.8.19	Ca'li secolaxatétapiilo saua' cincole pan da' siqui'ỹáxan so' cinco mil siỹaxadipi, ¿jái'chi laỹóqte' saua' nadetáxanaxaqui' 'me n'oxonal nesaxaỹilo so' n'iỹóxot?
MRK.8.19	Qaama'le 'enapega'to' saa'me:
MRK.8.19	—Doce.
MRK.8.20	Qana'chi jeso'me ỹitaxa 'enaac:
MRK.8.20	—Qataxa ca'li secolaxatétapiilo saua' sietole pan da' siqui'ỹáxan so' cuatro mil siỹaxadipi, ¿jái'chi laỹóqte' saua' nadetáxanaxaqui' 'me n'oxonal nesaxaỹilo so' n'iỹóxot?
MRK.8.20	Qana'chi 'enapega'to' saa'me:
MRK.8.20	—Sietole.
MRK.8.21	Qana'chi 'enapegalo saa'me, 'enaac:
MRK.8.21	—¿Maliaqo' da' qaỹa 'te 'auaỹáchiñiỹac?
MRK.8.22	Joca'li ỹivíded'a di' Betsaida, qana'chi qonauée'uo so' Jesús so' qanam, qana'chi qonachoxodeet'ot so'me, qaidi huaselelégue. 
MRK.8.23	Qaama'le so'me ỹacona'aguet na' louaq so' qanam. Qana'chi daqatee'guesop qa'en so' noic. Ỹim, qana'chi ỹ'amiñiilo naua' l'ai'te jaso' l'ali, qana'chi ỹipotelóo'te. Qataxa ỹinat so'me da' 'uootaxa sóxote 'uo ga' ỹilá'a. 
MRK.8.24	Qana'chi so'me qanam dec'atenaxan, qaama'le 'enaaco':
MRK.8.24	—Selót'a na' siỹaxadipi, qaláxasa 'ená'am jan' 'epaq, qaláxasa ỹiuótapiỹe't.
MRK.8.25	Qana'chi so' Jesús ỹitaxa ỹipotelóo'te naua' l'ai'te, qana'chi ma'le nauanéegue. Huá'a, qana'chi ỹátaqta nauáachiiñi. 
MRK.8.26	Qana'chi so' Jesús ỹamaxa ga' l'acháqa' so'me. Qana'chi 'enapéga, 'enaac:
MRK.8.26	—'Ená'te 'áaue qomle na' noic, qataxa 'ená'te 'uo ga' 'au'axátem dójo'.
MRK.8.27	Joca'li ỹim dójo', qana'chi so' Jesús, náicapee'to saua' lasoxoñii's da' ỹic'ádeta na' noicpiolec 'me ná'ña di' Cesarea 'me ỹilotalégue so' Filipo. Joca'li hua'nỹi na' naq'aic, qaama'le ỹinatét'ape saua' lasoxoñii's, 'enaac:
MRK.8.27	—¿Jái'chi 'éeta ga' lepétaxac na' siỹaxadipi da' jaỹim?
MRK.8.28	Qana'chi saa'me 'enapega'to':
MRK.8.28	—'Uo na' 'éetapega 'am Juan 'me chiláxanataxanaxaic, qataxa 'uo na' 'éetapega 'am Elías, qataxa 'uo na' 'éetapega da' 'auachíỹaqaaue so'me huá'au 'me Dios l'aqtáxanaxanecpi.
MRK.8.29	Qana'chi ỹina'to' saa'me, 'enaac:
MRK.8.29	—Qaláxasa 'ami, ¿jái'chi ga' 'aupíchiitapega da' jaỹim?
MRK.8.29	Qana'chi so' Pedro 'enaaco':
MRK.8.29	—'Am 'me na'chi'am ga' qoỹ'axátet'aguet net'a nec'alaxaqui.
MRK.8.30	Qaláxasa so' Jesús huaqatelégue so'me da' qaỹa 'te 'uo ga' ỹ'axátem dójo'.
MRK.8.31	Huá'a, qana'chi d'aqtaxanema saa'me, 'enaac:
MRK.8.31	—Jen'me siỹaxaua lec'óxot ỹátaqta jalcote qomle da' ne'queténaxac, qataxa sa ỹiuoteneguet qomle na'me na' ỹ'axaicáchiipi, qataxa na' lasoxola'pi na' netaxaỹáxanaxanecpi da' qodosápegue' ñi' Dios, qataxa jen'me dapaxaguenataxanapeec na' naqátaxacpi. Qataxa ỹ'axatema saa'me da' so'me tát'a da' qoỹalaat, qaláxasa qomle ỹinoxodéegue gaua' tres noloqo'te, qana'chi ỹitaxa n'iỹílaxaseguem.
MRK.8.32	Ỹátaqta ỹ'axatetelégue da'me tát'a. Qana'chi so' Pedro na'chi ỹiỹotái'ỹa so'me, huá'a, qana'chi nelaxa. 
MRK.8.33	Qaláxasa so' Jesús neselec da' ỹilápegoovlo saua' lasoxoñii's, qaama'le nelaxa so' Pedro, 'enaac:
MRK.8.33	—Jaỹim 'ocá'ai, 'am ỹó'o paiỹac Satanás, qá'a da'me 'adeenataxac sa 'ená'am da' leenataxac ñi' Dios. Na'chidáta da' 'auená'am naua' 'chi leenataxaco ga' siỹaxaua.
MRK.8.34	Qana'chi so' Jesús ỹiỹáxanoovlo saua' lasoxoñii's nataq'en na' siỹaxadipi. Qana'chi 'enaaco':
MRK.8.34	—Da' 'uo ga'me sétaaque jaỹim 'equegue, n'óota da' cha'li ỹiguem ga' mai'chi leenataxac, qana'chi jaỹim 'equegue, na'chidi da' 'uootaxa jaỹim ỹileetalégue. 
MRK.8.35	Qá'a ga' sétaaque mai'chi nec'alaxatela't, qana'chi ga'me daqat da' nichaalataxac; qaláxasa ga' daqat da' nichaalataxac, ỹasouaxat da' jaỹim quétapegue' qataxa ỹasouaxat da' n'aqtac, qana'chi ga'me qonec'alaxatéegue qomle. 
MRK.8.36	Qá'a ¿jái'chogamaxa chiỹoxotaỹi ga' siỹaxaua da' 'uootaxa nemat ỹima jen'me huetalégue jen' 'aléua, qaama'le da' nichaalataxac daqat? 
MRK.8.37	Qá'a ¿jái'chogamaxa ỹiseeténec ga' siỹaxaua, da' qaidi n'iỹílaxatela't da' nichaalataxac? 
MRK.8.38	Qá'a ga' nepecoxolecaỹim qataxa da'me ỹ'aqtaxanaxac, da' detaxáaue jen' siỹaxadipi 'me qosee'guesop ñi' Dios qataxa loicoló'olpi, qana'chi jen'me siỹaxaua lec'óxot nataq'en ỹátaqta nepecoxolégue ga'me, qomle ỹivíta da' n'iỹílaq da' naquétaaue da' l'edáxac ñi' let'a qataxa na' lamaxa'spi 'me huaỹamqaicpi.
MRK.9.1	So' Jesús nataq'en 'enaaco':
MRK.9.1	—Ỹátaqta 'eesa da'me 'ami senapegalo, da' 'uo naỹi na'me ỹalquétauopi jen'me maliaxa sa ỹileu qomle, cha ỹivíd'a da' ỹauáat'eguet da' livídaxac da' l'onataxanaxac ñi' Dios qataxa da' lañoqtaxanaxac da' ỹimatalquéna.
MRK.9.2	Joca'li ỹinoxodéegue saua' seis noloqo'te, qana'chi so' Jesús náicapee'to saua' Pedro, Jacobo, Juan, da' tadísee'mec jeso' qasoxonaxa. Huá'a, qana'chi qonadálaxat da' nec'atenaguec, dauanáxa'n qoỹi'n saa'me. 
MRK.9.3	Jaso' lapoto ỹátaqta 'uo da' laqasélgaxac qataxa ỹátaqta qaỹa 'te 'ená'am da' lapagaxa, ỹátaqta qaỹa 'te siỹaxaua jen' 'aléua taa'le 'ená'am qa'en da' lapagaxa jaso' lapoto. 
MRK.9.4	Qana'chi saa'me ỹilótr'a so' Elías qataxa so' Moisés da' dosétrapegue' so' Jesús. 
MRK.9.5	Chan'eesa so' Pedro 'enapego' so' Jesús, 'enaac:
MRK.9.5	—'Am 'me paxaguenataxanaxaic, ¡ỹátaqta ỹiỹamqáchiiñi da' na'chi souqat'éna! Sauoqo'oi gaua' 'adipili'chídii', 'oonolec qasenaq ga' 'adepe'l, qataxa da' Moisés, qataxa da' Elías.
MRK.9.6	Qá'a saa'me lasoxoñii's ỹátaqta d'oi' joca'li, chan'eesa so' Pedro sa nomguet da'me 'enaac. 
MRK.9.7	Qaama'le janac so' ló'oc talóo'te saa'me. Qana'chi so'me ló'oc na'chi chimaqpégooue so' n'aqtac, 'enaac:
MRK.9.7	—Naqaida da'me ỹalec 'me ỹátaqta ỹauotaxat, ỹátaqta 'anaquiáxañiỹa qomle.
MRK.9.8	Qana'chi joca'li nelodíseguem, qana'chi qaỹa 'te ỹilód'a, na'chisóta so' Jesús 'oonolec.
MRK.9.9	Joca'li ma'le huenótreegue chiỹoqodalégue so' qasoxonaxa, qana'chi so' Jesús huaqátetapegoovlo saua' lasoxoñii's da' qaỹa 'te ga' ỹ'axátrem dójo' lauanáxanaxa'j, na'chidáta qomle ỹitaxa n'iỹílaxaseguem jen'me siỹaxaua lec'óxot. 
MRK.9.10	Chan'eesa saa'me ỹátaqta n'emáxade'n ỹasouaxat da'me lauanáxanaxa'j, qaláxasa nachimaxatétapega'salo da' 'éeta ga' náaue da'me ỹitaxa n'iỹílaxaseguem da' chiỹaqánỹi jaga' napa'lai't. 
MRK.9.11	Qana'chi qoỹinatétac so' Jesús, qoỹinaac:
MRK.9.11	—¿Tá'nooqo'chi na'me dapaxaguenataxanapeec na' naqátaxacpi 'chi 'éetapega 'uáiñi qomle da' nóvi' ga' Elías?
MRK.9.12	Qana'chi so'me 'enaaco':
MRK.9.12	—'Eesa ga' Elías da' 'uáiñi da' nóvi' qomle, da'me ỹiỹamaxachiñi ỹima na' nasoxocpi. Qaláxasa ¿jái'chi 'éete' naua' nidii's l'aqtaqa ñi' Dios 'chi nataq'en ỹ'axa't da' 'éeta qomle ga'me siỹaxaua lec'óxot? Da' 'uo da' ne'queténaxac qoỹin qataxa da' n'otánaguec. 
MRK.9.13	Qaláxasa da'me 'ami senapegalo da' so' Elías sóxote da' nóvi'. Qaláxasa so'me mai'chi qoỹoiquíitac ỹima ga'me qoỹíit'ec, qá'a ỹátaqta ỹipaquíchiỹi da' n'aqtaguec 'me ỹ'axa't naua' nidii's l'aqtaqa ñi' Dios.
MRK.9.14	Joca'li ma'le n'iỹílaxadeta saa'me ga' huétr'a saua' lasoxoñii's, qana'chi ỹilód'a so' jalcote siỹaxadipi nalo'sopa saa'me. Nataq'en huétauo jen'me dapaxaguenataxanapeec na' naqátaxacpi, da' dapetétrapegue' saa'me. 
MRK.9.15	Qana'chi joca'li qoỹila'aguet so' Jesús, qana'chi ỹátaqta ỹima ỹ'aalát'ec, qataxa qonaqalégaq'aguet so'me da' qoỹip'iỹen. 
MRK.9.16	Qana'chi so' Jesús denataxan, 'enaaco':
MRK.9.16	—¿Jái'chi ga'me 'anqolguíchiitapiỹi?
MRK.9.17	Qana'chi 'uo so' 'oonolec ỹalquétauo 'me ỹ'at, 'enaac:
MRK.9.17	—'Am 'me 'am paxaguenataxanaxaic, jen' ỹalec 'am ñauée'uo, jen'me 'uo ñi' lé'ec nataqtáqaic 'me 'en qaỹaua naua' l'aqtaqa. 
MRK.9.18	Qá'a gamachaqaiga p'aiỹi, qana'chi ñi'me lé'ec nataqtáqaic na'chi ỹacho'ot da' d'ait'egue qa'en. Huá'a, janac qa'en jan' l'ali na' nedégaxat, qataxa ỹatoxoỹaxana't qa'e'n naua' lodaitel. Qana'chi naqaida da' lamá'asa da' qaỹa 'te l'añaxac qa'en. Qataxa sóxote da' siỹáxanoovlo naua' 'adasoxoñii's, da' qaidi ỹ'odédaiỹi ñi' lé'ec nataqtáqaic, qaláxasa sa ỹañoxo't.
MRK.9.19	Qana'chi so' Jesús ỹ'ato', 'enaac:
MRK.9.19	—¡Jaigamaa na'me nójo' siỹaxadipi, qá'a sa d'amaqtenataxan! ¡Sóxote huo'oi saua' noloqo'te da' 'ami souetaavlo, qataxa sóxote huo'oi saua' noloqo'te da'me 'ami ñiuálaxaitapee'to! Ỹa jaỹim 'anavíquii'uo na' nesoq.
MRK.9.20	Qana'chi qonauéga so'me so' nesoq. Mané'e joca'li ỹilo'ot so' Jesús so' lé'ec nataqtáqaic, qana'chi copete qa'en so' nesoq, qana'chi necocátapiiñi, qataxa janac qa'en jan' l'ali jen' nedégaxat. 
MRK.9.21	Qana'chi so' Jesús ỹinatétac so' let'a so' nesoq, 'enaac:
MRK.9.21	—¿Jái'chi laỹóqte' saua' noloqo'te ca'li lapoqot da'me dójo'?
MRK.9.21	Qana'chi so'me 'enaaco':
MRK.9.21	—Nañáxat'ai. 
MRK.9.22	Qataxa jalcote naale ñi' lé'ec nataqtáqaic huánỹi qa'en na' dóle' qataxa na' noxop da'me sétaaque ỹalaatec. Chan'eesa qaa'le qomle 'auañoxot, qana'chi n'óota da' qo'mi 'auchoxode'n, qo'mi 'alecochiỹalo.
MRK.9.23	Qana'chi so' Jesús 'enapéga so'me, 'enaac:
MRK.9.23	—Qomle 'auaqanatet da' 'au'amaqtenataxan, qá'a ga'me d'amaqtenataxan, qana'chi qaỹa 'te ga' laqalaic.
MRK.9.24	Chan'eesa so' let'a so' nesoq ỹátaqta ỹ'alaq, 'enaac:
MRK.9.24	—¡S'amaqténataxan, jaỹim 'alecochíỹa, qaidi nichíỹigue da' ỹ'amaqtenataxanaxac!
MRK.9.25	Qana'chi so' Jesús joca'li ỹilá'a da' sóxote jalcote na' siỹaxadipi, qaama'le nelaxa so' né'ec nataqtáqaic 'me qaỹaua 'aue'n na' l'aqtaqa qataxa sa demachíỹaac 'auen na' siỹaxaua, 'am senapéga da' 'ocá'ai na'me nesoq, qataxa 'ená'te 'av'iỹílaxaue na'me.
MRK.9.26	Qana'chi jeso'me né'ec nataqtáqaic ỹ'alaq, qana'chi copete qa'en so' nesoq. Ỹim, qaama'le cá'ai, qaláxasa 'ená'am 'en da' ỹileu. Chan'eesa jalcote na'me 'éetapega da' ỹileu so'me. 
MRK.9.27	Qaláxasa so' Jesús lasáq'a na' louaq so'me, qana'chi ỹañíseguem. Qana'chi so'me nesoq nichaachiñi.
MRK.9.28	Qaama'le so' Jesús táaue so' 'emec, qana'chi saua' lasoxoñii's joca'li nedóde'te' so'me, qana'chi ỹinatétrac, 'enapega'salo:
MRK.9.28	—¿Tá'nooqo'chi qo'mi sa sañoxotaq da' s'odáqaiỹi so' né'ec nataqtáqaic?
MRK.9.29	Qaama'le so'me 'enaaco':
MRK.9.29	—Jen' 'ená'am sójo' né'ec nataqtáqaic da' qoỹ'odáiỹi, na'chidáta da' tamnaxac qataxa noqouaqtela't ga' siỹaxaua.
MRK.9.30	Joca'li quéd'ai di'me huétr'a, taidalégue di' Galilea. Qana'chi so' Jesús sétaaque da' sa qonóma. 
MRK.9.31	Qá'a so'me ỹapaxagueet'ape qataxa ỹ'axátetapeema saua' lasoxoñii's da' 'enaac:
MRK.9.31	—Jen' siỹaxaua lec'óxot qoỹanóoue qomle na' siỹaxadipi, qataxa qaidi qoỹalaat. Qaláxasa qomle ỹovi't gaua' tres noloqo'te, qana'chi n'iỹílaxaseguem chiỹaqánỹi jaga' napa'lai't. 
MRK.9.32	Qaláxasa saa'me sa ỹaỹáteeteguet joca'li da'me qoỹ'axátetapeema, qaláxasa d'oidalégue da' ỹitaxa denataxa'n.
MRK.9.33	Qana'chi sóxote ỹivídede'uo di' noic Capernaum. Qataxa joca'li huétr'a ga' l'acháqa', qana'chi so' Jesús ỹinatét'ape saua' lasoxoñii's, 'enaac:
MRK.9.33	—¿Jái'chogamaxa 'anqolguíchiitapiỹi 'ami jen' naq'aic?
MRK.9.34	Qaláxasa saa'me sa ỹ'a't, qá'a saa'me noqolguétapega'salo joca'li quétrapegue' so' naq'aic, qana'chi necotátrapiỹi da' jái'chogamaxa p'aiỹi saa'me ga' p'asáiỹi. 
MRK.9.35	Qana'chi so' Jesús ñíiñi, qataxa ỹachimaxatalo saua' doce lasoxoñii's. Qana'chi 'enapegalo, 'enaac:
MRK.9.35	—Da' 'uo ga' sétaaque da' ne'uáuaxanaxanec, qana'chi jega'me ỹacona da' nec'átaxanaxanec, qataxa na'chiga ga' neuálaxai'ne' ỹima na' laỹipi.
MRK.9.36	Ỹim, qana'chi ỹacona louaq so' nootolec, qataxa ỹanánỹi na' laiñi saa'me, qana'chi nesoxouo. Qana'chi 'enapegalo saa'me, 'enaac:
MRK.9.37	—Ga' siỹaxaua da' jaỹim 'equegue, da' 'uootaxa ỹaconeguet ga' 'oonolec jen'me nootolec, naqaỹim 'me jaỹim ỹaconeguet. Qaláxasa sa na'chaỹiméta da' jaỹim ỹaconeguet, qá'a ga'me nataq'en ỹaconeguet ñi'me jaỹim namaq.
MRK.9.38	Qana'chi so' Juan 'enapego' so'me, 'enaac:
MRK.9.38	—'Am 'me paxaguenataxanaxaic, qo'mi 'uo so' sauanáqchiỹi da' d'otáxana da'me 'adenaxat da' ỹ'odáiỹi na' né'ecpi, qaláxasa jeso'me sa qo'mi ỹalegoovlo, qana'chi sa sasenaxam da'me dójo'.
MRK.9.39	Qaláxasa so' Jesús 'enaaco':
MRK.9.39	—'Ená'te 'au'eláxachiỹapeguem, qá'a qaỹa 'te ỹañoxot taa'le ỹí'et ga' sa qoỹauanápiỹi da'me d'onataxana da' ỹinaxat, da' ỹim, qana'chi jaỹim ỹisouéetac. 
MRK.9.40	Qá'a ga' sa qo'mi nep'aguenalo, naqaiga ga' sa qo'mi ỹiỹotet'alo. 
MRK.9.41	Qá'a gamachaqaiga da' 'uootaxa 'ami ỹanema ga' noxop huétanỹi jaga' ỹómaxaquiole, ỹasouaxat da' 'ami ỹalémaxase'te, qana'chi ga'me ỹátaqta 'uo da' neseeténaguec.
MRK.9.42	Gamachaqaiga siỹaxaua da' 'uootaxa ỹauec'aguet ga' loic ga' 'oonolec na'tai'me sa lecolec 'me jaỹim ỹ'amaqten, qana'chi ga'me n'óota da' qoỹicoñiteguet na' loqosot ga' qa' t'ádaic 'me namáquinaxaqui na' trigo, qana'chi qoỹasaxánỹi jaga' huaxai. 
MRK.9.43	Na' mai'chi 'adouaq da' 'uootaxa 'am ỹauec'aguet ga' 'adoic, n'óota da' 'auchíỹiiỹi. Qá'a ỹiỹamqáchiiñi da' 'aunoxoneuó'o da' nec'alaxa, da' 'oonolec na' 'adouaq, qaláxasa sa 'ená'am da' nalóchidiñi naua' 'adoua' da' 'am ỹauec'aguet da' qoỹasaxánỹi ga' ne'uaxánaqa' na' loicoló'olpi 'me huá'a ga' dóle' 'me sa qoỹalamat, 
MRK.9.44	qataxa huéta'ña na' qochi'l 'me sa ỹileu qataxa ga'me dóle' sa 'om. 
MRK.9.45	Qataxa na' 'adápia' da' 'uootaxa 'am ỹauec'aguet ga' 'adoic, n'óota da' 'auchíỹiiỹi. Qá'a ỹiỹamqáchiiñi da' 'aunoxoneuó'o da' nec'alaxa da' 'am sepo, qataxa sa 'ená'am da'me nalóchidiñi naua' 'adapia'te da' 'am qoỹasaxá'ña ga' ne'uaxánaqa' na' loicoló'olpi 'me huéta'ña ga' dóle' 'me sa qoỹañoxot da' qoỹalamat, 
MRK.9.46	qataxa na' qochi'lpi 'me sa ỹileu, qataxa na' dóle' 'me sa 'om. 
MRK.9.47	Qataxa jana' 'ad'aite da' 'uootaxa 'ocai'ỹi, nataq'en n'óota da' 'anaqat. Qá'a ỹiỹamqáchiiñi da' 'oonole jana' 'ad'aite da' 'aunoxoneuó'o da' l'onataxanaxac ñi' Dios da' ỹimata'a'téna, qataxa sa 'ená'am da' nalot'a't naua' 'ad'ai'te da' 'am qoỹasaxá'ña ga' ne'uaxánaqa' na' loicoló'olpi, 
MRK.9.48	ga'me huá'a na' qochi'lpi 'me sa ỹileu, qataxa ga'me dóle' 'me sa 'om.
MRK.9.49	Qá'a ỹima na' siỹaxadipi qoỹ'iinec ga' dóle', qataxa ỹima na' nachítaqtaxanaxat 'me qoỹigóoue, jen'me qoỹasaxalégue na' qaa'noua. 
MRK.9.50	Na' qaa'noua, jen'me ỹátaqta nó'in. Qaláxasa da'me daqat da' l'ouáxa, qana'chi ¿qo'li ỹaqanatet da' ỹitaxa 'uo ga' taiỹet qoỹin ga'me? Qoñiit'emo' qomle ga' qaa'noua da' 'ami sega'me naléctenaxanaqte, qataxa ñi' 'oonolec da' 'oñíita ỹátaqta matapeeguet qa'en na' laỹipi.
MRK.10.1	So'me Jesús cá'ai di' Capernaum, qana'chi ỹic'áta di' 'aléua lenaxat Judea qataxa di'me 'aléua 'me p'aiỹet na' néte' so' ñáchi Jordán. Huá'a, qana'chi na' siỹaxadipi ỹitaxa lapoosop ga'me huét'a. Qana'chi so'me ỹitaxa dapaxaguenataxáatac, qá'a mai'chi n'onataguec. 
MRK.10.2	Qana'chi na' fariseopi nichaateuó'o so' Jesús da' sétaaque 'uo ga' 'chi huasoilégue qoỹin. Qana'chi qoỹinatec so'me da' 'uootaxa ỹiỹamqáchiiñi ga' siỹaxaua da' nañíi'me' jaga' loua. 
MRK.10.3	Qaama'le so'me 'enaaco':
MRK.10.3	—¿Jái'chi ga' 'ami ỹamaxalóo'te joca'li so' Moisés?
MRK.10.4	Qana'chi 'enapega'to':
MRK.10.4	—So' Moisés ỹaséet'em ga' siỹaxaua da' nañíi'me' jaga' loua, qaláxasa ỹa'uo jan' lemalate da' nañíi'me', qana'chi ma'le ỹañoxot da' diimaxan.
MRK.10.5	Qaama'le so' Jesús 'enaaco':
MRK.10.5	—So' Moisés ỹaseet'ema 'ami joca'li dójo' lamaxasóxonaxac, qá'a ỹasouaxat da' ỹátaqta d'añáiỹilo naa'me 'adiquidiaqtéldii'. 
MRK.10.6	Qaláxasa da'me chiỹoqóchii'ña jocalia'chi ỹímta ñi' Dios ỹa'uo jen' chaqáina, qana'chi “ỹauo'oi saua' siỹaxa'u, so' lé'em qataxa jaso' ỹauo.” 
MRK.10.7	“Chan'eesa ga' siỹaxaua, cá'ai ga' let'a qataxa jaga' lat'e, qaidi huaxaiỹet jaga' loua. 
MRK.10.8	Huá'a, qana'chi gaa'me 'ená'am da'me 'oonolec da' lasoxo'j.” Qana'chi gaa'me sa 'ená'am da' dos, nedot'a't da' 'ená'am da' 'oonolec. 
MRK.10.9	Chan'eesa ga' siỹaxaua sa ỹisoiỹilo gaa'me ỹ'onáxana't ñi' Dios.
MRK.10.10	Joca'li huétr'a so' l'acháqa', qana'chi saua' lasoxoñii's ỹitaxa ỹachimaxatétrapeec da'me dójo' so' Jesús. 
MRK.10.11	Qana'chi so' Jesús 'enaaco':
MRK.10.11	—Ga' siỹaxaua da' nañíi'me' jaga' loua qataxa 'uoneguet jaga' ỹauo laqáỹa, qana'chi ga'me 'uo da' lavíỹaxaset, qá'a 'uoolégue jaga' 'uáichiiñi loua. 
MRK.10.12	Qataxa jaga' ỹauo da' nañíi'me' ga' loua, qana'chi 'uoneguet ga' lé'em laqáỹa, qana'chi jaga'me 'uo nataq'en da' lavíỹaxaset.
MRK.10.13	Qana'chi 'uo na' qondó'uo na' ñoqolqapiolec so' Jesús, qaidi sétaaque da'me huaselelégue, qaláxasa saua' lasoxoñii's nelaqátrapega na' 'uo na' nedótauo na' nootolec. 
MRK.10.14	Joca'li ỹauáachiỹi dójo' so' Jesús, qana'chi dalemata. Na'chi 'eetapegalo saa'me, 'enaac:
MRK.10.14	—Ỹa 'amachíi'ỹa na' ñoqolqapiolec da' nec'áteuo, 'ená'te 'au'óiỹapeeguet, qá'a da'me l'onataxanaxac ñi' Dios naqáina na'me 'ená'am na' huétaaue jen' ñoqolqapiolec. 
MRK.10.15	Ỹátaqta 'eesa da'me 'ami senapegalo, da' ga'me sa ỹadénaxat ga' nootolec da' ỹaconeguet da' l'onataxanaxac ñi' Dios da' ỹimata'a'téna, qana'chi ga'me sa ỹaqanatet da' ỹinoxoneuo.
MRK.10.16	Qana'chi so' Jesús nesoxouo na' ñoqolqapiolec, netameelégue da' ỹanem da' 'ónaxaic ladíquiaxac, qataxa ỹima huaselelégue so'me.
MRK.10.17	Joca'li so' Jesús ỹitaxa jec, qana'chi janac so' siỹaxaua naqalégoqot'ague. Qana'chi ỹisocoto naua' liliictel, qana'chi ỹachimaxatétapega so'me, 'enaac:
MRK.10.17	—'Am sóxodaic paxaguenataxanaxaic, ¿jái'chi ga'me séeta, da' qaidi senoxoneuó'o da' nec'alaxa 'me qaỹa 'te ga' loiquiaqa'?
MRK.10.18	Qana'chi so' Jesús 'enaaco':
MRK.10.18	—¿Tá'nooqo'chi qonapii'ỹa sóxodaic? Qá'a qaỹa ga' sóxodaic, na'chiñíta ñi'me Dios 'me sóxodaic. 
MRK.10.19	'Am 'auaỹáte'n naua' naqátaxaco 'me 'enapega't: “'Ená'te da' 'anchíua'te' jaga' sa 'adoua; 'ená'te 'aualaataxan; 'ená'te da' 'aucachi; 'ená'te 'am pecaic; sa 'te 'auqovin ga' 'adaqáỹa; 'auqo'cha ga' 'adet'a qataxa jaga' 'adat'e.”
MRK.10.20	Qana'chi so'me siỹaxaua 'enaaco':
MRK.10.20	—'Am paxaguenataxanaxaic, ỹima jénjo' s'étetac, chiỹoqóchii'ña ca'li jaỹim nootolec.
MRK.10.21	Qana'chi so' Jesús ỹátaqta 'uo da' lauo'chi joca'li ỹilot'ot so'me. Qana'chi 'enapego', 'enaac:
MRK.10.21	—Ỹa 'oonolec da' maliaxa sa 'aué'et, 'eet'oi: 'oc, 'aumen qomle ỹima na' 'am huet'ot qataxa 'auanóoue na' choxodaqpi, qaidi 'uo qomle ga' 'adesaliaxa da' piỹem. Qomle 'adem, qana'chi jaỹim 'oquegue, na'chidi da' jaỹim 'auleetalégue.
MRK.10.22	Qaláxasa so'me joca'li demachii'ỹi dójo', qana'chi sa ma'aguet qa'en, qana'chi jec, daquicoiỹi, qá'a ỹátaqta saliaxanec.
MRK.10.23	Chan'eesa so' Jesús ỹilápii'nỹi, qana'chi 'enapegalo' saua' lasoxoñii's, 'enaac:
MRK.10.23	—¡Ỹátaqta 'uo da' laqalaic na' saliaxanqapi da' ỹinoxoneuó'o da' l'onataxanaxac ñi' Dios da' ỹimata'a'téna!
MRK.10.24	Qana'chi saa'me lasoxoñii's ỹátaqta 'uo ỹoqo'chitem da'me l'aqtac, qaláxasa so' Jesús ỹitaxa v'iỹílaxalégue da' l'aqtac, 'enaac:
MRK.10.24	—Ỹalqolqa, ¡píiỹa da'me laqalaic ỹátaqta 'uo da' ỹinoxoneuó'o da' l'onataxanaxac ñi' Dios jen'me p'iỹá'a da' nesaliaxa! 
MRK.10.25	Ỹátaqta 'uo da' laqalaic jaga' naanáxanaq da' táaue qoỹin ga' lauac jaga' náicaiỹi, qaláxasa ỹátaqta p'asáima'te da' laqalaic ga' saliaxanec da' ỹinoxoneuó'o da' l'onataxanaxac ñi'me Dios.
MRK.10.26	Qana'chi ca'li demachídee'gue da'me dójo' saa'me, qana'chi ỹátaqta demalaqtaxata'salo. Qana'chi mai'chi nachimaxatétapega'salo, 'enapega't:
MRK.10.26	—Qana'chi ¿jái'chogamaxa ỹaqanatet da' qonec'alaxatéegue?
MRK.10.27	Qana'chi so' Jesús ỹilápegoovlo saa'me, qana'chi 'enaaco':
MRK.10.27	—Jen'me siỹaxadipi sa ỹaqanatet dójo', qaláxasa ñi' Dios ỹaqanatet, qá'a ñi'me qaỹa 'te ga' ỹaqalánaac.
MRK.10.28	Qana'chi so' Pedro 'enapego' so'me, 'enaac:
MRK.10.28	—'Am qadesaliaxanec, qo'mi maa'le ñ'ónaxataqchiiñi ỹima jen'me qo'mi huet'oto, qana'chi 'am qolqátapegue'.
MRK.10.29	Qana'chi so' Jesús 'enaaco':
MRK.10.29	—Ỹátaqta 'eesa da'me 'ami senapegalo, da' gamachaqaiga siỹaxaua da' 'uootaxa cá'ai ga' l'acháqa', ga' laqáỹa qataxa jaga' laqáỹa, let'a 'uootaxa lat'e, 'uootaxa loua qataxa lec'óqo'tepi, 'uootaxa ga' n'aléua, ỹasouaxat jaỹim qataxa da' n'aqtac 'me chiỹaqaỹi da' nec'alaxa, 
MRK.10.30	qana'chi ga'me ỹaconeguet naỹi da' ỹa huét'a jen' 'aléua ga' cien l'acháqa'pi, qataxa ga' laỹi, laqáỹa' ỹauo', lat'elpi, qataxa lec'oqtepi, qataxa na' n'aléuapi. Qataxa temaqaidi da' 'uo da' necanáguec, qaláxasa ga'me maliaxa nata't 'aléua ga'me qoỹanem qomle ga' nec'alaxa 'me qaỹa 'te loiquiaqa'. 
MRK.10.31	Qaláxasa jalcote qomle jen'me naỹi 'uáuta jen'me p'áteegue qoỹin qomle, qaláxasa nataq'en jalcote qomle jen'me naỹi p'áteegue, jen'me 'uáuta qoỹin qomle.
MRK.10.32	Sóxote qodict'ague so' naq'aic 'me ỹilot'egue da' Jerusalén, so' Jesús 'uáuta, saua' lasoxoñii's 'chi ỹic'atralégue, saa'me ỹátaqta ỹoqochítapiỹi'salo qataxa d'óitapiỹi'salo. Qana'chi so' Jesús ỹitaxa ỹiỹáxanoovlo saua' doce lasoxoñii's da' ỹiỹotái'ỹalo, qana'chi ỹátaqta ỹ'axátet'ema saa'me da'me huápiỹi qomle so'me. 
MRK.10.33	'Enaac:
MRK.10.33	—'Ami 'auaỹáchiñiita naỹi da' saqat'ague da' Jerusalén, huá'a qomle di'me, qana'chi jen' siỹaxaua lec'óxot qoỹanóoue na' lasoxola'pi na' netaxaỹáxanaxanecpi da' qodetaxaỹapégue' ñi' Dios qataxa na' dapaxaguenataxáatapeec na' naqátaxacpi. Na'me 'me ỹa'uo qomle ga' ñalaataguec, qataxa jaỹim ỹanóoue na' ỹaqá'a lé'ecpi. 
MRK.10.34	Qana'chi jen'me qomle ỹátaqta jaỹim ỹiué'en, qataxa jaỹim ỹi'uaxaatalégue, qataxa qonatóqtaaue na' ỹatáxasoxoc, qataxa jaỹim ỹalaat. Qaláxasa qomle ỹivi't gaua' tres noloqo'te, qana'chi ỹitaxa jaỹim qonec'alaxadiséguem.
MRK.10.35	Qana'chi so' Jacobo qataxa so' Juan saa'me lec'óqo'te so' Zebedeo, saa'me nichiitot so' Jesús. Qana'chi 'enapega'to':
MRK.10.35	—'Am paxaguenataxanaxaic, sétaaque da' qo'mi 'auanema ga'me siỹáxanqaaque.
MRK.10.36	Qana'chi so'me ỹina'to' saa'me, 'enaac:
MRK.10.36	—¿Jái'chi ga'me sétaaque da' 'ami sanema?
MRK.10.37	Qana'chi saa'me 'enapega'to':
MRK.10.37	—Qo'mi sétaaque da' qomle 'am 'onalégue ga' 'ad'onataxanaxac 'me qaỹa 'te 'ená'am da' li'ỹoxodic da' 'am net'a, qana'chi n'óota da' ga' 'oonolec da' senqáta na'ague qomle na' 'auaỹáten, ga' laqáỹa na'ague na' 'an'emaq.
MRK.10.38	Qana'chi so'me Jesús 'enapegalo saa'me, 'enaac:
MRK.10.38	—'Ami sa 'auaỹáchiñii ga'me tátee'ga da' 'aviỹáxañiitapee'uo. ¿Qo'li 'auañoxochii da' 'ovíỹapiỹi da' 'queténaxac 'me sega'me jaỹim qoniỹómaxanỹi qomle, qataxa da'me chiláxac 'me sáaue qoỹin?
MRK.10.39	Qana'chi saa'me 'enapega'to':
MRK.10.39	—Já'a, sesetáxaguet.
MRK.10.39	Qana'chi so' Jesús 'enaaco':
MRK.10.39	—'Eesa da' 'ami 'auañoxochii qomle da' 'queténaxac 'me sega'me jaỹim qoniỹómaxanỹi, qataxa da' chiláxac 'me sáaue qomle. 
MRK.10.40	Qaláxasa da' lasoxoc da'me sétaaque 'oñí'ỹague na' saỹáten, qataxa na' ñ'imaq, jaỹim sa 'te qoỹanem da'me san. Qá'a na'chigáta ga'me sóxote qoỹaqátaxatapiỹe't 'me qoỹanem qomle.
MRK.10.41	Joca'li saua' laqáỹa' diez lasoxoñii's demachítre'uo da'me dójo', qana'chi qoỹip'ague'n saua' Jacobo qataxa so' Juan. 
MRK.10.42	Qaláxasa so' Jesús ỹiỹáxanaavlo saa'me, qana'chi 'enapegalo, 'enaac:
MRK.10.42	—'Ami sóxote da' 'auaỹáchiñii da' lasoxoc na' net'alpi 'me ỹilo'ogue na' ỹodapecachi siỹaxadipi, da' na'me 'ená'am ga' nadípa da' ỹamaqaac na' laỹipi, qana'chi jen' sóxote naláuopi, jen'me ỹátaqta ỹ'étec da' loqochoxo qa'en da' lamaxasóxonaxac na' laỹipi. 
MRK.10.43	Qaláxasa da' 'oñíita, sa naq'áita da'me dójo'. Na'chidáta da' ga' sétaaque da' p'asáiỹi da' 'oñíita, qana'chi ỹacono' da' lelatac na' laỹipi. 
MRK.10.44	Qataxa gamachaqaiga da' 'oñíita da' sétaaque da' nasoxola', qana'chi naqaiga 'me lelatac na' laỹipi ỹima qomle. 
MRK.10.45	Qá'a jen' siỹaxaua lec'óxot, jen'me sa janac da' qaidi neloxot. Na'chidáta da' sétaaque nelatac qataxa da' ỹan da' l'óiỹaxac da' 'ená'am qa'en jaga' laso'vi da' qaidi jalcote na' qonec'alaxatéegue.
MRK.10.46	Qana'chi sóxote qoỹivíta di' noic Jericó. Qana'chi ca'li sóxote ca'aidi so' Jesús, náictapee'to saua' lasoxoñii's qataxa jalcote so' laỹi siỹaxadipi. Qana'chi 'uo so' qanam lenaxat Bartimeo. So'me lec'óxot so' Timeo. Nes'oota'nỹi na' lai so' naq'aic, dasélaxatac. 
MRK.10.47	Qana'chi so'me joca'li demachiiỹet so' Jesús 'me Nazaret lé'ec, qana'chi diỹáxan so'me, 'enaac:
MRK.10.47	—¡'Am Jesús, 'me lec'óxot so' qadet'a David, jaỹim 'avichoxoden qomle!
MRK.10.48	Qana'chi jalcote na' nelaqátapega so'me, da' sétaaque da' ỹimáqta. Qaláxasa so'me 'eesamale ỹátaqta netenec da' liỹáxanaxac, 'enaac:
MRK.10.48	—¡'Am lec'óxot so' qadet'a David, jaỹim 'avichoxoden qomle!
MRK.10.49	Qana'chi so' Jesús v'iiỹet, qana'chi 'enaaco':
MRK.10.49	—Ỹa 'aviỹáxañiỹa ñi'me.
MRK.10.49	Qana'chi qoỹiỹáxanee'ga so'me qanam, qana'chi qoỹinapéga:
MRK.10.49	—'An'añaxat qomle, 'oñíseguem, qá'a 'am qoniỹáxanee'ga.
MRK.10.50	Qana'chi ỹasaxáiỹi so' lapoto, qana'chi nenódiseguem da' ỹic'áta so' Jesús. 
MRK.10.51	Qana'chi so' Jesús ỹinatétac so'me, 'enaaco':
MRK.10.51	—¿Jái'chi ga' sétaaque da' 'am séet'ec?
MRK.10.51	Qana'chi so'me qanam 'enaaco':
MRK.10.51	—'Am paxaguenataxanaxaic, sétaaque da'me ñilóiỹi 'auen.
MRK.10.52	Qana'chi so' Jesús 'enapego':
MRK.10.52	—'Oc qomle, sóxote 'am n'óota, qá'a 'au'amaqtenataxan.
MRK.10.52	Huá'a, qana'chi so'me qanam ma'le nelóiỹi, qana'chi 'equegue so' Jesús.
MRK.11.1	Joca'li sóxote ma'le qonadíite'uo di' Jerusalén, sóxote qoỹivídau'alo saua' noiqolqa, lenaxat da' Betfagé qataxa Betania, nalot'eta jaga' qasoxonaxa lenaxat 'olívos lichidísat. Qana'chi so' Jesús ỹama' saua' dos lasoxoñii's. 
MRK.11.2	Qana'chi 'enapegalo, 'enaac:
MRK.11.2	—'Auc'áchii'uo qomle di' noicolec 'me qadalot'eta. Qana'chi qomle 'avíchiiỹa, qana'chi 'auañíỹa ga' 'ásena necoñitáisec, 'me maliaxa sa qonapeelégue. Qana'chi 'ausoỹíỹi 'anavíquiiquéna qomle. 
MRK.11.3	Qataxa qomle 'uo ga' 'ami ỹinateque, da' ga'me 'oñíitapeec, qana'chi 'oñíỹapega qomle da' ñi' qadasoxola' ỹiuen. Qaláxasa qomle ỹimat, qana'chi n'iỹílaxat.
MRK.11.4	Qana'chi saa'me jeque'o', na'chi ỹauáata so' 'ásena necoñitáisec, néta'ña na' lai so' som, ga'me lai so' naq'aic. Qana'chi ỹisodéegue.
MRK.11.5	Qataxa 'uo na' huét'a so'me, qana'chi ỹinatét'ape saa'me, 'enaac:
MRK.11.5	—¿Jái'chi ga'me 'oñíitapeec? ¿Tóoqo'chi 'ausóitapegueegue na' 'ásena?
MRK.11.6	Qana'chi saa'me ỹ'adeteguet so' siỹaxadipi, ỹaloqchíichidiỹi da' l'aqtac so' Jesús, qaama'le qodemachit'alo da' 'éque'. 
MRK.11.7	Ỹim, qana'chi qoỹauéga so' 'ásena so' Jesús, qana'chi qoỹin laxala'te saua' leuo, qana'chi so' Jesús nalégue so'me. 
MRK.11.8	Qana'chi ỹátaqta jalcote na' lapaqapii'nỹi na' lapoto so' naq'aic. Qataxa 'uo na' ỹiquesoxóiỹi jan' lepee jan' 'epaq, qana'chi qoỹachapii'nỹi so' ladic so'me.
MRK.11.9	Qana'chi na'me 'uáuta, qataxa na' liilata', na'me ỹ'alqátaỹi, 'eet'oi:
MRK.11.9	—¡'Uo da' li'ỹoxodic ñi' Dios! ¡Ỹátaqta 'ónaxaic da' ladíquiaxac na'me nauéctapegue' da' lenaxat ñi' qadesaliaxanec! 
MRK.11.10	¡Ỹátaqta 'ónaxaic da'me nata't n'onataxanaxac, 'me 'ená'am da' l'onataxanaxac so' qadet'a David! ¡'Uo da' li'ỹoxodic ñi' Dios!
MRK.11.11	Qana'chi 'éeta so' Jesús da' táaue di' Jerusalén, qataxa nataq'en so' tamnaxaqui let'ádaic. Joca'li ỹimat da' ỹic'atéetac ỹima na'me 'uo, qana'chi ỹic'áta di' Betania, náictapee'to saua' doce lasoxoñii's, qá'a sóxote da' jávit.
MRK.11.12	So' nolo' laqáỹa, joca'li quéd'ai di' Betania, qana'chi so' Jesús nom'aguet da' loqouáxa. 
MRK.11.13	Qana'chi ỹila'ata jaso' 'epaq lenaxat higo lichidic. Joca'li maliaxa qaỹá'a, qana'chi dec'atenaxadet'a da' 'uootaxa 'uo jaga' jala. Qaláxasa qaga 'te ỹauana, nedóchiiñi jan' laỹoqote, qá'a maliaxa da' sa livídaqa' da' 'uo jan' jala. 
MRK.11.14	Chan'eesa so' Jesús 'enapego' jaso'me 'epaq, 'enaac:
MRK.11.14	—Naỹi na'chi táchii'ña da' qaỹa 'te ga' ỹalic da'me jaláỹaxac da' qonéta.
MRK.11.14	Qana'chi saua' lasoxoñii's naquiáxachidiỹi da'me dójo'.
MRK.11.15	Joca'li ỹivídede'uo di' Jerusalén, qana'chi so' Jesús táaue so' tamnaxaqui. Huá'a, qana'chi ỹ'odáiỹi na' menaxaicpi qataxa na'me neuodénapega na' nemenecpi. Qataxa ỹisouóxoỹi na' nemenaxala'pi na'me nemeetapega't qa'en jan' lemena na' siỹaxadipi, qataxa jan' nes'ónaxaquipi na'me ỹiméetac na' doqoto'pi. 
MRK.11.16	Qana'chi sa dasenataxanem da' gamachaqaiga 'uo ga' ỹidóta'uo jeso' tamnaxaqui. 
MRK.11.17	Huá'a, qana'chi dapaxaguenataxáatac, 'enaac:
MRK.11.17	—Naua' nedétrañi l'aqtaqa ñi' Dios 'enapega't: “Jen'me ỹ'imec, 'me qoỹimatá'ac da' tamnaxaqui, netamnaqa' na' ỹima ỹodapecachi siỹaxadipi.” Qaláxasa 'ami 'aviñii da' nañoxótaqa' na' huoodáxanaxaicpi.
MRK.11.18	Qana'chi naquiáxatapega na'me lasoxola'pi na' netaxaỹáxanaxanecpi da' qodosápegue' ñi' Dios qataxa na'me dapaxaguenataxanapeec na' naqátaxacpi. Qana'chi jen' nasoxola'pi dimitaxana'a't, qonmitáaque ga' lasoxoc da' sétaaque qoỹalaat so'me, qá'a 'uo da' noqolánaxa, qá'a ỹima na' siỹaxadipi ỹátaqta 'uo da' l'aalaxac so'me naa'me lapaxaguenataxanaxaco. 
MRK.11.19	Qaláxasa joca'li sóxote pí'ỹaq, qana'chi so' Jesús cá'ai di' noic t'ádaic.
MRK.11.20	So' néte'ta so' nolo' laqáỹa, qana'chi tadelégue jaso' lichidic jan' higo, qana'chi ỹilod'ata jaso'me da' láso, ỹivída'ñalo naua' lepatadi da' lásoi'. 
MRK.11.21	Chan'eesa so' Pedro hueenatét'a joca'li da' l'aqtac so' Jesús, qana'chi 'enapego' so'me, 'enaac:
MRK.11.21	—'Am paxaguenataxanaxaic, péga, jada'me lichidic jan' higo 'me 'auéetapega quelaqáỹa, sóxote da' láso.
MRK.11.22	Qana'chi so' Jesús 'enaaco':
MRK.11.22	—Ỹátaqta 'aup'íi'ỹa qomle ñi' Dios. 
MRK.11.23	Ỹátaqta 'eesa da'me 'ami senapegalo, da' 'uo gamachaqaiga da' 'uootaxa 'enapéga jiñi' qasoxonaxa da' 'enaac: “'Ocá'ai qomle na' 'onéta'ña, 'ánỹi jadi' huaxai”, da' qaỹa 'te loqolguétaxanaxac jañi' liquidiaqte, ỹisamaq da' ỹ'amaqten da'me 'enaac, qana'chi ỹipaquíchiỹi. 
MRK.11.24	Naqaida da' 'ami senapegalo da' ỹima jen'me 'aviỹáxañiỹaaque da' 'antamiñíitac, da'me ỹátaqta 'au'amaqchíñii da' sóxote 'ami huo'oto, qana'chi da'me ỹipaquíchiỹi. 
MRK.11.25	Qataxa qomle 'antamiñíitac, qana'chi da' 'uo ga' sa 'aviỹamaxadíñiic ga' 'adaqaỹai, 'auchoxodíñiiỹo', qaidi nataq'en ñi'me 'adet'ai 'me net'ot na' piỹem, 'ami ỹichoxode'n qataxa ỹapalaxa't naua' 'adoicódii'. 
MRK.11.26	Qá'a da' sa 'avichoxodénataxañii, qana'chi ñi'me 'adet'ai 'me net'ot na' piỹem, jiñi'me sa ỹapalaxa't naa'me 'adoicódii'.
MRK.11.27	Joca'li v'iỹílaxade'uo di' Jerusalén. Qana'chi so' Jesús joca'li huétaaue jeso' tamnaxaqui, qana'chi nec'áte'uo so'me jen'me lasoxola'pi na' netaxaỹáxanaxanecpi da' qodosápegue' ñi' Dios, qataxa jen'me dapaxaguenataxanapeec na' naqátaxacpi, qataxa na' ỹ'axaicáchiipi. 
MRK.11.28	Qana'chi qoỹinatec so'me da' 'enaac:
MRK.11.28	—¿Jái'chogamaxa 'auachiỹoxot'ague da' 'an'aqtaguec da'me 'aué'et dójo'? ¿Jái'chi ga'me 'am ỹanem dójo' da'me qaidi 'aué'et?
MRK.11.29	Qana'chi so' Jesús 'enaaco':
MRK.11.29	—Jaỹim nataq'en 'uo da' ỹinátaxanaxac da' 'oñíita. Qomle jaỹim 'au'aqtaxañiim, qana'chi 'ami s'axatema ga'me chiỹoqo'ot da' ñ'aqtaguec da'me s'étetac dójo'. 
MRK.11.30	So' Juan ¿jái'chi ga' ỹamaxalégue joca'li da' dachiláxanataxan? ¿Qo'li Dios, 'uootaxa ga' 'chi siỹaxaua? Ỹa jaỹim 'au'axáchiim.
MRK.11.31	Qaama'le so'me mai'chi p'aỹa't da' noqolguétetapega't, 'enapega't:
MRK.11.31	—Da'me senaqpéga na'chiñi ñi' Dios ñi' ỹamaxalégue, na'chi da'me qo'mi 'enapegalo qomle da' 'enaac: “Qalqaiga da' ¿tóoqo'chi sa 'au'amaqchíñii?” 
MRK.11.32	¿Qataxa qomle senaqpéga da' na'chína na' siỹaxadipi na' ỹamaxalégue?
MRK.11.32	Qá'a so' nasoxola'pi ỹátaqta 'uo da' d'oỹa na' siỹaxadipi, qá'a ỹima da' qoỹaỹáten'a't da' qoỹ'amaqten so' Juan da' 'eesa da' Dios l'aqtáxanaxanec. 
MRK.11.33	Qana'chi qo'enapéga so' Jesús, qoỹinaac:
MRK.11.33	—Sa saỹátenaq.
MRK.11.33	Qaama'le 'enapego' so' Jesús so' nasoxola'pi, 'enaac:
MRK.11.33	—Jaỹim nataq'en sa 'ami s'axatema ga'me sachiỹoxot'ot da' ñ'aqtaguec da'me 'uo da' s'étetac da'me dójo'.
MRK.12.1	Qana'chi so' Jesús ỹauót'ai naua' laloqtenaxanqa'te da' d'aqtaxanem so' siỹaxadipi, 'enaac:
MRK.12.1	—'Uo so' siỹaxaua ỹaiñi jaso' lañiise uvas. Ỹim, qana'chi nequepaxadesop, qataxa ỹí'et jaso' lai't da' qonsom na' lí'i jan' uvas, qataxa n'oxoséguem jaso' neuavic da' qaidi ỹima di'ỹoq da' qoỹilotalégue jaso'me.
MRK.12.1	Joca'li ỹim, qana'chi 'uo so' 'onataxanaxaicpi n'áataxanaxanec so'me n'aléua. Qana'chi jec, qaỹa'ague ga' taiỹi. 
MRK.12.2	Joca'li ỹivíta so' lalóqo' da' qonqat jen' nanec, qana'chi ỹamaq so' lamaxasec, qaidi ỹiỹaxanot so'me 'onataxanaxaicpi, da' ỹicolaxatée'ga ga' talégue qoỹin so'me. 
MRK.12.3	Qaláxasa so'me 'onataxanaxaicpi ỹacoot'eguet so'me, qana'chi ỹalaatétac, qana'chi qoỹ'iỹílaxat qaỹa 'te qoỹanem. 
MRK.12.4	Chan'eesa so' loxot so'me 'aléua ỹitaxa ỹa'uo so' lamaxasec laqáỹa, qaláxasa nataq'en qoỹidó'oc na' qa', ỹíidiñi qoỹin na' laqaic, qataxa qoỹisouéetac. 
MRK.12.5	Qana'chi so'me loxot so' 'aléua ỹitaxa ỹamaq so' lamaxasec laqáỹa, qaláxasa so'me qoỹalaat. Joca'li ỹim, qana'chi jalcote so' lamaxa'spi, qana'chi 'uo na' 'chi qoỹi'quemaqtet, qataxa 'uo na' ỹátaqta qoỹalaat.
MRK.12.6	So'me maliaxa 'uo so' mai'chi lalémaxaset lec'óxot, ỹátaqta lauotaxat. Qana'chi so'me ỹip'áxateegue da' ỹamaq, qá'a 'enaaco': “Séetapega da' qoỹoqo'cha qomle ñi'me ỹalec.” 
MRK.12.7	Qaláxasa so'me 'onataxanaxaicpi 'enapega'to': “Na' cha'aguet na'me sétaaque da' talégue qoỹin qomle na' 'aléua. Qolaxalégue qomle salaataq, qaidi qo'mi talóo'te jénjo' 'aléua da' qadalémaxaset.” 
MRK.12.8	Qana'chi qoỹacoot'eguet jeso'me da' qoỹalaat. Ỹim, qana'chi qoỹasaxague da' lai so' 'aléua.
MRK.12.9	Qana'chi so' Jesús dachimaqtaxan, 'enaac:
MRK.12.9	—Qana'chi ¿jái'chi ga' 'éeta qomle so'me loxot so'me 'aléua? So'me janac, qana'chi ỹalaat so'me 'onataxanaxaicpi, qataxa so'me n'aléua n'áataxanaxanec so' 'onataxanaxaicpi laỹi.
MRK.12.10	¿Qo'li sa 'autaxaỹaxañiỹa'pe naa'me nedétrañi l'aqtaqa ñi' Dios? 'Me 'enapega't:
MRK.12.10	So'me qa' 'me l'otánec na' 'emeelo'opi,
MRK.12.10	naqaiso naỹi so' d'añiỹapeeguet qa'en na' 'emec.
MRK.12.11	Da'me chiỹoqot'ot da' ỹí'et ñi' qadasoxola' Dios.
MRK.12.11	Qataxa ỹátaqta qaỹa 'te 'ená'am qasenaq da' li'ỹoxodic.
MRK.12.12	Chan'eesa qoỹilótaaque ga'me 'éeta da' sétaaque qoỹicoñi' so' Jesús, qá'a qoỹaỹáten da'me so'me ỹa'uo da' laloqtenaxanaxat 'me táchiỹi qa'en jen'me. Qaláxasa jen'me ỹátaqta 'uo da' d'oỹa na' siỹaxadipi. Qana'chi qoỹaxátac so'me, qana'chi qodíc'ai.
MRK.12.13	Joca'li ỹim, qana'chi 'uo na' qoỹamaxauó'o so' Jesús jen'me quétapegue' na' fariseopi qataxa na'me quétapegue' so' Herodes, da' sétaaque da' qoỹisómaxanaac ga' l'aqtac so'me, qaidi huasoilégue qoỹin. 
MRK.12.14	Qana'chi janaco' so'me, qana'chi qoỹinato' so' Jesús, qoỹinaac:
MRK.12.14	—'Am paxaguenataxanaxaic, qo'mi saỹátenaq da' naua' 'auenapegalo ỹátaqta 'eesoda, qataxa qaỹa 'te 'au'óitaaque ga'me 'enaac na' siỹaxadipi, qá'a sa 'auloỹi ga' ỹ'oqóchiỹi lasoxoc na' siỹaxadipi, na'chidáta da' 'auapaxaguenataxáatapeec ga' ladic da' 'ónaxaic nasoxoc 'me ỹiỹamaxadéeta ñi' Dios. ¿Qo'li ỹiỹamqáchiiñi da' qoỹiseeten ñi'me let'a jen'me net'alpi Roma lé'ec, 'uootaxa 'ai'? ¿Seseeténaq, 'uootaxa sa seseeténaq?
MRK.12.15	Qaláxasa so' Jesús ỹaatetoot'eguet da'me l'iináanataxanaxac jeso'me. Qana'chi 'enaaco':
MRK.12.15	—¿Tá'nooqo'chi jaỹim 'anapogóxochiitac? Ỹa jaỹim 'andóỹa jaga' 'oonole laicaua lai, qaidi sec'aten.
MRK.12.16	Qana'chi qondó'uo jaso' 'oonole. Joca'li ỹilolégue, qana'chi denataxaalégue, 'enaac:
MRK.12.16	—¿Jái'chi ga' latáxasoxoc diójo' huetalégue jánjo', qataxa di'me nenaxat 'me nedetalégue?
MRK.12.16	Qana'chi so'me 'enapega'to':
MRK.12.16	—Naqaidi di'me let'a na' net'alpi Roma lé'ec.
MRK.12.17	Qana'chi so' Jesús 'éetapega jeso'me, 'enaac:
MRK.12.17	—'Auañimii qomle na' let'a na' net'alpi ga'me mai'chi lalémaxaset, qataxa ñi'me Dios 'auañimii ga' mai'chi lalémaxaset.
MRK.12.17	Qana'chi jeso'me ỹátaqta ỹoqo'chim da' l'aqtac so' Jesús.
MRK.12.18	Qana'chi ỹitaxa 'uo na' nec'áta so' Jesús so'me saduceopi. Jen'me l'aqtecaic da' sa nec'aliséguem qomle jen' napa'lpi. Chan'eesa ỹinatec so'me, 'enaac:
MRK.12.19	—'Am paxaguenataxanaxaic, so' Moisés ỹidíñi joca'li da' 'uo ga' ỹileu siỹaxaua, qana'chi n'óosaỹi da' l'onáxac, qaláxasa jaga' loua qaỹa 'te lec'óxot, qana'chi ga' lanoqolec 'uoneguet jaga'me la'ỹoxoua, qaidi 'uo qa'en ga' lec'óxot so'me lachoq'olec 'me ỹileu. 
MRK.12.20	'Chi 'uo so' siete naqáỹadipi. So'me ỹ'axaic 'uó'on, qaláxasa jeso'me ỹileu qataxa qaỹa 'te lec'óxot. 
MRK.12.21	Qana'chi so'me laqáỹa 'me lep'áxaua, qana'chi so'me 'uoneguet jaso' la'ỹoxoua. Qaláxasa so'me nataq'en ỹileu, qataxa qaỹa 'te ga' lec'óxot. Ỹim, qataxa jec so' laqáỹa laqáỹa, qaláxasa nataxa naq'áita. 
MRK.12.22	Qana'chi naq'áita ỹima so' siete nanogaxau'pi 'uoneguet jaso'me, qaláxasa qaỹa 'te ga' 'uo ga' lec'óxot jeso'me. Qana'chi p'áteegue da' ỹileu jaso' ỹauo. 
MRK.12.23	Qana'chi qomle ỹivíta ga' lalóqo' da' qonec'alaxadiséguem na' napa'lpi, qana'chi ¿jái'chogamaxa ỹátaqta loua jaso'me ỹauo, qá'a ỹima so'me siete nanogaxau'pi 'uoneguet jaso'me?
MRK.12.24	Qana'chi so' Jesús 'enaaco':
MRK.12.24	—'Ami 'ausómiitac, qá'a sa 'auaỹáchiñii' naua' nidii's l'aqtaqa ñi' Dios qataxa da'me lañoqtaxanaxac ñi'me. 
MRK.12.25	Qá'a qomle ỹivíta da' qonec'alaxadiséguem na' napa'lpi, qana'chi qaỹa da' n'onáxac qataxa qaỹa 'te ỹ'onáxan jaga' lec'oqte, qá'a jen'me 'ená'am da' lasoxoc na' namaxa'spi 'me huet'ague da' piỹem. 
MRK.12.26	Qaláxasa da'me lasoxoc da' qonec'alaxadiséguem na' napa'lpi, ¿qo'li sa 'autaxaỹaxañiỹa'pe naua' ỹidídiñi l'aqtaqa so' Moisés da'me 'éeta joca'li ñi' Dios dosápegue' jeso'me, chimaqátapegooue jaso' 'epaq lapole 'me 'edétanỹi? Jiñi'me 'enaaco': “Jaỹim 'me naqaỹim netamnaxala' so' Abraham, qataxa so' Isaac, qataxa so' Jacob.” 
MRK.12.27	Ñi'me sa netamnaxala' jen'me napa'lpi, na'chínata jen'me nec'alétaiỹipi. Chan'eesa qaa'le 'ami ỹátaqta 'ausómiitac.
MRK.12.28	Nataq'en 'uo so' nivíta jen'me dapaxaguenataxanapeec na' naqátaxacpi da' nec'áta so' Jesús. So'me naquiáxatapega joca'li so' qolguétaxac. Qataxa ỹasouaxat da' ỹaỹáten da'me so' Jesús ỹiỹamqáchiiñi da' l'aqtac joca'li qoỹinatétac, qana'chi so'me dachimaqtaxan, 'enaac:
MRK.12.28	—¿'Te hua'ague ga' ỹátaqta qoỹalaxalégue ỹima jen' naqátaxacpi?
MRK.12.29	Qana'chi so' Jesús 'enaaco':
MRK.12.29	—Da'me ỹátaqta qoỹalaxalégue ỹima jen'me naqátaxacpi 'eet'oi: “'Anaquiáxañiỹo' qomle, 'ami Israel lec'óqo'tepi, ñi' qadasoxola' Dios, ñi'me na'chiñíta 'oonolec qadasoxola'. 
MRK.12.30	Ỹátaqta 'auauotec qomle ñi' 'adasoxola' Dios, 'aumato'ot jana' 'adiquidiaqte, qataxa da' 'ad'óiỹaxac, qataxa da' 'adeenataxac, qataxa ỹima da' 'ad'añaxac.” Naqaida da'me ỹátaqta qoỹalaxalégue jen'me naqátaxacpi. 
MRK.12.31	Qataxa da' laqáỹa 'me na'chi 'ená'am da'me, 'eet'oi: “'Auauotec ga' 'adaqáỹa, 'éet'em 'auen da' mai'chi 'anchoxodeela't.” Qaỹa 'te laqáỹa naqátaxac 'me ỹátaqta qoỹalaxalégue, na'chináate' náajo'.
MRK.12.32	Qana'chi jeso'me dapaxaguenataxanapeec na' naqátaxacpi 'enaaco':
MRK.12.32	—'Am paxaguenataxanaxaic, ỹátaqta ỹiỹamqáchiiñi da' 'ad'aqtac. 'Eesása da'me 'auenaac, da' 'oonolec ñi' qan'étoqo't, na'chiñíta, qaỹa 'te laqáỹa. 
MRK.12.33	Qataxa da' ỹátaqta qoỹauotec ñi' qadasoxola' Dios, ỹimo'ot qoỹin da' niquidiaqtéỹaxac, qataxa neenataxac, qataxa da' chaalataxac, qataxa ỹima da' n'añaxac, qataxa da' qoỹauotec ga' naqáỹa, 'éet'em da' mai'chi nichoxodeela't ga' siỹaxaua. Naqaida 'me ỹátaqta napacalégue ỹima na' nachítaqtaxanaxat 'me qoỹanot ñi' Dios, qataxa jan' nachítaqtaxanaqte 'me qoỹachalégue jaga' nec'oỹoxonaxalate.
MRK.12.34	Qana'chi so' Jesús joca'li ỹilá'a so'me da' ỹátaqta ỹiỹamqáchiiñi da' 'enaac, qana'chi 'enaaco':
MRK.12.34	—'Am sóxote sa qaỹáaque da' 'aunoxoneuó'o da' l'onataxanaxac ñi' Dios da' ỹimata'a'téna.
MRK.12.34	Huá'a, qana'chi tá'ña da' qaỹa 'te ga' ỹitaxa dachimaqtaxan.
MRK.12.35	So' Jesús dapaxaguenataxáatac, huétaaue so' tamnaxaqui, qana'chi 'enaaco':
MRK.12.35	—¿Jái'te 'éeta jen'me dapaxaguenataxáatapeec na' naqátaxacpi da' 'éetapega ga' qoỹ'axátet'aguet net'a 'me nec'alaxaqui, ga'me lec'óxot so' qadet'a David? 
MRK.12.36	Qá'a so' David joca'li ỹosáxanaxan so' Espíritu Santo, qana'chi 'enaaco':
MRK.12.36	Ñi' qadasoxola' Dios 'enapéga ñi' ỹasoxola', 'enaac:
MRK.12.36	“'Oná'ague qomle na' saỹáten,
MRK.12.36	ỹataqtelégue qom'chi ỹim da' sacho'to naua' 'adapia'te na' 'am ỹip'aguéetacpi.”
MRK.12.37	Qaláxasa ¿'te hua'ague ga' 'éeta da' ga' net'a 'me nec'alaxaqui da' lec'óxot so' David, qá'a so' David ỹátaqta 'enapéga da' lasoxola'?
MRK.12.37	Qana'chi so'me siỹaxadipi ỹátaqta 'uo da' lamanaxanaxa da' naquiáxatapega so' Jesús.
MRK.12.38	So' Jesús joca'li ỹapaxaguéetac so' siỹaxadipi, qana'chi 'enaaco':
MRK.12.38	—Ỹátaqta 'avichiiỹa'aguet qomle na' dapaxaguenataxanapeec na' naqátaxacpi, qá'a jen'me ỹátaqta noqopita da' locaiqa naua' leuo, qataxa noqopita da' huéta'nỹi na' naq'aic, qana'chi qouaỹoxot'a da' qoỹip'iỹen. 
MRK.12.39	Qataxa jen'me ỹilótaaque jan' s'ónaxaqui 'me ỹátaqta ỹ'oxodaq jen' lemáxaquipi na' judiopi, qataxa nataq'en na' liqui'ỹáqa'. 
MRK.12.40	Jen'me ỹátaqta dootáxanque naua' l'acháqa'te jan' p'ai, qana'chi 'chi nañoxótaxaqui da' ỹátaqta jaloc qa'en da' netamnaxac. Jen'me 'me qoỹanem qomle da' ỹátaqta p'asáiỹi ne'uaxánaguec.
MRK.12.41	'Uo so' nolo' so' Jesús huétaaue jeso' tamnaxaqui, ñíchiiñi, dasota'nỹet jaso' lai't jan' nasaqasepi. Qana'chi ỹic'atéetac na' siỹaxadipi 'me ỹasaqátapiiñi jan' lasaqáse. Ỹátaqta jalcote so' saliaxanqapi 'me ỹaneuo jan' lemena. 
MRK.12.42	Qana'chi nivídeuo jaso' p'ai 'me choxodaq. Qana'chi jaso'me ỹaadéuo saa'tai' lemenalole, ỹasaxádinỹi jaso' 'oonole jan'me lai'tpi jan' nasaqasepi. Saa'me ỹátaqta sa 'amaqtaq da' laso'víỹaxa'j. 
MRK.12.43	Qana'chi so' Jesús ỹiỹáxanoovlo saua' lasoxoñii's, qana'chi 'enapegalo, 'enaac:
MRK.12.43	—Ỹátaqta 'eesa da'me 'ami senapegalo, jaso'me p'ai 'me choxodaq, ỹátaqta ỹágueegue jaso' ỹaneuo, napacalégue ỹima na' laỹi 'me 'uo jan' ỹasaxáñi lasaqáse. 
MRK.12.44	Qá'a ỹima jen'me laỹi ỹasaqátapiiñi jan' 'chi l'iỹoqte. Qaláxasa jaso'me, temaqaidi da' choxodaq, qaláxasa ỹimatéteuo ỹima jaso'me 'uo leuénec laso'viole.
MRK.13.1	Joca'li cá'ai so' Jesús so' tamnaxaqui, qaama'le so' 'oonolec saua' lasoxoñii's 'enapego' so'me, 'enaac:
MRK.13.1	—'Am paxaguenataxanaxaic, péga na' qa'pi, ỹátaqta qaỹa 'te 'ená'am, qataxa jen' 'emecpi.
MRK.13.2	Qaláxasa so' Jesús 'enaaco':
MRK.13.2	—¡'Ami 'auc'achiñíit'ape naỹi, naa'me 'emáqa let'ádaiqa! Jen'me qomle qaỹa 'te huetalégue ga' laqáỹa ga' qa'. Ỹima jen'me qonoláxachiñi qomle.
MRK.13.3	Qana'chi tát'a so' qasoxonaxa 'me lenaxat 'olívo lichidísat 'me nalot'eta jeso' tamnaxaqui. Qana'chi joca'li ñíchiiñi so' Jesús, qana'chi so' Pedro qataxa Jacobo qataxa Juan qataxa so' Andrés, saa'me nesoxotrot jeso'me, 'enapega't:
MRK.13.4	—Qo'mi sétaaque da' qo'mi 'au'axatema ga' livídaxac da'me dójo' nalóqo'. Qataxa ¿'te 'éeta ga' nec'atenec qomle ỹivíta da' ỹipaquíchiỹi ỹima dójo'?
MRK.13.5	Qana'chi so' Jesús 'enaaco':
MRK.13.5	—Ma'choqo' qomle, da'me qaỹa 'te 'ami ỹoqovi'n. 
MRK.13.6	Qá'a ỹátaqta jalcote qomle na' janac da' 'chi ỹinoxótaaue da' ỹinaxat, qana'chi 'enaac: “Na'chaỹim 'me jaỹim 'adet'ai 'adec'alaxaquii;” qana'chi ỹátaqta jalcote qomle na' ỹoqovin.
MRK.13.7	Qaláxasa qomle 'ami 'aup'iquiilégue ga' laataxac chimaqáchii'ñalo, qana'chi 'ená'te 'au'óỹii, qá'a naqaida 'éeta qomle; qaláxasa maliaxása sa ỹovíta ga' loiquiaqa'éna. 
MRK.13.8	Qá'a na' ỹodapecachi siỹaxadipi deloiỹa't, qataxa ga' net'a naláat'e' ga' net'a laqáỹa, qataxa jalcote naua' hua'alo na' ledáxac jen' 'aléua, qataxa 'uo ga' né'ep, qataxa let'ádaic ga' noqochoxo. Qana'chi ỹima jénjo' naqáina na' chiỹoqóchii'ña na' 'queténaxacpi.
MRK.13.9	Qaláxasa 'ami mai'chi 'anloila't qomle. Qá'a 'ami qoỹanhua'alo qomle na' net'alpi, qataxa 'ami qoỹi'uaxaat'ape da'me 'ovíi'ỹa ga'me lemáxaqui na' judiopi. Huá'a, qana'chi 'ami qoỹaueegueta na' net'alpi 'me ỹilótapee'to naua' 'ale'u qataxa na' let'alpi jen'me, ỹasouaxat da' jaỹim 'oquíitapegue'. Huá'a qomle, qaama'le ỹovid'ot da'me 'au'axáchiim jaỹim jen'me. 
MRK.13.10	Qá'a qomle ỹauaqá'a da' ỹinoxoneequéna, qana'chi da' n'aqtac 'me nec'alaxaqui chaliaxa qoỹ'axátem ỹima na' ỹodapecachi siỹaxadipi. 
MRK.13.11	Qataxa qomle ỹivíta da' 'ami qoỹanhua'alo na' net'alpi, qaláxasa 'ená'te 'ami ỹaquicoqte't ga'me 'ad'aqtaquii, ỹátaqta 'ená'te 'aueenachíit'a qomle. Na'chigáta ga'me 'ami ỹanema ñi' Dios 'me 'au'axáchii, qá'a sa naqa'ami da'me 'auosíỹi, na'chigáta ga' Espíritu Santo 'me dose. 
MRK.13.12	Na' siỹaxadipi mai'chi ỹ'étec qomle ga' nalaataguec ga' mai'chi laqaỹasa, qataxa ga' net'a mai'chi ỹ'étec ga' nalaataguec ga'me lec'óxot, qataxa ga' nec'óxot mai'chi ỹ'éteeta ga' mai'chi let'al da' nalaatague'j. 
MRK.13.13	Ỹima qomle na' siỹaxadipi ỹátaqta 'ami nautenalo, ỹasouaxat da' jaỹim 'oquíitapegue'. Qaláxasa ga'me qaỹa 'te ỹoqochi'iguet, cha ỹivíd'a ga' loiquiaqa' da' nichaalataxac, na'chiga 'me qonec'alaxatéegue.
MRK.13.14	So' l'aqtáxanaxanec ñi' Dios, lenaxat Daniel, so'me ỹidíñi joca'li ga'me desépaxanaqtaxan qataxa dolaqtaxan. (Naỹi ga'me ỹitaxaỹaxan jénjo' ỹidíisec 'me l'aqtac so' Jesús, n'óota qomle da' ỹaỹáteeta), chan'eesa da' 'aulói'ỹa qomle jega'me da' qoỹanáaue ñi' tamnaxaqui di' Jerusalén 'me sa l'acháqa', qana'chi na' néta'ña na' Judea dasóiỹi qomle, ỹ'iỹiilégue jen' qasoxonaxapi. 
MRK.13.15	Ga'me nétasee'mec ga' l'emec lóvi' ga'me nolo', qana'chi 'ená'te nenótee'guesop ga' l'emec da'me 'uo ga' ỹáchi. 
MRK.13.16	Qataxa ga'me huétai'ỹa na' n'ónaxa, qana'chi 'ená'te da' n'iỹílaxauo qomle da' 'uo ga' ỹáchi ga' loxot. 
MRK.13.17	Qaláxasa ¡ỹátaqta choxodáxasa na' ỹauodipi 'me qo'uaxaipi qataxa jen'me maliaxa ỹanogaxátac na' lec'óxot ga'me nolo'! 
MRK.13.18	'Ami 'anachoxodíñiỹoto' ñi' Dios, qaidi da'me 'adelotaxaquii sa nateet'eguet ga' naqaviaxa. 
MRK.13.19	Qá'a gaa'me noloqo'te ỹátaqta let'ádaic da' 'queténaxac qomle. Sa 'te 'uo ga' 'ená'am jocalia'cho' táchiiñi ñi' Dios da' ỹí'et jen' 'aléua, qataxa sa ỹitaxa qonauá'ne' qomle da'me dójo' 'queténaxac. 
MRK.13.20	Qataxa ñi'me qadasoxola' da' 'uootaxa sa ỹichicaỹilo gaa'me noloqo'te, qana'chi qaỹa qomle ga' nec'aléegue. Qaláxasa ñi'me qomle sa ỹivídaxatreegue gaa'me noloqo'te, qá'a ỹasouaxat da'me loqopi'chi jen'me lalémaxasetpi 'me liquiỹacpi.
MRK.13.21	Chan'eesa qomle 'uo ga' 'ami d'aqtaxanema da' 'enaac: “Píiỹa, jénjo' na' qadet'a qadec'alaxaqui, huet'éna,” 'uootaxa da' 'enaac: “Ñi' chá'a ñi'me,” 'ená'te 'au'amaqchiñiỹo' qomle. 
MRK.13.22	Qá'a jalcote qomle na' janac qovínaxanaxaicpi, 'enapeela't net'a nec'alaxaqui, 'uootaxa da' l'aqtáxanaxanec ñi' Dios. Qataxa jen'me ỹ'e't qomle naa'me n'anaqa qataxa naua' sa qoỹauanápiilo, da' doqovínaxan. Ỹitaxa 'éet'ec qomle, jen'me sóxote liquiỹacpi ñi' Dios da'me sétaaque ỹoqovin. 
MRK.13.23	Qaláxasa 'ami 'anloiteego' qomle, qá'a sóxote da' 'ami sanómaxanaxanque ỹima da'me dójo'.
MRK.13.24	Qaláxasa qom'chi ỹinoxodéegue gaa'me noloqo'te 'me 'queténaxaqui', qana'chi 'om qomle jañi' c'atena, qataxa qaỹa 'te lauaq ñi' 'auóxoic, 
MRK.13.25	qataxa nachiñi qomle jan' huaqchiñipi, ỹivíd'a deda qomle na' n'añaxacpi 'me huet'ot na' piỹem. 
MRK.13.26	Qaama'le qoỹila'aguet qomle jen' siỹaxaua lec'óxot da' naquétaaue na' ló'oc, ỹátaqta qaỹa 'te 'ená'am da'me l'añaxac qataxa da' li'ỹoxodic. 
MRK.13.27	Ỹim, qaama'le ỹamaqat'eelo na' lamaxa'spi, qaidi ỹiỹaxa't jen'me mai'chi liquiỹacpi, ỹachiỹoxota'aguelo naa'me chiỹaqpeeguelo naua' cuatro laỹa'chi, ỹivíd'ailo naua' loiquiaqa'te jen' 'aléua qataxa na' piỹem.
MRK.13.28	'Anapaxaguiñíỹa qomle jaga' higo lichidic 'me qodaloqtenaxáatapega: Da'me jaga'me noleléegue jan' lepeepi, qana'chi 'ami 'auaỹáchiñii da'me ma'le sa qaỹádaiỹi naua' nta'pi. 
MRK.13.29	Qana'chi naq'áita nataq'en qomle 'aulói'ỹa da' di'ỹoq jen' chaqáina, qana'chi 'auaỹáchiñii 'ami da'me sóxote sa qaỹáaque ga' loiquiaqa'éna. Sóxote ma'le neségueetauo. 
MRK.13.30	Ỹátaqta 'eesása da'me 'ami senapegalo, jen'me 'uáiñi ỹima da' di'ỹoq qomle, chaliaxa da' sa ỹileu jen'me siỹaxadipi 'me natees'aita naa'me noloqo'te. 
MRK.13.31	Na' piỹem qataxa jen' 'aléua ỹinoxodéegue qomle, qaláxasa da' ỹ'aqtac qaỹa 'te loiquiaqa'.
MRK.13.32	Qaláxasa ga'me nolo' qataxa ga' lalóqo' da'me, qaỹa 'te ga' ỹaỹáten, ỹivíd'a na' Dios lamaxa'spi piỹem lé'ecpi qataxa jen'me lec'óxot ñi' Dios. Na'chiñíta ñi'me ỹit'a 'me ỹaỹáten.
MRK.13.33	Ỹátaqta 'anloitaiỹo' qomle qataxa 'avichiita't qataxa 'antamiñíitaco' qomle, qá'a sa 'auaỹáchiñii ga' nivídaqa'. 
MRK.13.34	Qá'a da'me 'ená'am ga' siỹaxaua qomle qaỹa'ague ga' taiỹi. Qaláxasa da'me jec, qana'chi ỹipataxaguet ga' l'acháqa' ga' lamaxa'spi. Qana'chi so'me ỹanem ñi' 'oonolec ga' l'onatac. Ỹim, qana'chi huaqátetapega ga' som ló'o da' neloséguem. 
MRK.13.35	Ỹátaqta 'anloitaiỹo' qomle, qá'a 'ami sa 'auaỹáchiñii ga'me lalóqo' da' nóvi' ga'me lalémaxaset ga' 'emec, qomle n'álchiiñi, 'uootaxa pí'ỹaxalaiñi, 'uootaxa ga' noinaqa' na' 'olégaxa, 'uootaxa da' ỹ'oxosáñi. 
MRK.13.36	Qá'a 'uo da' lepelaqtaxanaxac da' nóvi', qana'chi 'ami ỹilaloo'to' qomle 'au'ochíitac. 
MRK.13.37	Da'me ỹ'aqtac 'me 'ami senapegalo, da'me ỹima qoỹimíchiỹi, 'enaac: Ỹátaqta 'anlóitaiỹi qomle.
MRK.14.1	Ca'li maliaxa dos saua' noloqo'te 'me huédaaue da' ỹivíd'a ga' lalóqo' da' qoueenata joca'li qodíc'ai so' Egipto qataxa so'me nolo' 'me huáaue da' qoỹalic jan' pan 'me qaỹa 'te lale'gue. Qana'chi jen'me lasoxola'pi na' netaxaỹáxanaxanecpi qataxa jen'me dapaxaguenataxanapeec na' naqátaxacpi, jen'me 'me ỹilótaaque ga' lasoxoc da' noxonaguec so' Jesús da' qoỹalaat. 
MRK.14.2	Qaláxasa so'me 'enapega'to':
MRK.14.2	—N'óota qomle da' 'ená'te huáaue qasenaq na' nemáxaqui, qaidi qaỹa 'te lalemataic na' siỹaxadipi.
MRK.14.3	So' Jesús huét'a di' Betania, néta'ña ga' l'acháqa' so' Simón 'me ỹimá'ac qoỹin da' dola ló'oc. Qataxa ca'li maliaxa dasotalégue ga' niqui'ỹáxala', qana'chi nivídeuo jaso' ỹauo lasóqot'a jaso' n'oxona qa', lenaxat alabastro. Saqáchiỹi na' codáxaqui, lenaxat nardo. So'me ỹátaqta sa qoỹoqóte'uo. Qana'chi ỹoláxachiỹi jaso'me, qana'chi ỹicodelégue so' codáxaqui na' laqaic so' Jesús. 
MRK.14.4	Qana'chi 'uo na' ỹalquétauo, qana'chi dalemata, qana'chi mai'chi nesóxotapega't, 'enaac:
MRK.14.4	—¿Tá'nooqo'chi 'chi qoỹiué'en jeso'me codáxaqui? 
MRK.14.5	Qá'a so'me, da'me qoỹimen, qana'chi ỹóvi' jaga' trescientos denariopi, da' qaidi qoỹanem na' choxodaqpi.
MRK.14.5	Qana'chi ỹátaqta qodalemataỹa jaso'me.
MRK.14.6	Qaláxasa so' Jesús 'enaaco':
MRK.14.6	—'Amachíit'a jada'me. ¿Tá'nooqo'chi 'auqueuógaxañii? Ỹátaqta ỹiỹamqáchiiñi da'me jaỹim ỹ'étec jada'me. 
MRK.14.7	'Ami na'chi 'eeta't da' 'oviit'aguet na' choxodaqpi, ỹataqtelégue qom'chi 'auañiim ga' nó'in; jaỹim, qaamaxa sa 'eeta't da'me 'ami souet'aita. 
MRK.14.8	Jada'me ỹauo ỹí'et da'me ỹañoxot. Jada'me ỹicodíỹi na' ỹó'oc so' codáxaqui, temaliaxa da' sa 'te jaỹim qoỹisiiñi. 
MRK.14.9	Ỹátaqta 'eesása da'me 'ami senapegalo, ga'me p'aiỹi naua' lail jen' 'aléua da' qoỹ'axátetac da'me n'aqtac 'me chiỹaqaỹi da' nec'alaxa, qana'chi nataq'en qoỹ'axátetac qomle da'me ỹí'et jada'me ỹauo, qaidi na'chi 'eeta't qomle da' qoueenatét'a jada'me.
MRK.14.10	So' Judas Iscariote, so'me 'oonolec saua' doce lasoxoñii's so' Jesús, so'me ỹic'áte'uo da' dosápegue' na' lasoxola'pi na' netaxaỹáxanaxanecpi da' sétaaque jeso'me da' ỹaneuo so' Jesús. 
MRK.14.11	Joca'li 'chi demachítee'gue da'me dójo' so' nasoxola'pi, qana'chi ỹátaqta mátac, qana'chi qoỹaloxonot jaso' laso'vi da' qoỹiseeten. Qana'chi so' Judas ỹiláaque ga' lasoxoc da' ỹanóoue so' nasoxola'pi so' Jesús.
MRK.14.12	So'me 'uáiñi saua' noloqo'te nemáxaqui' 'me huáaue da' qoỹalic jan' pan 'me qaỹa 'te lale'gue jen' ỹaseedáxachiỹi, jeso'me nolo' qana'chi nalaataxaqui na' n'aanaxate 'me qoỹalic da' qoueenategue joca'li qodíc'ai so' Egipto, qana'chi saua' lasoxoñii's ỹinatétraco' so' Jesús, 'enapega't:
MRK.14.12	—¿'Te hua'ague ga' sétaaque da' saxague, qaidi saqátaxanqa't ga' huá'a da' 'auqué'e ga' nolo' 'me huáaue da' qoueenata joca'li qodíc'ai so' Egipto?
MRK.14.13	Qaama'le ỹama' saua' dos saa'me lasoxoñii's, qana'chi 'enapegalo, 'enaac:
MRK.14.13	—'Auc'áchii'uo qomle di' noic t'ádaic. Huá'a qomle, qana'chi 'auloi'ỹague ga' siỹaxaua ỹachítac jaga' náco'na huétaỹi na' lé'ec noxop. Qana'chi 'aucañiilégue qomle. 
MRK.14.14	Qataxa ga'me tauó'o, qana'chi 'oñiit'oi qomle ga'me loxot ga' 'emec, 'oñíỹaacjo': “Ñi' qadasoxola' 'enaac: ¿Jái'chi ná'a ga'me 'emec 'me sétaaque ỹiqui'ỹáqa', da' sequi'ỹa'to naua' ỹasoxoñii's, da' salic ga'me huáaue da' qoueenata joca'li qodíc'ai di' Egipto?” 
MRK.14.15	Chan'eesa ga'me 'ami ỹaloxonalo qomle ga' p'áseguem 'emec, 'me lecaỹi, sóxote qoỹaqátaxatapiỹe't. Qana'chi 'aviỹamaxachii qomle ga' mai'chi qadiqui'ỹáqa'.
MRK.14.16	Qana'chi 'éque' saua' lasoxoñii's. Joca'li ỹivídede'uo so' noic t'ádaic, qana'chi ỹátaqta ỹipaquíchiỹi ỹima jen'me 'enapéga so' Jesús. Qana'chi saa'me ỹaqátaxatra't so' nalic.
MRK.14.17	Joca'li ma'le pí'ỹaq, qana'chi ỹivídeuo so' Jesús, náictapee'to saua' doce lasoxoñii's. 
MRK.14.18	Qana'chi joca'li dasoỹalégue so'me niqui'ỹáxala' da' dequé'e, qana'chi so' Jesús 'enapegalo saa'me, 'enaac:
MRK.14.18	—Ỹátaqta 'eesása da'me 'ami senapegalo, ñi' 'oonolec da' 'oñíita 'me jaỹim liqui'ỹáxaua, ñi'me naqaiñi 'me jaỹim ỹaneuo.
MRK.14.19	Qana'chi saa'me lapoqoto da' laquicoqo'. Qana'chi nenatétapega't saa'me, 'enapega't:
MRK.14.19	—¿Séetapega sa na'chaỹimóona?
MRK.14.19	Nataq'en ỹiméda da' 'eedaac:
MRK.14.19	—¿Séetapega sa na'chaỹimóona?
MRK.14.20	Qana'chi so' Jesús 'enáacjo':
MRK.14.20	—Ñi'me ỹátaqchiiñi 'ami chiỹoqotoovlo, da' 'ami doce, ñi'me ỹiltenaxanaxaua jen'me qadcoiqui. 
MRK.14.21	Qaláq'a da' lasoxoc, qá'a jen' siỹaxaua lec'óxot, jen'me quetelóo'te naa'me 'enapega't naua' nidii's l'aqtaqa ñi' Dios. Qaláxasa ¡ỹátaqta choxodai'ta ñi'me siỹaxaua 'me ỹaneuo jen'me da' qoỹalaat! N'óota toqo' joca'li da' sa niỹíñi jiñi'me siỹaxaua.
MRK.14.22	Joca'li maliaxa de'quet'ape saa'me, qana'chi so' Jesús ỹacona jaso' pan, qana'chi ỹanem da' netónaxac ñi' Dios. Joca'li ỹimat da' necolaxachiñi, qana'chi ỹanoovlo saa'me. Qana'chi 'enaaco':
MRK.14.22	—'Aualíquii, jan'me naqáina jen' mai'chi ỹó'oquiaxac.
MRK.14.23	Ỹim, qataxa ỹacona jaso' ỹómaxaqui. Joca'li ỹimat da' ỹanem da' netónaxac ñi' Dios, qana'chi ỹanoovlo saa'me, qana'chi 'ena'uaque saa'me da' niỹómdiỹi jaso' ỹómaxaqui. 
MRK.14.24	Qaama'le 'enapegalo saa'me, 'enaac:
MRK.14.24	—Jánjo' naqána jan' mai'chi ỹitauo' 'me ỹátaqta di'ỹaxa qa'en da'me dálaxaic ỹamaxataxac. Jenaa'me ỹitauo' taidá'a da' huecodédeegue, qaidi jalcote na' qonec'alaxatéegue. 
MRK.14.25	Ỹátaqta 'eesása da'me 'ami senapegalo, naỹi na'chi táchii'ña da'me sa ỹitaxa ñiỹómỹi jen'me uva lí'i, na'chidáta qom'chi ỹivíta ga' nolo' da' ñaqatec ga' l'onataxanaxac ñi'me Dios da' ỹimata'a'téna, qana'chi ỹitaxa ñiỹómỹi ga' latáxa dálaxaic.
MRK.14.26	Joca'li sóxote ỹim da' qoỹó'on so' nalac, qana'chi qoỹic'átee'ga jeso' qasoxonaxa 'me lenaxat 'olívo lichidísat. 
MRK.14.27	Qana'chi so' Jesús 'enaaco':
MRK.14.27	—Ỹima da' 'oñíita jaỹim 'av'ichiilégue qomle jen'me pí'ỹaq, qá'a 'enapega't naua' nidii's l'aqtaqa ñi'me Dios, 'enaac: “Salaat qomle ñi'me nouatoqo't jan' n'aanaxate, qana'chi jan' n'aanaxatepi nelagaxatac qomle.” 
MRK.14.28	Qaláxasa qomle sóxote qonec'alaxadiséguem jaỹim, qana'chi se'uáut'a qomle di' Galilea.
MRK.14.29	Qana'chi so' Pedro 'enaaco':
MRK.14.29	—Temaqaidi ỹima 'am qo'etelégue, qaláxasa jaỹim sa 'te 'am s'etelégue.
MRK.14.30	Qaláxasa so' Jesús 'enapego' so'me, 'enaac:
MRK.14.30	—Ỹátaqta 'eesása da'me 'am senapéga, jénjo' pí'ỹaq qomle chaliaxa ỹauaqá'a da' dos noỹin na' 'olégaxa, qana'chi 'am sóxote tres da' 'anqolguet da' sa jaỹim 'auaateton.
MRK.14.31	Qaláxasa so' Pedro ỹátaqta n'iỹílaxatetaseguem da' l'aqtac, 'eeta't:
MRK.14.31	—Chaxasa'me da' 'am seléeta'ñi', qaláxasa sa senaac da'me sa 'am 'te saateton.
MRK.14.31	Qana'chi ỹima so' laỹi qoỹima'ague da'me 'enaac.
MRK.14.32	Joca'li qoỹivíta di' 'aléua lenaxat da' Getsemaní, qana'chi so' Jesús 'enapegalo saua' lasoxoñii's, 'enaac:
MRK.14.32	—'Oñíỹiiñi qomle, 'ovii'ỹéna; cha'li saiquedája' da' ñitamen.
MRK.14.33	Qana'chi náicapee'to saua' Pedro, Jacobo qataxa so' Juan. Huá'a, qana'chi let'ádaic da' nom'aguet loqolánaxa qataxa da' loláuaxa. 
MRK.14.34	Qana'chi 'enaaco':
MRK.14.34	—Jañi' ỹiquidiaqte ỹátaqta dachitata, nom'aguet da' leleuaxa. 'Ami, qaláxasa 'ovii'ỹéna qomle, 'ená'te 'au'ochii.
MRK.14.35	Qana'chi so' Jesús ỹic'áta ga'me sequet'oi, qana'chi naqapaxaneguet jen' 'aléua da' nachoxodenot ñi' Dios da' 'uootaxa da' sa ỹipaiguet da'me ne'queténaxac 'me taỹá'a. 
MRK.14.36	Qataxa joca'li netaméetac, qana'chi 'enaac:
MRK.14.36	—'Am ỹit'a, 'am 'me qaỹa 'te 'auqalánaac, 'amata'a'téna. 'Ená'te 'aupagaqteneguet jaỹim da'me 'queténaxac 'me 'ená'am ga'me ỹómaxat 'me chimaxadaic. Qaláxasa 'ená'te 'aué'et qomle ga' mai'chi séetapeec, na'chigáta ga'me 'auéetapeec.
MRK.14.37	Ỹim, qana'chi ỹic'atalo saua' lasoxoñii's, qana'chi ỹilalóo'te da' d'ochit'ape. Qana'chi 'enapego' so' Pedro, 'enaac:
MRK.14.37	—Simón, ¿soxoto' 'te 'au'ochítac? ¿Sa 'adalo'ogueto' da' cadá'ac 'anlótaiỹi? 
MRK.14.38	'Anlóitaiỹi qomle qataxa 'antamiñíitac, qaidi sa 'ami talóo'te qomle ga' sa nó'in neenataxac. Qá'a ga' siỹaxaua liquidiaqte da' ỹátaqta sa p'átaxadai, qaláxasa jen'me lapat qaỹa 'te ga' l'añaxac.
MRK.14.39	Qana'chi ỹitaxa v'iỹílaxa ga' netamnaqa', qataxa netaméetac, qana'chi ỹitaxa 'ena'ama saua' l'aqtaqa 'me 'uáichidiñi. 
MRK.14.40	Ỹim, qataxa n'iỹílaq qataxa ỹilalóo'te saua' lasoxoñii's da' d'ochit'ape, qá'a saa'me naua' l'ai'te qapalapega'salo, ỹasouaxat da' l'ochaqa'. Qana'chi saa'me sa ỹaỹáte'n ga' 'eedaac. 
MRK.14.41	Qaa'le sóxote da' ỹivíta tres da' v'iỹílaxalo saa'me. Qana'chi 'enapegalo', 'enaac:
MRK.14.41	—Naỹi maale 'au'ochíỹii qataxa 'anmachiỹíiỹi. Qana'chi naq'áita, qá'a sóxote ỹivíta di' lalóqo' jen' siỹaxaua lec'óxot da' qoỹanóoue na' siỹaxadipi 'me loicoló'olpi. 
MRK.14.42	'Oñíiseguem qomle. 'Aỹaláỹi, qá'a sóxote nóvi' jen'me jaỹim ỹaneuo.
MRK.14.43	So' Jesús maliaxa dosétac ca'li nóvi' so' Judas 'me 'oonolec saa'me doce lasoxoñii's. Qataxa ỹátaqta jalcote so' siỹaxadipi 'me naquétaaue, huót'ai na' légaxanaxat qataxa na' neponpi 'epaq, so'me lamaxa'spi na'me lasoxola'pi na' netaxaỹáxanaxanecpi da' qodetaxaỹapégue' ñi' Dios, qataxa jen'me dapaxaguenataxanapeec na' naqátaxacpi qataxa na' ỹ'axaicáchiipi. 
MRK.14.44	Qaa'le so' Judas 'me menaxanaxaic, so'me ỹa'uo calia'chi da' l'aqtac, 'enaac:
MRK.14.44	—Ga'me jaỹim ñic'ouoq, naqaiga qomle ga' 'auacoñíi'uo, 'aucondíỹi. Ỹátaqta sa 'aualásaxañi'ỹa da' 'auavíquiiuo.
MRK.14.45	Qana'chi jeso'me ca'li nóvi', qana'chi lac'ot so' Jesús. Qana'chi 'enaaco':
MRK.14.45	—'Am ỹasoxola'.
MRK.14.45	Qana'chi nec'ouoq. 
MRK.14.46	Qana'chi qoỹaconé'uo so' Jesús, qana'chi qoỹauéeuo da' qoỹicoñi'.
MRK.14.47	Qaláxasa 'uo so' 'oonolec jesaa'me huetaavlo navíiseguem so' légaxanaxat, qana'chi ỹiquesoxóiỹi jan' lequetéla so'me lamaxasec so' lasoxola' na' netaxaỹáxanaxanecpi. 
MRK.14.48	Qana'chi so' Jesús 'enapego' so'me siỹaxadipi, 'enaac:
MRK.14.48	—¿Tá'nooqo'chi jaỹim 'auanaquíỹi'ỹa, qana'chi 'auauóit'ai naua' 'adelgaxanaqchídii', qataxa naua' 'anpo'ñídii' da' jaỹim 'aucondíỹi, 'ena'amo' da' jaỹim cacháxaic? 
MRK.14.49	Ỹiméda saua' noloqo'te da' 'ami souetaavlo, sapaxaguenataxáatac jiñi' tamnaxaqui, qalqaiga da' sa jaỹim 'auacoñíi'uo da' jaỹim 'aucondíỹi. Qaláxasa qaidi ỹipaquíchiỹi da' 'enapega't naua' nidii's l'aqtaqa ñi'me Dios.
MRK.14.50	Qana'chi ỹima so' lasoxoñiisecpi 'etelégue so' Jesús da' dasóiỹi.
MRK.14.51	Na'chisóta 'uo so' nesoqolec ỹic'átetapegue' so' Jesús, napotóota'ña so' letala', qana'chi ỹitaxa qoỹaconé'uo. 
MRK.14.52	Qaláxasa so'me dasóiỹi, na'chi ỹiguem so'me lapoto, qana'chi saleet'ague.
MRK.14.53	Qana'chi so' Jesús qoỹalémaxate'uo da' qoỹauée'uo so' let'a na' lasoxola'pi na' netaxaỹáxanaxanecpi. Qana'chi ỹima'a't na' lasoxola'pi na' netaxaỹáxanaxanecpi, qataxa na' ỹ'axaicáchiipi, qataxa na' dapaxaguenataxanapeec na' naqátaxacpi. 
MRK.14.54	Qaa'le so' Pedro ỹic'átetapegue' joca'li so'me, qaláxasa qaỹa'aguet, cha ỹivída'uo ga' nasoxoc so'me let'a na' lasoxola'pi na' netaxaỹáxanaxanecpi. Qana'chi ñíchiiñi, ỹalquétaaue na' huataxanaqpi, netóotapiỹi so' dóle'.
MRK.14.55	Qana'chi jen'me lasoxola'pi na' netaxaỹáxanaxanecpi qataxa ỹima na' net'alpi 'me ló'o na' nasoxocpi, jen'me ỹilótaaque ga' lasoxoc ga' chiỹoqóchiỹi da' ỹi'quemaxaguet da' qoỹalaatec so' Jesús. Qaláxasa sa qonata. 
MRK.14.56	Qá'a jalcote na' ỹasaxalégue na' 'chi loqovínaxanaxac so'me. Qaláxasa ỹacatot na' l'aqtaxanaxacpi so' siỹaxadipi. 
MRK.14.57	Qataxa 'uo na' nichaachiñi, qana'chi ỹasaxalégue jen'me sa 'eesa lasouaxasetpi, 'enaac:
MRK.14.58	—Qo'mi ñaquiáxanaqtapecot da'me ca'li 'enaac: “Jaỹim ñoláxachiñi qomle jiñi'me tamnaxaqui 'me l'onatac jen'me 'chi siỹaxadipi; qana'chi ỹovi't tres noloqo'te, qana'chi semat da' ñ'oxoséguem jega' laqáỹa tamnaxaqui 'me sa l'onatac ga' 'chi siỹaxaua.”
MRK.14.59	Qaláxasa maliaxa ỹacatot na' n'aqtaxanaxacpi.
MRK.14.60	Qana'chi jeso'me let'a na' lasoxola'pi na' netaxaỹáxanaxanecpi nichaatóoue so' laỹi, qana'chi ỹinat so' Jesús, 'enaac:
MRK.14.60	—¿Qaỹo' ga'me 'auenaac? ¿Ga'me 'éeta ga' lasoxoc jen'me 'am qoỹisouéetapeec?
MRK.14.61	Qaláxasa so' Jesús n'emáxaden, sa ỹ'at. Qana'chi jeso'me let'a na' nasoxola'pi qataxa v'iỹílaxalégue da' ỹinat, 'enaac:
MRK.14.61	—¿Qo'li na'chi'am qadet'a 'me qadec'alaxaqui, 'me lec'óxot ñi'me Dios 'me ni'ỹoxodénatac?
MRK.14.62	Qana'chi so' Jesús 'enaaco':
MRK.14.62	—Já'a, na'chaỹim. Qana'chi qomle, na'chi 'aulói'ỹa jen'me siỹaxaua lec'óxot da' net'ague na' ỹaỹáten ñi' Dios 'me p'asáiỹi, qataxa qomle n'iỹílaq, naquétaaue na' ló'oc 'me huet'ot na' piỹem.
MRK.14.63	Qana'chi so'me let'a na' lasoxola'pi na' netaxaỹáxanaxanecpi, jeso'me necolaxachidíñi saua' leuo. Da'me sa nalóta da'me náỹi lalemataic. Qataxa 'enaaco':
MRK.14.63	—¿Jái'chi ga'me seuénaqtaaque laqáỹa da' ỹitaxa ỹí'et ga' l'aqtaxanaxac? 
MRK.14.64	Sóxote 'ami 'anaquiáxañiitapecot da'me naua' l'aqtaqa ỹátaqta nep'aguee'to ñi' Dios. ¿Jái'chi ga'me 'oñíit'ec naỹi da'me?
MRK.14.64	Qana'chi ỹima qoỹimíchiỹi da' qoỹaneguet da' nalaataguec so'me.
MRK.14.65	Huá'a, qana'chi 'uo na' natoqot so'me, qataxa qoỹa'uo so' latáxasoxoc lapadénaxat, qana'chi qoỹidó'oc jan' poquena, qana'chi qodosetalégue:
MRK.14.65	—¡Ỹa 'auchoxot jái'chi na'me 'am ỹi'uaxáatac!
MRK.14.65	Qataxa na' huataxanaqpi ỹi'uaxáatapegooue na' latáxasoxoc so'me.
MRK.14.66	So' Pedro maliaxa huét'a ga' p'áñi so' soxoc, qana'chi nivíta jaso'me lamaxase so' let'a na' lasoxola'pi na' netaxaỹáxanaxanecpi. 
MRK.14.67	Jaso'me ca'li ỹilá'a so'me da' netóotapiỹi so' dóle', qana'chi ỹilot'ot, qana'chi ỹinato', 'enaac:
MRK.14.67	—Séetapega 'am nataq'en 'anauégaxaua da'me Jesús 'me Nazaret lé'ec.
MRK.14.68	Qaláxasa so' Pedro noqolguet, qana'chi 'enaac:
MRK.14.68	—Neegue't, sa saateton da'me, qataxa sa saỹáten da'me 'auéetapega.
MRK.14.68	Qana'chi tái'ỹa so' lai so' som. Huá'a, qana'chi noỹin so' 'olégaxa. 
MRK.14.69	Qana'chi jaso' namaxase ỹitaxa ỹilot'ot so'me, qaama'le 'enapego' na'me huet'edi, 'enaac:
MRK.14.69	—Dójo' siỹaxaua naqaida da' 'oonolec jenaa'me.
MRK.14.70	Qaláxasa so'me ỹitaxa noqolguétetac. Ca'li copáchiỹi, qataxa na' huet'edi qoỹíitapega so'me, 'enapega't:
MRK.14.70	—Ỹátaqta di'ỹoq da' na'chi'am da' 'adaỹi jen'me, qá'a 'am Galilea lé'ec, qataxa naua' 'ad'aqtaqa 'chi 'ena'ama jen'me.
MRK.14.71	Qana'chi so' Pedro huá'a, qana'chi sa ỹalá'ac da'me 'enaac qataxa 'enapeela't da' qoỹalaat so'me da' 'uootaxa ỹaateton, 'enaac:
MRK.14.71	—Neegue't, sa saateton da'me siỹaxaua 'me jaỹim 'au'axáchiitapeguem.
MRK.14.72	Huá'a, qana'chi ỹitaxa noỹin so' 'olégaxa. Qaama'le so' Pedro hueenata da'me l'aqtac joca'li so' Jesús ca'li 'enaac: “Qomle ỹauaqá'a da' dos noỹin na' 'olégaxa, qana'chi sóxote da' tres da' 'anqolguet da' 'aunapeela't da' sa jaỹim 'auaateton.” Qana'chi joca'li táchiỹi lauel so'me dójo', qana'chi noỹíitac.
MRK.15.1	Joca'li sóxote ỹ'oxoñi, qana'chi ỹima'a't so'me lasoxola'pi na' netaxaỹáxanaxanecpi, qataxa na' ỹ'axaicáchiipi, qataxa so'me dapaxaguenataxanapeec na' naqátaxacpi, qataxa ỹima na' net'alpi 'me ló'o na' nasoxocpi. Qana'chi jen'me ỹauec so' Jesús ỹicoñaxada't na' loua' qana'chi qoỹauée'uo so' Pilato. 
MRK.15.2	Qana'chi so' Pilato ỹachimaxata so'me, 'enaac:
MRK.15.2	—¿Na'chi'amo' 'me 'am let'a na' judiopi?
MRK.15.2	Qana'chi so' Jesús 'enaaco':
MRK.15.2	—Já'a, na'chida da' 'auenaac.
MRK.15.3	Qana'chi jen'me lasoxola'pi na' netaxaỹáxanaxanecpi ỹátaqta jalcote jen'me qoỹisouéetapeecpi jeso'me. 
MRK.15.4	Qana'chi so' Pilato ỹitaxa v'iỹílaxalégue da' ỹinat so'me, 'enaac:
MRK.15.4	—¿Tóoqo'chi sa 'au'at? Péga, ỹátaqta jalcote jen'me 'am qoỹisouéetapeecpi 'me 'adavíỹaxasetpi.
MRK.15.5	Qaláxasa so' Jesús sa ỹ'at. Qana'chi so' Pilato ỹátaqta sa ỹaỹáten ga' 'éet'ec.
MRK.15.6	Da'me mai'chi n'onataguec so' Pilato da' ỹivítalo saua' noloqo'te 'me nemáxaqui', qana'chi ỹisóiỹi ga'me ỹiỹáxane'uo na' siỹaxadipi. 
MRK.15.7	Qaa'le 'uo so' nétaaue jaso' cointáxanaxaqui lenaxat da' Barrabás. So'me 'uo so' laỹi 'me dalaataxan joca'li qoỹ'odétapegueegue ga' net'a. 
MRK.15.8	Qana'chi jeso'me siỹaxadipi ỹiỹaxanot so' Pilato, qaidi ỹí'et da' mai'chi n'onataguec, da'me 'uo ga'me qoỹisóiỹi so'me nolo'. 
MRK.15.9	Qana'chi so' Pilato 'enaaco':
MRK.15.9	—¿Qo'li sétaaque sesoxóiỹi da'me let'a na' judiopi?
MRK.15.10	Qá'a so'me ỹaỹáteeta da' 'chi qoniquiỹá'a so'me Jesús, chan'eesa qaa'le jen'me lasoxola'pi na' netaxaỹáxanaxanecpi ỹaneuo so'me. 
MRK.15.11	Qaláxasa jen'me lasoxola'pi na' netaxaỹáxanaxanecpi, jen'me ỹiỹáxanooue na' siỹaxadipi, da' qaidi ỹiỹáxane'uo da' qoỹisóiỹi so' Barrabás. 
MRK.15.12	Qaama'le so' Pilato ỹinatóoue so'me, 'enaac:
MRK.15.12	—¿Qana'chi jái'chi ga' senqát'ec da'me 'oñíỹapega let'a na' judiopi?
MRK.15.13	Qana'chi jeso' siỹaxadipi n'alaxaséguem, 'enaac:
MRK.15.13	—¡'Aup'iñiỹaséguem na'me!
MRK.15.14	Qana'chi so' Pilato 'enapego' so' siỹaxadipi, 'enaac:
MRK.15.14	—Qaláxasa da'me, ¿ga' huasoilégue 'me 'te hua'ague?
MRK.15.14	Qaláxasa so' siỹaxadipi ỹitaxa n'alaxaséguem, 'enaac:
MRK.15.14	—¡Ỹa 'autóuoqoiuo na'me!
MRK.15.15	Huá'a, qana'chi so' Pilato ỹisóiỹi so' Barrabás, qá'a sétaaque da' qaỹa 'te gamachaqaiga na' siỹaxadipi. Joca'li ỹimat da' damaxasoxolégue da' qoỹi'uaxan so' Jesús, qana'chi ỹanóoue so' siỹaxadipi, da' qaidi qoỹip'enaséguem.
MRK.15.16	Qana'chi na' nesoxonaqapi ỹauéguee'ga so' Jesús ga' nasoxoc ga' l'acháqa' so' net'a. Qana'chi ỹimapega't na' huataxanaqpi. 
MRK.15.17	Qana'chi so' Jesús qonapoguénaxa'ña so' napoto 'me toomaqalégue, qataxa qonaxad'ónaxanaxa'ña jaso' n'onata ỹaxat. 
MRK.15.18	Joca'li ỹim, qana'chi qoỹ'alaxalégue, qoỹinaac:
MRK.15.18	—¡Jéga, 'am 'me let'a na' judiopi!
MRK.15.19	Qana'chi qoỹi'uaxáatapiỹi na' laqaic, qoỹidó'oc na' coqta lat'e, qataxa qonatoqot, qataxa qoỹisocoto naua' niliictel da' 'ená'am da' 'uo ga' 'enec qoỹin. 
MRK.15.20	Joca'li ỹim da' ne'uenáguec jeso'me, qaama'le qonqat so' lapoto 'me toomaqalégue, qataxa ỹipaquet'eeta saua' mai'chi leuo. Qana'chi qoỹauéga so' nep'enaqa' qoỹin.
MRK.15.21	'Uo so' siỹaxaua 'me l'acháqa' di' Cirene, lenaxat Simón, so'me let'a' saua' Alejandro qataxa Rufo. So'me chiỹaqalégue na' n'ónaxa. Joca'li jeso'me qouada'aguet, qana'chi qoỹachoxónaxanec jaso'me nesodooso so' Jesús. 
MRK.15.22	Qana'chi qoỹauéguee'ga so' Jesús so' 'aléua, lenaxat Gólgota. Da'me n'aqtac náaue da' naqaic lip'inec l'acháqa'. 
MRK.15.23	Qana'chi sétaaque da' qoniỹómaxanỹi so' latáxa 'me lale'gue qoỹin jan' 'epaq licha', lenaxat mirra. Qaláxasa so' Jesús sa niỹómỹi. 
MRK.15.24	Ỹim, qana'chi qoỹip'inỹi jaso' nesodooso. Qana'chi saua' huataxanaxalase' nalichiilo saua' leuo so' Jesús, qaidi qonaloỹilo jesaa'me.
MRK.15.25	Qaláqa'chi qaỹásee'megue jaso' c'atena joca'li qoỹip'inỹi jaso' nesodooso. 
MRK.15.26	Qaa'le so'me qoỹidetalégue 'me huasoilégue qoỹin, 'enaac: “Let'a na' judiopi.” 
MRK.15.27	Nataq'en qoỹip'ena'to saua' dos cacháxaiqa, so' 'oonolec saa'me na'ague qoỹin na' ỹaỹáten, qataxa so' laqáỹa na'ague na' n'emaq. 
MRK.15.28	Huá'a, qana'chi ỹátaqta ỹipaquíchiỹi da'me 'enapega't naua' nidii's l'aqtaqa ñi' Dios, 'me 'enaac: “Ga'me qoỹaptenóoue qomle na' loicoló'olpi.”
MRK.15.29	Qaa'le jen'me natapee'guedi so' naq'aic, qoỹi'uéetac, qataxa ỹaỹoqóotac na' laqaic. Qana'chi 'enapéga jeso'me, 'enaac:
MRK.15.29	—¡Jou'! 'Am 'me 'onaac ca'li da' 'anoláxachiñi ñi' tamnaxaqui di' Jerusalén, qana'chi tres noloqo'te, qana'chi ỹitaxa 'aumat da' 'an'oxoséguem, 
MRK.15.30	ỹa 'anec'alaxatela't naỹi, 'anenótee'guesop jana' 'ansodooso.
MRK.15.31	Nataq'en na' lasoxola'pi na' netaxaỹáxanaxanecpi qataxa jen'me dapaxaguenataxanapeec na' naqátaxacpi ỹi'uéetac jeso'me, qataxa mai'chi dosétapega't, 'enaac:
MRK.15.31	—Ñi'me nec'alaxatéegue ga' laqáỹa, qalqaiga sa ỹaqanatet da' nec'alaxatela't. 
MRK.15.32	Ñi'me 'éetapega da' nec'alaxaqui, let'a na' lec'oqtepi so' Israel, da'me sauanáqchiỹi naỹi da' huenótee'guesop jan' nesodooso, qana'chi ma'le s'amaqténaq.
MRK.15.32	Qataxa ỹivid'alo saa'me liquiáxa'u 'me qoỹitóuoqtrauo, saa'me ỹisouéetrac so' Jesús.
MRK.15.33	Joca'li ma'le laiñi so' nolo', qana'chi 'uo so' n'álaxa ỹimalquéna. Ca'li ma'le dasíiñi jaso' c'atena, qana'chi qaỹa so'me. 
MRK.15.34	Qaa'le, na'chiso so'me huá'a, qana'chi so' Jesús natot da' l'alaxac, ỹátaqta neten da' ỹ'alaq, 'enaac:
MRK.15.34	—Eloi, Eloi, ¿lama sabactani? —da'me l'aqtac náaue da' 'eet'oi: 'Am ñitamnaxala', 'am ñitamnaxala', ¿tá'nooqo'chi jaỹim 'ocá'ai?
MRK.15.35	Qaa'le 'uo na' huet'edi, qana'chi qodemachi'ỹa't, qana'chi 'enapega't so'me:
MRK.15.35	—Píiỹa, ỹa 'anaquiáxañiỹa jiñi'me, ỹiỹáxataaque so' l'aqtáxanaxanec ñi' Dios, lenaxat Elías.
MRK.15.36	Qana'chi so' 'oonolec jeso'me naqalégaq'a. Qana'chi joca'li ỹim da' ỹisomñi jaso' huol, ỹisomñíỹi so' latáxa 'me 'ouáxaic, ỹanaỹi so' coqta leséenec, qana'chi ỹaasée'mec jeso'me da' sétaaque da' nec'ouóxosoxonaxanec. Qana'chi jeso'me 'enaaco':
MRK.15.36	—Ỹa 'amachíi'ỹa jena'me, cha'li sec'atenaq ỹ'oxogueto' qomle janac ga' Elías da' naqachiñi jiñi'me.
MRK.15.37	Qaama'le ỹátaqta netenec da' l'alaxac so' Jesús, qana'chi ỹileu. 
MRK.15.38	Huá'a, qana'chi so' lápo' so' chaalataqa' jeso' tamnaxaqui 'me quíinỹi na' laiñi, jeso'me colqáchiinỹi so' laiñi, ỹátaqta ỹivídañi so'me lecolaxa. 
MRK.15.39	Qana'chi jeso'me let'a na' huataxanaq 'me nichaatétañi, dasot'ot so' Jesús, so'me ca'li ỹauáachiỹi da'me l'alaxac so'me, qataxa da' 'éeta ca'li ỹileu, qana'chi so'me 'enáacjo':
MRK.15.39	—Ỹátaqchiiñi 'eesása ñi'me siỹaxaua, da'me ỹátaqta lec'óxot ñi' Dios.
MRK.15.40	Nataq'en 'uo so' ỹauodipi 'me ỹic'atéetac jeso'me. Qataxa ỹalquétaaue jeso' ỹauodipi jaso' María 'me lase di' Magdala, qataxa jaso' laqáỹa María 'me lat'e so' Jacobo so'me nootolec qataxa so' José, qataxa 'uo jaso' Salomé. 
MRK.15.41	Saa'me ỹauo', saa'me quétrapegue' joca'li qataxa lecochítrapega joca'li so'me Jesús, ca'li huét'a di' Galilea. Qataxa nataq'en jalcote jaso' laỹi 'me huétauo, so'me náictapegue' so' Jesús joca'li naỹá'uo di' Jerusalén.
MRK.15.42	Joca'li ma'le n'álñi so'me nolo' 'me ỹamaxataxaqui 'me p'aiỹet so' nolo' 'me mataxaqui. 
MRK.15.43	Qana'chi janac so' José 'me Arimatea lé'ec. Jeso'me ỹátaqta naláuo, qana'chi ỹalquétaaue so' net'alpi 'me ló'o na' nasoxocpi. Jeso'me nataq'en ỹiuatétaaque da' nóvi' ga' l'onataxanaxac ñi' Dios da' ỹimata'a'téna. Qana'chi ỹátaqta ỹ'añaxachiỹi di' lauel da' ỹic'áte'uo so' Pilato, qana'chi ỹiỹáxane'uo so' ló'oquiaxac so' Jesús. 
MRK.15.44	Qana'chi so' Pilato ỹátaqta ỹoqo'chim da' sóxote ma'le ỹileu so' Jesús. Qataxa ỹiỹáxanee'ga so'me let'a na' huataxanaq, qana'chi ỹinatétac da' 'eesa dójo'. 
MRK.15.45	Qana'chi joca'li ỹ'axátem so'me huataxanaq let'a da' 'eesa, qana'chi so' Pilato ỹanem so' José so' ló'oquiaxac so' Jesús. 
MRK.15.46	Chan'eesa so' José neuodéna so' netala' pagaxaic 'me nó'in, qana'chi naqachiñi so' ló'oquiaxac so' Jesús, qana'chi lecoxóiỹi. Joca'li ỹim, qana'chi ỹacháaue jaso' napa'lai't 'me náaue so' qa', qana'chi ỹapadénoo'uet jaso'me napa'lai't, dapadénaxana so' qa' let'ádaic. 
MRK.15.47	Qana'chi jaso' María 'me Magdala lase qataxa jaso' laqáỹa María 'me lat'e so' José, saa'me ỹauáachidiỹi so' qoỹachá'ña so' Jesús.
MRK.16.1	Joca'li ma'le ỹinoxonéegue so' nolo' 'me mataxaqui, qana'chi jaso' María 'me Magdala lase, qataxa jaso' laqáỹa María 'me lat'e so' Jacobo, qataxa 'uo jaso' Salomé, saa'me neuodéeta so' codáxaqui da' taidái'ỹa da'me ỹicodídiỹi da' ló'oquiaxac so' Jesús. 
MRK.16.2	Qataxa nepotétraseguem jeso'me ne'uáueuo nolo' naua' noloqo'te joca'li táte'da jaso' napa'lai't, qana'chi ma'le nisidiséguem jaso' c'atena ca'li ỹivídedee'ga. 
MRK.16.3	Qana'chi mai'chi dosétapega'salo saa'me, 'enapega't:
MRK.16.3	—¿Jái'chogamaxa ỹ'ouáte'uo qomle, qá'a let'ádaic ñi' qa' 'me lapadénaxat jañi' napa'lai't?
MRK.16.4	Qaláxasa ca'li ỹilódapee'uo so'me qa' let'ádaic 'me lapadénaxat jaso' napa'lai't, qana'chi sóxote da' qaỹa. 
MRK.16.5	Qana'chi ỹinoxodóoue jaso' napa'lai't. Huá'a, qana'chi qoỹilá'a so' nesoqolec ñíchiiñi, nét'a na' ỹaỹáten, ỹivídañi jaso' lapoto pagaxai. Qana'chi saa'me ỹátaqta d'oi'. 
MRK.16.6	Qaláxasa so'me 'enapegalo saa'me, 'enaac:
MRK.16.6	—'Ená'te 'au'óỹii; 'ami 'aulóitaaque so' Jesús 'me Nazaret lé'ec, so'me qoỹip'enaséguem ca'li. Qaláxasa jeso'me sóxote nec'aliséguem qoỹin, qaỹa so'me. Píiỹa jen'me qoỹachá'ña ca'li. 
MRK.16.7	'Ausómiita qomle, 'au'aqtaxañiima gaua' lasoxoñii's qataxa ga' Pedro, qoñíỹapega qomle: “Jeso'me sóxote 'uaut'ague da' Galilea. Huá'a qomle di'me, qana'chi 'anauañíi'ỹi', ỹipaquíchiỹi da'me l'aqtac 'me 'ami ỹanema ca'li.”
MRK.16.8	Qana'chi jesaa'me ỹauo' quéd'ai jaso' napa'lai't, dasodéegue, qá'a ỹátaqta divíloxoltem da' loqolánaqa'. Qana'chi ỹátaqta qaỹa 'te d'aqtaxaatem, qá'a ỹátaqta d'oi'.
MRK.16.9	Joca'li sóxote da' ỹitaxa qonec'alaxadiséguem so' Jesús so' nolo' 'me 'uáuapiiñi naua' noloqo'te, qana'chi 'uáichiiñi da' naloxoneguet jaso' María 'me Magdala lase, jaso'me joca'li ỹ'odáiỹi so' Jesús so' lé'ec siete nataqtáqaicpi. 
MRK.16.10	Qana'chi jaso'me jec da' ỹanómaxanaxa'n saua' nauégaxa'u so' Jesús, saa'me ỹátaqta daquicot'ape, qataxa noỹiit'ape. 
MRK.16.11	Joca'li saa'me da' p'iỹidelégue so' Jesús da' ỹitaxa nec'aliséguem qataxa da' sóxote nauá'ne' jaso'me, qana'chi doqolguétaxaatrapeec da'me dójo'.
MRK.16.12	Joca'li ỹim da'me dójo', qana'chi so' Jesús ỹitaxa ỹaqá'a da'me 'éeta ca'li naloxóneeta saua' dos jesaa'me ca'li taidái'ỹa ga' n'ónaxa. 
MRK.16.13	Qana'chi saa'me joca'li v'iỹílaxadeuo da' ỹanómaxanaxa'n saa'me laqáỹa', qaláxasa nataq'áita sa qoỹ'amaqte'n saa'me.
MRK.16.14	Joca'li qaỹat'ague dójo', qana'chi so' Jesús naloxonalo saua' once lasoxoñii's, joca'li ñíchidiñi, dasotralégue so' niqui'ỹáxala'. Qana'chi so'me nelaxaavlo saa'me, qá'a qaỹa 'te lip'iỹáxa'j qataxa da' ỹátaqta da' d'añiilo naua' liquidiaqtel, qá'a sa ỹ'amaqte'n saa'me nauáa'te' so'me da' sóxote ỹitaxa qonec'alaxadiséguem. 
MRK.16.15	Qana'chi so'me 'enapegalo saa'me, 'enaac:
MRK.16.15	—'Auc'áchiỹalo qomle ỹima naua' 'ale'u lail, qataxa 'au'axáchiim na' siỹaxadipi da'me n'aqtac 'me nec'alaxaqui. 
MRK.16.16	Ga'me d'amaqtenataxan, qana'chi qonachiláxan, qana'chi naqaiga 'me qonec'alaxatéegue; qaláxasa ga'me sa d'amaqtenataxan, qana'chi 'eeta't qomle da' nétaỹi da' lasouaxac. 
MRK.16.17	Qana'chi ga'me huet'ague ga' d'amaqtenataxan, qana'chi ỹ'e't qomle naua' n'anaqa 'me 'enaac: Qod'euoxonot da' ỹinaxat da' qoỹichiỹódapegue' na' né'ecpi nataqtáqaicpi, qataxa qoỹosáxanaxa'n naua' ỹoda'alo n'aqtaqa, 
MRK.16.18	Qataxa qolasáq'a ga' nanaic, qataxa da' 'uootaxa qoniỹómỹi ga' dedónataxan, qaláxasa qaỹa 'te 'enec qomle; qataxa da' qouaselelégue na' leuaxaicpi, qana'chi ỹiméegue.
MRK.16.19	Joca'li ỹimat da' dosetapelóo'te saa'me, qana'chi so' qadesaliaxanec Jesús naỹoséguem qoỹin da' taiỹi da' piỹem, qana'chi na'ague na' ỹaỹáten ñi' qan'étoqo't. 
MRK.16.20	Qana'chi jesaa'me 'éque' da' ỹ'axátreegue da' n'aqtac 'me nec'alaxaqui qoỹimíchiỹi. So'me qadesaliaxanec lecochiỹalo saa'me da' ỹátaqta ỹipaquíchiilo naua' l'aqtaxanaxaco, qataxa da' ỹaloxo'n jen' n'anecpi 'me sa qoỹauanápiỹi. Já'a, qana'chi naq'áita da'me dójo'.
LUK.1.1	Jalcote na' siỹaxadipi 'me sóxote ỹacoolégue da' ỹachiỹoxotet'ot so'me 'uáichiiñi da' ỹidíñi 'ená'uac jen'me qoỹí'etpi 'me qo'mi huaavlo. 
LUK.1.2	Jen'me ỹidíñi da'me qo'mi ỹ'axatema jen'me ỹauáachiỹi so' chiỹoqóchii'ña nójo' qoỹí'etpi, qana'chi nataq'en ỹ'axátetac da' n'aqtac. 
LUK.1.3	Qana'chi jaỹim nataq'en sóxote ñimá'te' da' ñapaxaguéetapega ỹima so' chiỹoqóchii'ña jen' qoỹí'etpi. Chan'eesa jaỹim ỹiỹamqáchiiñi qasen da' sidíñi ỹima jen'me qoỹí'etpi, da' 'am samaxa, 'am ñauotaxaua ỹaqáỹa Teófilo, 
LUK.1.4	tetoqo' ỹátaqta 'auaatetóota ga' 'eesa lasoxoc da'me 'am qoỹapaxaguenec.
LUK.1.5	Jeso' nolo' joca'li so' Herodes ỹilolégue di' 'aléua lenaxat Judea, qana'chi 'uo so' lenaxat Zacarías 'me letaxaỹáxanaxanec na' siỹaxadipi da' qodetaxaỹapégue' ñi' Dios. So'me huétaaue na' netaxaỹáxanaxanecpi 'me chiỹoxoguet so' Abías. Jaso' loua lenaxat Elisabet, jaso'me nataq'en lalémaxasete laual so' netaxaỹáxanaxanec lenaxat Aarón. 
LUK.1.6	Jesaa'me ỹátaqta 'ónaxaiqa siỹaxa'u, ỹiỹamaxadéete' ñi' Dios. Nataq'en ỹátaqta ỹaloxoteguet ỹima na' laqátaxacpi ñi' qadesaliaxanec Dios. Chan'eesa sa 'te da' 'uo ga' ỹañoxo't da' ỹasaxalóo'te ga' lasouaxase't jesaa'me. 
LUK.1.7	Qaláxasa jesaa'me qaỹa 'te ga' lec'óxo't, qá'a jaso'me Elisabet sa decó'o, qataxa jesaa'me ỹátaqta sóxote ỹ'axaiqa.
LUK.1.8	Qana'chi 'uo so' nolo' joca'li ỹivíta so' lalóqo' da' ỹinoxoneuo da' d'onataxan jen'me huétaaue so' Zacarías, da' ỹí'et na' l'onatacpi jen'me detaqátapegue' ñi' Dios. 
LUK.1.9	Da'me n'onataguec naale na' netaxaỹáxanaxanecpi jeso' nolo' nalida't, qana'chi tatelégue jeso' Zacarías da' na'chiso ỹinoxonóoue na' lauel jeso' tamnaxaqui let'ádaic 'me huáaue da' qoỹi'ỹoxoden ñi' qadesaliaxanec Dios, da' tetoqo' ỹic'oi jen'me nichínataxanaxat 'me jama na' laita. 
LUK.1.10	Qana'chi joca'li maliaxa qoỹic'óitac so' nichínataxanaxat, qana'chi ỹima so' siỹaxadipi netaméetac, huétai'ỹa so' soxoc. 
LUK.1.11	Huá'a, qana'chi naloxóna so' Zacarías so' lamaxasec piỹem lé'ec ñi' qadesaliaxanec. Jeso'me nichaatétañi, p'at'ague da' loic jaso'me nec'oỹoxolate na' nichínataxanaxat. 
LUK.1.12	Qana'chi joca'li ỹilá'a so' namaxasec piỹem lé'ec jeso' Zacarías, qana'chi ỹátaqta sa ỹaỹáten ga' 'éeta, qataxa ỹátaqta jalcote da' loqolánaxa. 
LUK.1.13	Qana'chi so' namaxasec 'enaaco':
LUK.1.13	—Zacarías, sa 'am da' 'auó'i, qá'a ñi' Dios demachítapega da'me 'antamnaxac. Qana'chi naỹi jañi' 'adoua Elisabet 'uo qomle ga' lec'óxot. Ga'me 'auanec qomle da' lenaxat Juan. 
LUK.1.14	Ỹátaqta 'uo qomle da' 'adamaic qataxa da' 'antónaxac, qataxa ỹátaqta jalcote qomle na' netóotapeec da'me lañoxoc jega'me, 
LUK.1.15	qá'a ga'me 'ac'óxot, ga'me ỹátaqta let'ádaic qa'en qomle ñi' Dios. Ga'me sa 'te qomle da' niỹómỹi na' ỹodapecachi latáxa, qataxa ỹátaqta saqáchiỹi so' Espíritu Santo qomle sonaliaxa niỹíñi. 
LUK.1.16	Ga'me ỹ'eteguet qomle da' ỹátaqta jalcote na' Israel lec'óqo'tepi 'me v'iỹílaxa ñi'me lesaliaxanec Dios. 
LUK.1.17	Jega'me Juan, jega'me 'uáut'ague qomle da' tat'ague ñi' qadesaliaxanec. Ỹáatañi qomle so' liquí'i qataxa da' l'añaxac so' Dios l'aqtáxanaxanec lenaxat Elías, da' tetoqo' ỹ'iỹílaxateguet ga' net'a ga' lec'óxot da' tetoqo' qaỹa 'te 'uo, qataxa tetoqo' jen'me sa ỹalaq, ỹaỹáten da' ỹalaq. Qataxa ỹaqátaxata't qomle na' siỹaxadipi da' tetoqo' leuótet'a da' ỹaconguet ga' qadesaliaxanec.
LUK.1.18	Qana'chi so' Zacarías ỹinato' so' Dios lamaxasec, 'eet'oi:
LUK.1.18	—¿Hua'ago' ga' 'éeta ga' lasoxoc da' tetoqo' jaỹim sañoxot da' saỹáteeta dójo'? Qá'a jaỹim sóxote jaỹim ỹ'axaicáchiỹi, nataq'en jañi' ỹiua.
LUK.1.19	Qana'chi so' namaxasec 'enaaco':
LUK.1.19	—Jaỹim 'me na'chaỹim Gabriel, 'me sonet'ot ñi' Dios. Ñi'me jaỹim namaq da' 'am sosápegue', qataxa da' 'am s'axátem dójo' 'ónaxaic 'adipí'ic. 
LUK.1.20	Qaláxasa 'am sa 'te da' 'au'amaqten da' senaac, qana'chi naỹi sa 'auañoxot qomle da' huo'oi naua' 'ad'aqtaqa. Sa 'auañoxot da' 'auose, na'chidato' qom'chi ỹivíta da' niỹíñi ga' 'ac'óxot. Qana'chi ỹipaquíchiỹi qomle ỹivíta ga' lalóqo'.
LUK.1.21	Maliaxa so'me siỹaxadipi 'me p'átaiỹi ỹiuatétaaque so' Zacarías, jeso'me ỹátaqta 'uo da' loqochoxo ỹasouaxat da' copat'aguet da' nenoxonéegue jeso'me da' cá'ai jeso' tamnaxaqui. 
LUK.1.22	Qana'chi joca'li nenoxonéegue so' Zacarías, qana'chi sa 'te da' dose. Huá'a, qana'chi qoỹaỹáten jeso'me 'uo ga' lauanáxanaxac na' p'áuo jeso' tamnaxaqui. Qana'chi jeso'me d'aqtaxanem jeso' siỹaxadipi, qaláxasa 'chi nodétraỹi naua' liaxatal, qá'a qaỹaua naua' l'aqtaqa.
LUK.1.23	Joca'li ma'le ỹinoxodéegue saua' noloqo'te 'me l'onataxanaxaqui' so' Zacarías da' d'onataxanóoue so' tamnaxaqui, qana'chi ỹic'áta so' l'acháqa'. 
LUK.1.24	Joca'li copát'a dójo', qana'chi jaso' loua Elisabet qo'uaxai. Qana'chi jaso'me sa nenoxonéegue jeso'me l'emec, 'chi ỹivídaxatetreegue saua' cinco 'auóxoiqa. Da' deenataxáatac, 'eet'oi: 
LUK.1.25	“Ñi' qadesaliaxanec jaỹim ỹ'étec naỹi dójo', tetoqo' jen'me siỹaxadipi sa 'te da' jaỹim ỹi'uéetac.”
LUK.1.26	Joca'li sóxote ỹinoxodéegue saua' seis 'auóxoiqa, qana'chi ñi' Dios ỹamaxa so' Gabriel di' noicolec Nazaret 'me huáaue di' 'aléua lenaxat Galilea, 
LUK.1.27	da' ỹic'áta qa'en jaso' ỹauo maliaxa samaxai lenaxat María. Jaso'me sétaaque da' 'uoneguet so' siỹaxaua lenaxat José. Jeso'me mai'chi laual jeso' net'a lenaxat David. 
LUK.1.28	Qana'chi so' Dios lamaxasec ỹinoxonóoue so' l'emec 'me nétaaue jaso'me. Qana'chi ỹip'iỹen, 'eet'oi:
LUK.1.28	—¡'Am 'me na'chi'am ỹichoxoden ñi' Dios! Ñi'me qadesaliaxanec 'am huet'aguet. Jiñi'me 'am ỹanem da' liỹálaqtaxanaxac; sa 'auená'am ỹima na' 'adaỹi ỹauodipi.
LUK.1.29	Chan'eesa jaso'me joca'li ỹilá'a so' Dios lamaxasec, qana'chi ỹátaqta ỹ'alaxam jeda'me l'aqtac, qana'chi jaso'me nenatétapeela't, 'eet'oi: “¿Nái'chogamaxa 'éeta ga' náỹi dójo' nip'iỹénataxanaxac?” 
LUK.1.30	Qana'chi jeso'me namaxasec 'enaaco':
LUK.1.30	—María, 'am 'ená'te 'auó'i, qá'a ñi' Dios ỹátaqta 'am ỹiỹamaxadéeta. 
LUK.1.31	Naỹi, qana'chi 'am qo'uaxai qomle. Ỹim, qana'chi 'uo ga' 'ac'óxot, qana'chi 'auanaỹi qomle da' lenaxat Jesús. 
LUK.1.32	Jega'me ỹátaqta let'ádaic, qataxa qoỹimatá'ac qomle da' lec'óxot ñi'me Dios 'me ỹátaqta let'ádaic. Ñi' qadesaliaxanec Dios ỹanaỹi qomle ga'me da' net'a, 'ená'am jeso'me huá'au let'a lenaxat David, 
LUK.1.33	tetoqo' jega'me 'chi táteegue qomle da' ỹilo'ogue na' lec'óqo'tepi so' Israel. Dójo' l'onataxanaxac da' net'a, da'me qaỹa 'te loiquiaqa'.
LUK.1.34	Qana'chi jaso'me María ỹinato' so' lamaxasec ñi' Dios, 'eet'oi:
LUK.1.34	—¿Jái'chi ga' hua'ague ga' 'éeta ga' lasoxoc dójo', qá'a jaỹim maliaxa sa sauana ga' siỹaxaua?
LUK.1.35	Qana'chi jeso' namaxasec 'enaaco':
LUK.1.35	—Ga' Espíritu Santo qomle 'am ta'nỹet, qataxa da' l'añaxac ñi' Dios 'me ỹátaqta let'ádaic 'am nepelteetalégue, 'ená'am ga' ló'oc. Qalaxaso'chi jega'me nootolec 'me niỹíñi, jega'me ỹátaqta qoỹanot da' net'ot ñi' Dios, qana'chi qoỹimatá'ac da' lec'óxot jiñi'me. 
LUK.1.36	Nataq'en jañi'me 'adá'ac Elisabet, jañi'me 'uo ga' lec'óxot temaqaidi da' sóxote ỹ'axáina'. Jañi'me qoỹinapéga náxa da' qaỹa 'te lec'óxot, qaláxasa naỹi na'chi ỹivi't naua' seis 'auóxoiqa da' qo'uaxai. 
LUK.1.37	Qá'a ñi' Dios qaỹa ga' ỹaqalánaac.
LUK.1.38	Qana'chi jaso' María 'enaaco':
LUK.1.38	—Jaỹim mai'chi jaỹim lamaxase ñi' qadesaliaxanec. 'Ónaxaic qomle da' ỹipaquíchiỹi da'me l'aqtac ñi' Dios.
LUK.1.38	Huá'a, qana'chi jec jeso' namaxasec.
LUK.1.39	Jesaua' noloqo'te, qana'chi jaso' María ỹiỹalapiỹe't da' ỹic'áta jeso' noicolec 'me huáaue jeso'me soqoỹoqóchisee'mec na' 'aléua lenaxato' Judea, 
LUK.1.40	qana'chi tauó'o so' l'acháqa' so' Zacarías, qana'chi ỹip'iỹen jaso'me Elisabet. 
LUK.1.41	Qana'chi jaso'me Elisabet joca'li demachíỹa da' nip'iỹénataxanaxac, qana'chi jeso' nootolec 'me huétaaue na' lauel dedáỹaac, qana'chi jaso'me ỹátaqta saqáchiỹi so' Espíritu Santo. 
LUK.1.42	Qana'chi jaso'me ỹátaqta neten, 'eet'oi:
LUK.1.42	—Jiñi'me Dios 'am ỹanem da' liỹálaqtaxanaxac, qana'chi sa 'auená'am ỹima jen' ỹauodipi laỹi. Nataq'en ga' 'ac'óxot ỹanem da' liỹálaqtaxanaxac. 
LUK.1.43	¿Nái'chaỹim da' 'uootaxa jaỹim desapchiỹa jada'me lat'e ñi' ỹisaliaxanec? 
LUK.1.44	Qá'a da' ỹímta 'chi semachíỹa da'me 'adip'iỹénataxanaxac, qana'chi ỹidáxat da' netónaxac di' nootolec 'me huétaaue jen' ỹiuel. 
LUK.1.45	Ỹátaqta 'am mátac, qá'a 'au'amaqten dójo' qoỹinaac, qá'a ỹátaqta ỹipaquíchiỹi qomle da'me 'enaac ñi' qadesaliaxanec.
LUK.1.46	Qana'chi jaso' María 'enaaco':
LUK.1.46	Da' ỹiviliỹáxac ỹátaqta ỹi'ỹoxoden ñi' qadesaliaxanec,
LUK.1.47	qataxa jañi' ỹiquidiaqte ỹátaqta mátac ỹasouaxat ñi' Dios 'me ỹic'alaxaqui.
LUK.1.48	Qá'a ñi' Dios táchiỹi lauel jan'me qaỹa 'te ga' nesáaque lamaxase,
LUK.1.48	qana'chi chiỹoqóchii'ña da' ỹima na' siỹaxadipi jaỹim ỹimataỹi da' ỹátaqta jaỹim mátac.
LUK.1.49	Qá'a ñi' Dios 'me qaỹa ga' ỹaqalánaac ỹátaqta let'ádaic da' jaỹim ỹ'étec;
LUK.1.49	da' lenaxat ñi'me ỹátaqta huosóta.
LUK.1.50	Jiñi'me na'chi 'eeta't da' 'uo da' lichoxodénataxanaxac jen'me ỹátaqta d'oỹa jiñi'me.
LUK.1.51	Qataxa jiñi'me ỹátaqta qaỹa ga' 'ená'am da' lañoqtaxanaxac da' ỹí'et,
LUK.1.51	qalaxaso'chi loxonec ỹima na' ỹ'oxodénaxaicpi.
LUK.1.52	Qataxa jen'me 'uañaxaicpi ca'ai qa'e'n naua' l'onataxanaxaco,
LUK.1.52	qaláxasa jen'me choxodaqpi na'chidáta da' neuaaỹaxaséguem.
LUK.1.53	Nataq'en jen'me deuénaxaatac, qaa'le ỹanem da' qaỹa ga' ỹiuénaaque,
LUK.1.53	qana'chi jen'me saliaxanqapi, qaa'le ỹátaqta c'ochichiilo qa'e'n naua' loua' da' ỹamaxáiỹi.
LUK.1.54	Qataxa lecochiỹa na' lec'oqtepi so' Israel 'me lamaxasec,
LUK.1.54	qaláxasa sa 'te da' petelaxaguet da' lichoxodénataxanaxac jeso'me.
LUK.1.55	Qá'a da'me dójo' na'chi 'eeta't da' ỹaloxónapega josii'chi jeso' huá'au qadet'alpi,
LUK.1.55	jeso'me Abraham qataxa so' lec'óqo'tepi.
LUK.1.56	Qana'chi jaso' María huet'asop jaso'me Elisabet ỹivi't saua' tres 'auóxoiqa. Joca'li ỹim, qana'chi v'iỹílaxa ga' l'acháqa'.
LUK.1.57	Qana'chi ỹipaquíchiỹi da' joca'li ma'le ỹivíta so' lalóqo' da' decó'o jaso' Elisabet, qana'chi 'uo so' lec'óxot. 
LUK.1.58	Qana'chi na' leseecpi qataxa na' laỹi qoỹic'áta jaso'me da' qonetóotapeec joca'li qoỹaỹáten da' ñi' qadesaliaxanec ỹátaqta sa lec'óxotolec da' lichoxodénataxanaxac jaso'me. 
LUK.1.59	Joca'li ma'le ỹivi't saua' ocho noloqo'te, qana'chi qoỹidóuo so' nootolec da' qoỹa'uo so' n'anaxat na' ló'oc. Qana'chi sétaaque da' qoỹanáỹi da' lenaxat jeso' let'a Zacarías. 
LUK.1.60	Qaláxasa jaso'me lat'e 'enaaco':
LUK.1.60	—'Axai', jen'me lenaxat qomle da' Juan.
LUK.1.61	Qana'chi qoỹíitapeco' jaso'me:
LUK.1.61	—¿Tá'nooqo'chi? Qaỹa ga' lenaxat Juan jen'me 'adaỹi.
LUK.1.62	Qana'chi 'chi nodétraỹi naua' liaxatal joca'li qoỹinatétac jeso' let'a so' nootolec da' sétaaque qoỹaỹáten da' jái'chogamaxa nenaxat 'me ỹáatapiỹi so'me. 
LUK.1.63	Qana'chi jeso' let'a ỹiỹáxanaaque so' ledáxanaxala', qaama'le ỹidelégue, 'eet'oi: “Jen'me lenaxat Juan.” Qana'chi ỹima qoỹ'aalátapeec dójo'. 
LUK.1.64	Qana'chi huo'o' joca'li jeso' Zacarías ỹitaxa v'iỹílaxalégue da' huo'oi naua' l'aqtaqa, qana'chi ỹi'ỹoxodéetac ñi' Dios. 
LUK.1.65	Huá'a, qana'chi ỹima jeso'me leseecpi ỹátaqta 'uo da' l'aalaxac, qataxa nataq'en ỹima jeso'me netalégue jeso' qaỹásee'mec 'aléua lenaxat Judea, jeso'me ỹátaqta neséetapiỹi da'me qodíuaiỹi. 
LUK.1.66	Ỹátaqta 'uo da' leenataxac ỹima jen'me nalái'ỹa da' ỹaỹáten dójo', qataxa nenatétapega't, 'eet'oi:
LUK.1.66	—¿Jái'chogamaxa hua'ague qomle ga' 'éeta ga' taỹá'a jeso'me nootolec?
LUK.1.66	Qá'a ỹátaqta 'eesása da' jiñi' qadesaliaxanec huet'aguet da' lecochiỹa jeso'tai'me.
LUK.1.67	Qana'chi so' let'a Zacarías ỹátaqta saqáchiỹi jeso' Espíritu Santo, qana'chi ỹ'axátetac da' l'aqtac ñi' Dios 'me ỹanem, 'eet'oi:
LUK.1.68	Ỹátaqta qoỹi'ỹoxoden qomle ñi' qadesaliaxanec 'me netamnaxala' na' Israel lé'ecpi,
LUK.1.68	qalaxaso'chi jiñi'me qo'mi nec'atalo da' qo'mi nec'alaxatréegue, qá'a mai'chi qo'mi lalémaxase'te.
LUK.1.69	Jiñi'me qo'mi ỹanema ga' ỹátaqta 'uañaxaic nec'alaxaqui,
LUK.1.69	chiỹoqótooue qa'en na' lec'óqo'tepi jeso'me lamaxasec David.
LUK.1.70	Da'me chi'ena da' qo'mi ỹaloxóotapegalo joca'li ỹ'axátet'aguet qa'en ỹima so'me huesóta l'aqtáxanaxanecpi jesaa'me 'uáudeegue 'uóidi, 'eet'oi:
LUK.1.71	da' sétaaque qo'mi nec'alaxatee'guesopa jen'me qo'mi ỹip'agueet'ape qataxa ỹima jen'me qo'mi niquiỹatapegalo,
LUK.1.72	nataq'en da' ỹátaqta 'uo da' lichoxodénataxanaxac so'me huá'au qadet'alpi,
LUK.1.72	qataxa da' sa petelaxaguet jeda'me niỹamaxataxac 'me ỹanem jeso'me siỹaxadipi.
LUK.1.73	Naqaida da'me ỹaloxóotac ñi' Dios joca'li ỹanéegue so' l'aqtac da' ỹanem jeso' qadet'a Abraham:
LUK.1.74	da' qo'mi nec'alaxatee'guesopa jen'me qo'mi ỹip'agueet'ape,
LUK.1.74	tetoqo' qaỹa ga' qad'óitaaque da' si'ỹoxodénaqtac jiñi'me,
LUK.1.75	nataq'en da' tetoqo' qo'mi ỹiỹamaxade'n da' ñañoqot jiñi'me da' qo'mi huesóte' ỹiméda naua' noloqo'te da' qanchaalataxac.
LUK.1.76	'Am ỹalcolec, 'am qoỹanáỹi qomle da' 'am l'aqtáxanaxanec ñi'me Dios 'me let'ádaic,
LUK.1.76	qá'a 'am qoỹ'áuaxat'ague qomle jen' ladic ga' qadesaliaxanec, tetoqo' 'auqátaxata't,
LUK.1.77	tetoqo' 'au'aqtaxanem jen'me lalémaxasetpi qaidi qoỹapalaxa't naua' loico,
LUK.1.77	qataxa tetoqo' ỹaconguet da' nec'alaxa.
LUK.1.78	Qá'a na'chida da' mai'chi lesóxodic qataxa da'me liỹálaqtaxanaxac ñi' qan'étoqo't,
LUK.1.78	da' 'uo da' chiỹoqot'ot qa'en na' piỹem da' qo'mi ỹanema jaga' sega' c'atena 'me ỹicoỹadelégue ga' dálaxaic nolo',
LUK.1.79	tetoqo' ỹicoỹadelégue jen'me huétaaue na' n'álaxa qataxa da' lichic da' neleuaxa,
LUK.1.79	qataxa tetoqo' qo'mi ỹaloxoot'eelo ga' nadic 'me n'emáxac.
LUK.1.80	Qana'chi jeso' nootolec nichíctaseguem da' liaxa qataxa da' l'añaxac da' laatetonaxanaxac. Netalégue jeso' totelégue 'aléua, cha ỹivíde'ta so' nolo' joca'li naloxóna jeso' Israel lec'oqtepi.
LUK.2.1	Joca'li saua' noloqo'te, qana'chi so' let'a na' net'alpi lenaxat Augusto, jeso'me ỹan so' l'aqtac da' ỹima na' siỹaxadipi qoỹidéuo na' lenaxat da' qonaloqtena't. 
LUK.2.2	Jeso'me 'uáichiiñi nedáxanaxac táchiỹi jeso' nolo' joca'li maliaxa ỹilot'ague di' 'aléua Siria so' net'a lenaxat Cirenio. 
LUK.2.3	Qana'chi ỹima na' siỹaxadipi ỹiuen da' taỹapegalo naua' chiỹaqpii'ñalo da' nedéuo. 
LUK.2.4	Chan'eesa so' José chiỹoqóchii'ña di' noicolec Nazaret, huáaue di'me 'aléua Galilea, da' ỹic'áta di'me noicolec Belén huáaue di'me 'aléua Judea, jidi'me lañoqo' jeso' net'a David, qá'a jeso' José mai'chi chiỹoxoguet so' David. 
LUK.2.5	Joca'li ỹic'áta di' Belén da' nedéuo, náictapegue' jaso' María, jaso'me sétaaque da' loua, qataxa jaso'me sóxote qo'uaxai. 
LUK.2.6	Joca'li ma'le huétr'a di' Belén, qana'chi ỹivíta jeso' lalóqo' da' c'oi jaso' María. 
LUK.2.7	Qana'chi huá'ña di'me joca'li niỹíñi jeso' lepíloxot lec'óxot. Qana'chi lecoxóiỹi qa'en so' lapoto, ỹim, qana'chi ỹachánỹi jaso' liqui'ỹáxaqui na' nelopi síiỹacpi, qá'a ỹasouaxat da' qaỹa ga' l'acháqa't jesaa'me so'me 'emec 'me n'ochaxaqui.
LUK.2.8	Di'me sa qaỹáaque di' Belén 'uo so' siỹaxadipi 'me ỹilotalégue jaso' lalo n'aanaxate huétai'ỹa so' n'ónaxa jeso' pí'ỹaq. 
LUK.2.9	Qana'chi nepeláxateta da' naloxon so' piỹem lé'ec lamaxasec ñi' qadesaliaxanec. Qana'chi degueseda da' li'ỹoxodic ñi'me, ỹátaqta ỹicoỹadelégue jeso'me siỹaxadipi, qana'chi ỹátaqta sa lec'óxotolec da' loqolánaxa. 
LUK.2.10	Qaláxasa so' namaxasec 'enaaco':
LUK.2.10	—'Ená'te qomle da' 'au'óiỹi, qá'a jaỹim 'ami ñida'alo da'me 'ónaxaic 'adipí'iqui. Jeda'me ỹí'et qomle da' netónaxac ỹima na' siỹaxadipi. 
LUK.2.11	Jeda'me 'eet'oi: Naỹi niỹí'ña di' noic 'me lañoqo' so' net'a David ga'me qoỹauótaaque da' 'adec'alaxaqui lenaxat da' Cristo 'me qadesaliaxanec. 
LUK.2.12	Naqaina qomle na' 'ad'ainquii, 'eet'oi: 'Auloỹalégue qomle ga' nootolec, qolcoqótaỹi ga' lapoto, qoỹachítanỹi qoỹin jana' liqui'ỹáxaqui na' nelopi síiỹacpi.
LUK.2.13	Huá'a, qana'chi nepeláxateta da' naloxon so' laỹi so' lamaxasec ñi' Dios, ỹátaqta jalcote jeso'me, ỹi'ỹoxodéetac ñi' Dios, 'eet'oi:
LUK.2.14	¡Ỹátaqta sa lec'óxotolec da' ni'ỹoxodénataguec ñi' Dios 'me net'ot di' piỹem,
LUK.2.14	nataq'en jen' 'aléua 'uo da' l'emáxac na' siỹaxadipi 'me ỹiỹamaxadéetac jiñi'me!
LUK.2.15	Qana'chi so' lamaxa'spi ñi' Dios joca'li ma'le v'iỹílaxasee'ma di' piỹem, qana'chi so'me n'aanaxate nouatoqo'tpi dosétapega't, 'eet'oi:
LUK.2.15	—N'óota da' sec'átaxa di' Belén da' sec'atenaxanáxague jái'cho' ga' 'éeta da'me qoỹ'axátetac da' qo'mi ỹ'axátetapeema ñi' qadesaliaxanec.
LUK.2.16	Qana'chi ỹátaqta ỹiỹalapiỹe't da' jec so'me n'aanaxate nouatoqo'tpi. Ỹim, qana'chi qoỹauana jaso' María qataxa so' José nataq'en so' nootolec huétanỹi jaso' liqui'ỹáxaqui na' nelopi síiỹacpi. 
LUK.2.17	Joca'li ma'le qoỹilá'a, qana'chi qoỹ'axátetac da' l'aqtac so' lamaxasec ñi' Dios joca'li ỹ'axátetac so' nootolec. 
LUK.2.18	Qana'chi ỹima na' demachíchiỹi dójo' qoỹ'axátetac, ỹátaqta 'uo da' qoỹ'aalátapeec. 
LUK.2.19	Qaláxasa jaso' María ỹoxochiỹi jañi' liquidiaqte ỹima dójo' qataxa ỹátaqta ỹipacáñi da' leenataxac da'me. 
LUK.2.20	Qana'chi jeso'me n'aanaxate nouatoqo'tpi joca'li ỹim, qana'chi v'iỹílaxaỹi, ỹátaqta 'uo da' lamaic qataxa ỹi'ỹoxodéetac ñi' Dios, ỹasouaxat ỹima na' demachíchiỹi qataxa na' ỹauáachiỹi, qá'a ỹátaqta ỹipaquíchiỹi ỹima jen' qoỹ'axátetac.
LUK.2.21	Joca'li ma'le ỹovi't saua' ocho noloqo'te, qana'chi qoỹa'uo so' l'anaxaset so' ló'oc so' nootolec. Ỹim, qana'chi qoỹanec da' lenaxat Jesús, da'me nenaxat 'me ỹ'axátem jaso' María jeso' lamaxasec ñi' Dios joca'li sona'li qo'uaxai jaso'me.
LUK.2.22	Joca'li ma'le ỹovíta so' nolo' jaso' María qataxa so' José da' ỹ'e't da' naqátaxac 'me chiỹoqo'ot jeso' Moisés jocalia'cho' da' qoỹiỹoi', qana'chi qoỹidó'uo di' noic let'ádaic Jerusalén jeso' nootolec da' qoỹanot ñi'me qadesaliaxanec. 
LUK.2.23	Qana'chi jesaa'me ỹ'e't jedójo', qá'a da' laqátaxac jiñi'me qadesaliaxanec nedétañi, 'eet'oi: “Ỹima qomle na' nepíloxotpi nec'oqtepi qoỹanot jiñi'me qadesaliaxanec.” 
LUK.2.24	Ỹim, qana'chi jéque' jesaa'me, qoỹa'uo jeso' nachítaqtaxanaxat da' qoỹigóoue da' qoỹipagaqchíichiỹi da' laqátaxac ñi'me qadesaliaxanec, 'eet'oi: qoỹaadéuo qomle gaua' dos doqotó'odi 'uootaxa dos gaua' nalonaqa'te.
LUK.2.25	Qana'chi jeso'me sa lquisiỹi da' néta'ña di' Jerusalén jeso'me siỹaxaua lenaxat Simeón. Jeso'me ỹátaqta sóxodaic lauel qataxa ỹi'ỹoxodéetac jiñi'me Dios, nataq'en ỹiuatet'aguet ga' nolo' da' ỹiméta qoỹin da' ne'queténaxac so' Israel lec'oqtepi. Jeso'me huet'aguet so'me Espíritu Santo, 
LUK.2.26	qataxa d'aqtaxanem da' sa 'te da' ỹiméta da'me l'óiỹaxac qomle 'uootaxa sonaliaxa ỹic'aten ga' net'a 'me qadec'alaxaqui ga'me namaq ñi' qadesaliaxanec. 
LUK.2.27	Qana'chi jeso' Espíritu Santo ỹauec jeso'me siỹaxaua da' táaue qa'en jeso' tamnaxaqui let'ádaic. Qana'chi saua' let'al so' nootolec Jesús joca'li ma'le ỹidóde'uo jeso' tamnaxaqui, tetoqo' ỹ'e't ỹima da'me damaxasoxolégue na' naqátaxacpi, 
LUK.2.28	qana'chi jeso' Simeón ỹaconguet jeso' nootolec da' ỹachalóo'te naua' loua'. Ỹim, qana'chi ỹi'ỹoxodéetac ñi' Dios, 'eet'oi:
LUK.2.29	'Am ỹisaliaxanec, naỹi ma'le n'óota da' jaỹim 'auaséet'em da' ỹiméta da'me ỹ'óiỹaxac, qaỹa 'te 'uo,
LUK.2.29	qá'a ỹipaquíchiỹi da'me 'ad'aqtac 'me 'aualoxóna joca'li na' 'adamaxasec.
LUK.2.30	Qá'a jaỹim ñimá'ai naỹi da' sauáachiỹi jen'me qadec'alaxaqui
LUK.2.31	'me 'auanáỹi da' 'auasoxoolégue ỹima na' siỹaxadipi.
LUK.2.32	Jen'me na'chína na' sega'me necoỹadáxanaxat 'me ỹicoỹadelégue jen'me sa Israel lé'ecpi,
LUK.2.32	nataq'en ỹí'et da' li'ỹoxodic jen'me Israel lec'óqo'tepi 'me 'adalémaxasetpi.
LUK.2.33	Qana'chi so' José qataxa jaso' María 'me lat'e so' Jesús ỹátaqta 'uo da' ỹ'aalátapeec jen'me demachíchiỹi l'aqtacpi jeso' Simeón joca'li dosétapeelégue so' nootolec. 
LUK.2.34	Qana'chi so' Simeón ỹanéegue da' 'ónaxaic l'aqtac. Ỹim, qana'chi 'enapéga jaso' María 'me lat'e so' Jesús, 'eet'oi:
LUK.2.34	—Ỹa 'auc'aten na'tai'me nootolec, jen'me qoỹanáỹi da' ỹátaqta jalcote qomle qa'en na' huáñi, 'uootaxa ñíseguem na' Israel lec'oqtepi. Jen'me na'chína na' l'anaxat da' ỹátaqta jalcote qomle na' sa d'amaqtenataxan, 
LUK.2.35	qana'chi tetoqo' qoỹaỹáten ga' leenataxac jañi' liquidiaqte ñi' 'oonolec siỹaxaua. Qana'chi 'am qomle, qaláxasa 'ená'uac dójo' 'ená'am ga' legaxanaxat da' 'uootaxa qoỹisóguec jañi' 'adiquidiaqte.
LUK.2.36	Qana'chi nataq'en huét'a di'me jaso' ỹauo 'me l'aqtáxanaxana ñi' Dios. Jaso'me ỹátaqta ỹ'axáina' lenaxat Ana. Jaso'me lec'oqte jeso' lenaxat Fanuel 'me chiỹaqáaue so' lec'oqtepi so' Aser. Qaláxasa jaso'me huó'on joca'li maliaxa q'añolaa, qana'chi ỹivi't saua' siete 'uóidi da' net'aguet so' loua. 
LUK.2.37	Qana'chi naỹi jaso'me p'ai ma'le ỹivi't saua' ochenta y cuatro 'uóidi. Ỹátaqta sa 'te cá'ai jeso' tamnaxaqui da' ỹi'ỹoxodéetac ñi' qadesaliaxanec 'ena'uaque naua' noloqo'te qataxa naua' pi'ỹáxadi, da' ỹ'étetac da' nachoxodéetac qataxa da' noqouaqtela't. 
LUK.2.38	Qana'chi jaso' Ana nataq'en huétauo jeso' nolo'. Qana'chi joca'li ỹim da' ỹaatapecot da' netónaxac ñi' Dios, qana'chi ỹ'axátetac so' nootolec Jesús, d'aqtaxáatapeguem ỹima jeso'me ỹiuatétaaque ga'me nolo' qomle ỹátaqta huesóchiiñi qoỹin di'me Jerusalén.
LUK.2.39	Joca'li ma'le ỹim da' qoỹí'et ỹima jen'me damaxasoxolégue jen'me laqátaxacpi ñi' qadesaliaxanec, qana'chi saa'me v'iỹílaxadegue da' Galilea da' ỹic'ádet'a di' lalémaxase't noic lenaxat Nazaret. 
LUK.2.40	Huá'a, qana'chi jeso' nootolec nichíctaseguem da' ỹ'axaic qataxa da' l'añaxac qataxa da' laỹátenaxanaxac, qana'chi ñi' Dios ỹátaqta ỹanem jeso'me da' 'ónaxaic ladíquiaxac.
LUK.2.41	Qana'chi saua' let'al so' Jesús ỹiméda naua' 'uóidi da' v'iỹílaqtr'ague da' Jerusalén naale da' ỹivíta so' lalóxoqui da' qoueenata jeso' nolo' joca'li qodíc'ai di' Egipto. 
LUK.2.42	Qana'chi so' Jesús joca'li ma'le ỹivi't saua' doce 'uóidi, qana'chi 'ena'uaque jesaa'me tategue da' Jerusalén, qá'a mai'chi n'onatague'j naale da' ỹivíta jeso' nolo' nemáxaqui. 
LUK.2.43	Qana'chi joca'li ma'le v'iỹíla' jesaa'me joca'li ma'le ỹim jeso' nemáxac, qana'chi so' nootolec Jesús qapiỹá'ña di' Jerusalén. Qaláxasa jaso' lat'e qataxa jeso' José sa 'te da' nómta jeso'me. 
LUK.2.44	Qá'a qoỹíitapega so' Jesús da' 'uootaxa quétaỹi ỹima jeso' siỹaxadipi. Qaama'le ỹóvi' jeso' 'oonolec nolo' da' quétraỹi jesaa'me, qaláxasa joca'li qonmitétapiỹi ỹima so' l'acháqadiaxau'pi qataxa so'me nauotaxau'pi, 
LUK.2.45	qana'chi sa qoỹauana jeso'me. Huá'a, qana'chi jesaa'me v'iỹílaxategue di' Jerusalén da' qonmitétaaque.
LUK.2.46	Qana'chi joca'li ma'le ỹinoxodéegue saua' tres noloqo'te, qana'chi qoỹauana jeso'me, huétaaue jeso' tamnaxaqui let'ádaic, ñíchiiñi, dasótaaue jeso'me dapaxaguenataxanapeec na' naqátaxacpi, naquiáxatapega qataxa 'uo na' nenataxanaxacpi. 
LUK.2.47	Qana'chi ỹima jen'me naquiáxatapega jeso'me ỹátaqta 'uo da' l'aalaxac ỹasouaxat da' laatetonaxanaxac qataxa ỹasouaxat da' ỹátaqta ỹaỹáten da' ỹ'axategue jen'me qodenataxáatapeec. 
LUK.2.48	Qana'chi saua' let'al joca'li ỹilóda'uo jeso'me, qana'chi ỹátaqta naue'j naua' laỹa'chi. Qana'chi jaso' lat'e 'enapego' jeso'me, 'eet'oi:
LUK.2.48	—'Am ỹalcolec, ¿tá'nooqo'chi da' qo'mi 'au'eteque da'me dójo'? Ỹa 'auc'aten da'me 'adet'a qataxa jaỹim ỹátaqta 'uo da' qadachitataic da' 'am ñimitaqátaaque.
LUK.2.49	Qana'chi jeso' Jesús 'enaaco':
LUK.2.49	—¿Tá'nooqo'chi jaỹim 'anmichíitaaque? ¿Sa 'auaỹáchiñiỹo' da' jaỹim souen da' ñiuálaxai'ne' na' l'onataxanaxacpi ñi'me ỹit'a?
LUK.2.50	Qaláxasa jesaa'me sa ỹaỹáteeteguet da' l'aqtac jeso'me.
LUK.2.51	Huá'a, qana'chi v'iỹílaq jeso'me, 'équeelo jesaua' let'al, tategue da' Nazaret. Qana'chi jeso'me quet'ot da' ỹátaqta ỹalaxagueta saua' let'al. Qana'chi jaso' lat'e ỹátaqta ỹoxochiỹi jaso' liquidiaqte ỹima dójo'. 
LUK.2.52	Qana'chi so' Jesús nichíctaseguem da' ỹ'axaic qataxa da' laatetonaxanaxac. Nataq'en ñi' Dios ỹátaqta ỹiỹamaxadéeta jeso'me, qataxa 'ená'am ỹima na' siỹaxadipi.
LUK.3.1	Qana'chi joca'li ma'le ỹivi't saua' quince 'uóidi da' l'onataxanaxac jeso'me let'a na' net'alpi lenaxat Tiberio, qana'chi jeso' Poncio Pilato ỹilo'ogue di' Judea, qataxa jeso' Herodes qamqaa'me ỹilolégue di' Galilea, qataxa jeso' laqáỹa Felipe qamqaa'me ỹilolégue di' Iturea qataxa Traconite, qataxa jeso' Lisanias ỹilolégue di' Abilinia. 
LUK.3.2	Qana'chi huétooue jeso'me nolo' joca'li jeso' Anás qataxa jeso' Caifás maliaxa lasoxola'te na' letaxaỹáxanaxanecpi na' siỹaxadipi da' qodetaxaỹapégue' ñi' Dios, joca'li ñi' Dios 'enapéga jeso' Juan 'me lec'óxot jeso' Zacarías joca'li hualégue jeso'me totelégue 'aléua. 
LUK.3.3	Ỹim, qana'chi jec da' coleelégue ỹima di'me sa qaỹáaque so' ñáchi Jordán da' d'aqtaxanem so' siỹaxadipi da' ỹigue'm naua' loico qataxa qonachiláxan, tetoqo' na' loicpi qoỹapalaxat. 
LUK.3.4	Qana'chi dójo' ỹipaquíchiỹi da' l'aqtac so' l'aqtáxanaxanec ñi' Dios joca'li ỹidíñi da' l'aqtac, 'eet'oi:
LUK.3.4	'Uo qomle ga' siỹaxaua chimqátapeelégue ga' totelégue 'aléua, 'eet'oi da' liỹáxanaxac:
LUK.3.4	“Ỹa 'auqátaxañiita't ga' naq'aic ñi' qadesaliaxanec,
LUK.3.4	ỹátaqta 'au'ouáchiit'egue ga' ladic.
LUK.3.5	Ỹima na' c'amai'nỹi ỹátaqta saqáchiỹi qoỹin,
LUK.3.5	qataxa ỹima jen' qasoxonaxa qataxa na' comadáxapi ỹátaqta qonaloqchíichiiñi,
LUK.3.5	jen'me naq'aicpi 'me namaqaicpi, qaláxasa chimqáteegue qoỹin,
LUK.3.5	qataxa na' nadicpi 'me pelca'ỹague jen' 'aléua, qaláxasa qonaloqteet'a't,
LUK.3.6	tetoqo' ỹima na' siỹaxadipi ỹilá'a da' nec'alaxa 'me ỹan ñi' Dios.”
LUK.3.7	Qana'chi so' siỹaxadipi joca'li ỹic'átee'ga so' Juan da' sétaaque da' qonachiláxan, qana'chi so'me 'enapéga 'eet'oi:
LUK.3.7	—¡'Ami nanaic lec'óqo'tepi! ¿Jái'chogamaxa 'ami d'aqtaxanema, tetoqo' 'auasoỹeỹi'sop da' lichic 'me nadíiteuo? 
LUK.3.8	Ỹátaqta 'analoxóñiito' qomle tetoqo' qoỹilá'a da' ỹátaqta 'eesa da' ỹímta 'aviimi' naua' 'adoicódii', qataxa sa tátapiỹi 'adai'lídii' da' 'oñiit'oi: “Qo'mi, mai'chi qo'mi lec'óqo'te so' Abraham”, qá'a jaỹim 'ami senapegalo da' ñi' Dios ỹañoxot da' ỹachiỹoxotáaue jen'me qa' ga' lec'óqo'tepi jeso' Abraham. 
LUK.3.9	Jaga' qachipe sóxote ỹimeta't da' ỹiquesoxoi'ñot jan' 'epaqpi, qana'chi ỹima jan' 'epaqpi 'me sa nó'in jan' jala, jan'me qoỹiquesoq, ỹim, qana'chi qoỹasaxánỹi ga' dóle'.
LUK.3.10	Qana'chi na' siỹaxadipi denataxan, 'eet'oi:
LUK.3.10	—¿Hua'ago' ga' sauoqo?
LUK.3.11	Qana'chi so' Juan 'enaaco':
LUK.3.11	—Qomle ga' dos gaua' nesomaxaqui', qana'chi ỹanem ga' 'oonolec ga'me qaỹa 'te nesomaxaqui; qataxa ga' 'uo ga' jaloq, qaa'le ỹachit ga'me qaỹa 'te jaloq.
LUK.3.12	Ỹim, qataxa jen'me ỹaconapeeguet jan' neseeténaqte ga'me net'a, jen'me janac da' sétaaque da' qonachiláxan. Qana'chi qoỹinatétac so' Juan, qoỹíitapega:
LUK.3.12	—'Am 'me paxaguenataxanaxaic, qo'mi ¿hua'ague ga' sauoqo?
LUK.3.13	Qana'chi so' Juan 'enaaco':
LUK.3.13	—Qomle 'anaqachiỹíiỹi jaga' leseeténaxanaqte na' siỹaxadipi, qaláxasa sa 'te da' napacalégue 'aviñii jañi' ỹiỹáxanaaque ga' net'a.
LUK.3.14	Nataq'en janac jeso' nesoxonaqapi so' net'a, qana'chi qoỹinatétaco' so'me, qoỹíitapega:
LUK.3.14	—Qataxa qo'mi, ¿hua'ago' ga' sauoqo?
LUK.3.14	Qana'chi so' Juan 'enaaco':
LUK.3.14	—'Ena't qomle da' 'uo ga' 'aneuódii, qataxa 'ena't da' 'uo ga' 'auadíñiitalégue, nataq'en sa 'te da' 'uo ga' 'chi 'auasaqáitapeelégue ga' lasouaxaset. Jañi'me 'adaso'vii, na'chañíta 'aviỹamaxadíñiita.
LUK.3.15	Qana'chi na' siỹaxadipi ỹátaqta ỹoqochi, demalaqtaxana't da' 'uootaxa so' Juan qoỹipétetapega da' na'chiso jeso' qonamaq net'a 'me qadec'alaxaqui. 
LUK.3.16	Qaláxasa so' Juan 'enapéga ỹima so' siỹaxadipi, 'eet'oi:
LUK.3.16	—Jaỹim 'eesa da' 'ami ñachiláxanỹilo naỹi na' noxop, qaláxasa 'uo na' jaỹim nec'átetalégue, jena'me 'ami nachiláxanỹilo qomle ga' Espíritu Santo qataxa ga' dóle'. Qá'a jen'me ỹátaqta ỹágueegue da' l'añaxac, jaỹim sa sená'am, qataxa jaỹim sa saiỹet da' ñaqa't naua' lapela'te leque'te. 
LUK.3.17	Jena'me lasóqot'a na' lichiỹoxosóxonaxat, tetoqo' nichiỹoxoñi na' trigo da' ỹiỹotái'ỹa jan' jala qataxa jen' lóvi. Ỹim, qana'chi ỹiỹotái'ỹa jan' jala na' trigo da' ỹacháiỹi ga' lai't. Qaláxasa jen'me lóvi qaamaxa ỹigóoue, ỹasaxánỹi ga'me dóle' 'me sa 'om.
LUK.3.18	Naqaida da' 'éeta da' letaxaỹaxac, qataxa jalcote na' laỹi laqátaxacpi 'me ỹan so' Juan joca'li ỹ'axátetapeguem ỹima na' siỹaxadipi da' 'ónaxaic lipí'ic. 
LUK.3.19	Jeso' Juan nataq'en ỹivídaxatet'ot jeso' net'a Herodes ỹasouaxat da' 'uoneguet jaso' Herodías 'me loua so' laqáỹa Felipe, qataxa nataq'en ỹasouaxat so'me laỹi ỹí'etpi 'me sa nó'in, 
LUK.3.20	qaláxasa so' Herodes sa 'te da' ỹalaq. Na'chidáta da' nichíỹaxadesaiỹi da' ỹí'et da'me sa nó'in joca'li ỹicoñi' so' Juan, ỹanáaue jaso' cointáxanaxaqui.
LUK.3.21	Joca'li maliaxa sa qoỹicoñi' so' Juan, qana'chi jeso'me nachiláxatac ỹima so' siỹaxadipi, qaama'le nataq'en janac so' Jesús da' qonachiláxan. Jeso'me joca'li maliaxa netaméetac, qana'chi na' piỹem sega'me n'ouáteegue. 
LUK.3.22	Qana'chi so' Espíritu Santo naỹá'ña jeso'me, 'ená'am jen' doqoto' ỹátaqta di'ỹoqóta. Ỹim, qana'chi chimaqpecot di' piỹem so' n'aqtac, 'eet'oi:
LUK.3.22	—'Am 'me mai'chi'am ỹalémaxaset ỹalcolec, 'am ỹauotaxat, jaỹim ỹátaqta 'am ñitóotapeec.
LUK.3.23	So' Jesús ma'le ỹovi't saua' treinta 'uóidi joca'li 'ecot da' l'onataxanaxac. So'me qoỹíitapega lec'óxot so' José; so' José na'chi let'a so' Elí; 
LUK.3.24	so' Elí na'chi let'a so' Matat; jeso' Matat na'chi let'a so' Leví, jeso'me lec'óxot so' Melqui; so' Melqui na'chi let'a jeso' Jana, jeso'me lec'óxot so' José; 
LUK.3.25	so' José na'chi let'a so' Matatías; so' Matatías na'chi let'a so' Amós; so' Amós na'chi let'a so' Nahúm; so' Nahúm na'chi let'a so' Esli, jeso'me lec'óxot so' Nagai; 
LUK.3.26	so' Nagai na'chi let'a so' Maat; so' Maat na'chi let'a so' Matatías; jeso' Matatías na'chi let'a so' Semei; jeso' Semei na'chi let'a so' José, jeso'me lec'óxot so' Judá; 
LUK.3.27	so' Judá na'chi let'a so' Joana; so' Joana na'chi let'a so' Resa; so' Resa na'chi let'a so' Zorobabel; jeso' Zorobabel na'chi let'a so' Salatiel, jeso'me lec'óxot so' Neri; 
LUK.3.28	so' Neri na'chi let'a so' Melqui; so' Melqui na'chi let'a so' Adi; jeso' Adi na'chi let'a so' Cosam; so' Cosam na'chi let'a so' Elmodam, jeso'me lec'óxot so' Er; 
LUK.3.29	jeso' Er na'chi let'a so' Josué; so' Josué na'chi let'a so' Eliezer; so' Eliezer na'chi let'a so' Jorim, so'me lec'óxot so' Matat; 
LUK.3.30	so' Matat na'chi let'a so' Leví; so' Leví na'chi let'a so' Simeón; qataxa so' Simeón na'chi let'a so' Judá; so' Judá na'chi let'a so' José; so' José na'chi let'a so' Jonán, so'me lec'óxot so' Eliaquim; 
LUK.3.31	so' Eliaquim na'chi let'a so' Melea; so' Melea na'chi let'a so' Mainán; so' Mainán na'chi let'a so' Matata, so'me lec'óxot so' Natán; 
LUK.3.32	so' Natán na'chi let'a so' David; so' David na'chi let'a so' Isaí; so' Isaí na'chi let'a so' Obed; so' Obed na'chi let'a so' Booz; so' Booz na'chi let'a so' Salmón, so'me lec'óxot so' Naasón; 
LUK.3.33	so' Naasón na'chi let'a so' Aminadab; so' Aminadab na'chi let'a so' Aram; so' Aram na'chi let'a so' Esrom; so' Esrom na'chi let'a so' Fares; so' Fares na'chi let'a so' Judá; 
LUK.3.34	so' Judá na'chi let'a so' Jacob; qataxa so' Jacob na'chi let'a so' Isaac; so' Isaac na'chi let'a so' Abraham; so' Abraham na'chi let'a so' Taré; so' Taré na'chi let'a so' Nacor; 
LUK.3.35	so' Nacor na'chi let'a so' Serug; so' Serug na'chi let'a so' Ragau; so' Ragau na'chi let'a so' Peleg; so' Peleg na'chi let'a so' Heber, so'me lec'óxot so' Sala; 
LUK.3.36	so' Sala na'chi let'a so' Cainán; so' Cainán na'chi let'a so' Arfacsad; so' Arfacsad na'chi let'a so' Sem; so' Sem na'chi let'a so' Noé, jeso'me lec'óxot so' Lamec; 
LUK.3.37	so' Lamec na'chi let'a so' Matusalén; so' Matusalén na'chi let'a so' Enoc; so' Enoc na'chi let'a so' Jared; so' Jared na'chi let'a so' Mahalaleel; so' Mahalaleel na'chi let'a so' Cainán; 
LUK.3.38	so' Cainán na'chi let'a so' Enós; so' Enós na'chi let'a so' Set; so' Set na'chi let'a so' Adán, jeso'me lec'óxot ñi' qan'étoqo't.
LUK.4.1	So' Jesús ỹátaqta saqáchiỹi so' Espíritu Santo joca'li chiỹaqánỹi so' ñáchi Jordán, qana'chi so' Espíritu ỹauec jeso'me da' ỹauéga so' totelégue 'aléua. 
LUK.4.2	Huá'a di'me, qana'chi huét'a cuarenta noloqo'te, qana'chi janac so'me paiỹac 'me qadó'o da' sétaaque ỹapiỹen. Ỹátaqta qaỹa ga' ỹalic jeso'me saua' noloqo'te. Qana'chi joca'li ỹim, qana'chi nom'aguet da' loqouáxa. 
LUK.4.3	Qana'chi jeso' paiỹac 'me qadó'o 'enapego' jeso'me, 'eet'oi:
LUK.4.3	—Qomle ỹátaqta 'eesa da' 'am lec'óxot ñi' Dios, qana'chi 'auenapéga jen'me qa' da' taỹá'a jaga' pan.
LUK.4.4	Qana'chi so' Jesús 'enaaco':
LUK.4.4	—Di' l'aqtac ñi' Dios 'me nedétañi 'eet'oi: “Sa na'chagáta jaga' pan da' ỹ'añaqtet ga' siỹaxaua, nataq'en ỹima na' l'aqtacpi ñi' Dios.”
LUK.4.5	Ỹim, qana'chi so' qadó'o ỹitaxa ỹavíisee'mec jeso'me jeso' qasoxonaxa, qana'chi sa ỹiỹáloxoden da' ỹaloxóna 'ena'uaque naua' 'ale'u. 
LUK.4.6	Qana'chi jeso' paiỹac 'me qadó'o 'enaaco':
LUK.4.6	—Jaỹim 'am sanem qomle ỹima dójo' n'añaxac qataxa da' li'ỹoxodic 'ena'uaque naua' 'ale'u, qá'a jaỹim sañoxot da' sanem ga' gamachaqaiga. 
LUK.4.7	Qomle 'am jaỹim 'ausocoto naua' 'adiliictel da' jaỹim 'antamenot, qana'chi 'adalémaxaset qomle ỹima jen'me.
LUK.4.8	Qaláxasa jeso' Jesús 'enapego':
LUK.4.8	—'Am Satanás, jaỹim 'ocá'ai qomle, qá'a di' nedétañi l'aqtac ñi' Dios 'eet'oi: “'Avi'ỹoxoden ñi'me 'adesaliaxanec 'an'étoqo't, na'chiñíta jiñi'me 'au'onataxaalégue.”
LUK.4.9	Joca'li ỹim, qana'chi jeso'me qadó'o ỹitaxa ỹauec jeso'me, ỹauéga so' noic let'ádaic Jerusalén, qana'chi ỹavíisee'mec jeso' p'áseguem jeso' tamnaxaqui let'ádaic. Qana'chi 'enapego', 'eet'oi:
LUK.4.9	—Qomle ỹátaqta 'eesa da' 'am lec'óxot ñi' Dios, qana'chi 'auachiỹoqchiisee'mec jen'me qomle da' 'aunótaiỹi, 
LUK.4.10	qá'a di' nedétañi l'aqtac ñi' Dios 'eet'oi:
LUK.4.10	Ñi' Dios qomle namaq ga' lamaxasec piỹem lé'ec, da' 'am netelá'a,
LUK.4.11	qaidi 'am ỹachitalóo'te naua' loua' jen'me,
LUK.4.11	qaidi sa 'te da' 'auatoxoiỹet ga' qa'.
LUK.4.12	Qana'chi so' Jesús 'enaaco':
LUK.4.12	—Nataq'en di' nedétañi l'aqtac ñi' Dios 'eet'oi: “Sa 'te da' 'chi 'av'iỹíitac ñi'me 'adesaliaxanec 'an'étoqo't.”
LUK.4.13	Qana'chi so' paiỹac 'me qadó'o joca'li sa ỹauana ga' laqáỹa lasoxoc da'me ỹ'iỹíitac so' Jesús, qana'chi cada'acolec da' ỹaxañi naua' noloqo'te da' cá'ai jeso'me.
LUK.4.14	Qana'chi so' Jesús ỹátaqta saqáchiỹi da' l'añaxac so' Espíritu Santo joca'li v'iỹílaxague da' Galilea. Qana'chi jec da' qonséetapiỹi jeso'me ỹiméda naua' lail jidi'me 'aléua. 
LUK.4.15	Qana'chi dapaxaguenataxáatapooue ỹima jen'me lemáxaqui na' judiopi. Qana'chi ỹima na' siỹaxadipi ỹátaqta ỹi'ỹoxodéetac jeso'me.
LUK.4.16	Qana'chi so' Jesús ỹic'áta di' Nazaret 'me noicolec 'me mai'chi liaqa'. Qana'chi joca'li ỹivíta so' nolo' mataxaqui, qana'chi ỹinoxonóoue jeso' lemáxaqui na' judiopi, qá'a chi'ena loic jeso'me. Ỹim, qana'chi nichaachiñi da' ỹitaxaỹaxan di' l'aqtac ñi' Dios. 
LUK.4.17	Qana'chi qoỹanem jaso'me lidíise so' l'aqtáxanaxanec ñi'me Dios, lenaxat Isaías. Qana'chi joca'li ỹ'ouáchiỹi, qana'chi ỹilalco' jeso'me huéta'ña so' nidíisec, 'eet'oi:
LUK.4.18	So' lepaqal ñi' qadesaliaxanec Dios jaỹim ta'nỹet,
LUK.4.18	qá'a jaỹim qoỹanaỹi da'me s'axátem da' 'ónaxaic lipí'ic jen'me choxodaq;
LUK.4.18	qataxa jaỹim qoỹamaxalégue da' ñataden na' 'uo da' laquicoxo,
LUK.4.18	qataxa tetoqo' s'axátem da' qoỹisóiỹi na' necointáisecpi,
LUK.4.18	qataxa da' sanem da' nauáachiiñi qasen na' qaỹaua naua' l'ai'te,
LUK.4.18	qataxa tetoqo' sesóiỹi jen'me sa qoỹiỹamaxatac,
LUK.4.19	qataxa tetoqo' s'axátreegue naua' noloqo'te 'me huetoovlo ñi' qadesaliaxanec ỹan da' lichoxodénataxanaxac.
LUK.4.20	Ỹim, qana'chi so' Jesús ỹamana't jaso'me nede, qana'chi ỹanem so'me ỹilolégue jeso' lemáxaqui na' judiopi. Ỹim, qana'chi ñíiñi da' detaqa, qana'chi ỹima jeso'me huétaaue jeso'me nemáxaqui ỹátaqta qoỹilóchiỹi jeso'me. 
LUK.4.21	Qana'chi jeso'me detaqa, 'eet'oi:
LUK.4.21	—Naỹi ma'le ỹivíta di' lalóqo' da' ỹipaquíchiỹi ỹima na' ỹ'axat jan'me nidíise 'me 'anaquiáxañiitapega.
LUK.4.22	Qana'chi ỹima qoỹi'ỹoxodéetac jeso' Jesús qataxa ỹátaqta qoỹ'aalátapeec ỹasouaxat naua' l'aqtaqa ỹátaqchiiñi 'ónaxaiqolqa. Qana'chi nenatétapega't jeso'me, 'eet'oi:
LUK.4.22	—Dójo', ¿séetapega sa na'chido' da' lec'óxot so' José?
LUK.4.23	Qana'chi so' Jesús 'enaaco':
LUK.4.23	—'Ami di'ỹoqóta qomle da' jaỹim 'auedoilégue da' jalchi'ena náxa 'eet'oi: “'Am tadénataxanaxaic, mai'chi 'anatadeela't.” Qataxa di'ỹoqóta qomle da' 'oñiit'oi: “Na'me ñaquiáxanaqtapeelégue da' 'aué'etpi joca'li huá'ña di'me noic Capernaum, nataq'en 'aué'et naỹi da' huá'ña na' 'adalémaxaset 'an'aléua.”
LUK.4.24	Qana'chi ỹitaxa 'ecot da' l'aqtac, 'eet'oi:
LUK.4.24	—'Ami senapegalo da' ỹátaqta 'eesa da' qaỹa ga' l'aqtáxanaxanec ñi'me Dios da' leuótet'a da' qoỹ'amaqten ga' mai'chi lalémaxaset n'aléua. 
LUK.4.25	'Eesa da' ỹátaqta jalcote jan'me p'ai jen'me lec'óqo'tepi so' Israel jeso' nolo' joca'li 'uo so' l'aqtáxanaxanec ñi'me Dios, lenaxat Elías, joca'li qaỹa 'te huétep saua' tres 'uóidi qataxa saua' seis 'auóxoiqa. Nataq'en ỹátaqta jalcote da' noqouáxa ỹima jeso'me 'aléua. 
LUK.4.26	Qaláxasa jeso' Elías qaga jaga' 'oonole p'ai jaso'me netalégue so' n'aléua na' Israel lec'oqtepi da' qoỹamaxa. Na'chasóta jaso'me néta'ña di' Sarepta, di'me sa qaỹáaque di' noic, lenaxat Sidón. 
LUK.4.27	Nataq'en di'me l'acháqa' na' Israel lec'oqtepi ỹátaqta jalcote na' ỹilhuaac, nichi'ỹa na' ló'oc, jeso' nolo' joca'li 'uo so' l'aqtáxanaxanec ñi'me Dios, lenaxat Eliseo. Qaláxasa qaỹa da' 'uootaxa 'uo ga' 'oonolec da' qonataden jeso'me, na'chisóta so' Naamán, jeso'me l'acháqa' di' 'aléua lenaxat Siria.
LUK.4.28	Qana'chi joca'li qonaquiáxachiỹi dójo' qoỹ'axátetac, qana'chi ỹima jeso'me huétaaue jeso'me nemáxaqui ỹátaqta jalcote da' náỹi lauel. 
LUK.4.29	Ỹim, qataxa nichaachiñi jeso'me, qana'chi qoỹ'odái'ỹa so' lai di' noic so' Jesús, qoỹamaqátai'ỹa jeso'me loiquiaqa' so' soqoỹoqóchisee'mec 'aléua 'me netalégue na' 'emecpi, da' sétaaque da' huá'ña qana'chi qoỹamaxáiỹi jeso'me. 
LUK.4.30	Qaláxasa so' Jesús n'iỹilqot, qana'chi táchiinỹi so' laiñi so' siỹaxadipi. Ỹim, qana'chi jec.
LUK.4.31	Ỹim, qana'chi so' Jesús ỹic'áta di' noic Capernaum 'me huá'ña di' 'aléua Galilea. Joca'li huá'ña di'me, qana'chi ỹapaxaguéetac so' siỹaxadipi jeso' nolo' 'me mataxaqui. 
LUK.4.32	Qana'chi ỹátaqta qoỹ'aalátapeec da' 'éeta da' lapaxaguenataxanaxac jeso'me, qá'a da' detaqa, qaa'le ỹátaqta huo'oi naua' naỹilo naua' l'aqtaqa.
LUK.4.33	Qana'chi jeso' lemáxaqui so' judiopi huétauo so' siỹaxaua 'me 'uo jeso' lé'ec nataqtáqaic. Qana'chi jeso'me talaxan, 'eet'oi:
LUK.4.34	—Qo'mi 'amachit'alo. ¿Tóoqo'chi qo'mi sa 'aualémaxa't, 'am Jesús, Nazaret lé'ec? ¿Séetapega qo'mi 'auanagalo da' qo'mi 'anoláxachidiñi? Jaỹim 'am saateton, qataxa saỹáten da' na'chi'am lalémaxaset ñi'me Dios.
LUK.4.35	Qana'chi so' Jesús nelaxa so'me né'ec nataqtáqaic, 'enaaco':
LUK.4.35	—¡'Ad'emáqta, ja'ñi, 'ocá'ai jen'me siỹaxaua!
LUK.4.35	Qana'chi jeso'me né'ec nataqtáqaic chiỹaqséguem qa'en so' siỹaxaua, naláaue qa'en so' siỹaxadipi. Ỹim, qana'chi cá'ai so' siỹaxaua, sa 'te da' 'uo ga' 'éet'ec. 
LUK.4.36	Qana'chi ỹima so' siỹaxadipi ỹátaqta 'uo da' loqolánaxa, qana'chi detaqátapega't 'eet'oi:
LUK.4.36	—¿Nái'chi da'me dójo' n'aqtac? ¡Qá'a da'me dójo' siỹaxaua ỹátaqta 'uo da' 'enec, qataxa 'uo da' l'añaxac da' l'aqtac da' ỹamaxáiỹi jeso' né'ec nataqtáqaic, qana'chi jeso'me jec!
LUK.4.37	Qana'chi qonséetapiỹi so' Jesús 'ena'uaque naua' lail jidi'me 'aléua.
LUK.4.38	Huá'a, qana'chi so' Jesús cá'ai jeso' nemáxaqui, qana'chi tauó'o so' l'acháqa' so' Simón. 'Uo jaso' li'ỹodo so' Simón, jaso'me ỹilhuaac, ỹátaqta jalcote na' lauaq. Qana'chi qonachoxodenot jeso'me da' nataden jaso'me. 
LUK.4.39	Qana'chi so' Jesús davitelégue jaso'me, qana'chi nelaxa so'me lauaq, qana'chi jeso'me lauaq jec. Qana'chi sa huaỹáloq da' ñíseguem jaso'me, qana'chi neuálaxaitac.
LUK.4.40	Joca'li ma'le ỹinoxoñi jaso' c'atena, qana'chi ỹima so' siỹaxadipi jen'me 'uo na' leuaxaic huetañalo naua' l'acháqa'te, qá'a ỹodapecachi so' lapite'napi, qana'chi qondó'uo so' Jesús. Qana'chi so' Jesús huaselelégue ñi' 'oonolec jeso'me leuaxaicpi, qana'chi ỹiméegue qa'en. 
LUK.4.41	Qataxa jalcote so' leuaxaicpi jec so' lé'ec nataqtáqaic. Qana'chi ỹ'alqátaỹi jeso' né'ecpi, 'eet'oi:
LUK.4.41	—Na'chi'am 'me 'am lec'óxot ñi' Dios.
LUK.4.41	Qaláxasa jeso'me Jesús nelaxa so'me né'ecpi, qataxa sa ỹasenem da' detaqa, qá'a jeso'me né'ecpi ỹaỹáten da' na'chiso so' net'a 'me nec'alaxaqui.
LUK.4.42	Joca'li ma'le ỹamtaa'le ỹ'oxoñi, qana'chi so' Jesús tái'ỹa so' p'áiỹi so' noic Capernaum da' ỹic'átee'ga so'me totelégue 'aléua. Qaláxasa jeso' siỹaxadipi nimitétaaque, qana'chi qoỹivídee'ga ga' huét'a jeso'me. Qana'chi sétaaque da' sa jec qoỹin. 
LUK.4.43	Qaláxasa so' Jesús 'enaaco':
LUK.4.43	—'Ai', qá'a ỹiuen nataq'en da' s'axátem na' noiqa da' 'ónaxaic lipí'ic 'me ỹ'axat ñi'me Dios da' na'chiñi ñi' ỹimata'a'téna, qá'a na'chida da' 'uo da' jaỹim qonamaq.
LUK.4.44	Qana'chi so' Jesús jec da' d'aqtaxanóoue ỹima jen' nemáxaqui di' Galilea.
LUK.5.1	'Uo so' nolo' so' Jesús huet'ot so' loxogue jaso' peróna lat'édai 'me huá'ña di' Genesaret. Qana'chi ỹátaqta jalcote so' janac siỹaxadipi, cha ỹivíd'a da' qoỹipataxa't jeso'me, qá'a jeso' siỹaxadipi sétaaque da' naquiáxana da' l'aqtac ñi' Dios. 
LUK.5.2	Qana'chi so' Jesús ỹila'alo saua' dos nilicota c'ochichiilo, netr'ot so' loxogue jeso' peróna, qá'a jeso'me ỹ'ácoxoicpi huenótee'guesopa jesaa'me. Qana'chi ỹiỹot'ape saua' le'uáanaxanqa'te. 
LUK.5.3	Qana'chi so' Jesús huenóchiinỹi jaso' 'oonole jesaa'me nilicotal, jaso'me lalémaxasete lilicota so' Simón, qana'chi ỹiỹaxanot jeso'me da' cadá'ac nichíỹaxataxasom. Ỹim, qana'chi so' Jesús nánỹi jaso' nilicota, qana'chi 'ecot da' ỹapaxaguen so' siỹaxadipi joca'li huá'ña jeso'me loxogue. 
LUK.5.4	Joca'li ỹim da' l'aqtaxanaxac, qana'chi 'enapego' so' Simón, 'eet'oi:
LUK.5.4	—'Auauegaxasó'ma di' laiñi jan' peróna jañi' 'adilicota. Ỹim, qana'chi 'au'uaxáñiiñi na' 'ade'uáanaxanaxachi.
LUK.5.5	Qana'chi so' Simón 'enaaco':
LUK.5.5	—'Am 'me 'am paxaguenataxanaxaic, qo'mi ỹima so' pí'ỹaq da' si'ỹácoqtaac, qaláxasa qaỹa ga' qadoxonec. Qaláxasa 'am 'me qo'mi 'auama', qaláxasa naỹi jaỹim se'uaxáañi jen' ỹi'uáanaxanaxat.
LUK.5.6	Qana'chi joca'li ma'le ỹi'uaxáañi so' le'uáanaxanaxat, qana'chi ỹátaqta jalcote so' loxone'j niỹaqpi. Qaama'te sétaaque qoỹicolaxat so' 'uáanaxanaxat. 
LUK.5.7	Qana'chi jeso'me ỹatequétapee'talo saua' liquiáxa'u 'me nétranỹi jaso' nilicota laqáỹa, qaidi jana'j da' lecochaxa'u jesaa'me. Qana'chi jesaa'me laqáỹa' jana'j, qana'chi ỹátaqta saqachiilo saua' dos nilicotal. Ỹamtaa'le da' damolídiñi. 
LUK.5.8	Qana'chi joca'li nóm'a dójo' so' Simón, qana'chi ỹisocoto naua' liliictel so' Jesús. Qana'chi 'enapego':
LUK.5.8	—Jaỹim 'auỹotelégue qomle, 'am ỹasoxola', qá'a jaỹim ỹátaqta jaỹim 'itaxalóxoic.
LUK.5.9	Qá'a so' Simón ỹátaqta dó'i, nataq'en ỹima so'me liquiáxau'pi ỹasouaxat da' 'éeta so'me noxonec niỹaqpi. 
LUK.5.10	Nataq'en d'oi' saua' Jacobo qataxa so' Juan, jesaa'me lec'óqo'te jeso' Zebedeo 'me liquiáxa'u so' Simón. Qaláxasa so' Jesús 'enapego' so' Simón, 'enaaco':
LUK.5.10	—Sa 'te qomle da' 'au'óỹi, qá'a naỹi 'am sanaỹi da' 'am ỹ'ácoxoic da' 'anmitáaque na' siỹaxadipi.
LUK.5.11	Qana'chi joca'li ma'le qoỹaueedeta saua' nilicotal, qana'chi ỹima da' qon'ónaxatañi, qo'equegue so' Jesús.
LUK.5.12	Joca'li huét'a jeso' 'oonolec so' noicpi so' Jesús, qana'chi janac so' siỹaxaua dola na' ló'oc. Qana'chi ỹisocoto naua' liliictel, ỹivídaxat'aguet na' latap jen' 'aléua. Qana'chi nachoxodenot jeso'me, 'enaac:
LUK.5.12	—'Am ỹasoxola', da' 'aviỹamaxadéeta, qana'chi 'ónaxaic da' 'aniỹóiñi da' ỹileuaxa.
LUK.5.13	Qana'chi so' Jesús ỹipoteuó'o jeso'me, qana'chi 'enapego':
LUK.5.13	—Já'a, siỹamaxaden. Naỹi 'am n'óxota.
LUK.5.13	Joca'li nasaxáiỹi da' l'aqtac, qana'chi so' neleuaxa cá'ai na' ló'oc so'me leuaxaic. 
LUK.5.14	Qana'chi so' Jesús 'enapego' so'me da' sa 'te 'uo ga' ỹ'axátem dójo'. Qataxa 'enapéga, 'eet'oi:
LUK.5.14	—Na'chidáta da' 'am 'oc, 'analoxóne'uo ñi' letaxaỹáxanaxanec na' siỹaxadipi da' qodetaxaỹapégue' ñi' Dios. Ỹim, qana'chi 'auaneuo jaga' 'adachítaqtaxanaqte 'me damaxasoxolégue josii'chi so' Moisés, jaga'me náỹi da' ma'le 'am 'ademéegue, qaidi qoỹaỹáten ỹima da' ma'le 'am n'óxota ỹasouaxat so' 'adeleuaxa.
LUK.5.15	Qaláxasa da' n'aqtaguec so' Jesús ỹátaqta nichíctaỹi, qana'chi ỹátaqta sa lec'óxotolec na' siỹaxadipi janac da' sétaaque da' naquiáxana qataxa sétaaque da' nataden jeso'me na'me leleuaxa. 
LUK.5.16	Qaláxasa so' Jesús tái'ỹa naale ga'me totelégue 'me qaỹa ga' siỹaxadipi. Huá'a, qana'chi netaméetac.
LUK.5.17	'Uo so' nolo' so' Jesús dapaxaguenataxáatac, qana'chi 'uo na' huétauo, ñíchiiñi, jen'me ỹalcapíỹi so' fariseopi qataxa jen'me dapaxaguenataxáatapeec na' naqátaxacpi 'me janac, chiỹaqa'alo naua' 'ale'u di'me Galilea, qataxa di' Judea, qataxa Jerusalén. Qana'chi da' l'añaxac ñi'me Dios di'ỹoq da' huet'aguet jeso'me joca'li natadéetac na' leuaxaicpi. 
LUK.5.18	Huá'a, qana'chi nivídedeuo saua' siỹaxa'u ỹachitralégue so' letala' so' laqáỹa' 'me sa d'añiiỹi, qana'chi te'me qoỹip'áxaneuo so' 'emec da' sétaaque qoỹidó'uo so' Jesús. 
LUK.5.19	Qaláxasa sa qoỹauana ga' nadíiuo, qá'a ỹátaqta sa lec'óxotolec so' siỹaxadipi. Huá'a, qana'chi qouenódisee'mec so' lóvi' so' 'emec, qana'chi qonaqat so' lápo'. Ỹim, qana'chi qoỹasaxánỹi so' letala' jeso'me víloxolaxaic, táchiinỹi qoỹin so' siỹaxadipi ga'me huét'a so' Jesús. 
LUK.5.20	Qana'chi so' Jesús joca'li ỹilá'a da' lip'iỹáxa'j jesaa'me, qana'chi 'enapego' so' víloxolaxaic, 'enaaco':
LUK.5.20	—'Am ỹaqaỹolec, na' 'adoicpi naỹi ỹima qoỹapalaxat.
LUK.5.21	Qana'chi so'me dapaxaguenataxanapeec na' naqátaxacpi qataxa so' ỹalcapíỹi so' fariseopi qana'chi 'uo da' leenataxac, 'enaac: “¿Jái'chi da'me dójo' siỹaxaua da' ỹi'uena't ñi'me Dios naa'me l'aqtaqa? Qá'a qaỹa 'te ga' ỹañoxot da' ỹapalaxat na' jaloicpi, na'chiñíta ñi'me Dios 'me ỹañoxot.”
LUK.5.22	Qaláxasa so'me Jesús ỹaỹáteet'eguet da' leenataxac so' siỹaxadipi, qana'chi 'enaaco':
LUK.5.22	—¿Tá'nooqo'chi 'adeenataxaquii da'me dójo'? 
LUK.5.23	¿Jái'chogamaxa ỹátaqta sa qalaq da' qoỹinaac, séetapega da' qoỹiit'oi: “Na' 'adoicpi ỹima qoỹapalaxat”, 'uootaxa qoỹiit'oi: “'Oñíseguem, ỹim, qana'chi 'aueuoỹapiỹe't”? 
LUK.5.24	Qaláxasa ma'chaxa, naỹi 'ami naloxonalo jen'me siỹaxaua lec'óxot, da' jen'me ỹátaqta 'uo da' 'enec jen' 'aléua, da' ỹañoxot ỹapalaxat na' jaloicpi.
LUK.5.24	Huá'a, qana'chi 'enapego' so'me siỹaxaua 'me sa d'añiiỹi, 'enaaco':
LUK.5.24	—Naỹi 'am senapéga, 'oñíseguem, 'auenana't na' 'adetala'. Ỹim, qana'chi 'oc, 'auc'áta ga' 'ad'acháqa'.
LUK.5.25	Qana'chi sa huaỹáloq da' ñíseguem so'me sa d'añiiỹi, ỹauáachiỹi ỹima so' siỹaxadipi. Ỹim, qana'chi ỹinana't so' letala' 'me huetalégue, qana'chi ỹic'áta ga' l'acháqa', ỹátaqta ỹi'ỹoxodéetac ñi' Dios. 
LUK.5.26	Qana'chi ỹima so' siỹaxadipi ỹátaqta ỹ'aalátapeec, nataq'en ỹi'ỹoxodéetac ñi' Dios, qataxa ỹátaqta 'uo da' loqolánaxa. Qana'chi 'enaaco':
LUK.5.26	—Jénjo' nolo' ỹátaqta qaỹa ga' 'ená'am da' li'ỹoxodic da' sauanáqchiỹi.
LUK.5.27	Joca'li ỹim dójo', qana'chi so' Jesús ỹinoxonéegue, qana'chi ỹilalégue jeso'me ỹaconapeeguet jan' neseeténaqte ga' net'a Roma lé'ec. Jeso'me lenaxat Leví. Qana'chi ñíiñi, néta'ña so' leseeténaxanqa' jen'me deseetenataxáatac. Qana'chi 'enapego', 'enaaco':
LUK.5.27	—Jaỹim 'oquegue.
LUK.5.28	Qana'chi jeso'me ñíseguem, qaỹa ga' nepogoxói'ne', qana'chi 'equegue so' Jesús.
LUK.5.29	Ỹim, qana'chi ỹí'et so' let'ádaic liqui'ỹáxac huá'ña so' l'acháqa' da' liqui'ỹáxaua so' Jesús. Qana'chi ỹátaqta jalcote na' huétauo jen'me ỹaconapeeguet jan' neseeténaqte ga' net'a, qataxa jalcote so'me laỹipi ñíchiiñi, dasotalégue jeso'me niqui'ỹáxala'. 
LUK.5.30	Qaláxasa jen'me fariseopi qataxa so' laỹi 'me dapaxaguenataxanapeec na' naqátaxacpi, qana'chi quetapeelóo'te saa'me lasoxoñii's so' Jesús. Qana'chi 'eetapegalo, 'enaaco':
LUK.5.30	—¿Tá'nooqo'chi 'ami 'adiqui'ỹáxauai jen'me 'itaxalóxoicpi qataxa jen'me ỹacootapeeguet jan' neseeténaqte ga' net'a Roma lé'ec?
LUK.5.31	Qana'chi so' Jesús 'enaaco':
LUK.5.31	—Sa ỹiuen ga' nata' ló'o ga' siỹaxaua da' qaỹa 'te 'uo qataxa n'óxota, na'chigáta ga'me leuaxaic 'me ỹiuen. 
LUK.5.32	Jaỹim sa 'te da' ñanac da' siỹáxana ga' 'ónaxaicaloic siỹaxaua, na'chigáta ga' 'itaxalóxoic, tetoqo' ca'ai naua' jaloico.
LUK.5.33	Qana'chi so' siỹaxadipi ỹinatétac so' Jesús, 'enaaco':
LUK.5.33	—¿Tá'nooqo'chi ỹágueegue da' noqouaqtela't qataxa da' netamnaxac jen'me 'equegue so' Juan qataxa jen'me fariseopi, qaláxasa jen'me 'adapaxaguenatacpi nedot'a't da' de'quétac qataxa niỹómtac?
LUK.5.34	Qana'chi so' Jesús 'enaaco':
LUK.5.34	—'Ami ¿séetapega 'auañoxochii da' noqouaqtela't 'aviñii jen'me huétauo ga' n'onáxac, da' 'uootaxa maliaxa ỹalquétaaue ga' siỹaxadipi ga'me sétaaque da' qo'uonguet? 
LUK.5.35	Qaláxasa qomle ỹivíta ga' lalóqo' da' qonaqapaxáne'uo ga'me huonaxaua, huá'a qomle, qana'chi 'eesása noqouaqtela't ga' siỹaxadipi.
LUK.5.36	Nataq'en ỹa'uo da' daloqtenaxana, 'enaac:
LUK.5.36	—Qaỹa 'te ỹipeteguéegue ga' lai jega' napoto dálaxaic, ỹim, qana'chi dauláxana, naulec jaga' tóxoi napoto. Qá'a da' na'chi 'éet'ec dójo', qana'chi n'áxat jaga' dálaxai, qá'a jaga'me dalaxaale sa taiỹet jaga'me toise napoto. 
LUK.5.37	Qataxa nataq'en sa qoỹacháỹi jaga' síiỹailó'oc tóxoi ga' latáxa 'me sona'li da' ỹim. Qá'a da' na'chi qoỹíit'ec dójo', qana'chi jega'me latáxa 'me dálaxaic ỹicolaxata'ague jaga' síiỹailó'oc, qana'chi daqat so'me latáxa dálaxaic, qana'chi 'ená'am jaso' lai't síiỹailó'oc. 
LUK.5.38	Chan'eesa jega' dálaxaicolec latáxa, ga'me qoỹacháỹi jaga'me dalaxaale síiỹailó'oc, tetoqo' gaa'me na'chi 'eeta'salo da' sa daqa't. 
LUK.5.39	Qataxa nataq'en qaỹa ga' niỹómỹi ga' toisíỹac latáxa, ỹim, qataxa sétaaque ga' dálaxaic latáxa, qá'a ga'me 'enaac: “Na' toisec latáxa 'me nó'in.”
LUK.6.1	'Uo so' nolo' mataxaqui, qana'chi so' Jesús ỹ'axasoxota so' nanqa' na' trigo. Joca'li maliaxa quéta, qana'chi saua' lasoxoñii's napoquétra'ña jan' jala. Ỹim, qana'chi qonaqat jan' jala, qana'chi qoỹalíctac. 
LUK.6.2	Qana'chi 'uo so' denataxan so'me fariseopi, 'enaaco':
LUK.6.2	—¿Tá'nooqo'chi 'ami 'av'íchii da'me sa qodasenataxanem da' qoỹí'et di' nolo' mataxaqui?
LUK.6.3	Qana'chi so' Jesús 'enaaco':
LUK.6.3	—¿'Ami séetapega sa 'autaxaỹaxañii náxa da' 'éeta so' net'a David joca'li so'me qataxa saua' liquiáxa'u ỹoqoua't? 
LUK.6.4	Qana'chi jeso'me ỹinoxonóoue jeso' l'emec ñi' Dios, qana'chi ỹaconalo saua' pan 'me sa qoỹisetaxa't, qana'chi ỹali'j, qataxa nataq'en ỹanoovlo saua' liquiáxa'u, qamaale nedot'a't na' netaxaỹáxanaxanecpi da' qodetaxaỹapégue' ñi' Dios 'me na'chínata qoỹaséet'em da' ỹalic jaso'me pan.
LUK.6.5	Nataq'en 'enaaco':
LUK.6.5	—Jénjo' siỹaxaua lec'óxot, jen'me nataq'en 'uo da' 'enec da' 'uo ga' damaxasoxolégue di' nolo' mataxaqui.
LUK.6.6	Qana'chi so' nolo' laqáỹa mataxaqui, qana'chi so' Jesús ỹitaxa ỹinoxoneuó'o jeso'me lemáxaqui so' judiopi, qana'chi dapaxaguenataxáatac. Huétauo so' siỹaxaua 'me qaqáta so' louaq 'me jaloic. 
LUK.6.7	Qana'chi so'me dapaxaguenataxanapeec na' naqátaxacpi qataxa so' fariseopi 'chi nauáatac so'me Jesús da' datadénataxanỹi so' nolo' mataxaqui, sétaaque 'uo ga' qoỹachiỹoxotaỹi ga' lasouaxaset qoỹin. 
LUK.6.8	Qaláxasa jeso'me sóxote da' ỹaỹáteetac da' leenataxac so' siỹaxadipi. Qana'chi 'enapéga so' siỹaxaua 'me qaqáta so' louaq, 'enaac:
LUK.6.8	—'Oñíseguem qomle, 'ánỹi na' laiñi.
LUK.6.8	Qana'chi so' siỹaxaua nichaachiñi, qana'chi tánỹi so' laiñi so' siỹaxadipi. 
LUK.6.9	Qana'chi so' Jesús 'enapego' so' siỹaxadipi laỹi, 'enaac:
LUK.6.9	—Jaỹim 'ami sena't naỹi: ¿Jái'chogamaxa qodasenataxát'em da' qoỹí'et di' nolo' mataxaqui, séetapega ga' 'ónaxaic, 'uootaxa ga' sa nó'in? ¿'uootaxa qonaqat ga' n'óiỹaxac, 'uootaxa qonec'alaxatéegue?
LUK.6.10	Qana'chi so' Jesús ỹic'atenaxanaxan ỹima so' dasótauo siỹaxadipi. Ỹim, qana'chi 'enapéga so' siỹaxaua, 'enaac:
LUK.6.10	—Ỹa 'anodéegue na' 'adouaq.
LUK.6.10	Qana'chi so' siỹaxaua nodéegue so' louaq, qana'chi ỹátaqta n'óota so' louaq. 
LUK.6.11	Qaláxasa jeso'me siỹaxadipi ỹátaqta dalemata. Qana'chi nenatétapega't da' jái'chogamaxa hua'ague ga' ỹañoxot ga' qoỹíit'ec so' Jesús.
LUK.6.12	Qana'chi 'uo so' nolo', qana'chi so' Jesús tasée'mec so' soqoỹoqóchisee'mec 'aléua da' netamen, qana'chi ỹimata so' pí'ỹaq da' netameetapecot ñi'me Dios. 
LUK.6.13	Joca'li ma'le ỹ'oxoñi, qana'chi ỹiỹáxana so' lapaxaguenatacpi. Ỹim, qana'chi ỹacone'ualo saua' doce jeso' siỹaxadipi, qana'chi ỹanaỹilo da' lamaxa's. 
LUK.6.14	Jenauójo' naua' lenaqa'te saa'me namaxa's: so' Simón so'me ỹanec da' lenaxat Pedro, qataxa so' Andrés jeso'me lanogaxaua so' Pedro, qataxa so' Jacobo, qataxa so' Juan, so' Felipe, qataxa so' Bartolomé, 
LUK.6.15	so' Mateo, qataxa so' Tomás, qataxa so' Jacobo jeso'me lec'óxot so' Alfeo, qataxa so' Simón 'me huétaaue na' judiopi 'me sétaaque da' ỹ'odáiỹi so' Roma lé'ecpi, 
LUK.6.16	qataxa so' Judas 'me laqáỹa so' Jacobo, qataxa so' Judas Iscariote 'me ỹaneuó'o jocalia'cho' so' nep'aguénoqo'tpi so' Jesús.
LUK.6.17	Qana'chi so' Jesús huenótee'guesop jeso' qaỹásee'mec 'aléua, liquiáxa'u saa'me. Qana'chi joca'li ỹivída'ña so' nalóchiiñi 'aléua, qana'chi v'iiỹet jeso'me qataxa saua' lapaxaguenataqa. Nataq'en ỹátaqta jalcote so' siỹaxadipi chiỹaqá'ña ỹima di'me 'aléua Judea, qataxa Jerusalén, qataxa di' loxogue di' Tiro qataxa di' Sidón. Jeso' siỹaxadipi janac, sétaaque da' naquiáxana so' Jesús qataxa da' qonataden da' leleuaxa. 
LUK.6.18	Qana'chi so' siỹaxadipi 'me 'uo na' lé'ec nataqtáqaic nataq'en n'óxota. 
LUK.6.19	Qana'chi 'ená'uac na' siỹaxadipi sétaaque da' ỹipoteuó'o so' Jesús ỹasouaxat so'me da' natadéetac ỹima na' siỹaxadipi, qaláxasa ỹidolégue da' l'añaxac.
LUK.6.20	Qana'chi so' Jesús ỹiloỹi so' lapaxaguenatacpi, qana'chi 'enaaco':
LUK.6.20	—Ỹátaqta 'ami madet'ape, 'ami 'me 'ami choxodáchi, qá'a 'adalémaxasichii da' l'onataxanaxac ñi' Dios.
LUK.6.21	Nataq'en ỹátaqta 'ami madet'ape, 'ami 'me 'ovíitaaue naỹi da' 'adoqouáqai, qá'a ỹátaqta 'uo qomle da' 'adanodáqai.
LUK.6.21	Nataq'en ỹátaqta 'ami madet'ape, 'ami 'me 'anoiñíitac naỹi, qá'a ỹátaqta 'uo qomle da' 'adasáxanaxaquii.
LUK.6.22	Nataq'en ỹátaqta 'ami madet'ape qomle 'ami niquiỹa'alo na' siỹaxadipi ỹasouaxat jen'me siỹaxaua lec'óxot, qataxa da' 'uootaxa 'ami qoỹ'odédaiỹi, 'uootaxa 'ami qoỹisoue'n, 'uootaxa qoỹ'otan da' 'adenaxáchii, 'ená'am ga' p'asáiỹi sa nó'in. 
LUK.6.23	Ỹátaqta 'ami madet'ape qataxa ỹátaqta 'antóñiitapiỹe't qomle ga' nolo', qá'a ỹátaqta let'ádaic qomle ga' 'anseeténataiqui da' piỹem. Qá'a na'chida da' 'éeta joca'li so' huá'au let'alpi na' siỹaxadipi da' sa ỹodiáquenaac so'me huá'au letaxaỹáxanaxanecpi ñi' Dios.
LUK.6.24	Qaláxasa 'ami choxodáxasodo' 'me 'ami saliaxanqapi naỹi, qá'a sóxote 'uo da' 'adamáiqui.
LUK.6.25	Nataq'en 'ami choxodáxasodo' 'me sa 'adoqouáchi naỹi, qá'a 'uo qomle da' 'adoqouáqai.
LUK.6.25	Qataxa 'ami choxodaiqolqa, 'ami 'me 'alasáxañiitac naỹi, qá'a ỹátaqta 'anoiñíitapeguem qomle da' 'adaquicoqoi.
LUK.6.26	Qataxa 'ami choxodaiqolqa qomle nó'in ỹima da' 'an'aqtaguiquii, qá'a na'chida da' 'éet'ec so'me huá'au let'alpi na' siỹaxadipi, so'me qovínaxanaxaicpi 'me 'enapeela't da' l'aqtáxanaxanec ñi'me Dios.
LUK.6.27	'Ami 'me jaỹim 'anaquiáxañiitapega, 'ami senapegalo da' ỹátaqta 'auauochíỹic qomle ga' 'ami ỹip'agueet'ape qataxa ỹátaqta 'aviỹamaxachíitac ga' 'ami niquiỹatapegalo, 
LUK.6.28	qataxa ỹátaqta 'auchoxodíñii ga' sétaaque da' 'ami ỹ'eteque ga' sa nó'in, qataxa 'antamiñiitapeelégue ga' 'ami ỹisoueet'ape. 
LUK.6.29	Da' 'uootaxa 'uo ga' ỹi'uaxánỹi jan' 'adalínque, qataxa nataq'en 'auanem jan' 'adalínque laqáỹa, qataxa da' 'uootaxa 'uo ga' ỹacona ga' 'adapoto, qaláxasa nataq'en 'amachít'a da' ỹáchi ga' 'ansomaxaqui. 
LUK.6.30	Qataxa da' 'uo ga' 'am ỹaséla, qaláxasa 'auanem ga' dasélaxanaaque, qataxa da' 'uo ga' deuootáxanec ga' 'adalémaxaset, qaláxasa sa 'aueenatapéga. 
LUK.6.31	Qaláxasa ga'me nó'in 'me 'ansíitaaque da' 'ami ỹ'eteque jen'me siỹaxadipi, qana'chiga 'av'íchiic qomle jen'me siỹaxadipi.
LUK.6.32	Qá'a qomle nedot'a't ga' 'ami ỹauoteque, qana'chiga 'auauochíỹic, qaláxasa ¿jái'chogamaxa ỹiỹamqáchiiñi 'me 'av'íchii? Qá'a ỹivíd'a na' 'itaxalóxoicpi ỹí'et dójo'. 
LUK.6.33	'Uootaxa da' 'aviñii nedot'a't ga' 'ami ỹ'eteque ga' ỹiỹamqáchiiñi, qana'chiga 'av'íchiic ga' 'ónaxaic, qana'chi ¿jái'chogamaxa ỹiỹamqáchiiñi 'me 'av'íchii? Qá'a na'me 'itaxalóxoicpi nataq'en ỹí'et dójo'. 
LUK.6.34	'Uootaxa da' 'aviñii nedot'a't da' 'au'áalaxanaxañii ga'me 'chi 'anaquichíit'a, qana'chi ¿jái'chogamaxa ỹiỹamqáchiiñi 'me 'av'íchii? Qá'a nataq'en jen'me 'itaxalóxoicpi ỹ'áalaxanaxan ga' 'ená'am 'itaxalóxoic, ỹim, qana'chi ỹiuatét'a da' nataq'en qoỹ'iỹílaxateguet. 
LUK.6.35	Qaláxasa 'ami ỹátaqta 'auauochíỹic ga' 'ami ỹip'agueet'ape, qataxa 'aviỹamaxachíita ga' siỹaxaua, qataxa 'au'áalaxanaxañii. Qaláxasa sa 'chi 'uo ga' 'anaquichíitapega. Qaidi tetoqo' ỹátaqta let'ádaic ga' 'anseeténaguiquii, qataxa ỹátaqta 'ami lec'óqo'te ñi'me Dios 'me p'asáiỹi. Qá'a jiñi'me ỹátaqta choxodénataxanaxaic, ỹichoxoden na' huagáqaicpi qataxa jen'me 'itaxalóxoicpi. 
LUK.6.36	Qaláxasa ỹátaqta 'ami choxodénataxanaxaiqa qomle, qaidi 'oñí'ỹam ñi'me qadet'a Dios ỹátaqta choxodénataxanaxaic.
LUK.6.37	'Ená'te 'anmichiỹáaque ga' lasouaxaset ga' 'adaqaỹai, qaidi ñi' Dios sa 'ami nimi't. Qataxa sa 'aua'uóỹi ga' ne'uaxánaguec ga' 'adaqaỹai, qaidi jiñi'me sa ỹa'uo ga' 'ane'uaxánaguiquii. Na'chidáta da' 'auchoxodénataxañii qomle, qaidi ñi'me Dios 'ami ỹichoxode'n. 
LUK.6.38	'Auauóỹaaque ga' 'auañimii ga' 'adaqaỹai, qaidi ñi' Dios 'uo ga' 'ami ỹanema. Ga' 'ami ỹanema ỹátaqta 'en saqáchiỹi ga' 'adachoxónaxaquii, qoỹitouoqota't, qataxa qoỹipataqta't, qataxa qoỹin ỹimootelégue. Jiñi'me ỹipagaqchíichiỹi ga' lecáta ga'me 'auanem ga' 'adaqáỹa, qana'chi ỹipagaqchíichiỹi ga'me lecáta ga'me 'am ỹanem.
LUK.6.39	Qana'chi so' Jesús ỹa'uo da' daloqtenaxana, 'eet'oi:
LUK.6.39	—¿Séetapega ỹañoxot jogamaxa qanam da' ỹauec ga' laqáỹa laqanamaxaua? ¿Séetapega jegaa'me da' tadínỹi jaga' límaxañi? 
LUK.6.40	Qaỹa ga' 'chi napaxaguenatac da' ỹañoxot da' napacapeelégue ga' napaxaguenoqo't. Qaláxasa da' 'uootaxa sóxote ỹinoxonaqtenéegue jen'me qoỹapaxaguenec, qana'chi ỹañoxot da' 'ená'am ga'me napaxaguenoqo't.
LUK.6.41	Qaláxasa ¿tá'nooqo'chi da' 'chi 'aulót'a ga' 'auaqapi lesochi 'me nétaỹi jan' l'aite ga' 'adaqáỹa, qaláxasa sa 'auañoxot da' 'aulá'a ga' 'epaq let'ádaic 'me nétaỹi jan' 'ad'aite? 
LUK.6.42	Qaláxasa da' 'uootaxa sa 'auanóma ga' 'epaq let'ádaic 'me nétaỹi jan' 'ad'aite, qana'chi ¿tóoqo'chi da' sa 'auadenalégue da' 'auenapéga ga' 'adaqáỹa da' 'aueet'oi: “'Am ỹaqáỹa, ỹa jaỹim 'auaséet'em qomle da' ñaqat na' 'auaqapi lesochi 'me nétaỹi jan' 'ad'aite?” ¡'Am 'me qonapeela't da' 'am 'eesa! 'au'áuaxañi da' 'anaqat di' 'epaq let'ádaic 'me nétaỹi jan' 'ad'aite, qaidi 'auañoxot da' ỹátaqta 'anauáachiiñi da' 'anaqat ga' 'auaqapi lesochi 'me nétaỹi jan' l'aite ga' 'adaqáỹa.
LUK.6.43	Jan' 'epaqpi qaga jaga' nó'in 'epaq da' 'uootaxa nesetéegue jaga' jala, qana'chi sa nó'in, nataq'en qaga jaga' sa nó'in 'epaq da' 'uootaxa nesetéegue jaga' jala, qana'chi nó'in. 
LUK.6.44	Qana'chi jañi' 'oonole 'epaq mai'chi qoỹaateton jaga' jala. Qana'chi sa qonapoc jan' jala jaga' higo, qoỹachiỹoxotaỹi jaga' 'epaq 'me 'uo jan' le. Qataxa jan' uva da' qonapoc jan' jala, qaláxasa sa qoỹachiỹoxotaỹi jaga' ỹaxat. 
LUK.6.45	Qana'chi naq'áita ga'me nó'in siỹaxaua; da' detaqa, qaláxasa 'ónaxaiqa naa'me l'aqtaqa, qá'a 'uo da'me ỹiỹamqáchiiñi huétaỹi jañi' liquidiaqte. Qana'chi 'ená'am ga' sa nó'in siỹaxaua; da' detaqátac, qaláxasa sa n'oi'n naua' l'aqtaqa, qá'a da'me sa nó'in huétanỹi jañi' liquidiaqte. Qá'a jen'me qandégaxat nasaxáiỹi ga'me ỹátaqta saqáchiỹi jañi' qadiquidiaqte.
LUK.6.46	'Ami naale da' jaỹim 'aviỹáxañiitapega, qaa'le 'oñiit'oi: “'Am 'me 'am qadasoxola',” qaláxasa ¿tóoqo'chi sa 'av'íchii ga'me senaac? 
LUK.6.47	Naỹi jaỹim 'ami s'axatema ga' 'ená'am ga' siỹaxaua da' 'uootaxa jaỹim nec'áte'uo da' jaỹim naquiáxana qataxa ỹátaqta ỹí'et ga'me senapéga: 
LUK.6.48	ga'me 'ená'am ga' siỹaxaua 'me ỹí'et ga' l'emec, qana'chi ỹi'uáuaxañi da' desedáxan, ỹátaqta qaỹa'nỹi qa'en jega' lesedec. Ỹim, qana'chi lapaxañi ga' qa' 'me n'oxonaxala' ga'me l'emec. Chan'eesa da' ỹivíta da' náadiseguem so' ñáchi, qana'chi janac na' noxop ỹátaqta sa lec'óxotolec na' lepáxa da' ỹi'uaxánapecot so' 'emec. Qaláxasa sa ỹañoxot da' ỹi'quiaxan, qá'a jeso'me 'emec qoỹ'oxootelégue qoỹin jeso' qa'. 
LUK.6.49	Qana'chi ga' jaỹim naquiáxatapega, qaláxasa sa ỹí'et ga'me séetapeec, qaláxasa ga'me 'ená'am ga' siỹaxaua da' 'chi 'eneemga ga' l'emec, qana'chi sa ỹa'uo ga' l'oxonaxanaxala'. Chan'eesa da' ỹivíta da' náadiseguem so' ñáchi, qana'chi janac na' noxop ỹátaqta sa lec'óxotolec na' lepáxa da' ỹi'uaxánapecot jeso'me 'emec, qana'chi dacaiñi, qana'chi ỹátaqta doláchiiñi.
LUK.7.1	Qaama'le so' Jesús joca'li ỹimat da' d'aqtaxáatapeguem so' siỹaxadipi, qana'chi jec, taỹa jidi' noic Capernaum. 
LUK.7.2	Qana'chi huá'ña jidi'me, qana'chi 'uo so' huataxanaq let'a 'me lé'ec di' Roma. Jeso'me 'uo so' lamaxasec ỹátaqta lauotaxat, jeso'me ỹilhuaac, ỹamtaa'le ỹileu. 
LUK.7.3	Jeso'me let'a na' huataxanaq joca'li naquiáxatapeelégue so' Jesús, qana'chi huo'oi saua' ỹama' so' lasoxonecpi na' judiopi da' nachoxodenot so' Jesús da' janac da' nataden jeso' lamaxasec. 
LUK.7.4	Qana'chi jesaa'me joca'li ỹivíded'a so' Jesús, qana'chi ỹátaqta let'ádaic da' nachoxodénaxa'j, 'enapega'salo:
LUK.7.4	—Jiñi' let'a na' huataxanaq, jiñi'me lepagaxat da' 'aulo'oguet da' 'alcochiỹa, 
LUK.7.5	qá'a jiñi'me ỹátaqta ỹauotec jen'me qad'acháqa' lé'ecpi. Jiñi'me na'chiñi ñi' damaxasoxolégue jiñi' qademáxaqui joca'li da' qon'oxoséguem.
LUK.7.6	Qana'chi so' Jesús náicapee'to jesaa'me. Qana'chi joca'li ma'le qonadíite'uo ga' l'acháqa' jeso' net'a, qana'chi jeso'me ỹama' saua' nauotaxa'u da' 'eedápega so' Jesús, 'enapega'to':
LUK.7.6	—'Am ỹasoxola', sa 'te qomle da' sa 'ad'emaq, qá'a selá'a da' ỹátaqta sa 'aiỹet da' 'anenoxoneuó'o na' ỹ'imec. 
LUK.7.7	Naqaida jaỹim sa 'te da' d'anỹi di' ỹiuel da' 'am sepacá'a da' 'am s'iỹiná'a. Qana'chi 'ónaxaic qomle da' na'chigáta ga' 'ad'aqtac 'auan, tetoqo' jiñi'me ỹamaxasec ỹañoxot qomle da' ỹiméegue. 
LUK.7.8	Qá'a jaỹim nataq'en souet'ot da' lamaxasóxonaxac jen' net'alpi qataxa jaỹim nataq'en 'uo jen' ñisoxonaqapi 'me samaqátac. Da' 'uootaxa senapéga ñi' 'oonolec jen'me da' jec, qana'chi jec. Qataxa da' 'uootaxa senapéga ñi' 'oonolec jen'me da' janac, qana'chi janac. Na'chi 'ená'am da' 'uootaxa 'uo ga' samaxalégue ga' ỹamaxasec, qaláxasa ỹí'et.
LUK.7.9	Qaama'le joca'li demachíỹa dójo' so' Jesús, qana'chi ỹátaqta 'uo da' ỹ'aalátapeec so'me siỹaxaua. Ỹim, qana'chi ỹilóoue so' siỹaxadipi, qana'chi 'enaaco':
LUK.7.9	—Ỹátaqchiiñi 'eesa jen'me Israel lec'oqtepi qaỹa ga' selalégue da' ỹátaqta let'ádaic da' lip'iỹáxac da' 'ená'am jeso' siỹaxaua.
LUK.7.10	Qana'chi joca'li v'iỹílaxa'uo ga' l'acháqa' jeso'me namaxa'spi, qana'chi qoỹilalégue jeso'me namaxasec da' sóxote ỹiméegue.
LUK.7.11	Joca'li ma'le ỹim dójo', qana'chi jeso' Jesús taỹa so' noic lenaxat Naín, náictapegue' so' lapaxaguenatacpi, qataxa jalcote so' náictapegue' siỹaxadipi. 
LUK.7.12	Qana'chi joca'li qonadíite'uo so' noic, qana'chi qoỹila'aguet da' ma'le qoỹidóiỹi da' qoỹisiiñi so'me ỹileu nesoqolec. Jeso'me 'oonolec lec'óxot jaso' ỹauo p'ai. Ỹátaqta jalcote jeso' siỹaxadipi 'me chiỹaqáaue di' noic da' qoỹic'atetalégue jeso'me. 
LUK.7.13	Qana'chi so' Jesús joca'li ỹilá'a jaso'me, qana'chi ỹátaqta 'uo da' lichoxodénataxanaxac, qana'chi 'enapego':
LUK.7.13	—'Ena't qomle da' 'anoỹíitac.
LUK.7.14	Qana'chi so' Jesús nichíi'uo jeso'me, qana'chi ỹipoteuó'o jaso' lai't, qana'chi jesaa'me ỹachítrac jeso'me napa'l, qana'chi v'iiỹeta. Qana'chi so' Jesús 'enapego' so' napa'l, 'enaaco':
LUK.7.14	—'Am nesoqolec, 'am senapéga: ¡'Oñíseguem qomle!
LUK.7.15	Qana'chi so' napa'l, na'chi ñíseguem da' ỹachimaxañi, qana'chi detaqa. Qana'chi so' Jesús ỹamaxa jaso' lat'e. 
LUK.7.16	Qana'chi joca'li qoỹauáachiỹi jedójo', qana'chi ỹima so' siỹaxadipi ỹátaqta 'uo da' loqolánaxa. Qana'chi ỹi'ỹoxoden ñi'me Dios, 'enaaco':
LUK.7.16	—'Uo so' p'asáiỹi l'aqtáxanaxanec ñi' Dios qo'mi chiỹoqotoovlo.
LUK.7.16	Nataq'en qoỹinaac da' n'aqtac:
LUK.7.16	—Ñi' Dios janac da' lecochiỹa jen'me lalémaxasetpi.
LUK.7.17	Qana'chi ỹima'a't qoỹaỹáten da' ỹí'et so' Jesús 'ena'uaque naua' lail di' 'aléua Judea.
LUK.7.18	Qana'chi so' Juan naquiáxanaxac ỹima dójo', qá'a so' lapaxaguenatacpi d'aqtaxanem so'me. Qana'chi jeso'me ỹacone'ualo saua' dos jeso'me. 
LUK.7.19	Ỹim, qana'chi ỹamaxalo so' Jesús da' ỹina't da' 'uootaxa jeso'me ỹátaqta 'eesa da' na'chiso jeso' net'a 'me nec'alaxaqui 'me qoỹiuatet'aguet, 'uootaxa maliaxa qoỹiuatétaaque ga' laqáỹa. 
LUK.7.20	Qana'chi saua' lamaxa's joca'li ỹivídeta so' Jesús, qana'chi qoỹinat, qoỹinaaco':
LUK.7.20	—Ñi'me chiláxanataxanaxaic 'me lenaxat Juan qo'mi namaxalo 'am da' 'am senataq da' 'am senqátapega da' na'chi'am net'a nec'alaxaqui 'me 'am qoỹiuatétaaque, 'uootaxa maliaxa seuataqáaque ga' laqáỹa.
LUK.7.21	Qana'chi joca'li ỹivídedeuo jesaa'me, qana'chi so' Jesús ỹátaqta jalcote so' siỹaxadipi natadéetac na' ỹodapecachi leleuaxa, nataq'en nataden jen'me 'uo na' lé'ec nataqtáqaic, nataq'en jalcote na' nauáachiiñi qa'en jen'me qanampi. 
LUK.7.22	Qana'chi so' Jesús 'enaaco':
LUK.7.22	—'Ausómii'ta qomle, qoñíỹapega ga' Juan jen'me 'ami 'auauañíichiỹi qataxa 'anaquiáxañiichiỹi. Qataxa 'au'aqtaxañiim ga'me da' nauáachiiñi na' qanampi, nataq'en jen'me ñ'ídeuo naua' lichil qaláxasa sóxote piỹíñi, qataxa jen'me nichi'ỹa na' ló'oc qaa'le qoỹiỹo da' loláxa, qataxa jen'me d'añaỹi na' laqaic qaa'le demachíỹaac, qataxa jen'me sóxote ỹileu qaláxasa nec'aléegue, qataxa jen'me choxodaqpi sóxote qoỹ'axátem da' nec'alaxa. 
LUK.7.23	Ỹátaqta mátac qomle ga' siỹaxaua 'me sa 'te da' 'uootaxa jaỹim ỹoqolguet.
LUK.7.24	Joca'li sóxote jéque' saua' lamaxa's so' Juan, qana'chi so' Jesús ỹ'axátetac so' Juan, ỹ'axátetapeguem so' siỹaxadipi, 'enaaco':
LUK.7.24	—¿Jái'chi so'me 'auc'atenaxañíitapeguee'ga 'me huetalégue di' totelégue 'aléua? ¿Séetapega jaga' coqta 'me 'en dachólaxan jen' laỹat? 
LUK.7.25	¿Jái'chosomaxa 'auc'atenaxañíitapeguee'ga? ¿Séetapega 'ónaxaiqa jonaamaxa louo jeso'me siỹaxaua? 'Ami 'auaỹáchiñii' jen' ỹáatrañi naua' 'ónaxaiqa nouo qataxa nétaỹi da' qaỹa ga' ỹiuénaaque, jen'me huet'alo naua' l'acháqa'te na' net'alpi. 
LUK.7.26	Qana'chi ¿jái'chosomaxa 'auc'atenaxañíitapeguee'ga? ¿Séetapega l'aqtáxanaxanec ñi' Dios jeso'me? Já'a, ỹátaqta 'eesa, qataxa ỹátaqta napacalégue ga'me l'aqtáxanaxanec ñi' Dios. 
LUK.7.27	Qá'a so' Juan na'chiso so' ỹ'axa't naua' nidii's l'aqtaqa ñi' Dios joca'li 'enaaco':
LUK.7.27	Samaq qomle ga' ỹ'aqtáxanaxanec, s'auaxangue na' 'at'ague,
LUK.7.27	qaidi ỹaqátaxata't ga' 'adadic.
LUK.7.28	'Ami s'aqtaxanema da' ỹima na' siỹaxadipi qaỹa da' 'uo ga' l'aqtáxanaxanec ñi' Dios da' napacalégue da' l'amaqchic so' Juan 'me chiláxanataxanaxaic. Qaláxasa jen'me ỹágueegue da' qaỹa ga' nesáaque da' huétaỹi da' l'onataxanaxac ñi' Dios, qana'chína na' ỹátaqta napacalégue jeso'me.
LUK.7.29	Qana'chi ỹima na' siỹaxadipi qataxa jen'me ỹaconapeeguet jan' neseeténaqte ga' net'a Roma lé'ec 'me lachiláxanatacpi so' Juan, jen'me siỹaxadipi joca'li demachíỹa da'me dójo', qana'chi ỹátaqta sa qoỹoqolguet ñi' Dios da' ỹátaqta 'eesa. 
LUK.7.30	Qaláxasa jen'me ỹalcapíỹi na' fariseopi qataxa na' dapaxaguenataxanapeec na' naqátaxacpi 'me sa lachiláxanatac so' Juan, jen'me siỹaxadipi ỹ'otan da'me Dios sétaaque ỹ'étec jen'me. 
LUK.7.31	Qana'chi so' qadesaliaxanec Jesús 'enaaco':
LUK.7.31	—¿Jái'chogamaxa ñaloqtenaxanguet jen'me siỹaxadipi naỹi? ¿Jái'chogamaxa 'ená'am qasen? 
LUK.7.32	Séetapega 'ená'am na' ñoqolqapiolec da' ñíchiiñi, néta'ña ga' leuálaxaỹaqa', qana'chi ỹ'alqatalégue na' laỹi, 'eet'oi: “Saseedáqtapiilo naua' qadaseedel, qaláxasa sa 'auomii, qataxa s'onaqat'ape naua' lalaco ga' 'uo ga' lasouaxac, qaláxasa sa 'anoỹiñii.” 
LUK.7.33	Qá'a joca'li janac so' Juan 'me chiláxanataxanaxaic, qaláxasa sa ỹalic ga' 'ónaxaic nalic qataxa sa niỹómỹi ga' latáxa, qana'chi 'ami qoñíỹapega so'me 'uo so' lé'ec nataqtáqaic paiỹac. 
LUK.7.34	Ỹim, qataxa janac jen'me siỹaxaua lec'óxot 'me ỹalíctac jen' 'ónaxaic nalic qataxa niỹómtac, qana'chi 'ami qoñíỹapega da' qui'ỹáxaic qataxa ỹómaxaic qataxa nauotaxaua na' 'itaxalóxoicpi qataxa na' ỹaconapeeguet jan' neseeténaqte ga' net'a Roma lé'ec. 
LUK.7.35	Qaláxasa da' laỹátenaxanaxac ñi' Dios di'ỹoq qa'en jen'me ỹátenaxanaxaicpi.
LUK.7.36	'Uo so'me 'oonolec na' fariseopi 'enapéga so' Jesús da' liqui'ỹáxaua. Qana'chi so' Jesús jec, ỹic'áta ga' l'acháqa' jeso'me. Qana'chi joca'li ma'le ỹivíta, qana'chi ñíiñi, dasoỹalégue jeso' niqui'ỹáxala'. 
LUK.7.37	Qana'chi 'uo jaso' ỹauo queséeguetaxai 'me nétaaue so' noic. Joca'li naquiáxanapeelégue so' Jesús da' ỹic'áta so' l'acháqa' so' fariseo da' dequé'e, qana'chi jaso'me ỹic'áta, ỹachítac jaso' n'onata qa' lenaxat alabastro, huetaquio' so' codáxaqui. 
LUK.7.38	Qana'chi jaso'me noỹin, huaqatalóo'te saua' lichil so' Jesús, qana'chi ỹiỹot'ape, ỹiỹoxonque saua' láchi'. Ỹim, qataxa ỹaqaxaỹaxa't saua' lichil jeso'me, ỹidó'oc so' laỹoxot. Qana'chi nec'ouóqot'ape saua' lichil qataxa ỹicodelóo'te so' codáxaqui. 
LUK.7.39	Qana'chi joca'li ỹauáachiỹi dójo' so' fariseo 'me ỹiỹáxana da' liqui'ỹáxaua so' Jesús, qana'chi 'uo da' leenataxac 'enaaco': “Jiñi'me siỹaxaua da' ỹátaqta 'eesa da' l'aqtáxanaxanec ñi' Dios, qana'chi ỹañoxot táxa da' ỹaateton jañi'me ỹauo 'me huaselta'ualo naua' lichil da' jañi'me queséeguetaxai.” 
LUK.7.40	Qana'chi so' Jesús 'enapego' so' fariseo, 'enaaco':
LUK.7.40	—Simón, 'uo da' sétaaque 'am s'axátem.
LUK.7.40	Qana'chi jeso'me fariseo 'enaaco':
LUK.7.40	—Já'a, ỹa 'au'axat, 'am 'me 'am paxaguenataxanaxaic.
LUK.7.41	Qana'chi so' Jesús 'enaaco':
LUK.7.41	—Huo'oi saua' dos siỹaxa'u 'uo jaso' l'áale' net'ot so' n'áalaxanaxala'. Jeso'me 'oonolec l'áale jaso' quinientos denariopi qataxa so' laqáỹa l'áale jaso' 'chi cincuenta. 
LUK.7.42	Qana'chi jesaa'me sa ỹañoxo't da' ỹiseete'n jaso'me l'áale', qana'chi jeso'me n'áalaxanaxala' ỹichoxode'n jesaa'me da' ỹapalaxat jaso'me l'áale'. Qana'chi naỹi jaỹim 'au'aqtaxañiim, ¿jái'chogamaxa jesaa'me ga' ỹátaqta ỹichoxoden jeso'me n'áalaxanaxala'?
LUK.7.43	Qana'chi so' Simón 'enaaco':
LUK.7.43	—Séetapega da' na'chiso so' siỹaxaua 'me ỹágueegue da' qoỹichoxoden.
LUK.7.43	Qana'chi so' Jesús 'enaaco':
LUK.7.43	—Já'a, 'eesa da' 'ad'aqtac.
LUK.7.44	Qana'chi so' Jesús ỹilapecoto' jaso' ỹauo. Ỹim, qana'chi 'enapéga jeso' Simón, 'enaaco':
LUK.7.44	—¿'Am séetapega 'aulót'a jañi'me ỹauo? Ca'li ỹímta ñinoxonóoue na' 'ad'emec, qaláxasa sa jaỹim 'auanem ga' noxop da' siỹoi' naua' ỹichil. Qaamaxa jañi'me ỹauo ỹiỹoi' naua' ỹichil, ỹiỹoxonque naua' láchi', qataxa ỹaqaxaỹaxa't, ỹidó'oc da' laỹoxot. 
LUK.7.45	Nataq'en sa jaỹim 'anec'ouoq, qaamaxa jañi'me ca'li ỹímta ñinoxoneuo, qaa'le sa 'imigui da' nec'ouo' naua' ỹichil. 
LUK.7.46	Nataq'en sa 'aucodíỹi na' ỹaqaic ga' codáxaqui, qaamaxa jañi'me ỹicodetalóo'te naua' ỹichil so' codáxaqui jama na' laita. 
LUK.7.47	Qaláxasa naỹi 'am s'axátem da' jañi'me da' let'ádaic lauo'chi náỹi da' qoỹapalaxa't naua' loico, qá'a ga' siỹaxaua da' sa 'eesa'me da' qoỹichoxoden, qana'chi 'ená'am sa 'eesa'me da' ỹaloxon da' lesóxodic.
LUK.7.48	Ỹim, qana'chi 'enapego' jaso' ỹauo, 'enaaco':
LUK.7.48	—Jen'me 'adoicpi naỹi ỹima sóxote qoỹapalaxat.
LUK.7.49	Qana'chi jen' neuánaxau'pi so'me 'me néta'ñi' 'uo da' leenataxac 'enaaco':
LUK.7.49	—¿Jái'cho' ñi'me siỹaxaua da' ỹivíd'a na'me janoicpi ỹañoxot da' ỹapalaxat?
LUK.7.50	Qaláxasa jeso' Jesús 'enapéga jaso'me ỹauo, 'enaac:
LUK.7.50	—'Am naỹi 'adec'aléegue, qá'a 'uo da' 'adpé'e. 'Aue, 'oc, naỹi 'aulaquétapiiñi.
LUK.8.1	Qana'chi joca'li ma'le qaỹa'ague dójo', qana'chi so' Jesús quétaỹi na' noicpi qataxa na' noicpiolec da' d'aqtaxáatac, ỹ'axátetapeguem da' 'ónaxaic qadipí'ic 'me ỹ'axat da' ñi' Dios ỹilo'ogue ỹimata'a'téna. Náictapee'to saua' doce lapaxaguenataqa. 
LUK.8.2	Nataq'en 'uo so' náictapegue' ỹauodipi 'me latadíñisepi joca'li ỹ'odáiỹi so' lé'ecpi qataxa jen'me ỹodapecachi leleuaxa. Qaa'le huétauo' jaso' María 'me qoỹimatá'ac Magdala lase, jaso'me chiỹaqaỹi joca'lio' so'me siete lé'ec nataqtáqaicpi, 
LUK.8.3	nataq'en jaso' Juana 'me loua so' lenaxat Chuza, jeso'me ỹilotalégue ga' l'acháqa' so' Herodes. Qataxa huétauo jaso' Susana, nataq'en jalcote so' laỹi ỹauodipi 'me lecochítapega da' ỹasaxáuo na' loxosetpi.
LUK.8.4	Huá'a, qana'chi jalcote na' janac, chiỹaqapee'ualo naua' noiqa da' qodec'atenaxana so' Jesús. Qana'chi joca'li ma'le jalcote so' dasótaaue, qana'chi detaxáaue, qaláxasa 'uo so' daloqtenaxana. 'Enaaco':
LUK.8.5	—'Uo so' siỹaxaua jec da' danaxan, ỹaañi jaso' lañiise jala. Qana'chi joca'li danaxáatac, qana'chi jaso' ỹaañi 'uo jaso' talégue so' lai jeso'me naq'aic. Qana'chi jaso'me qopiỹi, qataxa janac na' máỹo', qana'chi ỹalic jaso' peta. 
LUK.8.6	Qataxa jaso' laqáỹa nepeta talégue so' sa nó'in 'aléua ỹalcapíỹi na' qa'. Qana'chi jaso'me peta joca'li naséguem, qana'chi daqaxaỹáñi ỹasouaxat da' qaỹa ga' lapiágaxanaxa na' 'aléua. 
LUK.8.7	Jaso' laqáỹa peta qaa'le talégue so'me 'uo jan' ỹaxat, qana'chi jaso'me sa naséguem ỹasouaxat da' nacásee'megue jan' ỹaxat. 
LUK.8.8	Qataxa jaso' laqáỹa peta talégue so' ỹátaqta 'ónaxaic 'aléua. Qana'chi joca'li naséguem, qana'chi ỹátaqta saqalóta jan' jala. 'Uo na' cien jan' jala joca'li qonaqat.
LUK.8.8	Qana'chi joca'li ỹim da' l'aqtac so' Jesús, qana'chi ỹátaqta necosaxaden, 'enaaco':
LUK.8.8	—'Ami qomle 'auaỹáchiñii da' 'anaquiáxanaxaquii, qaláxasa 'ónaxaic da' 'anaquiáxañiichiiñi.
LUK.8.9	Qana'chi so' lapaxaguenatacpi ỹinatétaco' so'me da' jái'chogamaxa 'éeta ga' náỹi dójo' naloqtenaxanaxat. 
LUK.8.10	Qana'chi so'me 'enaaco':
LUK.8.10	—Ñi'me Dios 'ami 'me ỹaỹátenaxanaxanque jen'me sa di'ỹoq lasoxoc da' l'onataxanaxac. Qaláxasa jen'me laỹi qaa'le sauót'ai ỹaloqtenaxanaxat da' setaxáaue, tetoqo' jen'me da' dec'atenaxáatac, qaa'le 'ená'am da' sa ỹauanaac, qataxa da' demachíỹaac, qaláxasa sa ỹaỹáten ga'me qoỹ'axat.
LUK.8.11	Qana'chi naqaida da' náỹi jeso'me saloqtenaxáatapega, 'enaaco': Jaso' peta náỹi da' qoỹ'axátetac da'me l'aqtac ñi' Dios. 
LUK.8.12	Jaso'me peta 'me talégue so' lai so' naq'aic, qaa'le náỹi ga' siỹaxaua 'me naquiáxatac. Qaláxasa janac jeso'me paiỹac 'me qadó'o, qana'chi deuootáxanec jeso'me n'aqtac 'me huétaỹi jañi' liquidiaqte, qaidi sa d'amaqtenataxan qa'en, qana'chi sa 'te da' nec'aléegue. 
LUK.8.13	Qataxa jaso'me peta 'me talégue so' 'aléua 'me ỹalcapíỹi na' qa', qaa'le náỹi ga' siỹaxaua 'me naquiáxatapega da' n'aqtac, qaláxasa 'uo da' netónaxac. Qaláxasa qaỹa ga' ỹátaqta 'uo ga' lepata' da' n'aqtac. 'Chi cadá'ac da' d'amaqtenataxan, qaláxasa da' nivitot ga' napiinaguec, qana'chi ỹaxanéegue da' n'aqtac. 
LUK.8.14	Qana'chi jaso'me peta 'me talégue jeso'me 'aléua 'me 'uo jan' ỹaxat, qaa'le náỹi ga' siỹaxaua 'me naquiáxatapega da' n'aqtac. Ỹim, qana'chi jec, qaỹat'ague, qana'chi qoỹapadeelégue da' n'aqtac ỹasouaxat da' loqochoxo jen'me huetalégue jen' 'aléua, qataxa da'me nesaliaxa, qataxa da'me loqopichidíỹaxac ỹima jen' chaqáina sa nó'in. Qana'chi qaỹa 'te jaláỹaxac da' n'aqtac. 
LUK.8.15	Qaláxasa jaso'me peta 'me talégue so'me 'ónaxaic 'aléua, qaa'le náỹi ga' siỹaxaua 'me 'ónaxai jaga' liquidiaqte, qataxa leuóteta da' naquiáxan, qataxa ỹí'et da' n'aqtac, qataxa quetelégue. Sa 'te da' qoséegue, qataxa ỹátaqta 'uo da' jaláỹaxac.
LUK.8.16	Qaỹa ga' ỹitétooue jaga' lecoỹadáxanaqte, ỹimat, qaa'le 'uootaxa ỹapadeelégue, 'uootaxa ỹano'ot na' p'áñi ga' l'ochaxala'. Na'chidáta da' ỹanaséguem, chan'eesa da' 'uo ga' nenoxoneuo, qaa'le ỹ'oqotelégue. 
LUK.8.17	Qá'a qaỹa da' 'uo ga' qoỹoxotétapiiñi da' 'uootaxa sa 'te qomle da' sa qoỹauana. Qataxa qaỹa 'te ga' sa di'ỹoq da' 'uootaxa sa qoỹaỹáten qomle, 'uootaxa da' sa qoỹic'aten.
LUK.8.18	Qalaxaso'chi ỹátaqta 'anaquiáxañiichiiñi, qá'a ga'me 'uo ga' huet'ot, qaa'le qonchíỹaxateegue ga' qoỹanem; qaláxasa ga'me qaỹa ga' huet'ot, qaa'le qonóuo', ỹivi' da' qodeuootáxanec ga'tai'me 'eetapecoomaxa da' huet'otolec.
LUK.8.19	Qana'chi jaso' lat'e qataxa saua' laqáỹa' so' Jesús ỹivídede'uo ga' huét'a jeso'me, qaláxasa sa qoỹañoxot da' qoỹivíde'uo jeso'me ỹasouaxat da' ỹátaqta jalcote na' siỹaxadipi. 
LUK.8.20	Qana'chi 'uo so' d'aqtaxanem so' Jesús, 'enaaco':
LUK.8.20	—Jada 'adat'e qataxa daua' 'adaqáỹa' p'ádeegue, sétaaque da' 'am qonauá'ne'.
LUK.8.21	Qaláxasa jeso'me 'enaaco':
LUK.8.21	—Ga'me naquiáxanalo naua' l'aqtaqa ñi'me Dios qataxa ỹátaqta ỹ'e't, qana'chaga jaga' ỹat'e qataxa gaua' ỹaqáỹa'.
LUK.8.22	Joca'li 'uo so' nolo', qana'chi so' Jesús huenóchiinỹi jaso' licota, liquiáxa'u saua' lapaxaguenataqa. Qana'chi 'enapegalo, 'enaaco':
LUK.8.22	—Ỹáxa qolaq, sapágaxa'ta di' lasego jan' peróna.
LUK.8.22	Ỹi'm, qana'chi jéque'. 
LUK.8.23	Qana'chi joca'li ma'le p'áidinỹi jaso' peróna, qana'chi so' Jesús d'ochítac. Ỹim, qana'chi nepeláxateta jaso' peróna da' 'uo so' laỹat let'ádaic, qana'chi cha ỹivíde'ta da' ỹáachiinỹi jaso' licota so' noxop qataxa ma'le sétaaque da' damolíñi. 
LUK.8.24	Qana'chi qoỹic'áta so' Jesús da' qonoqotoxon. Qana'chi qoỹíitapega, qoỹinaaco':
LUK.8.24	—'Am paxaguenataxanaxaic, ỹamtaa'le sétaaque da' qadamolíñi.
LUK.8.24	Qana'chi jeso'me Jesús ñíseguem da' nelaxa jeso' laỹat qataxa so' lepáxa jeso' noxop, qana'chi v'iiỹeta qataxa ỹipaquet'egue da' tóchiiñi. 
LUK.8.25	Ỹim, qana'chi 'enapegalo saua' lapaxaguenataqa, 'enaaco':
LUK.8.25	—¿Jái'chogamaxa taiỹi ga' 'adip'iỹáxaquii?
LUK.8.25	Qaláxasa jesaa'me ỹátaqta 'uo da' loqolánaqa', qataxa ỹátaqta 'uo da' ỹ'aalátrapeec. Qana'chi ñi' 'oonolec ỹinatétac ñi' laqáỹa, 'enaaco':
LUK.8.25	—¿Jái'cho' da'me dójo' siỹaxaua? da' ỹaqanatet da' 'enapéga so' laỹat qataxa so' noxop, qana'chi ỹala'.
LUK.8.26	Qana'chi joca'li ma'le ỹivídede'ta di' 'aléua 'me lenaxat Gadara di'me hua'ata di' lasego jaso' peróna 'me nalot'eta di' 'aléua lenaxat Galilea. 
LUK.8.27	Qana'chi joca'li ỹivíta so' Jesús di'me 'aléua, qana'chi janaco' so' siỹaxaua 'me chiỹaqáaue di'me noic. Jeso'me siỹaxaua jalcote na' huó'e da' 'uo so' lé'ec nataqtáqaicpi paiỹagodipi. Sa 'te da' ỹaadíñi naua' louo, qataxa sa 'te da' náaue ga' 'emec. Na'chidáta da' huétapegooue so' napa'lpi. 
LUK.8.28	Jeso'me joca'li ỹilá'a so' Jesús, qana'chi ỹisocoto naua' liliictel, qana'chi ỹ'alaq, 'enaaco':
LUK.8.28	—¿Tá'nooqo'chi da' jaỹim 'auenóxotetac, 'am Jesús 'me 'am lec'óxot ñi'me Dios 'me p'asáiỹi? 'Am ñachoxodenot naỹi sa 'te qomle da' 'aua'uo da' ñi'queténaxac.
LUK.8.29	'Enaaco' jeso'me, qá'a so' Jesús ỹamaqátapeegue jeso'me né'ec nataqtáqaic paiỹac da' cá'ai jeso'me siỹaxaua. Qá'a naale sa lec'óxotolec da' natot qa'en jeso'me siỹaxaua jeso'me né'ec. Qana'chi na' siỹaxadipi n'eláxatetañi so'me da' qoỹicoñida't saua' loua' qataxa saua' lichil qaidi sa dedaỹapiỹe't. Qaláxasa na'chi 'ená'am ỹip'iaxachiỹi, qana'chi jeso' né'ec ỹ'iinaxanée'ga so' totelégue 'aléua. 
LUK.8.30	Qana'chi jeso' Jesús ỹinato', 'enaaco':
LUK.8.30	—¿Jái'chi ga'me 'adenaxat?
LUK.8.30	Qana'chi jeso'me 'enaaco':
LUK.8.30	—Jaỹim ỹinaxat Jalcote.
LUK.8.30	'Enaac dójo', qá'a ỹátaqta jalcote jeso'me lé'ec nataqtáqaicpi paiỹagodipi. 
LUK.8.31	Qana'chi jeso'me lé'ecpi nachoxodeetapecot so' Jesús da' 'ená'te da' ỹamaxá'ña ga' ne'uaxánaqa' na'me 'itaxalóxoicpi. 
LUK.8.32	Qataxa 'uo jaso' jalcote coochipi de'quétac, netalégue jeso' qasoxonaxa, qana'chi jeso'me né'ec nataqtáqaic nachoxodéetac da' qoỹaséet'em da' táaue jaso'me coochipi. Qana'chi so' Jesús ỹaséet'em jeso'me da' táaue. 
LUK.8.33	Qana'chi jeso'me né'ecpi cá'ai jeso'me siỹaxaua, qana'chi táaue jaso'me coochipi. Qana'chi ỹima jaso'me naqalcapégaxasom chiỹoqotelégue so' comadáxa, qana'chi taỹapíinỹi jaso' peróna, qana'chi ỹima 'ouaxai.
LUK.8.34	Qana'chi jeso'me ỹilotalégue jaso' coochipi joca'li ỹauáachiỹi dójo' 'éeta jaso'me, qana'chi ỹacháxañi, ỹátaqta dó'i. Ỹim, qana'chi d'aqtaxanem jen' nétaaue so' noic qataxa jen'me netalégue na' n'ónaxa. 
LUK.8.35	Qana'chi ỹima jen' siỹaxadipi dec'atenaxanée'ga ga'me huá'ña dójo'. Qana'chi joca'li qoỹivíta ga' huét'a so' Jesús, qaama'le qoỹilalégue so'me siỹaxaua 'me chiỹaqáaue jeso'me né'ec nataqtáqaicpi paiỹagodipi. Jeso'me ñíchiiñi net'oto saua' lichil so'me Jesús, ỹaatrañi saua' louo, qataxa sóxote da' netouen. Qana'chi ỹátaqta 'uo da' noqolánaxa. 
LUK.8.36	Qana'chi ỹima so'me ỹauáachiỹi da' 'éeta jeso'me siỹaxaua, qana'chi d'aqtaxáatac, ỹ'axátetac da' 'éeta joca'li qonataden jeso'me siỹaxaua 'me 'uo so' lé'ec nataqtáqaicpi. 
LUK.8.37	Qana'chi ỹima na' siỹaxadipi 'me l'acháqa' di' Gadara nachoxodeetapecot jeso'me Jesús da' cá'ai di'me ỹasouaxat da' ỹátaqta sa lec'óxotolec da' loqolánaxa. Qana'chi so' Jesús ỹitaxa huenóchiinỹi jaso' licota, qana'chi jec. 
LUK.8.38	Qaláxasa so' siỹaxaua 'me chiỹaqaỹi so' né'ecpi, qana'chi nachoxodeetapecot so'me Jesús da' naseet'eguet da' náicapegue'. Qaláxasa so'me Jesús ỹamaxalégue da' qapiỹáñi. Qana'chi 'enapego', 'enaaco':
LUK.8.39	—'Av'iỹílaxa qomle ga' 'ad'acháqa'. Ỹim, qana'chi 'au'axat ỹima jen'me 'am ỹ'étec ñi'me Dios.
LUK.8.39	Qana'chi so' siỹaxaua jec, qana'chi d'aqtaxanóoue ỹima so' noic da'me ỹ'étec so' Jesús jeso'me.
LUK.8.40	Qana'chi joca'li ma'le n'iỹílaxadeta so' lasego jaso' peróna so' Jesús, qana'chi joca'li nivíta, qana'chi so' siỹaxadipi ỹátaqta mátac, qá'a ỹima so'me ỹiuatet'aguet so'me. 
LUK.8.41	Huá'a, qana'chi janac so' siỹaxaua lenaxat Jairo. Jeso'me nasoxola' ga'me lemáxaqui na' judiopi. Jeso'me siỹaxaua ỹisocoto naua' liliictel so' Jesús, qana'chi nachoxodeetapecot da' ỹic'áta ga' l'acháqa'. 
LUK.8.42	Qá'a jeso'me 'uo jaso' 'oonole lec'oqte. Jaso'me sóxote ỹivitalo saua' doce 'uóidi; jaso'me sóxote ma'le ỹileetapiỹe't. Qana'chi joca'li jec so' Jesús, qana'chi ỹátaqta jalcote na' ỹic'átetapegue', cha ỹivíde'ta da' qoỹipataxa't.
LUK.8.43	Jeso'me siỹaxadipi huétauo jaso' 'oonole ỹauo leuaxai. Jaso'me doce 'uóidi da' ne'queténaxac da' naquétac jan' letauo'. Jaso'me sóxote ỹiméteegue 'ená'uac jeso'me loxotpi, ỹasouaxat da' ỹiseetéetac na' tadénataxanaxaicpi, qaláxasa qaỹa ga' ỹañoxot da' nataden da' leleuaxa jaso'me. 
LUK.8.44	Qana'chi jaso'me nichíi'uo so' Jesús jena' lóvi', qana'chi ỹipoteuó'o so' lai so' lapoto. Huá'a, qana'chi v'iiỹet jaso' letauo' 'me naquétac.
LUK.8.45	Qana'chi jeso'me Jesús denataxan, 'enaaco':
LUK.8.45	—¿Jái'chi ga'me jaỹim ỹipoteuó'o?
LUK.8.45	Qaláxasa qaỹa 'te ga' ỹ'ateguet. Qana'chi so' Pedro qataxa so' laỹi 'enaaco':
LUK.8.45	—'Am 'me 'am paxaguenataxanaxaic, na' siỹaxadipi ỹima 'am ỹipataxa't, qataxa saqaỹátaq ga' 'am qoỹipataxague. ¿Tóoqo'chi da' 'auenataxáatac, 'onétojo': “¿Jái'chi ga'me jaỹim ỹipoteuó'o?”
LUK.8.46	Qaláxasa so' Jesús 'enaaco':
LUK.8.46	—'Ai', 'uo ga' jaỹim ỹipoteuó'o, qá'a jaỹim ñanomt'eguet da' 'uo ga' ñataden da' sedolégue da'me ỹ'añaxac.
LUK.8.47	Qana'chi jaso' ỹauo joca'li ỹilá'a da' ma'le ỹ'aqalégue jeda'me 'éeta, qana'chi ỹic'áta so' Jesús, ỹátaqta devíloxol. Qana'chi ỹisocoto naua' liliictel, qana'chi d'aqtaxanem so'me da' 'éeta tó'chiqaale ỹipoteuó'o jeso'me, qataxa da' 'éeta joca'li v'iiỹet jaso' letauo'. Qana'chi ỹima so'me siỹaxadipi naquiáxachiỹi jaso'me. 
LUK.8.48	Qana'chi so' Jesús 'enapego' jaso' ỹauo, 'enaaco':
LUK.8.48	—'Am ỹaqaỹole, naỹi maale 'ademéegue, qá'a 'au'amaqténataxan. 'Aue, 'oc, qaỹa 'te 'uo.
LUK.8.49	Qana'chi joca'li maliaxa detaqátac so' Jesús, qana'chi 'uo jeso' nóvi' siỹaxaua chiỹaqá'a ga' l'acháqa' so' Jairo 'me nasoxola' jega'me lemáxaqui na' judiopi. Qana'chi d'aqtaxanem jeso'me, 'enaaco':
LUK.8.49	—Jadi' 'ac'oqte sóxote ỹileu. Tó'chiqaale 'ená'te qomle da' 'audáxanapiỹe't na' paxaguenataxanaxaic.
LUK.8.50	Qana'chi so'me Jesús joca'li demachíchiỹi dójo', qana'chi 'enapego' so' Jairo, 'enaaco':
LUK.8.50	—'Ena't qomle da' 'auó'i. Na'chidáta da' 'au'amaqténataxan, qaidi jaga' 'ac'oqte ỹañoxot da' nec'aléegue.
LUK.8.51	Qana'chi joca'li ỹivíd'a so' 'emec, qana'chi qaỹa ga' nasenguet da' liquiáxauauo jeso'me, na'chisóta so' Pedro, qataxa so' Jacobo, qataxa so' Juan, qataxa saua' let'al jaso' nootole. 
LUK.8.52	Qataxa ỹima so' siỹaxadipi noỹíitaỹi qataxa n'alqátapiiñi ỹasouaxat jaso'me. Qaláxasa so' Jesús 'enaaco':
LUK.8.52	—'Ena't qomle da' 'anoỹiñii. Jadi' nootole sa ỹileu. Jadi'me 'chi d'ochítac.
LUK.8.53	Qaama'te qoỹi'uéetac jeso'me, qá'a qoỹaỹáten da' sóxote ỹileu jaso'me. 
LUK.8.54	Qana'chi jeso'me Jesús ỹacona na' louaq, 'enapego' jaso'me, ỹátaqta n'áaloxodenec da' l'aqtac, 'enaaco':
LUK.8.54	—'Am nootole, 'am senapéga, 'oñíseguem qomle.
LUK.8.55	Qana'chi jaso'me n'iỹílaq da' lec'alaxa, qana'chi pasá'a da' ñíseguem. Qana'chi so' Jesús damaxasoxolégue da' qoỹanem ga' jaloq. 
LUK.8.56	Qana'chi saua' let'al ỹátaqta ỹ'aalátrapeec. Qaa'le so' Jesús 'enapegalo da' qaỹa ga' d'aqtaxaatem da'me dójo' qodíuapiỹi.
LUK.9.1	Joca'li 'uo so' nolo', qana'chi so' Jesús ỹimata'a't so' doce lapaxaguenatacpi, qana'chi ỹanem da' n'añaxac qataxa da' namaxasóxonaxac, qaidi ỹañoxot da' ỹ'odáiỹi na' né'ecpi nataqtáqaicpi, qataxa ỹañoxot da' nataden na' ỹodapecachi neleuaxa. 
LUK.9.2	Ỹim, qana'chi ỹamaxalégue jeso'me da' ỹ'axat da' l'onataxanaxac ñi' Dios 'me ỹimata'a'téna, qataxa ỹamaxalégue jeso'me da' nataden ỹima na' leuaxaicpi. 
LUK.9.3	Qana'chi 'enapego' jeso'me, 'enaaco':
LUK.9.3	—Qaỹa 'te qomle da' 'uo ga' 'auachíỹi na' naq'aic. Sa 'auachíỹi' gaua' 'adasélaxala'chídii' qataxa gaua' 'adachoxónaxaquidii' qataxa gaua' 'anse'ñii qataxa gaua' 'ademenáldii'. Ñi' 'oonolec ỹáchi' ga' 'oonolec nesomaxaqui; 'ena't da' ỹáchi' gaua' dos nesomaxaqui'. 
LUK.9.4	Qana'chi gamachaqaiga 'emec da' 'avídii'uo, qana'chiga 'oví'ỹa, cha ỹivíd'a da' 'oquí'ỹai jega'me 'aléua. 
LUK.9.5	Qaláxasa ga' 'uo ga' sa 'ami ỹacongueta, qaláxasa 'oquí'ỹai jega'me noic. Ỹim, qana'chi 'anchiỹoqoidíñi na' 'enáaỹaxa naua' 'adapela'chídii'. Qá'a da'me n'anaxat da' mai'chi nasouaxatela't ga' siỹaxadipi.
LUK.9.6	Ỹim, qaama'le jec so'me, ỹic'áta ỹima jen'me noicpiolec, qana'chi ỹ'axátetapeguem da' n'aqtac chiỹaqaỹi da' nec'alaxa, qataxa natadéetac na' leuaxaicpi.
LUK.9.7	Qaama'le so' net'a lenaxat Herodes joca'li ỹaỹáten ỹima jen'me ỹí'etpi so' Jesús, qana'chi ỹátaqta sa ỹaỹáten ga' 'éeta, qá'a 'uo na' 'éetapega da' ỹitaxa nec'aléegue so' Juan. 
LUK.9.8	Qataxa 'uo na' 'éetapega na'chiso jeso'me l'aqtáxanaxanec ñi' Dios lenaxat Elías da' ỹitaxa naloxon, qataxa 'uo na' 'éetapega na'chiso so'me huá'au l'aqtáxanaxanecpi ñi' Dios da' 'uo ga' 'oonolec da' ỹitaxa nec'aléegue. 
LUK.9.9	Qaláxasa so' Herodes 'enaaco':
LUK.9.9	—Na'chaỹim ca'li samasoxolégue da' qoỹicháxaỹi so' laqaic so' Juan. Qana'chi ¿jái'chogamaxa siỹaxaua 'me semachítapeelégue da' jalcote na' n'aqtaguec?
LUK.9.9	Qana'chi so' Herodes ỹátaqta sétaaque da' ỹaateton jeso'me.
LUK.9.10	Qana'chi so' lapaxaguenatacpi joca'li ma'le n'iỹílaq, qana'chi d'aqtaxáatapeguem so' Jesús, ỹ'axátetapeguem ỹima na' ỹí'etpi. Qana'chi jeso'me nedoqteet'a'salo jesaa'me da' ỹauéedee'ga so' 'aléua 'me sa qaỹáaque di' noic Betsaida. 
LUK.9.11	Qaláxasa so' siỹaxadipi joca'li naquiáxanaxac dójo', qana'chi qo'equegue jeso'me. Qana'chi so' Jesús ỹaconguet ỹima so' siỹaxadipi, qana'chi d'aqtaxáatapeguem da' ñi' Dios 'me ỹilo'ogue ỹimata'a'téna, qataxa nataden ỹima na' leuaxaicpi.
LUK.9.12	Joca'li ma'le jávit, qana'chi saua' doce lapaxaguenataqa nichiitot so' Jesús, qana'chi qoỹíitapega, qoỹinaaco':
LUK.9.12	—'Auenapéga jen'me siỹaxadipi, tetoqo' quéuo da' nematéegue, qataxa neuodénaaque ga' jaloq da' taỹapee'ualo naua' noiqolqa 'uootaxa naua' sa qaỹadapiỹi 'me netalóo'te naua' 'ale'u, qá'a jen'me souqát'a totelégue. Qaỹa ga' ná'ña.
LUK.9.13	Qaláxasa so' Jesús 'enaaco':
LUK.9.13	—'Ami 'auañimii ga'me jaloq jen'me siỹaxadipi.
LUK.9.13	Qana'chi jeso'me 'enaaco':
LUK.9.13	—Qaỹa ga'me salíinaq. Na'chináate' naua' cincole paa'ñi qataxa naua' doosolqa niỹacoqtolqa. Na'chidáta da' qo'mi ñiuodénaqaaque ga' nalic, tetoqo' dequé'e ỹima jen'me siỹaxadipi.
LUK.9.14	Qana'chi jen'me siỹaxadipi ỹamtaa'le ỹivíta cinco mil. Qaláxasa so' Jesús 'enapego' so' lapaxaguenatacpi, 'enaaco':
LUK.9.14	—Qoñíỹapega qomle na' siỹaxadipi da' ñíiñi, qaláxasa niỹotapecachi na' cincuenta 'aviñii.
LUK.9.15	Qana'chi naqaida da'me qoỹíit'ec, qana'chi ñíiñi ỹima so' siỹaxadipi. 
LUK.9.16	Qana'chi so' Jesús ỹaconalo saua' cincole paa'ñi qataxa saua' dos niỹacoqo'te. Ỹim, qana'chi ỹilosée'mec di' piỹem, qana'chi netameelóo'te jesaa'me. Joca'li ỹim da' ỹicolaxachiilo, qana'chi ỹanema saua' lapaxaguenataqa, qaidi jesaa'me ỹaadóoue so' siỹaxadipi. 
LUK.9.17	Qana'chi 'ená'uac jeso'me dequé'e qataxa ỹima ỹóno'. Ỹim, qana'chi qoỹimichiilo saua' doce canasta jeso'me n'iỹoxotpi.
LUK.9.18	'Uo so' nolo' so' Jesús joca'li nesamaxatela't da' netamen, qana'chi náicapee'to saua' lapaxaguenataqa, qana'chi ỹinatét'ape, 'enaaco':
LUK.9.18	—¿Jái'chogamaxa nip'itáxatapega jaỹim jen'me siỹaxadipi?
LUK.9.19	Qana'chi saa'me 'enapega'to':
LUK.9.19	—Qá'a 'uo na' 'am 'éetapega da' na'chi'am Juan chiláxanataxanaxaic, qataxa 'uo na' 'am 'éetapega da' na'chi'am Elías, qataxa 'uo na' 'am 'éetapega da' na'chi'am ga' 'oonolec jeso'me huá'au l'aqtáxanaxanecpi ñi' Dios da' 'uootaxa nec'aléegue.
LUK.9.20	Qana'chi ỹina'to' saa'me, 'enaaco':
LUK.9.20	—Qaláxasa 'ami ¿jái'chogamaxa jaỹim 'aviñíitapega?
LUK.9.20	Qana'chi so' Pedro 'enaaco':
LUK.9.20	—Na'chi'am net'a 'me qadec'alaxaqui 'me 'auachiỹoqo'ot ñi' Dios.
LUK.9.21	Qaláxasa so'me Jesús ỹátaqta huaqátetapegalo jesaa'me da' qaỹa 'te da' 'uo ga' ỹ'axátrem dójo'. 
LUK.9.22	Qana'chi 'enaaco':
LUK.9.22	—Jen'me siỹaxaua lec'óxot ỹátaqta sa lec'óxotolec qomle da' ne'queténaxac, qataxa qoỹamaqáiỹi ỹimalégue na' nasoxonecpi qataxa na' lasoxola'pi na' letaxaỹáxanaxanecpi so' siỹaxadipi da' qodetaxaỹapégue' ñi' Dios, qataxa jen'me dapaxaguenataxanapeec na' naqátaxacpi, qataxa qoỹalaat qomle. Qaláxasa da' ma'le ỹivi't gaua' tres noloqo'te, qana'chi ỹitaxa nec'aléegue.
LUK.9.23	Joca'li ỹim, qana'chi 'enapéga ỹima so'me, 'enaaco':
LUK.9.23	—Ga' sétaaque da' jaỹim 'equegue, qaláxasa 'ónaxaic da' ỹiguem ỹima na' mai'chi leenataxac, ỹim, qana'chi jaỹim 'equegue ỹiméda naua' noloqo'te, ga'eetatáxa da' daqat da' l'óiỹaxac. 
LUK.9.24	Qá'a ga' sétaaque da' na'chi 'eeta't da' nec'alétaiỹi, qana'chiga ga' daqat da' l'óiỹaxac. Qataxa ga' daqat da' l'óiỹaxac ỹasouaxat jaỹim, qana'chiga ga' jec da' nec'alétaiỹi. 
LUK.9.25	Qá'a ¿jái'chogamaxa ỹachiỹoxotaỹi ga' siỹaxaua da' ỹimata'a't ỹima jen'me huetalégue jen'me 'aléua, da' 'uootaxa daqat, 'uootaxa mai'chi ne'quemaqtela't? 
LUK.9.26	Qá'a ga' jaỹim nepecoxolégue qataxa da' ỹ'aqtac, qana'chi nataq'en jen' siỹaxaua lec'óxot nepecoxolégue ga'me, qomle ỹivíta da' n'iỹílaq da' net'a, náicapegue' da' li'ỹoxodic ñi' let'a qataxa jen'me huosóta lamaxa'spi piỹem lé'ecpi. 
LUK.9.27	Ỹátaqta 'eesa da' 'ami s'axatema da' 'uo naỹi na' huétauo da' sonaliaxa qomle da' ỹileu qomle 'uootaxa sonaliaxa da' ỹiloỹi da' 'éeta qomle ỹimata'a'téna ỹilo'ogue ñi' Dios.
LUK.9.28	Qana'chi joca'li ma'le ỹinoxodéegue saua' ocho noloqo'te da' nasaxáiỹi dójo' so' Jesús, qana'chi ỹic'ádisee'mec so' qasoxonaxa da' netamen, náictapee'to saua' Pedro, qataxa so' Jacobo, qataxa so' Juan. 
LUK.9.29	Qana'chi joca'li quet'ot da' netamnaxac, qana'chi so' latáxasoxoc neléemaxatela't, qataxa jesaua' louo ỹátaqta ỹapaga't qataxa ỹaqasélquet'ape. 
LUK.9.30	Huá'a, qana'chi naloxo'n saua' dos siỹaxa'u detaqátrapegue' jeso'me, jesaa'me na'chisaua so' Moisés qataxa so' Elías. 
LUK.9.31	Ỹátaqta coleesopa jeso' n'edáxa ỹátaqta qaỹa ga' 'ená'am da' li'ỹoxodic. Qana'chi qod'aqtaxáatapeguem so' Jesús da' 'éeta da' leleuaxa qomle huá'ña di' Jerusalén. 
LUK.9.32	Qana'chi so' Pedro qataxa saua' laqáỹa' ỹátaqta sa l'áxaic da' l'ochaqa', qaláxasa nelodéegue. Qana'chi ỹauáachidiỹi da' li'ỹoxodic so' Jesús qataxa saua' dos siỹaxa'u 'me huetaavlo jeso'me. 
LUK.9.33	Qana'chi joca'li ma'le ỹamtaa'le ca'ai so' Jesús jesaa'me siỹaxa'u, qana'chi so' Pedro 'enaaco':
LUK.9.33	—'Am 'me paxaguenataxanaxaic, ¡'ónaxaic toqo' da' na'chi souqát'a jen'me! Naỹi sauoqo'oi gaua' tres nepele'te, 'am 'oonolec ga' 'adepe'l qataxa da' Moisés qataxa da' Elías.
LUK.9.33	Qaláxasa so' Pedro sa ỹaỹáten ga' náỹi da'me l'aqtac. 
LUK.9.34	Qana'chi joca'li maliaxa detaqátac, qana'chi janaco' so' ló'oc ỹátaqta ỹipelteetalóo'te, qana'chi ỹátaqta 'uo da' loqolánaqa' joca'li ỹilód'a da' huédaaue jeso'me. 
LUK.9.35	Qana'chi qodemachíỹa so' n'aqtac chimaqpégooue so' ló'oc, 'enaaco':
LUK.9.35	—Naqaida da'me ỹalec 'me ỹauotaxat, naqaida da'me 'anaquiáxañiitapega.
LUK.9.36	Qana'chi joca'li ỹoxo'ỹi jeso' n'aqtac, qana'chi ỹitaxa qoỹilá'a so' Jesús da' nedot'a't. Qana'chi jesaa'me ỹátaqta n'emáxade'n, qataxa qaỹa ga' ỹ'axátrem dójo' lauanáxanaxa'j.
LUK.9.37	Joca'li so' nolo' laqáỹa joca'li ma'le huenótree'guesop so' qasoxonaxa, qana'chi huaded'aguet so' jalcote siỹaxadipi 'me huaqátet'aguet so' Jesús. 
LUK.9.38	Qana'chi 'uo so' siỹaxaua detaqátac ỹátaqta n'áaloxodenec da' l'aqtac, chimaqpégooue jeso' siỹaxadipi, 'enaaco':
LUK.9.38	—'Am 'me paxaguenataxanaxaic, ỹa 'auc'aten di' ỹalec. Péga, na'chidíta 'oonolec ỹalec. 
LUK.9.39	'Uo so' né'ec nataqtáqaic ỹimáỹi, na'chi ỹ'alaqtétac qataxa ỹicopichaqtet. Qana'chi janac naale jan' l'ali na' nedégaxat. Qaỹa ga' laỹamaxa qa'en, qataxa sa 'te da' ỹaxanéegue. 
LUK.9.40	Te'me sóxote da' ñachoxodénoto daua' 'adapaxaguenataqa da' ỹ'odédaiỹi jiñi'me né'ec nataqtáqaic, qaláxasa sa ỹañoxo't.
LUK.9.41	Qana'chi so' Jesús 'enaaco':
LUK.9.41	—¡Jaiỹamaa jen'me siỹaxadipi da' sa d'amaqtenataxan qataxa chiỹoxo'spi! Sóxote huo'oi saua' noloqo'te da' 'ami souetaavlo, qataxa da' 'ami ñiuálaxaitapee'to. Ỹáxa 'ando'quéna ga'me 'ac'óxot.
LUK.9.42	Joca'li ma'le nichíi'uo so' nesoqolec, qana'chi so' né'ec nataqtáqaic huai'ndi qa'en jeso'me, qana'chi v'iỹílaxalégue da' ỹicopichaqtet. Qaláxasa so' Jesús na'chi nelaxa so' né'ec, qana'chi n'óota qa'en so'me nesoqolec. Ỹim, qana'chi ỹ'iỹílaxatot jeso' let'a. 
LUK.9.43	Qana'chi ỹima jeso'me siỹaxadipi ỹátaqta ỹ'aalátapeec da' l'añaxac let'ádaic ñi' Dios.
LUK.9.43	Joca'li maliaxa quéta da' qoỹ'aalátapeec ỹima jen'me ỹí'et so' Jesús, qana'chi jeso'me 'enapegalo saua' lapaxaguenataqa, 'enaaco':
LUK.9.44	—Ỹa 'anaquiáxañiichiỹi da' senaac, qataxa sa 'te qomle da' 'apeteláqaiỹet da' jen'me siỹaxaua lec'óxot qoỹanóoue qomle na' siỹaxadipi, qaláxasa jen'me mai'chi ỹoiquíitac qomle.
LUK.9.45	Qaláxasa jeso' lapaxaguenatacpi sa ỹaỹáten da'me dójo' qoỹinaac, qá'a sa qoỹanem da' ỹaỹáten, qataxa 'uo da' loqolánaxa da' denataxaalégue da' qoỹ'axategue ga' náỹi dójo' n'aqtac.
LUK.9.46	Qana'chi so' lapaxaguenatacpi nec'onaxaatapega't da' jái'chogamaxa jeso'me ga' ỹágueegue da' ỹ'oxodaq. 
LUK.9.47	Qaláxasa so' Jesús ỹaỹáteetac da' leenataxac jeso'me. Qana'chi ỹaconé'uo so' nootolec, qana'chi huaqat'eguet. 
LUK.9.48	Qana'chi 'enaaco':
LUK.9.48	—Ga' ỹaconguet jen'me nootolec ỹasouaxat da' jaỹim ỹ'amaqten, na'chaỹim 'me jaỹim ỹaconguet. Qataxa ga' jaỹim ỹaconguet, qana'chi nataq'en ỹaconguet jiñi'me jaỹim namaq. Qá'a ga' ỹágueegue qaỹa ga' l'amaqchic ỹima da' 'oñíita, na'chiga ga' ỹágueegue da' l'amaqchic.
LUK.9.49	Qana'chi so' Juan 'enaaco':
LUK.9.49	—'Am 'me paxaguenataxanaxaic, qo'mi 'uo so' 'oonolec selaqalégue da' naqatétac na' né'ec nataqtáqaicpi, d'otáxatapega da' 'adenaxat, qaláxasa sa sasenaxam, qá'a sa 'te da' ñáigaqpegue'.
LUK.9.50	Qaláxasa so' Jesús 'enaaco':
LUK.9.50	—'Ai', 'ená'te da' sa 'anasiñiiỹet, qá'a ga' sa qo'mi nep'aguenalo, qana'chiga ga' sa qo'mi ỹiỹota'alo.
LUK.9.51	Joca'li sóxote da' sa qaỹáaque so' lalóqo' da' taiỹi da' piỹem so' Jesús, qana'chi huosóteegue da' laviliỹáxac da' taiỹi da' Jerusalén. 
LUK.9.52	Qana'chi ỹ'áuaxa'n saua' l'aqtáxanaxanqa, qana'chi jesaa'me ỹic'ádeta di'me noic 'me huá'ña di'me 'aléua Samaria, da' qaidi qoỹaqátaxata't ga' lanataqa'. 
LUK.9.53	Qaláxasa jeso'me ná'ña so' 'aléua Samaria sa ỹaconguet so' Jesús, qá'a qoỹilá'a da' tat'ague da' Jerusalén. 
LUK.9.54	Qana'chi so' Jacobo qataxa so' Juan 'me lapaxaguenataqa joca'li qoỹilá'a da'me dójo', qana'chi 'enapega'to':
LUK.9.54	—'Am qadasoxola', ¿'am sétaaque da' siỹáxanqaaque ga' dóle' da' chiỹoxogue da' piỹem, tetoqo' nemachíchiiñi ỹima so' siỹaxadipi da' ỹavíỹaxat, qaidi 'ená'am joca'li da' 'éeta so' l'aqtáxanaxanec ñi' Dios lenaxat Elías?
LUK.9.55	Qana'chi so' Jesús ỹilápoovlo jesaa'me, qana'chi nelaxalo, 'enaaco':
LUK.9.55	—'Ami sa 'auaỹáchiñii jái'chogamaxa sa di'ỹoq 'me chiỹoqo'ot dójo' sa nó'in 'adeenataxaquii. 
LUK.9.56	Qá'a jen'me siỹaxaua lec'óxot sa 'te naga da' noláxachiñi da' l'óiỹaxac na' siỹaxadipi. Na'chidáta da' nec'alaxatéegue.
LUK.9.56	Ỹim, qana'chi ỹic'ádeta so' laqáỹa noicolec.
LUK.9.57	Joca'li ma'le quéte' jesaa'me, qana'chi 'uo so' siỹaxaua 'enapego' so' Jesús, 'enaaco':
LUK.9.57	—'Am ỹasoxola', sétaaque da' 'am sequegue ỹátaqta ga'me 'aiỹi.
LUK.9.58	Qaláxasa so' Jesús 'enaaco':
LUK.9.58	—Jan'me huáaỹaxa 'uo na' lauac, qataxa na' máỹo' ỹima 'uo na' lepata'j, qaláxasa jen'me siỹaxaua lec'óxot, qaamaxa qaỹa 'te ga' nasáanaxat.
LUK.9.59	So' Jesús qataxa 'enapéga so' laqáỹa, 'enaaco':
LUK.9.59	—Jaỹim 'oquegue.
LUK.9.59	Qaláxasa jeso'me 'enaaco':
LUK.9.59	—'Am ỹasoxola', jaỹim 'amachí'ỹa ỹa s'áuaxañi da' sisiiñi di' ỹit'a.
LUK.9.60	Qaláxasa so' Jesús 'enaaco':
LUK.9.60	—Ỹa 'amachí'ỹa na'me sega'me leuaxaicpi da' ỹisiiñi na'me laqatacpi. 'Am qaamaxa 'oc, 'au'axáteegue ñi' Dios na'chiñi ñi' ỹilo'ogue ỹimata'a'téna.
LUK.9.61	Qataxa janac so' laqáỹa, qataxa 'enaac:
LUK.9.61	—'Am ỹasoxola', sétaaque da' 'am sequegue, qaláxasa 'ónaxaic da' jaỹim 'amachí'ỹa da' s'áuaxañi da' ñip'iỹé'ne' na' ỹ'acháqadiỹaxau'pi.
LUK.9.62	Qaláxasa so' Jesús 'enaaco':
LUK.9.62	—Qaỹa ga' siỹaxaua da' 'uootaxa da' huaselelégue ga' n'arádo da' nesóiseguem ga' n'aléua, ỹim, qana'chi neseleegue na' chiỹoxogue. Qá'a da' na'chi 'éeta, qana'chi ga'me sa taiỹet da' l'onataxanaxac ñi'me Dios da' ỹilo'ogue ỹimata'a'téna.
LUK.10.1	Joca'li ỹim da'me dójo', qana'chi jeso'me qadasoxola' nataq'en liquiỹac jeso' laỹi setenta, qana'chi ỹamaq, qaláxasa doos'ape qa'e'n, da' ỹi'uáuaxana ỹima na' noicpi qataxa naua' 'ale'u 'me tat'alo jeso'me. 
LUK.10.2	Qana'chi 'enapéga, 'enaaco':
LUK.10.2	—'Eesa da' ỹátaqta jalcote jen'me n'onatac da' qonaqat jan' jala na' nañiisec. Qaláxasa 'ónaxaic da' 'aviỹaxañiỹot jiñi'me lalémaxaset jen'me n'onatac, qaidi namaq ga' 'onataxanaxaicpi, tetoqo' naqat jan' jala. 
LUK.10.3	'Ami 'oquíỹi naỹi, 'ami sama', qaláxasa 'oñí'ỹam qomle ga' n'aanaxate lec'oqtepi da' quíchiinỹi laiñi na' di'quiỹaacpi. 
LUK.10.4	'Ená'te qomle da' 'auachíỹi' gaua' 'adachoxónaxaquidii' qataxa gaua' lai't gaua' 'anaicauádii', nataq'en gaua' laqáỹa' 'adapela'chídii', qataxa sa 'te da' 'uo ga' 'ademiilégue ga' 'ovíita da' 'ap'iỹénataxañíitac na' naq'aic. 
LUK.10.5	Qaláxasa da' 'uo ga' 'avídii'uo 'emec, qaa'le 'au'áuaxañiiñi da' 'ap'iỹénataxañii, qoñíitojo': “'Uo qomle ga' lelagaxadic jen'me n'acháqa'.” 
LUK.10.6	Qana'chi jega'me n'acháqa' da' huét'a ga' siỹaxadipi huet'ot jeda'me nelagaxadic, qana'chi talégue jega'me dójo' nip'iỹénataxanaxac 'me nelagaxadic. Qaláxasa da' qaỹa, qana'chi 'an'iỹílaxachiila't jeda'me nip'iỹénataxanaxac. 
LUK.10.7	Qomle, qana'chi 'oví'ỹa jega'me n'acháqa', qaláxasa 'aualíquii qataxa 'anỹómiiỹi ỹima ga'me 'uo, qá'a ga' 'onataxanaxaic, jega'me tasá'aguet da' 'uo da' neseeténataguec. Qaláxasa sa 'te qomle da' 'aite'ualo naua' n'acháqa'te. 
LUK.10.8	Qana'chi da' 'uo ga' 'avídi'ỹa noic ga'me huá'e da' 'ami ỹaconeeta, qana'chi 'aualíquii ỹima ga'me 'ami ỹiqui'ỹáxanque. 
LUK.10.9	Qana'chi 'anatadíñii ỹima na'me leuaxaicpi 'me huét'a ga'me, qataxa 'au'aqtaxañiim, 'oñíitojo': “Da' l'onataxanaxac ñi' Dios da' ỹilo'ogue ỹimata'a'téna, jeda'me ma'le 'ami nadíit'alo.” 
LUK.10.10	Qaláxasa da' 'avídi'ỹa ga' noic ga' huá'a da' sa 'ami ỹaconeeta, qana'chi 'auc'áchiỹii'ỹa ga' naq'aic, qana'chi 'oñíitojo': 
LUK.10.11	“Ỹivíd'a na' 'enáaỹaxa na'me 'ad'acháqadii 'me talóo'te naua' qadichil, jen'me ñichiỹoxosóxoñi, qá'a jeda'me l'anaxat da' mai'chi 'anasouaxachiila't. Qaláxasa 'ami 'auaỹáchiñiita da' l'onataxanaxac ñi' Dios ỹilo'ogue ỹimata'a'téna, jeda'me ma'le 'ami nadíit'alo.” 
LUK.10.12	Qaláxasa 'ami s'axatema jega'me p'áteegue nolo', da' ne'uaxánaguec jega'me noic ỹátaqta napacalégue da' ne'uaxánaguec so' siỹaxadipi 'me l'acháqa' so' noic let'ádaic Sodoma.
LUK.10.13	¡Ỹátaqta 'ami choxodaiqolqa da' 'oñíita'ña jidi' Corazín! Nataq'en ¡ỹátaqta choxodaicolec so' néta'ña di' Betsaida! Qá'a da' huá'ña jidi' noic let'ádaic Tiro qataxa di' Sidón da' 'uootaxa qoỹí'et na' n'añaxacpi 'me sa qoỹauanápiỹi 'me 'ami huaavlo naỹi, qana'chi di'me sóxote táxa ca'li da' ỹigue'm naua' loico, qataxa naloxóota da' ỹaadíñi naua' lasouaxaqui' louo qataxa necodíỹi na' jálo. 
LUK.10.14	Qaláxasa ga' p'áteegue nolo', qaama'le 'ami 'auacoñiiỹet ga' sa lec'óxotolec 'ane'uaxánaguiquii, jega'me 'ane'uaxánaguiquii sa 'ená'am di' Tiro qataxa di' Sidón. 
LUK.10.15	Qataxa 'ami 'me 'oñíita'ña di' noic Capernaum, ¿'aviñíitapecogamaxa da' 'ami qonavíidiseguem qomle da' 'avidi'ỹot di' piỹem? 'Ai', 'ami qon'iỹílaxachidiñi qomle, qana'chi 'avídiỹa'ña ga' l'acháqa' na' liquí'i na' napa'lpi.
LUK.10.16	Qaláxasa ga' 'ami naquiáxanalo, qaa'le na'chaỹim jaỹim naquiáxana, qaláxasa ga' 'ami sa ỹaconeeta, qana'chaỹim jaỹim sa ỹaconguet. Qaláxasa ga' jaỹim sa ỹaconguet, qana'chiñi ñi' jaỹim namaq 'me sa ỹaconguet.
LUK.10.17	Qana'chi jeso'me setenta napaxaguenatacpi ỹátaqta mátac joca'li n'iỹílaq. Qana'chi d'aqtaxáatac, 'enaaco':
LUK.10.17	—'Am qadesaliaxanec, ỹivíd'a na' né'ec nataqtáqaicpi paiỹagodipi ỹátaqta qo'mi ỹalaxagueta ỹasouaxat da' 'adenaxat.
LUK.10.18	Qana'chi so' Jesús 'enaaco':
LUK.10.18	—Já'a, jaỹim sauáachi'nỹi ca'li nachiñi so' paiỹac Satanás chiỹoqo'ot di' piỹem, 'ená'am na' n'edáxa. 
LUK.10.19	Jaỹim 'ami sanema da' n'añaxac, tetoqo' 'auapiilégue na' nanaicpi qataxa na' noxopicpi, qaidi tetoqo' 'auañoxochii da' 'analoi'ỹaguet ỹima da' l'añaxac ga' dep'aguenataxáatac, qaláxasa sa 'ami qoỹi'quemaqte't. 
LUK.10.20	Qaláxasa sa 'te qomle da' na'chidáta 'antóñiitapeec da' 'ami ỹalaxagueta na' né'ecpi nataqtáqaicpi, na'chidáta qomle da' 'antóñiitapeec da' sóxote qoỹidétrauo naua' 'adenaqchídii' di' piỹem.
LUK.10.21	Huá'a, qana'chi so' Espíritu Santo ỹí'et da' netónapiỹe't qa'en jeso'me Jesús, qana'chi 'enaaco':
LUK.10.21	—'Am ỹit'a, 'am sanot da' ỹi'ỹoxodénataxanaxac 'me na'chi'am lasoxola' jen' net'ague na' piỹem qataxa jen' huetalégue jen' 'aléua, qá'a 'am 'aualoxóna na'me qaỹa ga' ỹaỹátenaac jen'me 'auoxochi'nsop jocalia'cho' jen'me ỹátenaxanaxaicpi qataxa jen'me jaatetonaxanaxaicpi. Já'a, 'am ỹit'a, qá'a na'chida da' mai'chi 'adeenataxac.
LUK.10.22	Qana'chi 'enapego' so' siỹaxadipi, 'enaaco':
LUK.10.22	—Ñi'me ỹit'a jaỹim ỹanem 'ená'uac da' naatetonaxanaxac. Qaláxasa qaỹa ga' ỹaateton jen'me nec'óxot, na'chiñíta jiñi'me let'a 'me ỹaateton; qataxa qaỹa ga' ỹaateton ñi'me let'a, na'chínata jen' nec'óxot 'me ỹaateton qataxa ỹima jen'me táchiỹi da' ỹaatetonaxanaxan jen'me.
LUK.10.23	Qana'chi ỹilápoovlo saua' lapaxaguenataqa, qana'chi nedoqteet'a'salo 'enapegalo, 'enaaco':
LUK.10.23	—Ỹátaqta mátac qomle jen'me nemá'ai da' demachíchiỹi da'me 'aulóitaỹi naỹi. 
LUK.10.24	Qá'a 'ami s'axatema da' ỹátaqta jalcote so'me l'aqtáxanaxanecpi ñi'me Dios qataxa jeso'me net'alpi 'me sétaaque da' ỹauáachiỹi da'me 'ami 'auauañíichiỹi naỹi, qaláxasa sa qoỹañoxot da' qoỹauañíiỹi. Qataxa sétaaque da' qodemachi'ỹa't da' 'amachíichiỹi naỹi, qaa'le sa qoỹañoxot da' qodemachíỹa.
LUK.10.25	Qana'chi nichaachiñi so'me dapaxaguenataxanapeec na' naqátaxacpi da' ỹic'áte'uo so' Jesús da' detaxaỹapégue' da' 'chi ỹapiỹen. Qana'chi ỹinat, 'enaaco':
LUK.10.25	—'Am 'me paxaguenataxanaxaic, ¿jái'chogamaxa séeta da' tetoqo' sañoxot da' senoxoneuó'o ga'me nec'alaxa 'me qaỹa 'te loiquiaqa'?
LUK.10.26	Qana'chi so' Jesús 'enaaco':
LUK.10.26	—¿Jái'chi ga'me 'eeto' na'me nedétañi naqátaxacpi 'me chiỹoqo'ot josii'cho' jeso' Moisés? ¿Je'téeta da' 'autaxaỹaxanaxa'n naua' nidii's?
LUK.10.27	Qana'chi jeso'me dapaxaguenataxanaac 'enaaco':
LUK.10.27	—“Ỹátaqta 'auauotec jiñi'me 'adasoxola' Dios, ỹátaqta 'amato'ot jan' 'adiquidiaqte, qataxa da' 'adec'alaxa, 'ad'añaxac, qataxa ỹima da' 'adeenataxac, nataq'en ỹátaqta 'auauotec ga' 'auená'am 'adaqáỹa, 'ená'am da' mai'chi 'anauotela't.”
LUK.10.28	Qaama'le so' Jesús 'enaaco':
LUK.10.28	—Já'a, 'ónaxaic da' 'au'at, qataxa da' 'aué'et dójo', qana'chi 'uo da' 'adec'alaxa.
LUK.10.29	Qaláxasa jeso'me dapaxaguenataxanaac sétaaque da' ỹic'oolégue da'me lenataxanaxac, qana'chi 'enapego' so' Jesús, 'enaaco':
LUK.10.29	—¿Jái'chogamaxa ỹaqáỹa 'me sená'am?
LUK.10.30	Qana'chi so' Jesús 'enaaco':
LUK.10.30	—'Uo so' siỹaxaua chiỹaqsée'ma di' Jerusalén, quétapegue' so' naq'aic 'me ỹilót'a di' noic Jericó. Qana'chi qoỹipeláxat da' qonóuo', neuo't saua' cacháxaiqa. Jeso'me qonaqa't saua' louo, qoỹi'uaxáatac, qataxa qoỹicopichaqtet. 
LUK.10.31	Nalosalégue jeso' nolo' da' quet'ague jeso' naq'aic so' 'oonolec so'me letaxaỹáxanaxanec na' siỹaxadipi da' qodetaxaỹapégue' ñi' Dios. Qaláxasa joca'li ỹila'ta, qana'chi 'chi leuotalégue. 
LUK.10.32	Nataq'en nai'ỹidi jeso'me lecochaxaua na' netaxaỹáxanaxanecpi, qaláxasa joca'li ỹivíta jeso' huá'ña so' siỹaxaua, qana'chi ỹila'ta, qaláxasa 'chi leuotalégue. 
LUK.10.33	Qana'chi janaco' so' siỹaxaua 'me l'acháqa' di' Samaria, nataq'en quet'ague jeso'me naq'aic. Qana'chi joca'li nelái'ña, qana'chi ỹátaqta 'uo da' lichoxodénataxanaxac. 
LUK.10.34	Qana'chi huaỹoxo'ta jeso'me siỹaxaua, qana'chi nataden, datadénataxana so' 'acéite 'me natadénataxanaxat qataxa so' latáxa. Ỹimat, qataxa ỹa'uo so' laanaxat. Joca'li ỹimat, qana'chi ỹasaxalégue so' lalo, qana'chi ỹauée'uo so' nemacháxaqui. Huá'a, qana'chi ỹilolégue. 
LUK.10.35	Qana'chi jeso' nolo' laqáỹa joca'li ma'le jec jeso'me Samaria lé'ec, qana'chi ỹacóo'ña jaso' leseeténaxanaqte, qana'chi ỹanem jeso'me l'acháqa' jeso' nemacháxaqui. Qana'chi 'enapéga, 'enaaco': “'Aulolégue qomle jen'me siỹaxaua. Qomle 'uo jaga' ỹágueegue lavíỹaxasete, qaláxasa mai'chi seseeten qomle ñ'iỹílaq.” 
LUK.10.36	Qaláxasa naỹi 'am senat, ¿jái'chosaamaxa tres 'auéetapegalo da' ỹaloxo'n da' ỹátaqta laqáỹa so' siỹaxaua 'me neuo't saua' cacháxaiqa?
LUK.10.37	Qana'chi so'me dapaxaguenataxanaac 'enaaco':
LUK.10.37	—Jeso'me 'me 'uo da' lichoxodénataxanaxac so'me Samaria lé'ec.
LUK.10.37	Qana'chi so' Jesús 'enaaco':
LUK.10.37	—'Aue, 'oc, nataq'en 'aué'et jeda'me dójo'.
LUK.10.38	Ỹim, qataxa jec so' Jesús, joca'li ỹivíta jeso'me noicolec, qana'chi 'uo jaso' ỹauo lenaxat Marta ỹauée'uo jeso' l'acháqa'. 
LUK.10.39	Jaso' Marta 'uo jaso' laqáỹa lenaxat María. Jaso'me ñíchiiñi net'oto saua' lichil so' Jesús, qana'chi naquiáxatapega ỹima jen'me ỹ'axátetac jeso'me. 
LUK.10.40	Qaláxasa jaso' Marta ỹátaqta qaỹa ga' ledáqa', qá'a ỹím'a 'ená'uac jen'me jalcote ỹí'etpi. Qana'chi ỹic'áta so' Jesús, qana'chi 'enapéga, 'enaaco':
LUK.10.40	—'Am ỹasoxola', ¿ỹátaqta qaỹo' ga' taỹapíỹi 'adauel jañi' ỹaqáỹa jaỹim ỹisamaxateguet ỹima jen'me ỹ'onatacpi? Qaláxasa 'auenapéga jañi'me, qaidi jaỹim lecochiỹa.
LUK.10.41	Qaláxasa jeso'me Jesús 'enaaco':
LUK.10.41	—'Am Marta, ỹátaqta 'ademela't, qataxa 'am ỹaquicoqtet na'me jalcote 'ad'onatacpi. 
LUK.10.42	Qaláxasa 'oonolec da'me ỹágueegue da' qoỹiuen. Jañi' 'adaqáỹa María ỹátaqta 'ónaxaic da'me táte'uo; jeda'me qaỹa ga' ỹañoxot da' naqat.
LUK.11.1	'Uo so' nolo' so' Jesús huét'a so' 'aléua netaméetac. Joca'li ỹimat da' netamnaxac, qana'chi 'uo so' lapaxaguenatac 'enapéga, 'enaaco':
LUK.11.1	—'Am qadesaliaxanec, qo'mi 'auapaxaguenque qomle da' qantamnaxac, 'ená'am da' 'éeta so' Juan joca'li ỹapaxaguen so' lapaxaguenatacpi.
LUK.11.2	Qaama'le so' Jesús 'enaaco':
LUK.11.2	—Da' ỹivíta da' 'antamiñii, qana'chi 'oñíitojo':
LUK.11.2	'Am qadet'a 'me 'onet'ague na' piỹem,
LUK.11.2	ỹima qoỹi'ỹoxoden da' 'adenaxat.
LUK.11.2	Ỹa 'anamaxaño' qomle da' 'ad'onataxanaxac,
LUK.11.2	tetoqo' ỹí'et ga' qonétapeec ỹima jen'me huetalégue jen' 'aléua, 'ená'am na'me huetalégue na' piỹem.
LUK.11.3	Ỹa qo'mi 'auanema ga'me seuénaqtaaque qonoq ỹiméda na' noloqo'te.
LUK.11.4	Qataxa 'auapalaxa't naa'me qadoico, qá'a qo'mi nataq'en sapalaxataq ỹima jen'me qo'mi qoỹ'eteque 'me sa nó'in.
LUK.11.4	Qataxa 'ena't qomle da' qo'mi 'auaseneeta ga' qanapiinaguec,
LUK.11.4	na'chidáta da' qo'mi 'antelaqtena'agueta ga' sa nó'in.
LUK.11.5	So' Jesús nataq'en 'enaaco':
LUK.11.5	—Saloqtenaxanaxa da' 'uootaxa 'uo ga' 'oonolec da' 'oñíita 'uo ga' nauotaxaua. Qana'chi sóxote pí'ỹaq lauel, qana'chi ỹic'áta, qana'chi 'enapego': “'Am ỹaqáỹa, 'aua'uo qomle ga' ñaat nalic. 
LUK.11.6	Qá'a 'uo ñi' ñauotaxaua nivída'uo di' ỹ'acháqa' chiỹaqáiỹi, qá'a qaỹa ga' janoq da' sanem ñi'me.” 
LUK.11.7	Saloqtenaxanaxa jega'me p'áuo da' ỹ'at, 'éetojo': “Sa jaỹim 'aucouógaxan. Péga, ñi' ñasom napadéetaỹi, qataxa naua' ỹalaqa souetañiilo. Qana'chi sa soñíseguem da' 'uo ga' 'am sanem.” 
LUK.11.8	Qana'chi 'ami senapegalo da' ỹañoxot da' ñíseguem jeso'me da' ỹan jeso'me qoỹiỹáxanaaque. Qaláxasa da'me sa 'te da' náỹi ỹasouaxat da' huotaxaua, qá'a jeso'me sétaaque da' qaidi sa quéta da' qoỹicouógaxaatac, qana'chi ỹanéegue ỹima so'me qoỹiỹáxataaque. 
LUK.11.9	Qana'chi 'ami senapegalo naỹi: 'Aviỹáxañii, qaidi jiñi'me Dios 'ami ỹanema ga'me 'aviỹáxañiitaaque; 'auemítaxañii, tetoqo' 'auañíiỹa ga'me 'anmichíitaaque 'autóuoqoita'uo ga' som, qaidi 'ami qoỹ'ouáteeta. 
LUK.11.10	Qá'a ga'me diỹáxan, qaa'le ỹaconguet ga'me dasélaxaataaque. Qataxa ga'me dimitaxan, qaa'le ỹauana ga'me nimitáaque. Qataxa ga'me ỹitóuoqtapee'uo jega' som, qaláxasa qoỹ'ouateguet.
LUK.11.11	Qaláxasa ¿séetapega ỹisetoodamaxa 'uo ga' 'oonolec da' 'ami 'me 'ami net'al da' ỹañoxot da' ỹanem ga' lec'óxot ga' qa' da' 'uootaxa ỹiỹáxanaaque jaga' pan? ¿'Uootaxa ỹanem ga' nanaic da' ỹiỹáxanaaque ga' níỹaq? 
LUK.11.12	¿'Uootaxa ga' lec'óxot da' ỹiỹáxanaaque ga' 'olégaxa lec'oue', qana'chi ỹanem ga' noxopic? ¡'Ai'! Sa naq'áita. 
LUK.11.13	'Ami matemané'e 'ami qalhuaxaiqa, qaláxasa 'auaỹáchiñii da' 'auañimii ga' 'ónaxaic ga' 'ac'óxochi, ¿hua'ago' da' sa naq'áita ñi'me 'adet'ai 'me net'ot na' piỹem da' ỹanem so' Espíritu Santo ga'me ỹiỹaxanot jiñi'me?
LUK.11.14	Jeso'me Jesús ỹ'odétapegueegue jeso'me né'ec nataqtáqaic 'me qaỹaua qa'e'n naua' l'aqtaqa 'e'n so' siỹaxaua, qaláxasa joca'li ma'le ỹinoxonéegue jeso'me né'ec, qana'chi ỹañoxot da' detaqa so' qaỹaua naua' l'aqtaqa. Qana'chi na' siỹaxadipi ỹátaqta ỹ'aalátapeec dójo'. 
LUK.11.15	Qaláxasa 'uo na' 'enaac so' siỹaxadipi:
LUK.11.15	—Jeda'me siỹaxaua 'me ỹ'odétapeegue na' né'ecpi nataqtáqaicpi, jeda'me d'otáxatapega da' l'añaxac jeso'me Beelzebú 'me mai'chi lasoxola' jen'me né'ecpi paiỹagodipi.
LUK.11.16	Qataxa 'uo na' 'chi sétaaque da' ỹ'iỹen, qana'chi ỹiỹáxatapecot da' ỹí'et ga'me n'anec 'me sa qoỹauanápiỹi da' chiỹoqo'ot qa'en na' piỹem. 
LUK.11.17	Qaláxasa jeso'me Jesús sóxote ỹaỹáteetac da' leenataxac so' siỹaxadipi, qana'chi 'enapéga, 'enaaco':
LUK.11.17	—Gamachaqaiga na' nasoxola'pi da' niỹotapecachi qataxa deloỹiỹa't, qana'chi ga'me taỹá'a da' noláiñi; qataxa gaua' net'al da' niỹotapecachi, qana'chi ga' lec'oqtepi noláiñi. 
LUK.11.18	Qana'chi 'éeta nataq'en so' paiỹac Satanás da' mai'chi niỹotapecachi jen'me quétapegue', qaa'le ¿hua'ago' da' ỹañoxot da' jec da'me l'añaxac? Jaỹim dójo' senaac, qá'a 'ami 'oñíitapega da' jaỹim s'odétapegueegue na' né'ecpi paiỹagodipi da' s'otáxatapega da' l'añaxac so' paiỹac Beelzebú. 
LUK.11.19	Qaláxasa da' na'chi 'éeta dójo', qana'chi ¿jái'cho' ga' ỹanem jen'me 'ami quetapee'to ga' n'añaxac, qaidi ỹ'odáiỹi na' né'ecpi? Tadeeto' jen'me 'ami quetapee'to, na'china na' di'ỹoq qa'en da' 'ami 'ausómiỹaac. 
LUK.11.20	Qaláxasa na'chida da' l'añaxac ñi' Dios da' s'otáxatapega da' s'odáiỹi na' né'ecpi, qaláxasa na'chida da' náỹi da' ma'le 'ami nivitalo da' l'onataxanaxac ñi' Dios da' ỹilo'ogue da' ỹimata'a'téna.
LUK.11.21	Ga' siỹaxaua 'uañaxaic da' 'uootaxa ỹátaqta nepataỹi ga' l'euóxonaxat qataxa ỹilo'ogue ga' l'acháqaỹaxac, qana'chi ỹima na' ỹiỹamaxatétac qaỹa ga' ỹ'iỹiita'uo. 
LUK.11.22	Qaláxasa da' janac ga' siỹaxaua laqáỹa napacalégue da' l'añaxac jeso'me, qana'chi loxonec. Ỹim, qana'chi deuootáxanec ỹima na' l'euóxonaxatpi 'me tanaxáatapega, qana'chi mai'chi ỹoiquíitac na'me loxotáxanaxatpi.
LUK.11.23	Qá'a ga' jaỹim ỹiỹotét'a, qana'chiga ga' jaỹim nep'aguéetapega; qataxa jega'me sa ỹapónaxanaxaua, qana'chiga ga' delagaqtaxan.
LUK.11.24	Ga' né'ec nataqtáqaic da' ỹivíta da' cá'ai ga' siỹaxaua, qana'chi jec, huetalégue ga' totelégue 'aléua, nimitétaaque ga' nemataqa'. Qaláxasa da' 'uootaxa sa ỹauana, qana'chi 'éeta da' leenataxac, 'enaac: “Jaỹim 'ónaxaic da' s'iỹílaxa ñi' ỹ'imec 'me sachiỹoqtooue ca'li.” 
LUK.11.25	Qaláxasa da' ỹivíta da' n'iỹílaxa, qana'chi ỹilalégue jeso'me siỹaxaua da' 'ená'am ga' 'emec ỹátaqta qoỹipolquíchiỹi qataxa qoỹiỹamaxatéta. 
LUK.11.26	Ỹim, qana'chi v'iỹílaqteegue, qana'chi ỹ'iina'alo saua' liquiáxa'u siete 'me p'asodáiỹi jeso'me, qana'chi 'ena'uaque jesaa'me tadóoue jeso'me siỹaxaua. Huá'a, qana'chi jeso'me siỹaxaua ỹapáisaiỹi da' jaloic, sa 'ená'am so' 'uáichiiñi.
LUK.11.27	Joca'li maliaxa ỹ'axátetac dójo' so' Jesús, qana'chi 'uo jaso' ỹauo 'me huétaaue jeso'me siỹaxadipi. Jaso'me n'alaxaséguem, 'enaaco':
LUK.11.27	—¡Ỹátaqta máchiiñi qa'en jaga'me ỹauo 'me 'am dec'oic qataxa 'am ỹaqtet joca'li!
LUK.11.28	Qaláxasa jeso'me Jesús 'enaaco':
LUK.11.28	—¡'Ai', ỹátaqta ỹágueegue da' máchiiñi ga' naquiáxana da'me l'aqtac ñi' Dios qataxa ỹalaxaguet!
LUK.11.29	Joca'li ỹátaqta nichíctaiỹi na' siỹaxadipi 'me dasouó'o so' Jesús. Qana'chi jeso'me detaqa, 'enaaco':
LUK.11.29	—Jénjo' siỹaxadipi naỹi ỹátaqta chiỹoxo'spi, qataxa ỹiỹáxataaque da' qoỹí'et ga'me n'anec 'me sa qoỹauanápiỹi, qaláxasa sa ỹitaxa qoỹan ga'me, na'chisóta jeso'me n'anec 'me qoỹ'étec jocalia'cho' so' l'aqtáxanaxanec ñi' Dios, lenaxat Jonás. 
LUK.11.30	Qá'a da'me 'éeta so' Jonás joca'li ỹí'et da' l'aalaxac so'me siỹaxadipi 'me l'acháqa' di' Nínive, qana'chida qomle nataq'en da' 'éeta jen'me siỹaxaua lec'óxot qomle ỹí'et da' l'aalaxac na' siỹaxadipi 'me huétaaue naỹi. 
LUK.11.31	Qaláxasa jega'me p'áteegue nolo' qomle qonimit na' siỹaxadipi 'me huétaaue naỹi, qana'chi jaso'me nat'e 'me na'ague da' taỹíñi, jaso'me nichaachiñi qomle da' ỹichoxot da' 'uo da' lasouaxac jen'me siỹaxadipi. Qá'a jaso'me chiỹaqá'a joca'li di'me ỹátaqta soqoỹoqót'a 'aléua da' naquiáxana da' laỹátenaxanaxac so' Salomón, qaláxasa naỹi 'uo jeda'me 'me napacalégue da' l'añaxac so' Salomón. 
LUK.11.32	Qataxa so'me néta'ña di' noic Nínive nataq'en nichaachiñi jega'me p'áteegue nolo' qomle ỹivíta da' qonimit na' siỹaxadipi 'me huétaaue naỹi, qana'chi ỹichoxot da' 'uo da' lasouaxac. Qá'a so'me l'acháqa' di' Nínive ca'ai naa'me loico joca'li so' Jonás ỹ'axátem da'me l'aqtac ñi' Dios, qaláxasa naỹi qaa'le 'uo jeda'me 'me napacalégue da' l'añaxac so' Jonás.
LUK.11.33	Qaỹa 'te ga' ỹitétooue jaga'me lecoỹadáxanaqte, ỹim, qana'chi ỹaná'ña ga' napóchiiñi, 'uootaxa da' ỹano'ot ga' p'áñi jaga' cason. Na'chidáta da' ỹanaséguem jaga'me, qaidi da' 'uo ga' p'áuo, qana'chi ỹ'oqotelégue. 
LUK.11.34	Naua' qad'ai'te na'chinaua naa'me 'ena'ama jaga'me coỹadáxanaqte 'me ỹicoỹadetalégue ga' siỹaxaua. Qana'chi naua' 'ad'ai'te da' 'uootaxa sa n'oi'n, qana'chi ỹima da' 'ad'óiỹaxac huétaaue da' n'álaxa. 
LUK.11.35	Qaláxasa ma'choqo' qomle jana' 'adcoỹadáxanaqte, péga qomle sega'me 'ouétaaue ga' n'álaxa. 
LUK.11.36	Qá'a da' ỹima da' 'ad'óiỹaxac ỹ'oqotelégue, qana'chi qaỹa ga' n'altalégue, nedot'a't da' ỹima ỹ'oqotelégue, 'ená'am da' 'uootaxa ỹicoỹadetalégue jaga' coỹadáxanaqte.
LUK.11.37	Joca'li ma'le ỹimat da' letaxaỹaxac so' Jesús, qana'chi 'uo so' 'oonolec 'me huétaaue na' fariseopi ỹadí'na jeso'me da' liqui'ỹáxaua ga' l'acháqa'. Qana'chi so' Jesús p'áuo, qana'chi ñíiñi, dasoỹalégue jeso' niqui'ỹáxala'. 
LUK.11.38	Qana'chi so' fariseo ỹátaqta ỹoqo'chim ỹasouaxat da' ỹauáachiỹi so' Jesús da' sa ỹipaguelégue da' n'onataguec da' ỹiỹoi' naua' loua' da' ỹamtaa'le dequé'e. 
LUK.11.39	Qaláxasa so' qadesaliaxanec 'enaaco':
LUK.11.39	—'Ami 'me 'ami fariseopi, 'ami 'au'áuaxadiñiiñi da' 'aviỹóỹi' na' p'ádeegue naua' 'anỹómaxaquidii' qataxa na' 'adiqui'ỹáxaqui', qaláxasa jenaa'me p'ádeuo naua' 'adiquidiaqtéldii' ỹátaqta d'aichiilo jen'me 'chi 'auachiỹoxochiỹaiỹi da' 'adcacháxaqui qataxa jen'me sa nó'inpi. 
LUK.11.40	¡Ỹátaqta qaỹa ga' 'auaỹáchiñiỹaac! ¿'Ami sa 'auaỹáchiñiỹo' séetapega da' jiñi'me ỹí'et na' p'áiỹi, qaláxasa nataq'en na' p'áuo ỹí'et? 
LUK.11.41	Qana'chi 'ami da' 'auachítaqtaxañi, qaláxasa 'auañimii ga'me huétanỹi ga' 'adiqui'ỹáxaquii, qaidi tetoqo' ỹima da' ỹoqovíta ga'me.
LUK.11.42	¡Ỹátaqta 'ami choxodaiqolqa, 'ami 'me 'ami fariseopi! 'Ami 'auañiiỹot naale ñi' Dios jan' 'oonole laỹoqte jan' diez jan'me nalectenaxanaqte 'me ỹa'uo na' laita qataxa da' lamaic ga' nóosec qataxa ỹima jan' laỹi laỹoqte 'me nalectenaxanaqte. Qaláxasa sa 'av'íchii ga' nó'in 'adadíquiaxaquii, qataxa sa 'adoqopichíỹa ñi' Dios. Qana'chi naqaida toqo' da' 'av'íchii, qaláxasa sa 'an'ónaxachiỹañi nataq'en na' laỹi.
LUK.11.43	¡Ỹátaqta 'ami choxodaiqolqa, 'ami 'me 'ami fariseo lé'ecpi! Qá'a 'ami 'adoqopitaxáchii da' 'ans'óñiinỹi jan' nes'ónaxaqui jen'me ỹátaqta ỹ'oxodaq jiñi' lemáxaqui na' judiopi, qataxa da' 'ami qoỹi'ỹoxode'n da' 'ami qoỹip'iỹe'n da' 'ovíita'nỹi na' naq'aic.
LUK.11.44	¡Ỹátaqta 'ami choxodaiqolqa, 'ami 'me 'auapaxaguenataxañíitapeec na' naqátaxacpi qataxa jen'me fariseopi 'me 'oñíỹapeela't da' 'ami 'eesoda! Qá'a 'ami 'oñí'ỹam jaga'me napa'lai't 'me sa qoỹilá'a, qana'chi na' siỹaxadipi 'chi petapeelégue da' sa qonóm'a.
LUK.11.45	Qana'chi ỹ'at jeso'me 'oonolec na' dapaxaguenataxáatapeec na' naqátaxacpi, 'eet'oi:
LUK.11.45	—'Am 'me paxaguenataxanaxaic, jedójo' 'anasaxáiỹi nataq'en ỹivid'alo qo'mi da' qo'mi ỹ'aloqte't.
LUK.11.46	Qaláxasa so' Jesús 'enaaco':
LUK.11.46	—¡Ỹátaqta 'ami choxodaiqolqa, 'ami 'me 'auapaxaguenataxañíitapeec na' naqátaxacpi! Qá'a 'ami ỹátaqta qaỹa ga' ỹañoxot da' ỹáchi ga' lí'ỹac 'me 'auachiỹalégue ga' siỹaxaua, qataxa 'ami qaga jaga' 'chi 'oonole jaga' néỹaxata jaga' 'chi ỹipoteuó'o 'aviñii da' 'alcochíiỹa.
LUK.11.47	¡Ỹátaqta 'ami choxodaiqolqa! Qá'a 'ami mai'chi 'an'oxoñíitapiiseguem jan' napa'lai't, lai't jeso'me l'aqtáxanaxanecpi ñi' Dios 'me ỹalaat josii'cho' jeso'me huá'au 'adet'aipi. 
LUK.11.48	Qana'chi da' 'av'íchii dójo', naqaida da' di'ỹoq qa'en da' 'ami ỹátaqta 'aviỹamaxadíñii da'me ỹí'et jeso'me 'adet'aipi. Qá'a jeso'me 'adet'aipi ỹalaat so' Dios l'aqtáxanaxanecpi, qaláxasa naỹi 'ami 'an'oxoñiiséguem jan' napa'lai't.
LUK.11.49	Chan'eesa jiñi'me Dios 'me ỹátenaxanaxaic josii'chi 'enaaco': “Samaxá'ña qomle na' siỹaxadipi ga' ỹ'aqtáxanaxanecpi qataxa ga' ỹamaxa'spi, qaláxasa jidi'me 'uo qomle ga' ỹalaat, qataxa ga' laỹi qaláxasa ỹicáatac.” 
LUK.11.50	Tetoqo' jen'me siỹaxadipi 'me huétaaue naỹi, ñi' Dios ỹachalégue ỹima jan' letauo' jeso'me l'aqtáxanaxanecpi 'me qoỹalaat, chiỹoqóchii'ña qa'en joca'li ỹímta da' qoỹí'et jen' 'aléua. 
LUK.11.51	Qana'chi chiỹoqóchii'ña 'en joca'li qoỹalaat so'me Abel, cha ỹivíde'ta da' nalaataguec so' Zacarías 'me qoỹalaat joca'lio' huánỹi so' lauel jeso' tamnaxaqui let'ádaic, jidi'me ná'ña jaso' nec'atoxonaxalate.
LUK.11.52	¡Chan'eesa 'ami choxodaiqolqa, 'ami 'me 'auapaxaguenataxañíitapeec na' naqátaxacpi! Qá'a 'ami 'anmachiỹala't jaso'me ló'o ga' som 'me náỹi da' naatetonaxanaxac, qaláxasa 'ami sa 'aunoxoñiiuó'o, qana'chi 'ená'am sa 'auasiñim da' ỹinoxoneuo jen'me sétaaque da' p'áuo.
LUK.11.53	Qana'chi joca'li ỹim dójo' nasaxáiỹi so' Jesús, qana'chi so'me dapaxaguenataxanapeec na' naqátaxacpi qataxa jeso'me ỹalcapíỹi na' fariseopi, ỹátaqta dalemataỹa jeso'me. Qana'chi qodictot da' sa qoỹalémaxat da' qoỹinatétac. Jalcote jen'me qoỹinatétapeecpi. 
LUK.11.54	'Chi qoỹoqovíitac jeso'me, da' 'uootaxa 'uo ga' nasaxáiỹi l'aqtac sa nó'in, qana'chiga chiỹoqóchiỹi qoỹin da' 'uo ga' qoỹasaxalégue lasouaxac qoỹin.
LUK.12.1	Qaláxasa maliaxa quéta da' huetapega't so' sa lec'óxotolec siỹaxadipi, cha ỹivíde'ta da' 'uo na' qonamaqátapiỹi. Qana'chi so' Jesús ỹ'áuaxañi da' 'enapéga so' lapaxaguenatacpi, 'enaaco':
LUK.12.1	—Ma'choqo' qomle, 'avichiỹa'aguet jen'me lale'gue na' pan 'me huétaaue na' fariseo lé'ecpi. Da'me na'chida da' mai'chi lasoxoc jen'me fariseopi da' 'enapeela't 'eesa. 
LUK.12.2	Qá'a qaỹa ga'me lasoxoc sa di'ỹoq da' 'uootaxa sa qoỹilá'a, qataxa qaỹa ga'me qoỹoxotétapiiñi da' 'uootaxa sa qoỹaỹáten. 
LUK.12.3	Chan'eesa ỹima na'me qon'aqtaxáatapiỹi da' 'uootaxa 'ovíitaaue ga' n'álaxa, jen'me ỹima qodemachítapega ga' nolo'. Qataxa ga'me qodetaqátapiỹi da' 'uootaxa 'ovíitaaue ga'me 'emec 'me napadéetaỹi, nataq'en qon'áaloxodenec da' qonasaxáiỹi ga' netaxaỹaqa' 'me p'áseguem na' 'emecpi.
LUK.12.4	'Ami ỹaqai'ỹolqa, 'ami senapegalo da' 'ená'te qomle da' 'au'óiỹa ga'me ỹañoxot da' ỹalaat ga' siỹaxaua, qataxa da' ỹim da' ỹalaat, qaláxasa sa ỹañoxot da' 'uo ga' laqáỹa ỹ'étec. 
LUK.12.5	Qaláxasa 'ami s'axatema ga'me ỹátaqta ỹiuen da' 'au'óiỹa: 'Au'óiỹa qomle ñi' qan'étoqo't 'me 'uo da' 'enec da' ỹamaxá'ña ga' ne'uaxánaqa' na' 'itaxalóxoicpi ga'me siỹaxaua qomle ỹimat da' naqat da' l'óiỹaxac. Qana'chi naqaiñi qomle 'me 'au'óiỹa.
LUK.12.6	¿Sa ỹiseto' naale da' qoỹime'n ga' cincolqa mai'ỹolqa da' laso'vi' qoỹin gaua' doosole laicaua lail? Qaláxasa ñi'me qan'étoqo't sa petelaxaguet ga' 'oonolec jenaa'me. 
LUK.12.7	Qá'a na' laỹoxot ñi' 'oonolec da' 'oñíita ỹivíd'a ỹima da' qonaloqten. Chan'eesa 'ená'te qomle da' 'au'óitac, qá'a 'ami ỹágueegue da' 'adaso'víỹaxaquii. Sa 'oñí'ỹam da' laso'víỹaxac na' mai'ỹopiolec.
LUK.12.8	Jaỹim senaac da' ỹima jen'me ỹ'axátem na' siỹaxadipi da' jaỹim 'equegue, qaláxasa nataq'en jen'me siỹaxaua lec'óxot ỹ'axat da' lalémaxaset jen'me qomle huétaaue na' piỹem lé'ecpi lamaxa'spi ñi' Dios. 
LUK.12.9	Qaláxasa ga' sa jaỹim ỹ'axátooue na' siỹaxadipi da' jaỹim 'equegue, qaláxasa jega'me nataq'en sa s'axat da' ỹalémaxaset qomle souétaaue na' lamaxasec piỹem lé'ecpi ñi' Dios.
LUK.12.10	Da' 'uootaxa 'uo gamachaqaiga siỹaxaua da' 'uootaxa ỹasaxalégue ga' sa nó'in letaxaỹaxac jen' siỹaxaua lec'óxot, qaláxasa jega'me 'uo ga' nichoxodénataguec. Qaláxasa ga' sa ỹiỹamaxatac ga' l'aqtac da' detaxaỹá'a so' Espíritu Santo, qaa'le jega'me qaỹa ga' nichoxodénataguec.
LUK.12.11	Qomle ỹivíta da' 'ami qoỹauee'ualo jena'me lemáxaqui na' judiopi 'uootaxa jen'me net'alpi qataxa jen'me nasoxola'pi, qaláxasa sa 'te qomle da' tátapiỹi 'adai'lídii' ga'me 'au'achiiỹet qataxa ga'me 'oñíỹaac. 
LUK.12.12	Qá'a qomle ỹivíta ga' lalóqo' da' 'autaqai, qana'chi jeso'me Espíritu Santo 'me 'ami ỹapaxaguenque qomle ga'me lasoxoc ga'me 'ad'aqtaquii.
LUK.12.13	Qana'chi 'uo so' siỹaxaua 'me huétaaue so' siỹaxadipi 'enapéga so' Jesús, 'enaaco':
LUK.12.13	—'Am 'me paxaguenataxanaxaic, 'auenapéga toqo' ñi'me ỹanogaxaua da' ỹicolaxachiỹi da' nesaliaxa 'me qo'mi ỹipotáneeta ca'li so' qadet'a.
LUK.12.14	Qaláxasa so' Jesús 'enapego', 'eet'oi:
LUK.12.14	—'Am senapéga, ¿jái'chogamaxa jaỹim ỹanaỹi da' ỹ'onataxanaxac da' ñimit ga' nasouaxaset, 'uootaxa da' siỹotapecachi da' nesaliaxa?
LUK.12.15	Nataq'en 'enaaco':
LUK.12.15	—Ma'choqo' qomle, 'avichiỹa'aguet qomle ỹima na' noqopi'chi, qá'a da' l'óiỹaxac ga' siỹaxaua sa ỹachiỹoxotaỹi jen'me sa lec'óxotolec lesaliaxa 'me huet'ot.
LUK.12.16	Huá'a, qana'chi 'uo da' daloqtenaxana so' Jesús, 'enaaco':
LUK.12.16	—'Uo so' siỹaxaua ỹátaqta saliaxanec, jeso'me d'onataxaatapeelégue 'aléua ỹátaqta jalcote qa'en jan' jala jeso' lañiisecpi joca'li naqat. 
LUK.12.17	Qana'chi jeso'me saliaxanec 'uo da' leenataxac, 'enaaco': “¿Hua'ague naỹi ga' séet'ec? Qá'a jaỹim qaỹa ga'me sacháaue da' siỹamaxat jan'me ñaqat jala na' ỹañiisec.” 
LUK.12.18	Qana'chi hueenatétac, qana'chi 'enaaco': “Séetapega naỹi da' sé'et. Naỹi jaỹim ñoláxachiñi jiñi'me laponaxaqui jan' jala na' ỹañiisec, tetoqo' sé'et ga' laqáỹa ỹácteegue da' let'ádaic qasen. Qomle ỹim, qana'chi sacháaue ỹima jan'me jala na' ỹañiisec 'me ñaqat, nataq'en ỹima jen'me jaỹim huet'ot. 
LUK.12.19	Ỹim, qana'chi senapéga qomle jeso'me ỹiquí'i, senaac: 'Am ỹiquí'i, naỹi ma'le ỹátaqta jalcote jen'me 'adalémaxasetpi 'me 'aviỹamaxat, jen'me nalaiỹilo naua' qaỹóxodachi 'uóidi. Naỹi 'anmatéegue, 'au'quétac, 'anỹómtac, qataxa máchiiñi 'auen.” 
LUK.12.20	Qaláxasa ñi'me Dios 'enapéga, 'enaaco': “'Am siỹaxaua ỹátaqta séetapega qaỹa ga' 'auaỹátenaac, naqáina jénjo' pí'ỹaq 'am 'adeleu. Qana'chi ỹima jen'me 'aviỹamaxatétac, ¿jái'chogamaxa talégue?” 
LUK.12.21	Jeda qomle da' 'éeta ga'me siỹaxaua da' mai'chi lapóotac da' mai'chi lesaliaxa, qaláxasa ñi' Dios ỹaỹáten ga'me da' ỹátaqta choxodaq.
LUK.12.22	Joca'li ỹim, qana'chi so' Jesús 'enapego' so'me lapaxaguenatacpi, 'enaaco':
LUK.12.22	—Naỹi 'ami senapegalo: 'Ená'te qomle da' 'ami ỹaquicoqte't ga'me 'aualíquii qataxa ga'me 'anapotóñi'ña. 
LUK.12.23	Qá'a da' n'óiỹaxac sa 'ená'am ga'me 'chi qoỹalic, qataxa da'me nó'oquiaxac jeda'me sa 'ená'am ga'me 'chi qonapoỹí'ña. 
LUK.12.24	'Ami 'auc'achiñii jen'me poipi, jen'me sa danaxan qataxa sa daqataxan, qataxa qaỹa ga' lachoxónaxaqui qataxa qaỹa ga' ladetáxanaxaqui. Qalqaiga ñi' Dios ỹiqui'ỹáxatac matemané'e maỹo'pi. ¡'Ami, qaa'le ỹágueegue da' 'adaso'víỹaxaquii, sa 'te da' 'oñí'ỹam jen'me maỹo'pi! 
LUK.12.25	¿Jái'chogamaxa 'oonolec da' 'oñíita da' ỹágueegue da' lachitataic, qana'chi ỹañoxot da' nichíiseguem da' jaloc? 
LUK.12.26	Qá'a da' 'uootaxa sa 'auañoxot ga'me ỹágueegue da' sa lecolec, qaláxasa ¿talia'chi da' 'am ỹaquicoqtet ỹima jen'me laỹi?
LUK.12.27	'Ami ỹa 'auc'achiñii da' 'éeta da' lolelaxac jen' 'auaqapi 'me 'uo na' la'uo. Jen'me sa d'onataxan qataxa sa d'oxonaxan. Qaláxasa jaỹim senaac da' so' net'a Salomón ỹátaqta qaỹa ga' 'ená'am da' n'étaxac, qaláxasa sa ỹóvi' da' lodiac na' la'uo da' n'étaxac. 
LUK.12.28	Qaláxasa da' na'chi 'éeta dójo' ñi' Dios da' n'étaxanaxan jen' 'chi 'auaqapi 'me huétai'ỹa naỹi na' n'ónaxa, qaláxasa qomle néte' qana'chi qoỹavíỹaxat, qoỹasaxánỹi jaga' nec'oỹoxonaxaqui, qaláxasa ¡hua'ague toqo' da' sa 'éeta da' 'oñíita 'me sa 'amaqtaq da' 'adip'iỹáxaquii! 
LUK.12.29	Chan'eesa 'ená'te qomle da' 'ami ỹaquicoqte't da' 'uootaxa 'anmichíitaaque ga'me 'aualíquii qataxa jega'me 'anỹómiiỹi. 
LUK.12.30	Qá'a jen'me siỹaxadipi 'me huetalégue jen' 'aléua, na'chína ỹima na' nimitétaaque. Qaláxasa 'ami 'uo ñi' 'adet'ai, qana'chi jiñi'me ỹaỹáten da' 'avíñiitaaque ỹima jen'me. 
LUK.12.31	Qaa'le 'ami 'ademiilégue qomle da' l'onataxanaxac ñi'me Dios da' ỹimata'a'téna, qaidi 'ami taỹoto ỹima jen'me.
LUK.12.32	'Ena't qomle da' 'au'óiỹi, 'ami 'me 'oñí'ỹam jaga'me ỹalémaxasete n'aanaxate 'me ỹiloise. Ỹátaqta 'ami sa 'amaqtáchi, qaláxasa jiñi'me 'adet'ai ỹátaqta 'ami ỹiỹamaxadéete' da'me 'aneuáñiỹa'uo qa'en da'me l'onataxanaxac da' ỹimata'a'téna. 
LUK.12.33	Ỹa 'avimiñii' qomle jen' 'ami huet'oto. Ỹim, qana'chi 'auañimii jen'me choxodaq. Ỹim, qana'chi 'av'íchii qomle ga'me 'adoxoquii 'me sa deto qataxa ga' nesaliaxa huet'ague di' piỹem 'me sa ỹiméta, qataxa sa ỹinoxoneuó'o ga' cacháxaic, qataxa sa ỹichic ga' napaxat. 
LUK.12.34	Qá'a jidi'me huet'ague da' 'adesaliaqai, naqaidi 'me huet'ague jan' 'adiquidiaqchii.
LUK.12.35	Ỹátaqta 'anỹamaxachiita't qomle, qataxa jaga' 'adcoỹadáxanaqchii sóxote 'edétanỹi 'aviñii. 
LUK.12.36	'Oñí'ỹam qomle ga' namaxasec da' ỹiuatétaaque ga' ladípa da' ỹivíta da' n'iỹílaq da' chiỹaqá'a ga' n'onáxac, qaidi leuóteta da' ỹ'ouateguet da' ỹivíta da' nóvi' jega'me qomle 'uootaxa 'chi cada'acolec diỹáxan. 
LUK.12.37	Ỹátaqta 'uo qomle da' lamaic ga' namaxa'spi qomle 'uootaxa ga' ladípa ỹilalégue jega'me lamaxa'spi da' nelótaiỹi qomle ỹivíta da' nóvi'. Qana'chi jaỹim senaac jega'me nadípa mai'chi neuálaxai'ne' qomle da' nes'ónaxanaxañi jega'me lamaxa'spi da' ỹasoxonalégue ga' niqui'ỹáxala', ỹim, qana'chi niỹóxoseguem ga' nalic. 
LUK.12.38	Temaqaidi da' laiñi na' pí'ỹaq da' nóvi' jega'me 'uootaxa ma'le ỹamtaa'le ỹ'oxoñi, qaláxasa na'chi 'ená'am nelótaiỹi jega'me namaxa'spi da' qonvíd'a. Qana'chi ỹátaqta mátac qomle jega'me namaxa'spi. 
LUK.12.39	Qataxa 'auaỹáchiñii jeda'me dójo' senaac da' 'uootaxa ga' lalémaxaset jega'me 'emec da' 'uootaxa ỹaỹáten ga' lalóqo' da' nóvi' ga' cacháxaic, qana'chi jega'me sa d'ochi qataxa sa ỹasen da' qoỹimáxata'uo da' qaidi sa qodecachiỹot. 
LUK.12.40	Qana'chi 'ami nataq'en ỹátaqta 'anỹamaxachiita't qomle, qá'a qomle 'uootaxa sa 'te 'uo ga' taỹapíỹi 'adai'lídii', qana'chi nóvi' jen'me siỹaxaua lec'óxot.
LUK.12.41	Qana'chi jeso' Pedro denataxan, 'enaaco':
LUK.12.41	—'Am qadesaliaxanec, dójo' 'aualoqtenaxana ¿séetapega qo'mi 'ausamaxa't da' qo'mi 'aulónaxachiilo, 'uootaxa nataq'en ỹima na' siỹaxadipi laỹi?
LUK.12.42	Qana'chi jeso' qadesaliaxanec 'enaaco':
LUK.12.42	—¿Jái'chogamaxa 'ená'am jega'me namaxasec 'me ga' ladípa da' ỹipataxaguet da' ỹilolégue qa'en ga' l'acháqa' qataxa da' diqui'ỹáxanataxan da' ỹivíta ga' lalóqo' da' niqui'ỹáxac, qana'chi jega'me ỹátaqta ỹipaquetelégue ga'me qoỹamaxalégue qataxa ỹátaqta sa naqaláataxaic? 
LUK.12.43	Qana'chi ỹátaqta mátac jega'me namaxasec qomle nivíta ga'me ladípa, da' ỹilalégue jega'me da' ỹ'étetac da'me l'onataxanaxac. 
LUK.12.44	Qaláxasa jaỹim senaac da' ỹátaqta 'eesa jega'me nadípa ỹipataxaguet jega'me da' ỹilolégue qa'en ỹima jen'me huet'otpi. 
LUK.12.45	Qaláxasa jega'me namaxasec da' 'uootaxa 'enaac: “Jega' ỹadípa ỹátaqta copa'aguet da' nóvi',” qana'chi jec da' ỹi'uaxáatac jeso' laỹi namaxa'spi qataxa jaso' namaxasepi, ỹim, qana'chi 'ecot da' liqui'ỹáxac qataxa da' niỹómaxac qataxa da' lotaxa da' taxaic, 
LUK.12.46	qana'chi jeso'me ladípa da' livídaxac huétooue ga' nolo' qataxa jega'me lalóqo' da' 'uootaxa jeso'me namaxasec sa ỹaỹáten qataxa da' sa ỹauáaque, ỹim, qana'chi qoỹa'uo ga' ne'uaxánaguec 'me qaỹa ga' 'ená'am da' lichic, 'ená'am qoỹin da'me ne'uaxánaguec jega'me sa d'amaqtenataxan.
LUK.12.47	Ga'me namaxasec 'me ỹaỹáten ga'me 'enapéga ga'me ladípa, qaláxasa sa niỹamaxataac, qataxa sa ỹalaq, qana'chi jega'me ỹátaqta let'ádaic da' ne'uaxánaguec. 
LUK.12.48	Qaláxasa jega'me namaxasec 'me ỹátaqta cat'olec da' sa ỹaỹáten ga'me ỹ'étetac 'me chiỹaqaỹi da' 'uo qoỹin ga' ne'uaxánaguec, qaláxasa jega'me sa léca qomle ga' ne'uaxánaguec. Qaláxasa jega'me jalcote qomle ga' qoỹanem, nataq'en jalcote qomle ga' qoỹiỹáxane'uo, qataxa ga'me jalcote qomle ga' qoỹipataxaguet, nataq'en ỹágueegue da' jalcote jega'me qoỹiỹáxanaaque.
LUK.12.49	Jaỹim ñanac da' qaidi s'edáxatooue ga' dóle' jen' 'aléua. ¡Jaỹim ỹátaqta 'uo da' ỹidiáxa da' naỹi na'chi 'edánỹi jega'me naỹi! 
LUK.12.50	Qaláxasa jaỹim sáaue qomle da' ñi'queténaxac, 'ená'am ga' qonachiláxan, chan'eesa ¡ỹátaqta 'uo da' ỹaquicoxo da' ỹidiáxa da' na'chi ja'ñi da' ỹim! 
LUK.12.51	Qaláxasa 'ami ¿séetapega 'aviñíitapecogamaxa da' jaỹim ñidá'a ga' lelagaxadic na' siỹaxadipi? 'Ai', sa naq'áita. Na'chidáta da' huesoỹi qasen jen'me siỹaxadipi. 
LUK.12.52	Qana'chi chiỹoqóchii'ña naỹi da' gaua' cinco nesee'gue, jegaa'me huesodachi, gaua' tres nep'aguee'to gaua' doosolqa, qataxa gaua' doosolqa qaa'le nep'aguee'to gaua' tres. 
LUK.12.53	Ga' net'a qaa'le mai'chi ne'pagué'ne' ga' lec'óxot, qataxa ga'me nec'óxot qaa'le mai'chi nep'agué'ne' ga' let'a; jaga' nat'e nep'agué'ne' jaga' mai'chi lec'oqte, qataxa jaga' nec'oqte qaa'le mai'chi nep'agué'ne' jaga' lat'e; qataxa jaga' ni'ỹodo mai'chi nep'agué'ne' jaga' late, qataxa jaga' nate mai'chi nep'agué'ne' jaga' li'ỹodo.
LUK.12.54	Jeso' Jesús nataq'en 'enapego' so' siỹaxadipi, 'enaaco':
LUK.12.54	—'Ami naale 'aulói'ỹa na' ló'oc da' chiỹoxogue da' jávit da' ỹaseedíseguem qa'en na' laỹat, qana'chi 'oñíỹapega da' 'uo ga' huétep. Qana'chi ỹipaquíchiỹi. 
LUK.12.55	Qataxa na' laỹat da' ỹaseedíñi da' chiỹoxogue na' taỹíñi, qana'chi 'oñíỹapega da' 'ad'aqtaquii: “Di'ỹoqóta da' sétaaque da' nip'iỹáñi,” qana'chi da'me ỹipaquíchiỹi. 
LUK.12.56	Qaa'le ¡'ami 'oñíỹapeela't da' 'ami 'eesoda! 'Ami 'auaỹáchiñii da' 'au'axáchii na' l'anaxatpi na' piỹem qataxa jen' 'aléua, qalqaiga ¿tóoqo'chi da' sa 'auañoxochii da' 'au'axáchii da' lasoxo'j naua' souqataavlo noloqo'te naỹi?
LUK.12.57	'Ami ¿tá'nooqo'chi da' sa mai'chi 'anmichiila't, da' qaidi 'av'íchii ga' ỹiỹamqáchiiñi? 
LUK.12.58	Qá'a sa ỹiuénaaque da' 'uootaxa 'uo ga' 'am ỹasaxalégue ga' 'adasouaxaset, ỹim, qaa'le 'am ỹauée'uo ga' net'a. Qomle maliaxa 'oquet'ague ga' naq'aic, n'óota da' 'anpogoxói'ne' da' 'anemá'ne' jega'me, tetoqo' sa 'am ỹauée'uo ga'me nimitaac ga' nasouaxaset. Qá'a jega'me nimitaac na' nasouaxasetpi 'am ỹaneuó'o ga' huataxanaq, qana'chi jega'me huataxanaq 'am ỹanáaue jaga'me cointáxanaxaqui. 
LUK.12.59	Qaláxasa jaỹim senaac da' 'am sa 'aunoxonee'guesop jaga' cointáxanaxaqui qomle 'uootaxa sonaliaxa da' 'auseeten jaga' p'áteegue 'adavíỹaxasete.
LUK.13.1	Qana'chisaua jesaa'me noloqo'te, qana'chi huo'oi saua' novi't, qana'chi d'aqtaxáatrapeguem so' Jesús da' jeso' net'a Pilato 'uo so' ỹalaat siỹaxadipi 'me l'acháqa' di' Galilea. Ỹim, qana'chi ỹalectenguet jaso' letauo' jeso'me siỹaxadipi jaso' letauo' jeso'me lalaatacpi síiỹacpi 'me sétaaque da' ỹigóoue da' sétaaque qa'en lachítaqtaxanaqte da' ỹanot ñi' Dios. 
LUK.13.2	Qana'chi so' Jesús 'enaaco':
LUK.13.2	—¿'Ami séetapega 'aviñíitapega da' jeso'me siỹaxadipi qoỹ'étec dójo' ỹasouaxat da' ỹapágueegue da' 'itaxalóxoicpi, sa 'ená'am jen' laỹi 'me l'acháqa' di' Galilea? 
LUK.13.3	'Ai', sa naq'áita. 'Ami nataq'en qomle da' sa 'auaxañiidéegue naua' 'adoicódii', qana'chi nataq'en ỹima da' 'oñíita 'adelivii. 
LUK.13.4	'Uootaxa jeso'me dieciocho 'me ỹip'áxañi joca'li huáñi laiñi jaso' neuavic 'me ná'ña di' Siloé, ¿séetapega da' 'aviñíitapega da' 'uootaxa so' siỹaxadipi ỹágueegue da' let'ádaic da' loic, sa 'ená'am jen'me laỹi 'me néta'ña di' Jerusalén? 
LUK.13.5	'Ai', sa naq'áita. 'Ami nataq'en da' sa 'auaxañiidéegue jenaa'me 'adoicódii', nataq'en 'ená'uac da' 'oñíita 'adelivii.
LUK.13.6	Qana'chi so' Jesús ỹa'uo so' daloqtenaxana, 'enaaco':
LUK.13.6	—'Uo jeso' siỹaxaua 'uo jaso' lañiise higo lichidic, jaso'me nolelelégue jeso'me n'aléua. Da' jec da' dec'atenaxana, qaláxasa qaga 'te 'uo jaga' ỹilá'a jala. 
LUK.13.7	Ỹim, qana'chi qo'enapego' jeso'me siỹaxaua 'me ỹilotalégue jeso'me 'aléua, 'enaaco': “Ma'le ỹivi't naua' tres 'uóidi da' ñ'iỹílaqa'ta jada'me 'epaq da' ñ'iiná'a jaga' jala, qaláxasa taqadíta qaga jaga' selá'a jala. Chan'eesa n'óota da' 'auquesoxoỹi jada'me. ¡Saaquetáxa da' 'chi netalégue di'me 'aléua!” 
LUK.13.8	Qaláxasa jeso'me ỹilotalégue jeso'me 'aléua 'enaaco': “'Am ỹadípa, 'ónaxaic da' na'chínata jen'me huó'e da' 'amachí'ỹa jada'me, jaỹim ñisetot qomle jada'me, qataxa sasoqot ga' lata'. 
LUK.13.9	'Uootaxa ỹañoxot da' 'uo jaga' jala jada'me. Qaláxasa qomle 'uootaxa qaga 'te jala, qana'chi n'óota qomle da' qoỹiquesoqot.”
LUK.13.10	'Uo jeso' nolo' mataxaqui, qana'chi so' Jesús dapaxaguenataxáatac, huétaaue jaso'me lemáxaqui na' judiopi. 
LUK.13.11	Huétauo jaso' ỹauo 'me sóxote dieciocho 'uóidi da' sa nó'in. 'Uo jeso'me lé'ec paiỹac 'me ñ'ítañi qa'en, qana'chi jaso'me sa ỹachimaxaséguem. 
LUK.13.12	Qana'chi so' Jesús joca'li ỹilá'a, qana'chi ỹiỹáxana qo'enapego', 'enaaco':
LUK.13.12	—'Am ỹauo, naỹi ma'le huesóteegue da' 'adeleuaxa.
LUK.13.13	Qana'chi huaselelégue jaso'me, huá'a, qana'chi jaso'me ỹañoxot da' ỹachimaxañi, qana'chi jaso'me ỹi'ỹoxodéetac ñi' Dios. 
LUK.13.14	Qaláxasa jeso'me ỹilotalégue jeso'me nemáxaqui ỹátaqta dalemata ỹasouaxat so' Jesús da' datadénataxanỹi so' nolo' mataxaqui. Qana'chi qo'enapego' jeso'me siỹaxadipi, 'enaaco':
LUK.13.14	—Huo'oi maiñaxa naua' seis noloqo'te 'me n'óota da' qod'onataxañiilo. Qana'chinaua toqo' huetoovlo da' 'auanaquíỹi da' qaidi 'ami qonatade'n, 'ena't da' na'chidi di' nolo' mataxaqui.
LUK.13.15	Qana'chi so' qadesaliaxanec ỹ'at, 'enaaco':
LUK.13.15	—'Ami 'me 'oñíỹapeela't 'ami 'eesoda, ¿séetapega qaỹo' da' 'uo ga' 'oonolec da' 'oñíita da' ỹisóiỹi ga' lauégaxanaxala' huaca, 'uootaxa ga' lalo 'ásena, ga' nolo' mataxaqui da' qaidi ỹauegaxasom da' niỹómaxan? 
LUK.13.16	Qá'a jada'me ỹauo 'me lec'oqte jeso'me qadapéena' Abraham, qana'chi so' paiỹac Satanás necoñáxatet'aguet jada'me da' leleuaxa naỹi ma'le ỹivi't naua' dieciocho 'uóidi, ¿séetapega naỹi sa nó'in da' huesóteegue qoỹin da' leleuaxa jada'me jen' nolo' mataxaqui?
LUK.13.17	Qaama'le joca'li 'enaac dójo' so' Jesús, qana'chi ỹima jen'me dep'aguenataxáatac ỹátaqta 'uo da' l'alóxo. Qaláxasa jeso'me siỹaxadipi qaa'le ỹima 'uo da' netónaxac ỹasouaxat jen'me ỹauaachiỹipi ỹí'et so' Jesús, 'me qaỹa ga' 'ená'am da' li'ỹoxodic.
LUK.13.18	Qataxa 'enaaco' so' Jesús:
LUK.13.18	—¿Nái'cho' jogamaxa 'ená'am qasen da' l'onataxanaxac ñi' Dios 'me ỹimata'a'téna? ¿Jái'chogamaxa saloqtenaxana? 
LUK.13.19	Jeda'me 'ená'am qasen jaga' jala jan' lenaxat mostaza da' ga' siỹaxaua ỹacona, ỹim, qana'chi ỹaalégue ga' n'aléua, ỹim, qana'chi naséguem, cha ỹivíde'ta da' 'ená'am jaga' 'epaq ỹátaqta lat'édai. Ỹim, qana'chi janac jen'me maỹo'pi, qana'chi ỹí'et na' lepata'j, ỹanaỹilo naua' lepeel.
LUK.13.20	Jeso'me Jesús nataq'en 'enaaco':
LUK.13.20	—¿Jái'chogamaxa saloqtenaxanem da' l'onataxanaxac ñi' Dios da' ỹimata'a'téna? 
LUK.13.21	Jeda'me 'ená'am qasen ga' lale'gue jaga' pan 'me ỹacona jaga' ỹauo. Ỹim, qana'chi ỹasaxáaue ga' let'ádaic lonáñiisec 'arína, qana'chi ga'me ỹaseedíỹi qa'en ỹima jega'me nonáñiisec.
LUK.13.22	Qana'chi jeso'me Jesús joca'li tat'ague di' Jerusalén, qana'chi talégue jen'me noicpi qataxa jen'me noiqapiolec, qana'chi dapaxaguenataxáatac. 
LUK.13.23	'Uo so' denataxan, 'enaaco':
LUK.13.23	—'Am qadesaliaxanec, ¿séetapega sa lamai' qomle gaua' qonec'alaxatréegue?
LUK.13.23	Qana'chi jeso'me 'enaaco':
LUK.13.24	—'An'añaxachiiỹo' qomle da' 'aunoxoñiiuó'o ñi'me som 'me sa lecaỹi, qá'a jaỹim senaac da' ỹátaqta jalcote qomle na' sétaaque da' ỹinoxoneuo, qaláxasa sa ỹañoxot. 
LUK.13.25	Qá'a jega'me loxot ga' 'emec, da' sóxote ñíseguem, qana'chi ỹapadínỹi ga' nasom ga' l'emec, qana'chi 'ami 'me 'aup'áitaiỹi, qana'chi 'aviỹáxañiitapee'uo jega'me som da' 'oñiit'oi: “'Am qadasoxola', qo'mi 'au'ouáteeta.” Qaláxasa jega'me ỹ'at, 'enaac: “Neegue't, sa saỹáten jega'me 'auachiỹoqoi'ỹague 'ami.” 
LUK.13.26	Huá'a, qana'chi 'ami qomle 'oñiit'oi: “Qo'mi 'am qadiqui'ỹáxaua qataxa 'am qanỹómaxaua ca'li, qataxa 'auapaxaguenataxáatac ca'li 'ouéta'ña di' sonqáta'ña qad'acháqa'.” 
LUK.13.27	Qaláxasa jega'me 'ami 'enapegalo, 'eet'oi: “Jaỹim ma'le 'ami senapegalo da' jaỹim sa saỹáten ga' 'auachiỹoqoi'ỹague. Jaỹim 'oquí'ỹai qomle 'ademíiỹa da' 'oñíita, ỹima 'ami 'me 'av'íchiitac da' sa nó'in.” 
LUK.13.28	Huá'a, qana'chi 'ami 'anoiñíitac qomle qataxa 'auoquiỹa't naua' 'adodaitéldii' ỹasouaxat da' 'adalematáiqui qomle 'aulói'ỹa ga' Abraham, Isaac, Jacob qataxa ỹima jeso'me l'aqtáxanaxanecpi ñi' Dios, qomle qouét'a ga' l'onataxanqa' jiñi'me. Huá'a, qana'chi 'ami qoỹ'odédaiỹi. 
LUK.13.29	Qá'a janac qomle na' siỹaxadipi 'me chiỹoxogue da' se'u qataxa da' taỹíñi qataxa na' chiỹoxogue da' néte' qataxa da' jávit, da' qaidi ñíiñi da' liqui'ỹáqa' ga'me l'onataxanqa' ñi' Dios. 
LUK.13.30	Huá'a qomle, qana'chi 'uo qomle naỹi jen'me te'me nec'ataxáatauo, qana'chi naqáina qomle na' 'uáueegue; qataxa 'uo qomle jen'me naỹi 'uáueegue, qana'chi naqáina 'me qoỹip'áxateegue qomle.
LUK.13.31	Qana'chiso jeso' nolo', qana'chi nivídedeuo saua' chiỹoqodáaue na' fariseopi. Qana'chi qod'aqtaxanem jeso'me, qoỹinapéga:
LUK.13.31	—'Ocá'ai qomle jen'me, péga ñi' net'a Herodes sétaaque 'am damaxasoxolégue da' 'am qoỹalaat.
LUK.13.32	Qaláxasa jeso'me 'enaaco':
LUK.13.32	—'Auc'áchiỹa, 'au'aqtaxañiim qomle jiñi'me 'oiquiaxaic, 'oñiit'oi: “Naỹi na' nolo' qataxa qomle ỹ'oxoñi s'odéegue jen'me né'ecpi nataqtáqaicpi qataxa ñataden na' leuaxaicpi, qana'chi jega'me nolo' laqáỹa, qana'chi semat da' ỹ'onataxanaxac.” 
LUK.13.33	Qaláxasa n'óota da' ỹa cada'acolec da' sec jen' nolo' nataq'en qomle ỹ'oxoñi qataxa ga' laqáỹa nolo', qá'a sa nó'in da' sa huá'ña di' Jerusalén da' ỹileu ga' 'oonolec jen'me l'aqtáxanaxanecpi ñi' Dios.
LUK.13.34	¡Jaigamaa 'ami 'me 'oñíita'ña di' Jerusalén 'me 'aualaachii jeso'me l'aqtáxanaxanecpi ñi' Dios, qataxa 'auasaqáitapeec jen' qa' jeso'me lamaxa'spi 'me 'ami namaxalo! ¡Ỹátaqta da' ỹidiáxa naale da' ỹapona't na' 'adec'oqtepi, da' sená'am jaga' 'olégaxa da' naqapaxaalégue ga' lec'oqtepiolec, qalaq'o 'ami sa 'anasiñii! 
LUK.13.35	Qana'chi toqo' naua' 'ad'achaqchídii' qomle qaa'le ỹátaqta totelóo'te, qana'chi táchii'ña naỹi da' sa jaỹim 'anauañíi'ỹi', qomle qana'chi 'oñiit'oi: “Ỹátaqta 'ónaxaic qomle da' ladíquiaxac jen'me náictapegue' da' lenaxat ñi' qadasoxola' Dios.”
LUK.14.1	'Uo so' nolo' mataxaqui, qana'chi so' Jesús ỹic'áta jeso' liqui'ỹáqa' jeso' l'acháqa' so'me 'oonolec jen'me lasoxola'pi na' fariseopi. Qana'chi jeso'me laỹi so' fariseopi 'chi nauáataaque jeso'me. 
LUK.14.2	Huétaaue nataq'en so' siỹaxaua 'me nalaat so' ló'oc, dasot'ot jeso'me. 
LUK.14.3	Qana'chi so' Jesús ỹinatétac jeso'me dapaxaguenataxanapeec na' naqátaxacpi qataxa jeso'me fariseopi, 'enaaco':
LUK.14.3	—¿Séetapega qoỹaséeta da' qonataden ga' leuaxaic di' nolo' mataxaqui, 'uootaxa sa qodasenataxanem?
LUK.14.4	Qaláxasa jeso'me siỹaxadipi ỹátaqta totelégue. Qana'chi so' Jesús ỹipoteuó'o jeso' leuaxaic, qana'chi n'óota qa'en, qana'chi 'enapego' da' jec. 
LUK.14.5	Qana'chi 'enapéga so' fariseopi, 'enaaco':
LUK.14.5	—Da' 'uo ga' 'oonolec da' 'oñíita da' 'uootaxa tá'nỹi jaga' nesede ga' lalo 'ásena 'uootaxa ga' lauégaxanaxala' huaca, qaa'le ¿séetapega sa navíiseguem, temaqaidi da' 'uootaxa huétooue ga' nolo' mataxaqui?
LUK.14.6	Qaláxasa qaỹa 'te ga' ỹ'at jeso'me siỹaxadipi.
LUK.14.7	Joca'li so' Jesús ỹauáate'uo jeso'me qod'elpaxanapi da' ỹ'átete'uo jaso'me ỹ'oxodaq s'ónaxaquipi jeso'me niqui'ỹáxala'. Qana'chi ỹan da' laqátaxac, 'enaaco':
LUK.14.8	—Da' 'uootaxa 'uo jega'me 'am d'elpaxana, qaidi 'ouétaaue ga' n'onáxac, qaláxasa 'ena't qomle da' 'ans'ónỹi jaga' s'ónaxaqui 'me ỹ'oxodaq, qá'a sa ỹiuénaaque da' nivídeuo ga' laqáỹa qod'elpaxana 'me 'am napacalégue ỹágueegue da' li'ỹoxodic. 
LUK.14.9	Qana'chi jega'me 'ami d'elpaxanalo janac, qana'chi 'am 'enapéga, 'enaac: “Ỹa 'auanem jan' 'ans'ónaxaqui dójo' 'adaqáỹa.” Huá'a, qana'chi 'am 'uo da' 'ad'alóxo da' 'ans'ónỹi jaga' p'áteegue s'ónaxaqui. 
LUK.14.10	Chan'eesa da' 'am qod'elpaxana, qaláxasa 'am 'ans'ónỹi jaga' p'áteegue s'ónaxaqui, qaidi da' nóvi' ga' 'am d'elpaxana, qaa'le 'am 'enapéga, 'enaac: “'Am ỹaqáỹa, 'aỹala, 'ans'ónỹi jánjo' s'ónaxaqui 'me ỹ'oxodaq.” Huá'a, qana'chi 'uo da' 'ani'ỹoxodenataguec, 'am qoỹi'ỹoxoden jen'me 'onéta'ñi'pi. 
LUK.14.11	Qá'a ga' sétaaque da' ni'ỹoxoden, qana'chiga ga' sa 'amaqtaq qoỹin; qaláxasa jega'me sa ni'ỹoxoden, qana'chiga ga'me ỹ'oxodaq qoỹin.
LUK.14.12	Nataq'en so' Jesús 'enapego' jeso'me siỹaxaua 'me diqui'ỹáxanataxáatac, 'enaaco':
LUK.14.12	—Da' ỹivíta da' 'uo ga' 'auanéegue nalic 'uootaxa gamachaqaiga nepetaxanaxatolec, qaláxasa 'ena't qomle da' 'auqui'ỹáxan ga' 'anauotaxaua qataxa ga' 'adaqaỹasa, 'uootaxa gamachaqaiga 'adá'ac, 'uootaxa jen'me 'adeseecpi saliaxanqapi, qá'a jen'me ỹañoxot da' ỹitaxa 'am ỹ'iỹílaxatelégue da' 'am qoỹiqui'ỹáxan, huá'a, qana'chi 'uo da' 'anseeténaguec. 
LUK.14.13	Qaama'te da' ỹivíta da' 'aué'et ga' 'adiqui'ỹáxac, qaa'le 'auachit jen'me choxodaqpi, qataxa na' leuaxaỹaicpi, qataxa jen'me ñ'ídeuo lichil, qataxa jen'me qanampi, 
LUK.14.14	qaidi ỹátaqta 'am mátac. Qá'a jena'me leuaxaỹaicpi sa ỹañoxot da' 'am ỹ'iỹílaxatelégue da' 'am ỹiseeten. Qaláxasa 'am qomle 'uo da' 'anseeténaguec qom'chi ỹivíta da' ỹitaxa qonec'alaxatéegue jen'me 'ónaxaic siỹaxadipi.
LUK.14.15	Joca'li demachíỹa dójo' jeso'me 'oonolec 'me ñíchiiñi dasotalégue so' niqui'ỹáxala', qana'chi 'enapego' so' Jesús, 'enaaco':
LUK.14.15	—Ỹátaqta máchiiñi qa'en qomle ga' neuánapee'uo ga' nalic qom'chi qouét'a ga' l'onataxanqa' ñi' Dios.
LUK.14.16	Qana'chi so' Jesús 'enaaco':
LUK.14.16	—'Uo so' siỹaxaua ỹí'et so' liqui'ỹáxac let'ádaic, qana'chi damaxasóxonee'ga so' jalcote siỹaxadipi da' qaidi liqui'ỹáxaua. 
LUK.14.17	Qana'chi joca'li ma'le ỹivíta jeso' lalóqo' da' dequé'e, qana'chi ỹamaq jeso' lamaxasec da' ỹiỹáxanee'ga jeso' liqui'ỹáxauapi da' 'enapéga, 'eet'oi: “'Auanaquíỹi qomle, qá'a sóxote ỹim di' nalic.” 
LUK.14.18	Qaláxasa ỹima jeso'me qod'elpaxanapi huo'oi naua' ỹigalo. Qana'chi jeso'me 'uáichiiñi 'enaac: “Jaỹim qaa'le ỹímta ñiuodéna jidi'me ñ'aléua, qana'chi jaỹim sec naỹi da' sec'atenaxanée'ga. Qaláxasa naỹi 'am ñachoxodenot da' jaỹim 'avichoxoden qomle.” 
LUK.14.19	Jeso' laqáỹa qaa'le 'enaac: “Jaỹim qaa'le ỹímta da' ñiuodenalo ñaua' cinco nataxa'u ỹauégaxanaxala'te huaca, qaláxasa naỹi jaỹim sétaaque da' sapiỹe'n. Qana'chi jaỹim 'anoq'oỹá'ac, 'chi jaỹim 'avichoxoden.” 
LUK.14.20	Qataxa jeso' laqáỹa 'enaac: “Jaỹim ỹímta da' seuó'on, chan'eesa jaỹim sa sañoxot da' sec.” 
LUK.14.21	Qana'chi jeso' namaxasec joca'li n'iỹílaq, qana'chi ỹ'axátetapeguem ỹima dójo' jeso' ladípa. Qana'chi 'enapego' jeso' lamaxasec, 'enaaco': “'Oc qomle, sa 'aniỹáloxoden da' 'oqueelo naua' jalco'l naq'áico qataxa naua' naq'áicolqa na'me noic let'ádaic. Ỹim, qana'chi 'anauéeuo qomle na' p'íoxoicpi, qataxa na' leuaxaỹaicpi, qataxa jen'me ñ'ídeuo lichil, qataxa jen'me qanampi.” 
LUK.14.22	Qana'chi joca'li ma'le n'iỹílaq jeso' namaxasec, qana'chi d'aqtaxanem, 'enaac: “'Am ỹadípa, ma'le sóxote da' sé'et ỹima da'me jaỹim 'auamaxalégue, qaláxasa maliaxa 'uo di' nedáqa'.” 
LUK.14.23	Qana'chi jeso'me nadípa 'enapego' jeso'me lamaxasec, 'enaaco': “'Aue, 'oc, 'oqueelo qomle naua' jalco'l naq'áico qataxa naua' naq'áicolqa. Ỹim, qana'chi 'anauéeuo na' laỹi, qaidi nenoxoneuo, tetoqo' saqatelégue jen'me ỹ'acháqa'. 
LUK.14.24	Qá'a jaỹim senaac da' sa 'te qomle da' 'uo ga' ỹalic jen' janoq ỹima jen'me 'uáichiiñi s'elpaxanapi 'me sétaaque da' ỹiqui'ỹáxaua.”
LUK.14.25	Ỹátaqta jalcote so' siỹaxadipi 'me quétapegue' so' Jesús, qana'chi jeso'me neseleeguet so' siỹaxadipi, qana'chi 'enapego', 'enaac:
LUK.14.26	—Sa 'te ỹapaxaguenatac ga' jaỹim nauó'o, da' 'uootaxa ỹágueegue da' ỹauotec ga' let'a, 'uootaxa jaga' lat'e, 'uootaxa jaga' loua, qataxa gaua' lec'óqo'te, qataxa gaua' laqáỹa' li'mi qataxa gaa'me ỹauo', qataxa ỹivídaxat'a da' mai'chi l'óiỹaxac. 
LUK.14.27	Qataxa ga' jaỹim 'equegue, da' 'uootaxa sa 'te da' leenataxac da' jaỹim ỹileualégue, qana'chi jega'me sa ỹañoxot da' ỹapaxaguenatac. 
LUK.14.28	Da' 'uootaxa 'uo ga' 'oonolec da' 'oñíita da' sétaaque n'oxoséguem jaga' napiáxalate, ¿séetapega da' sa ỹ'áuaxañi da' ñíiñi da' naloqten da' 'uootaxa nalotalégue jaga' leseeténaxanaqte da' ỹí'et? 
LUK.14.29	Qá'a sa ỹiuénaaque da' 'uootaxa sóxote lapaxañi jega'me l'oxonaxala' qa'en napiáxalate, qaláxasa da' ỹim da' lapaxañi, qana'chi sa ỹañoxot da' ỹimat. Qana'chi ỹima jen'me ỹauáachiỹi jega'me, qana'chi qoỹi'uéetac. 
LUK.14.30	Qana'chi qoỹinaac da' n'aqtac: “Jedójo' siỹaxaua, jeda'me n'oxoséguem jada' napiáxalate, qaláxasa sa ỹañoxot da' ỹimat.” 
LUK.14.31	'Uootaxa ga' net'a da' sétaaque da' delói'ỹi' ga' laqáỹa net'a, ¿séetapega sa ỹ'áuaxañi da' naloqten da' ga' diez mil nesoxonaqapi da' ỹañoxot da' nala'aguet jega'me sétaaque da' naláa'te' 'me náictapegue' ga' veinte mil nesoxonaqapi? 
LUK.14.32	Da' 'uootaxa ỹilá'a da' sa ỹañoxot da' nalo'oguet, qana'chi da' maliaxa qaỹat'aguet ga' net'a laqáỹa, qana'chi ỹamaq ga' l'aqtáxanaxanec da' qaidi nemá'ne' jega'me. 
LUK.14.33	Naqaida da' 'éeta da' 'uo gamachaqaiga 'oonolec da' 'oñíita da' sa ỹaxanéegue ỹima jen'me huet'ot, qana'chi jega'me sa ỹañoxot da' ỹapaxaguenatac.
LUK.14.34	Jega' qaa'noua ỹátaqta 'ónaxaic, qaláxasa da' 'uootaxa qaỹa so' l'ouáxa, ¿séetapega ỹañoxot jodamaxa ỹitaxa v'iỹílaxalégue qoỹin da' n'oua? 
LUK.14.35	Jega'me 'chi qaỹa ga' taiỹet, temaqaidi da' qoỹasaxáaue na' 'aléua, 'uootaxa qoỹiỹamaxat da' sétaaque lata' qoỹin ga' nanaxanqa'. Na'chidáta da' qoỹiguem. Jega'me ỹaỹáten da' naquiáxanaxac, 'ónaxaic qomle da' naquiáxachiiñi.
LUK.15.1	Joca'li janac da' naquiáxana so' Jesús ỹima jeso'me 'itaxalóxoicpi qataxa jeso'me ỹaconapeeguet jan'me laseete ga' net'a Roma lé'ec. 
LUK.15.2	Qana'chi jen'me ỹalcapíỹi so' fariseopi qataxa so' dapaxaguenataxanapeec na' naqátaxacpi qana'chi nec'onaxáatapegue' jeso'me, 'enaaco':
LUK.15.2	—Dójo' siỹaxaua qa'chi ỹaconguet na' 'itaxalóxoicpi qataxa liqui'ỹáxaua jen'me.
LUK.15.3	Qana'chi so' Jesús ỹa'uo so' daloqtenaxana, 'enaaco':
LUK.15.4	—Da' 'uo ga' 'oonolec da' 'oñíita da' 'uo jaga' cien lalo n'aanaxate, da' ỹisómaac jaga' 'oonole lalo, ¿qo'li sa 'te jodamaxa sa n'ónaxatalégue ga' n'ónaxa jaga' noventa y nueve, ỹim, qana'chi nimitáaque jaso' ỹisómaac, cha ỹivíd'a da' ỹauana? 
LUK.15.5	Da' 'uootaxa ma'le ỹauana, qana'chi ỹachalóo'te naua' lauáguel, qana'chi ỹátaqta mátac. 
LUK.15.6	Da' ỹivíde'uo ga' l'acháqa', qana'chi ỹimata'a't jeso'me nauotaxau'pi qataxa jeso' leseecpi. Qana'chi 'enapego', 'enaaco': “Ỹátaqta 'antóñiitapiỹe't qomle jaỹim 'aviñí'ỹam, qá'a sóxote sauana jañi'me ỹilo n'aanaxate 'me ỹisómaac.”
LUK.15.7	Qana'chi so' Jesús 'enaaco':
LUK.15.7	—Jaỹim senaac da' na'chi 'ená'am nataq'en na' huetalégue di' piỹem ỹátaqta 'uo qomle ga' let'ádaic netónaxac, qomle 'uootaxa ỹaxadéegue naua' loico ga' siỹaxaua 'itaxalóxoic, sa 'ená'am ga'me noventa y nueve 'ónaxaic siỹaxadipi 'me sa ỹiuen da' qonadálaxat da' lasoxoc.
LUK.15.8	Qataxa jaga' ỹauo da' 'uootaxa huet'oto gaua' diez laicaua lail da' 'uootaxa daqat jaga'me 'oonole, ¿qo'li sa ỹitétooue jaga' lecoỹadáxanaqte, ỹim, qana'chi ỹátaqta 'uo da' letelaxa da' ỹipolec ga' l'acháqa', cha ỹivíd'a da' ỹauana? 
LUK.15.9	Qaama'le joca'li ỹauana, qana'chi jaso'me ỹimata'a't so' nauotaxau'pi 'me nauoiseu'pi qataxa jan' leseecpi. Qana'chi 'enapéga, 'enaaco': “'Antóñiitapiỹe't qomle da' jaỹim 'aviñí'ỹam, qá'a sóxote sauana jan'me ỹimena laqáỹa 'me daqat.”
LUK.15.10	Qana'chi so' Jesús 'enaaco':
LUK.15.10	—Jaỹim senaac nataq'en da' ỹátaqta 'uo da' netónaxac jen'me Dios lamaxa'spi piỹem lé'ecpi, da' 'uootaxa ỹaxadéegue naua' loico ga'me siỹaxaua 'itaxalóxoic.
LUK.15.11	So' Jesús nataq'en 'enaaco':
LUK.15.11	—'Uo so' siỹaxaua huo'oi saua' dos lec'óqo'te. 
LUK.15.12	Qana'chi jeso' nesoqolec, jeso'me 'enapego' jeso' let'a, 'enaaco': “Taxadéna', jaỹim 'auanem qomle da'me ỹisaliaxa 'me 'auqátaxata't da' jaỹim talégue 'auen.” Qana'chi jeso' let'a ỹicolaxachiỹi da'me lesaliaxa, qana'chi ỹanoovlo jesaa'me lec'óqo'te. 
LUK.15.13	Qana'chi joca'li maliaxa sa lamai' saua' noloqo'te, jeso'me nec'óxot nootolec ỹimen ỹima jeso'me lalémaxaset n'atetpi. Qana'chi jaso'me laso'vi ỹáchi da' ỹic'áta so' qaỹá'a 'aléua, jeso'me huá'ña joca'li 'chi ỹiué'en jaso'me naicaua, qataxa taỹá'a da' sa nó'in da' ladíquiaxac. 
LUK.15.14	Joca'li sóxote ỹiméteuo ỹima jaso'me naicaua, qana'chi janac so' noqouáxa let'ádaic jeso'me 'aléua 'me huét'a. Huá'a, qana'chi jeso'me ỹátaqta 'uo da' loqouáxa. 
LUK.15.15	Qana'chi jec da' nimitáaque ga' l'onatac, ỹic'áta so' siỹaxaua 'me l'acháqa' jeso'me 'aléua. Qana'chi jeso'me siỹaxaua ỹamaxa jeso'me n'aléua da' ỹilolégue qa'en jaso' lalo coochipi. 
LUK.15.16	Qana'chi jeso'me ỹátaqta 'uo da' lidiáxa da' ỹanotec jeso'me coochi jaloq 'me ỹic'ótac jaso' coochipi, qaláxasa qaỹa ga' ỹanem. 
LUK.15.17	Huo'o', qana'chi huelnat, 'enaaco': “¡Ỹátaqta ỹima na' lamaxa'spi ga' taxadéna' sa qoue jen'me jaloq di' l'acháqa', qaamachaxa jaỹim na' souét'a ỹátaqta jaỹim seleuapéguem da' ỹoqouáxa! 
LUK.15.18	Naỹi s'iỹílaxa qomle di' l'acháqa' ga' taxadéna', qaláxasa senapego' qomle, seet'oi: 'Am taxadéna', jaỹim 'uo da' ỹasouaxac huet'ot ñi' qan'étoqo't nataq'en 'am. 
LUK.15.19	Chan'eesa sa saiỹet naỹi da' jaỹim 'auenapéga da' jaỹim 'ac'óxot, qaláxasa 'ónaxaic da' jaỹim 'auadénaxatet'em qomle ga' 'oonolec na' 'adamaxa'spi.” 
LUK.15.20	Huá'a, qana'chi jec, v'iỹílaxa di' l'acháqa' jeso' let'a.
LUK.15.20	Qana'chi joca'li maliaxa qaỹat'aguet, qana'chi so' let'a ỹila'agueto' jeso'me. Qana'chi ỹátaqta jalcote da' lichoxodénataxanaxac. Qana'chi joca'li ỹivid'aguet, qana'chi qapálec qataxa nec'ouoq. 
LUK.15.21	Qana'chi jeso'me lec'óxot 'enaaco': “'Am taxadéna', jaỹim 'uo da' ỹasouaxac huet'ot ñi' qan'étoqo't, nataq'en 'am. Chan'eesa naỹi sa saiỹet da' jaỹim 'auenapéga da' jaỹim 'ac'óxot.” 
LUK.15.22	Qaláxasa jeso' let'a 'enapego' jeso' lamaxa'spi, 'enaaco': “Sa 'aviỹáloxodiñii qomle da' 'andóideegue gaua' 'ónaxaiqa nouo. Ỹim, qana'chi 'aviñii ỹaadíñi, qataxa 'auañíỹaỹi nataq'en jaga' chiisáxa qataxa jegaua' lapela'te. 
LUK.15.23	Qomle, qana'chi 'anavíquiiuo ga' ỹátaqta ỹi'ỹaq huaca lec'óxot, qana'chi 'aualaachii. Ỹim, qana'chi ¡siqui'ỹaq, s'étaq ga' qadeuálaxaỹaxac! 
LUK.15.24	Qá'a jeda'me ỹalcolec, jeda'me sóxote ỹileu, qaláxasa ỹitaxa nec'aléegue. Jeda'me daqat, qaláxasa ỹitaxa sauanáxa.” Qana'chi qodicot jeso'me neuálaxaỹaxac.
LUK.15.25	Qaa'le maliaxa huétai'ỹa na' n'ónaxa jeso'me ỹ'axaic lec'óxot, qana'chi joca'li n'iỹílaxauo, qana'chi joca'li nadíite'uo jeso' l'acháqa', qana'chi demachítapee'uo jaso' niviquipi qataxa so' domítacpi. 
LUK.15.26	Qana'chi ỹiỹáxana jeso' 'oonolec jeso'me soxodipi, qana'chi ỹinatétaco': “¿Tá'nooqo'chi qoỹí'et da'me dójo'?” 
LUK.15.27	Qana'chi jeso'me nesoqolec 'enaaco': “'Adanoqolec, jeda'me sóxote nóvi', chan'eesa ñi' 'adet'a damaxasoxolégue da' qoỹalaat di' ỹátaqta ỹi'ỹaq huaca lec'óxot, qá'a nóvi' jiñi'me, ỹátaqta qaỹa 'te 'uo.” 
LUK.15.28	Qaláxasa jeso'me lachoq'olec dalemata, qana'chi sa ỹic'áteuo. Chan'eesa jeso'me let'a qana'chi ỹic'átee'ga, nachoxodéetapecot da' sétaaque p'áuo. 
LUK.15.29	Qana'chi ỹ'ategueto' so' let'a, 'enaaco': “'Am 'auaỹáten da' qaỹóxodachi naua' 'uóidi da' 'am s'onataxaatapeelégue, qataxa sa ñauá'ne' da' sa 'am salaxaguet. Qaláxasa ma'chaxa taa'le 'chi 'oonolec ga' jaỹim 'auanem quetaxac'oxotolec, qana'chi sé'et ga' ỹiqui'ỹáxac da' ñiuáat'ai jen'me ñauotaxau'pi. 
LUK.15.30	Qana'chi naỹi da' nóvi' jeda'me 'ac'óxot 'me 'chi ỹaqtaqtet jaso'me 'anaicaua ỹasouaxat jan' queséeguetaxai, qataxa 'aualaataxalégue, 'aualaat jeso' ỹi'ỹaq huaca lec'óxot.” 
LUK.15.31	Qana'chi jeso' let'a 'enapego': “'Am ỹalcolec, 'am na'chi 'eeta't da' jaỹim 'onet'asop. Chan'eesa jen'me jaỹim huet'ot ỹima 'adalémaxaset. 
LUK.15.32	Qaláxasa naỹi 'ónaxaic da' s'étaq ga' qadiqui'ỹáxac da' ñitónaqtapiỹe't. Qá'a jiñi'me 'adanoqolec, jiñi'me sóxote ỹileu, qaláxasa ỹitaxa nec'aléegue; jiñi'me daqat, qaláxasa sóxote ñauanáxai'.”
LUK.16.1	Jeso' Jesús nataq'en 'enapego' so' lapaxaguenatacpi, 'enaaco':
LUK.16.1	—'Uo so' siỹaxaua ỹátaqta saliaxanec. Jeso'me 'uo jeso' ỹipataxalégue da' ỹilo'ogue so' l'acháqa'. Qana'chi qod'aqtaxaneuó'o jeso'me saliaxanec da' jeso'me ỹilo'ogue so' l'acháqa' jeso'me 'chi ỹaqtaqtet jeda' lesaliaxa so' saliaxanec. 
LUK.16.2	Qana'chi so'me ladípa ỹiỹáxanee'ga jeso'me, qana'chi 'enapéga, 'enaac: “¿Jái'teeto' da' 'éeta da' jaỹim qon'aqtaxaneuó'o, ỹasouaxat 'am? Ỹa 'analoqtena't qomle da'me 'ad'onataxanaxac. 'Auenat, qana'chi jaỹim 'andó'uo, qá'a sa taiỹet qomle da' 'oquet'ot da' 'am 'aulotalégue di' ỹ'acháqa'.” 
LUK.16.3	Qana'chi jeso'me ỹilotalégue so' n'acháqa' 'uo da' leenataxac, 'enaaco': “¿Jái'chogamaxa séeta naỹi? Qá'a ñi' ña'co' sa ỹa'uo ga' ỹ'onatac. Qá'a jaỹim qaỹa ga' ỹ'añaxac da' s'onataxan jen' 'aléua, qataxa ỹátaqta 'uo da' ỹipecóxo da' 'chi sasélaxaatac. 
LUK.16.4	Já'a, sanata naỹi da' séet'ec, qaidi huo'oi qomle gaua' jaỹim ỹacooteguet qomle sauó'o ga' l'acháqa't, qomle ỹivíta da' qaỹa ga' ỹ'onatac.” 
LUK.16.5	Qana'chi jeso'me ỹiỹáxanee'ga ñi' 'oonolec jeso'me net'ot jaso' lavíỹaxasete jeso'me ladípa. Qana'chi jeso'me 'uáuteuo ỹinat, 'enaaco': “¿Jái'chi 'éeta jaga' net'ot 'adavíỹaxasete so' ña'co'?” 
LUK.16.6	Qana'chi jeso'me 'enaaco': “Cien jaso' lai't na' 'acéite jaso' ỹavíỹaxasete.” Qana'chi jeso'me ỹilotalégue so' n'acháqa' 'enaaco': “Jánjo' jan' lemalate jan' 'adavíỹaxasete; naỹi 'auỹalapiỹe't qomle 'ans'óoñi, ỹim, 'anchiỹaxada't, 'audíñi jaga' cincuenta.” 
LUK.16.7	Ỹim, qataxa ỹinat so' laqáỹa, 'enaaco': “'Am, ¿jái'chi 'éeta jaga'me 'adavíỹaxasete?” Qana'chi jeso'me 'enaaco': “Cien jaso' naloqtenaxaqui na' trigo.” Qana'chi jeso'me ỹilotalégue jeso'me n'acháqa' 'enaaco': “Jánjo' jan' lemalate jan' 'adavíỹaxasete; 'anchiỹaxada't, 'audíñi qomle jaga' ochenta.” 
LUK.16.8	Huá'a, qana'chi so' nadípa sa ỹoqolguet jeso'me leuatáxanaxanec 'me sa nó'in, jeso'me ỹátaqta sa naqaláataxaic da' 'uo ga' ỹí'et. Qana'chi naqaida da' 'éet'ec jen'me ỹauotec jen'me huetalégue jen' 'aléua siỹaxadipi, jen'me ỹátaqta sa naqaláataxaic da' 'uo ga' ỹ'étec ga' laqáỹa, qaláxasa sa 'ená'am jen'me huétaaue na' ỹ'oqóchiiñi.
LUK.16.9	Chan'eesa 'ami saqatalo da' 'au'onataxañíiỹa da'me lesaliaxa na' siỹaxadipi 'me ỹ'étet'ape naua' sa n'oi'n, da' tetoqo' 'uo ga' 'anauotaxauai, qaidi qomle ỹivíta da' ỹiméta da' nesaliaxa, qaidi 'uo ga' 'ami ỹaconeeta jega'me n'acháqa' 'me qaỹa 'te loiquiaqa' huet'ague da' piỹem.
LUK.16.10	Jega'me 'ónaxaic da' n'aqtaguec da' ỹilotalégue ga' sa lecolec, qana'chi 'ená'am 'ónaxaic da' n'aqtaguec da' ỹilot'ague ga' jalcote; qaláxasa ga'me sa nó'in da' n'aqtaguec da' ỹilot'ague jega'me sa lecolec, qana'chi 'ená'am sa nó'in da' n'aqtaguec da' ỹilot'ague ga' jalcote. 
LUK.16.11	Tadeeto' jedójo' lesaliaxa jen'me siỹaxadipi 'me ỹ'étet'ape naua' sa n'oi'n, da' 'uootaxa sa 'te da' 'ónaxaic 'an'aqtaguiquii da' 'auloilégue, qana'chi ¿jái'chogamaxa ỹañoxot da' 'ami p'iỹa'alo da' 'ami ỹipataxalóo'te da' nesaliaxa 'me sa di'ỹoq? 
LUK.16.12	Qataxa da' 'uootaxa sa nó'in da' 'an'aqtaguiquii da' 'auloilégue jega'me sa 'te 'adalémaxasichii, qana'chi ¿jái'chogamaxa ỹañoxot da' 'ami ỹanema ga'me mai'chi 'adalémaxasichii?
LUK.16.13	Qaỹa ga' namaxasec da' ỹañoxot da' d'onataxaalóo'te gaua' dos na'códii', qá'a da' 'uootaxa niquiỹá'a ga' laqáỹa, qataxa ỹauotec ga' laqáỹa; 'uootaxa da' sa ỹaxanéegue ga' 'oonolec, qaláxasa ga' laqáỹa daqaicá'a. Qaa'le sa qoỹañoxot da' qod'onataxanot ñi' qan'étoqo't qataxa da' nesaliaxa.
LUK.16.14	Qana'chi demachítapega ỹima dójo' jeso'me fariseopi 'me ỹátaqta loqopitaxat da' nesaliaxa, qana'chi ỹi'uéetac so' Jesús. 
LUK.16.15	Qana'chi jeso'me Jesús 'enaaco':
LUK.16.15	—'Ami 'me na'chi'ami 'ónaxaiqa, qaláxasa ñi' qan'étoqo't ỹaateto'n naua' 'adiquidiaqchídii'. Qá'a jega'me 'enapéga jen'me siỹaxadipi da' ỹátaqta ỹ'oxodaq, qana'chiga ga'me ỹátaqta ỹiiméegue ñi' qan'étoqo't.
LUK.16.16	Jen' naqátaxacpi 'me chiỹoqo'ot jeso' Moisés qataxa jen'me lapaxaguenataxanaxacpi jeso'me l'aqtáxanaxanecpi ñi' Dios, jen'me maliaxa 'uo, cha ỹivíde'ta joca'li nóvi' so' Juan. Huá'a, qana'chi qoỹí'et da' 'ónaxaic qadipí'ic 'me ỹ'axat da' l'onataxanaxac ñi' Dios da' ỹimata'a'téna, qana'chi ỹima na' siỹaxadipi ỹátaqta n'añaxat da' ỹinoxoneuó'o jeda'me.
LUK.16.17	Temaqaidi qomle da' ỹiméta jen' piỹem qataxa jen' 'aléua, qaláxasa sa 'te da' sa ỹipaquíchiỹi da'me ỹ'axat di'me 'oonolec sa lecolec jen'me ledáxatpiolec jen'me naqátaxacpi.
LUK.16.18	Ga' siỹaxaua da' 'uootaxa nañíi'me' jaga' loua, ỹim, qataxa 'uoneguet jaga' ỹauo laqáỹa, qana'chi jega'me 'uo ga' lasouaxac. Qataxa jega'me 'uoneguet jaga' ỹauo 'me nañíi'me' ga' loua, nataq'en jega'me 'uo ga' lasouaxac.
LUK.16.19	'Uo so' siỹaxaua ỹátaqta saliaxanec, jeso'me ỹáatrañi saua' 'ónaxaiqa louo, qataxa qaỹa ga' 'ena'ama. Qaláxasa jeso'me ỹ'étetac ỹiméda naua' noloqo'te da' liqui'ỹáxac let'ádaic. 
LUK.16.20	Nataq'en 'uo so' siỹaxaua ỹátaqta choxodaq, lenaxato' Lázaro. Jeso'me ỹátaqta ỹimootelégue so' ló'oc jen' lí'i na' lisiquiaxa, qana'chi jeso'me netalégue na' 'aléua, néta'uo lai so' nasom jeso'me saliaxanec. 
LUK.16.21	Jeso'me choxodaq sétaaque da' ỹanotec jen' lesochi jeso' nalic 'me n'áqañi jeso' liqui'ỹáxala' jeso'me saliaxanec. Cha ỹivíd'a da' janac na' pioxodipi da' ỹ'olquétac na' lí'i so' ló'oc jeso'me. 
LUK.16.22	Ca'li 'uo so' nolo' jeso'me choxodaq ỹileu. Qana'chi janac na' lamaxa'spi piỹem lé'ecpi ñi' Dios da' ỹaueegue da' piỹem jega'me huét'a jeso'me Abraham. Nataq'en jeso'me saliaxanec ỹileu. Ỹim, qana'chi qoỹisiiñi. 
LUK.16.23	Jeso'me saliaxanec ỹátaqta 'uo da' ne'queténaxac joca'li huéta'ña ga'me lemáqa' na' lepaqalpi so' napa'lpi. Huá'ña, qana'chi ỹiloséguem, qana'chi ỹilásee'ma so' Abraham ỹátaqta qaỹásee'ma, qataxa jeso' Lázaro huaqat'aguet jeso'me. 
LUK.16.24	Qana'chi ỹ'alaq, 'enaaco': “'Am ỹit'a Abraham, jaỹim 'auchoxoden qomle. Ỹa 'anamaq na' Lázaro, da' ỹipet na' liaxata leséenec ga' noxop, qaidi ỹipet jen' ỹacháxat, péga, ỹágueegue da' ñi'queténaxac da' sonétaaue jénjo' dóle'.” 
LUK.16.25	Qaláxasa jeso' Abraham 'enapego' jeso'me, 'enaaco': “'Am ỹalec, 'aueenata ca'li 'auaconguet da' 'adiỹamqáchiiñi, qaỹa 'te 'uo da' 'ad'óiỹaxac, qaamaxa ñi' Lázaro ỹátaqta sa nó'in da' ladíquiaxac. Qaláxasa jiñi'me naỹi 'uo da' necochaguec jen'me huét'a, qaamaxa 'am 'uo da' 'an'queténaxac. 
LUK.16.26	Qaláxasa sa na'chidáta ỹima dójo', qá'a 'uo jen'me ỹátaqta soqoỹoqóchii'nỹi lichíỹic let'ádaic 'me 'ami nequepaxatet'agueta qataxa qo'mi. Qana'chi sa 'te da' 'uo ga' chiỹaqa'ñína da' ta'nỹi da' 'ami ỹic'ádet'alo, qataxa sa 'te da' 'uo ga' 'ami chiỹaqa'ñalo da' qo'mi nec'ádisee'malo.” 
LUK.16.27	Qana'chi jeso'me saliaxanec 'enaaco': “'Am ỹit'a Abraham, 'am ñachoxodenot naỹi da' 'auamaq ñi' Lázaro da' 'auamaxa di' l'acháqa' ga' ỹit'a, 
LUK.16.28	di'me nétra'ña gaua' cinco ỹaqáỹa', qaidi d'aqtaxanema, qaidi jegaa'me sa nec'áde'ta nataq'en jénjo' 'queténaqa'.” 
LUK.16.29	Qaláxasa jeso'me Abraham 'enapego' jeso'me, 'enaaco': “Jegaa'me sóxote da' huet'oto jegaa'me lidíisel so' Moisés qataxa jeso'me l'aqtáxanaxanecpi ñi' Dios: ¡naqainaua qomle 'ónaxaic da' ỹalaxalóo'te!” 
LUK.16.30	Qana'chi jeso'me saliaxanec ỹ'at, 'enaaco': “Já'a, 'am ỹit'a Abraham, qaláxasa da' 'uo ga' ỹitaxa nec'aléegue jen'me napa'lpi da' ỹic'atalo jegaa'me, qana'chi ỹátaqta ỹaxadéegue qomle naua' loico.” 
LUK.16.31	Qaláxasa jeso'me Abraham 'enaaco': “Da' sa 'te da' ỹalaxaguet so' Moisés qataxa jeso'me l'aqtáxanaxanecpi ñi' Dios, ¡hua'ague toqo' da' d'amaqtenataxan, temaqaidi da' 'uo ga' ỹitaxa nec'aléegue!”
LUK.17.1	Qana'chi so' Jesús 'enapego' so' lapaxaguenatacpi:
LUK.17.1	—Jaỹim saỹáteeso' da' 'uo qomle ga' ỹa'uo ga' lasouaxaset na' siỹaxadipi, qaláxasa ¡choxodaicolec qomle jega'me siỹaxaua 'me ỹa'uo ga' lasouaxaset ga' laqáỹa! 
LUK.17.2	Jega'me ỹátaqta 'ónaxaic qomle da' qoỹicoñitec jen' loqosot ga' qa' let'ádaic, ỹim, qana'chi qoỹasaxánỹi jaga' peróna, qá'a sa nó'in da' ỹa'uo ga' lasouaxaset ga' 'oonolec jen'me sa 'amaqtaqolec. 
LUK.17.3	Ma'chaxa qomle.
LUK.17.3	Ga' 'adaqáỹa qomle 'uo jega' 'am ỹ'étec sa nó'in, qaláxasa 'ónaxaic da' 'avídaxat'ot jega'me. Qaláxasa da' 'uootaxa ỹaxanéegue ga' n'onataguec, na'chidáta da' 'auchoxoden. 
LUK.17.4	Temaqaidi da' 'uootaxa ỹóvi' siete da' v'iỹílaxalégue da' 'uo jega'me 'am ỹ'étec ga' 'oonolec nolo', da' ỹaloqchiichiilo da' siete da' 'am ỹic'áte'uo da' 'am 'enapéga, 'enaac: “Naỹi sa ỹitaxa s'iỹílaxalégue da' 'uo ga' 'am s'étec”, qana'chi 'ená'am 'ónaxaic da' 'auchoxoden jega'me.
LUK.17.5	Qana'chi saua' lamaxa's 'enapegalo so' Jesús, 'enapega't:
LUK.17.5	—'Am qadesaliaxanec, 'anchíỹaxadiseguem qomle da' qadip'iỹáxac.
LUK.17.6	Qana'chi so' qadesaliaxanec 'enapegalo jesaa'me, 'enaaco':
LUK.17.6	—'Ami da' 'uo ga' 'adip'iỹáxaquii, temaqaidi da' sega'me lecatamole jaga' jala jana' lenaxat mostaza, qaláxasa 'oñíỹapega jadójo' 'epaq lat'édai, 'aviñiit'oi: “'Ocá'ai jen'me 'onéta'ña, ỹim, qana'chi 'onánỹi jana' peróna”, qaláxasa jadójo' 'epaq ỹátaqta 'ami ỹaloxogueta.
LUK.17.7	Da' 'uo ga' 'oonolec da' 'oñíita da' 'uo ga' lamaxasec, jega'me da' 'uootaxa chiỹaqái'ỹa na' n'ónaxa da' 'uootaxa ma'le ỹimat da' nesóctapiiseguem jega' 'aléua, 'uootaxa da' ỹilotalégue ga' 'atetpi, qaláxasa ¿'am séetapega 'auenapéga da' 'aueet'oi: “'Aỹala, 'oñíiñi, 'auqué'e?” 
LUK.17.8	'Ai', sa naq'áita, na'chidáta da' 'auenapéga, 'aueet'oi: “Ỹa 'ané'et qomle, jaỹim 'aneuálaxai'ne', 'aué'et ga' janoq. Tetoqo' semat da' ỹiqui'ỹáxac qataxa da' ñiỹómaxac, qana'chi ỹímta da' 'am 'auqué'e qataxa 'anỹom.” 
LUK.17.9	¿Séetapega ỹátaqta 'auanem da' 'antónaxac jega'me 'adamaxasec qomle ma'le ỹimat jega'me 'auamaxalégue? 'Ai', sa naq'áita. 
LUK.17.10	Qana'chi 'ená'am nataq'en 'ami, qomle ma'le ỹivíta da' 'auemachii ỹima jen'me 'ami ỹamaxalóo'te ñi' Dios, qana'chi 'oñiit'oi: “Qo'mi 'me 'chi namaxa's, qaỹa ga' qadesáaque, qá'a jen'me s'étaqtac, na'chínata jen' qo'mi qoỹamaxalóo'te.”
LUK.17.11	Joca'li ma'le jec so' Jesús da' taiỹi da' Jerusalén, qana'chi taỹalégue jidi'me 'aléua 'me huá'ña di' Samaria qataxa di' Galilea. 
LUK.17.12	Joca'li ỹivíta jeso'me noicolec, qana'chi huada'aguet so' Jesús jeso'me diez siỹaxadipi 'me nichi'ỹa na' ló'oc, qaláxasa joca'li maliaxa qaỹat'aguet jeso'me, 
LUK.17.13	qana'chi ỹ'alaq, 'enaaco':
LUK.17.13	—¡'Am Jesús, 'me 'am paxaguenataxanaxaic, qo'mi 'auchoxode'n qomle!
LUK.17.14	Qana'chi so' Jesús joca'li ỹilá'a jeso'me leuaxaicpi, qana'chi 'enapego', 'enaaco':
LUK.17.14	—'Ausómiita, 'analoxóñii'uo jega'me letaxaỹáxanaxanecpi jena'me siỹaxadipi da' qodetaxaỹapégue' ñi' Dios.
LUK.17.14	Joca'li quet'ague jeso'me ga' naq'aic, qana'chi mai'chi ỹiméegue. 
LUK.17.15	Qana'chi jeso'me 'oonolec jeso'me leuaxaicpi joca'li ỹilá'a da' sóxote ỹoqovíta na' ló'oc, qana'chi n'iỹílaq da' ỹi'ỹoxodéetac ñi' Dios, ỹátaqta ỹ'alqata't. 
LUK.17.16	Qana'chi ỹisocoto naua' liliictel jeso' Jesús, ỹátaqta ỹivídaxat'aguet qa'en na' latap jen' 'aléua, qana'chi ỹaatapecot da' netónaxac jeso'me. Qaláxasa jeso'me siỹaxaua Samaria lé'ec. 
LUK.17.17	Qana'chi so' Jesús 'enaaco':
LUK.17.17	—¿Sa dieeso' jeso'me ỹiméegue qoỹin na' ló'oc? ¿Jái'chogamaxa huet'ague ga' laỹi nueve? 
LUK.17.18	Jidi'me díjo' 'me chiỹoxogue ga' ỹaqá'a 'aléua, ¿séetapega na'chidíta 'oonolec da' n'iỹílaq da' ỹi'ỹoxoden ñi' Dios?
LUK.17.19	Qana'chi 'enapéga so' siỹaxaua, 'enaac:
LUK.17.19	—'Oñíseguem qomle. Ỹim, qana'chi 'oc. Sóxote 'am n'óota, qá'a 'uo da' 'ad'amaqténataxanaxac.
LUK.17.20	Qana'chi jeso'me fariseopi ỹinatétac so' Jesús da' jái'chi 'éeta da' nóvi' ga'me l'onataxanaxac ñi' Dios da' ỹimata'a'téna. Qana'chi jeso'me ỹ'at, 'enaaco':
LUK.17.20	—Ga' livídaxac ga' l'onataxanaxac ñi' Dios da' ỹimata'a'téna, jega'me sa 'te da' qoỹilá'a. 
LUK.17.21	Qataxa qaỹa 'te da' qoỹiit'oi: “Jénjo' jen'me,” 'uootaxa da' qoỹiit'oi: “Jeda' chá'a,” qá'a da' l'onataxanaxac ñi' Dios sóxote 'ami huetaavlo.
LUK.17.22	Qana'chi 'enapego' jeso' lapaxaguenatacpi, 'enaaco':
LUK.17.22	—Huo'oi qomle jegaa'me noloqo'te da' 'ami 'uo da' 'adidiáqai da' 'anauañíi'ỹi' jega'me 'oonolec gaua' noloqo'te 'me huetoovlo da' naloxon jen' siỹaxaua lec'óxot, qaláxasa 'ena't qomle da' 'anauañíi'ỹi'. 
LUK.17.23	Huá'a qomle, qana'chi qoỹiit'oi: “Jéna jen'me, huetai'ñína,” 'uootaxa qoỹiit'oi: “Jeda' chá'a jeda'me.” Qaláxasa 'ena't qomle da' 'oquíỹi, qataxa sa 'te da' 'auc'áchiit'ague. 
LUK.17.24	Qá'a jega'me 'ená'am na' laqasélgaxa da' 'uootaxa naqasélgaxañi, qana'chi ỹimata ỹima na' piỹem. Jeda qomle da' 'éeta da' livídaxac jen'me siỹaxaua lec'óxot qomle ỹivíta ga' nolo' da' n'iỹílaq. 
LUK.17.25	Qaláxasa jen'me 'uáiñi qomle da' táaue da' sa lec'óxotolec ne'queténaxac, qataxa sa 'te qomle da' qoỹaconguet, sa ỹaconguet jen'me siỹaxadipi 'me huétaaue naỹi. 
LUK.17.26	Qana'chi 'ená'am qomle da' 'éete' saua' 'uóidi 'me huetoovlo joca'li jeso' Noé, qana'chi 'ená'am nataq'en ga' nolo' 'me huétooue da' n'iỹílaq jen'me siỹaxaua lec'óxot. 
LUK.17.27	So' siỹaxadipi de'quétac qataxa niỹómtac, qataxa 'uootapega't qataxa ỹ'onáxan jan' lec'oqte, cha ỹivíde'ta jeso' nolo' joca'li so' Noé huenótooue jaso' licota lat'édai. Qana'chi janac so' huétep, huá'a, qana'chi ỹileu jeso'me siỹaxadipi. 
LUK.17.28	Qana'chi 'ená'am nataq'en saua' 'uóidi 'me huetoovlo jeso' Lot: jeso'me siỹaxadipi de'quétac qataxa niỹómtac qataxa mai'chi neuodéetapega't, danaxáatac, qataxa ỹ'étet'ape naua' l'emáqa. 
LUK.17.29	Qaláxasa joca'li cá'ai jeso' Lot so' noic let'ádaic Sodoma, qana'chi qonacot so' dóle' let'ádaic, chiỹoqo'ot di' piỹem, qana'chi ỹalaat ỹima so' siỹaxadipi. 
LUK.17.30	Naqaida qomle da' 'éeta jen'me siỹaxaua lec'óxot qomle ỹivíta jega'me nolo' da' naloxon.
LUK.17.31	Qana'chi jega'me nolo' da' 'uootaxa 'uo ga' p'ásee'ma ga' p'áseguem ga' l'emec, qaláxasa ga' loxot huétaaue ga' lauel ga' l'emec, qana'chi jega'me sa 'te da' huenóteegue da' naqatéegue; qataxa da' 'uootaxa 'uo ga' huétai'ỹa na' n'ónaxa, jega'me sa 'te da' n'iỹílaxa'uo ga' l'emec. 
LUK.17.32	'Aueenachíiỹa qomle da' 'éeta jaso' loua so' Lot. 
LUK.17.33	Ga' sétaaque da' na'chi 'eeta't da' nec'alétaiỹi, na'chiga daqat qomle da' l'óiỹaxac; qaláxasa ga'me daqat da' l'óiỹaxac, qana'chiga qomle ga' nec'aléegue.
LUK.17.34	Jaỹim senaac jega'me pí'ỹaq huo'oi qomle gaua' dos neuauaỹa't d'ochit'ape, qana'chi 'oonolec qomle ga' qoỹauec jegaa'me, qaláxasa ga' laqáỹa qon'ónaxatañi. 
LUK.17.35	Qataxa huo'oi qomle gaua' dos ỹauo' desogaxat'ape, dasotra'nỹet jaga' láỹo', qana'chi 'oonole qomle jaga' qoỹauec, qaláxasa jaga' laqáỹa qon'ónaxatañi. 
LUK.17.36	Qataxa huo'oi qomle gaua' dos siỹaxa'u huetralégue na' n'ónaxa, qana'chi 'oonolec qomle ga' qoỹauec, qaláxasa ga' laqáỹa qon'ónaxatañi.
LUK.17.37	Qana'chi joca'li qodemachíỹa dójo', qana'chi qoỹinatétaco' so' Jesús:
LUK.17.37	—'Am qadesaliaxanec, ¿jái'chogamaxa hua'ague qomle dójo'?
LUK.17.37	Qana'chi jeso'me 'enaaco':
LUK.17.37	—Jega'me huet'ague ga' ỹileu, qana'chiga ga' huá'ña da' ỹimata'a't na' poipi.
LUK.18.1	So' Jesús 'uo so' daloqtenaxana joca'li sétaaque da' dapaxaguenataxanec ga' leuénec ga' siỹaxaua da' na'chi 'éet'ac da' netamnaxac, sa 'te da' niliiñi. 
LUK.18.2	Qana'chi 'enaaco':
LUK.18.2	—'Uo so' noic nétaaue jeso'me nimitaac na' nasouaxasetpi. Jeso'me ỹátaqta qaỹa ga' nesáaque qa'en ñi' Dios qataxa ỹima jeso'me siỹaxadipi. 
LUK.18.3	Qaláxasa jeso'me noic nataq'en netaauo' jaso' p'ai. Qana'chi jaso'me v'iỹílaqta'uo' jeso'me siỹaxaua da' ỹiỹáxatapecot da' ỹic'oolégue jaso'me ỹasouaxat so' nep'aguénaxaua. 
LUK.18.4	Qaláxasa jeso'me siỹaxaua ỹátaqta huo'oi saua' noloqo'te da' sa ỹiỹamaxaden da' ỹilo'oguet jaso'me. Qaláxasa joca'li cop'a, qana'chi jeso'me 'uo so' leenataxac, 'enaaco': “Jaỹim te'me da' qaỹa 'te ga' nesáaque qasen ñi' Dios qataxa ỹima jen'me siỹaxadipi, 
LUK.18.5	qaláxasa jaso'me p'ai, ỹasouaxat jalcote da' jaỹim sa ỹalémaxat, 'ónaxaic da' sec'oolégue jaso'me, tetoqo' jaỹim ỹaxañi da' jaỹim n'iỹílaqta'uo. Péga, qomle ỹimatéta da' ỹ'imáxac.”
LUK.18.6	Qana'chi jeso' qadesaliaxanec 'enaaco':
LUK.18.6	—Naqaida da' 'enaac jeso'me nimitaac jen' nasouaxaset 'me 'itaxalóxoic. 
LUK.18.7	Ñi' Dios ¿séetapega sa 'éet'eco' nataq'en dójo', da' ỹic'oolégue ga'me liquiỹac 'me nachoxodéetapecot jiñi'me naua' noloqo'te qataxa naua' pi'ỹáxadi? ¿Séetapega 'uo ga' ỹiga? 'Ai'. 
LUK.18.8	Jaỹim senaac ỹátaqta qaỹa ga' ỹiga jiñi'me da' ỹic'oolégue ga' siỹaxaua. Qaláxasa jen'me siỹaxaua lec'óxot qomle n'iỹílaq, ¿séetapega maliaxa 'uo qomle jen'me 'uo da' lip'iỹáxac jen'me siỹaxadipi 'me huetalégue jen' 'aléua?
LUK.18.9	Ỹasouaxat jen'me 'enapeela't da' 'ónaxaic siỹaxadipi qataxa ỹ'otan ga' laqáỹa, qana'chi so' Jesús ỹitaxa 'uo so' daloqtenaxana, 'enaaco':
LUK.18.10	—Huo'oi saua' dos siỹaxa'u tadóoue jeso' tamnaxaqui let'ádaic da' netame'n. So' 'oonolec saa'me chiỹaqáaue na' fariseopi, qataxa so' laqáỹa chiỹaqáaue jen'me ỹaconapeeguet jan' leseeténaxanaqte so' siỹaxadipi da' qoỹiseeten ga' net'a Roma lé'ec. 
LUK.18.11	Qana'chi jeso'me fariseo nichaatétañi joca'li netaméetac, 'enaaco': “'Am ỹit'a Dios, 'am sanot da' ñitónaxac, qá'a jaỹim sa 'te da' sená'am gamachaqaiga siỹaxaua 'me cacháxaic, lalaỹa't, qataxa leuauátac jaga' sa loua. Qataxa sa sená'am dójo' ỹaconapeeguet jan' neseeténaqte ga' net'a. 
LUK.18.12	Jaỹim dos da' s'iỹílaxalégue da' ñoqouaqtela't da' ñitamen naua' siete noloqo'te, qataxa jaỹim siỹotétapee'ga jañi' 'oonole jan'me diez 'me ỹauéque da' 'am sanot.” 
LUK.18.13	Qaláxasa jeso'me ỹaconapeeguet jan' neseeténaqte ga' net'a, qana'chi qaỹát'a ga' huét'a, qataxa sa 'te da' ỹilo'ot na' piỹem da' netamen. Na'chidáta da' ỹi'uaxaatalégue jaso' letógue, qana'chi 'enaac: “¡'Am ỹit'a Dios, jaỹim 'auchoxoden qomle, qá'a jaỹim huo'oi naua' ỹoico!” 
LUK.18.14	Jaỹim senaac jeso'me siỹaxaua joca'li v'iỹílaxa ga' l'acháqa', qaláxasa ỹátaqta ỹiỹamaxadéeta ñi' Dios, qataxa sa 'te da' 'ená'am jeso' fariseo. Qá'a ga' mai'chi niỹamaxadeela't, qana'chiga ga' qaỹa ga' nesáaque qoỹin; qaláxasa jega'me sa ni'ỹoxoden, qaa'le na'chiga jega'me 'uo da' qoỹi'ỹoxoden.
LUK.18.15	Nataq'en qonauée'uo so' ñoqolqapiolec so' Jesús, da' qaidi jeso'me huaselelégue. Qaláxasa jeso'me lapaxaguenatacpi joca'li ỹauáachiỹi dójo', qana'chi qonlaqátapega jen'me nauégaqtaxaneuopi. 
LUK.18.16	Qaláxasa jeso'me Jesús damaxasóxonee'ga so' ñoqolqapiolec, qana'chi 'enapego' so' lapaxaguenatacpi, 'enaaco':
LUK.18.16	—Ỹa 'amachíi'ỹa qomle na' ñoqolqapiolec ỹa jaỹim nec'áte'uo, sa 'te da' 'apatáqait'aguet, qá'a ga' huétaaue da' l'onataxanaxac ñi' Dios da' ỹimata'a'téna, jega'me 'ená'am ñi' 'oonolec jen' nootolec. 
LUK.18.17	Qá'a jaỹim senaac ga' ỹaconguet da' l'onataxanaxac ñi' Dios, da' 'uootaxa sa 'te da' 'ená'am na' nootolec, qana'chi jega'me sa 'te da' ỹaqanatet da' ỹinoxoneuo.
LUK.18.18	Qana'chi janac jeso'me 'oonolec jeso'me nasoxola'pi. Qana'chi ỹinat jeso'me Jesús, 'enaaco':
LUK.18.18	—'Am sóxodaic, 'am paxaguenataxanaxaic, ¿jái'chogamaxa séeta, qaidi jaỹim taỹot ga' nec'alaxa 'me qaỹa 'te loiquiaqa'?
LUK.18.19	Qana'chi so' Jesús 'enapego' jeso'me:
LUK.18.19	—¿Tá'nooqo'chi 'auéetapega jaỹim sóxodaic? Qaỹa ga' laqáỹa jiñi'me sóxodaic, 'oonolec Dios. 
LUK.18.20	'Am sóxote 'auaỹáten na' naqátaxacpi 'me 'enaac: “Sa 'adeuaua jaga' sa 'adoua; sa 'aualaataxan; sa 'aucachi; qataxa qaỹa 'te ga' 'an'otá'a da' 'au'axat ga' sa 'eesa; 'aualaxalégue ga' 'adet'a qataxa jaga' 'adat'e.”
LUK.18.21	Qana'chi jeso'me siỹaxaua 'enaaco':
LUK.18.21	—Já'a, ỹima na' naqátaxacpi ỹátaqta salaxalégue, chiỹoqóchii'ña joca'li maliaxa jaỹim nootolec.
LUK.18.22	Qana'chi joca'li demachítapega dójo' so' Jesús, qana'chi 'enaaco':
LUK.18.22	—'Uo da' 'oonolec maliaxa 'alochítapega, 'eet'oi: 'Aumen qomle ỹima na' 'am huet'ot, ỹim, qana'chi 'auanóoue na'me choxodaq, tetoqo' 'uo ga' 'adesaliaxa hua'ague di' piỹem. Qaláxasa qomle ỹim, qana'chi 'auanac, jaỹim 'oquegue.
LUK.18.23	Qaláxasa jeso'me siỹaxaua joca'li demachíỹa dójo', qana'chi ỹátaqta daquico, qá'a jeso'me ỹátaqta saliaxanec. 
LUK.18.24	Qana'chi so' Jesús joca'li ỹilá'a jeso'me da' ỹátaqta daquicóta, qana'chi 'enapego':
LUK.18.24	—¡Ỹátaqta 'uo let'ádaic da' laqalaic na' saliaxanqapi da' ỹinoxoneuó'o jeda'me l'onataxanaxac ñi'me Dios da' ỹimata'a'téna! 
LUK.18.25	Ỹátaqta 'uo da' laqalaic jaga' naanáxanaq da' táaue qoỹin jaga' l'aite jana' náicaiỹi, qaláxasa let'ádaic da' laqalaic ga' saliaxanec da' ỹinoxoneuó'o da' l'onataxanaxac ñi' Dios da' ỹimata'a'téna.
LUK.18.26	Qana'chi jeso'me naquiáxatacpi 'enaaco':
LUK.18.26	—¿Jái'chogamaxa qoỹañoxot da' qonec'alaxatéegue?
LUK.18.27	Qana'chi so' Jesús 'enaaco':
LUK.18.27	—Jega'me sa ỹaqanatet na' siỹaxadipi, qaláxasa ñi' Dios 'me ỹañoxot da' ỹí'et.
LUK.18.28	Qana'chi so' Pedro 'enapego':
LUK.18.28	—'Am qadesaliaxanec, sóxote da' qolqa'ai ỹima jen'me qo'mi huet'oto, qaidi 'am qolaxague.
LUK.18.29	Qana'chi so' Jesús 'enaaco':
LUK.18.29	—Ỹátaqta 'eesa dójo' 'ami s'axatema, naỹi ga' cá'ai ga' l'acháqa', 'uootaxa gaua' let'al, gaua' laqáỹa', jaga' loua, gaua' lec'óqo'te, ỹasouaxat da' l'onataxanaxac ñi' Dios da' ỹimata'a'téna, 
LUK.18.30	qana'chi jega'me ỹátaqta jalcote qomle ga' qoỹanem naỹi jenaa'me souqataavlo noloqo'te, nataq'en qoỹanem ga' nec'alaxa 'me qaỹa 'te loiquiaqa' jega'me maliaxa nátauo.
LUK.18.31	Qana'chi so' Jesús ỹiỹáxana so' doce lapaxaguenatacpi da' ỹiỹotái'ỹa, qana'chi 'enapéga, 'enaaco':
LUK.18.31	—Naỹi, qo'mi saxague da' Jerusalén, qana'chi huá'ña qomle di'me da' ỹipaquíchiỹi ỹima da'me n'aqtaguec jen' siỹaxaua lec'óxot 'me ỹidíñi josii'chi jeso'me l'aqtáxanaxanecpi ñi' Dios. 
LUK.18.32	Qá'a jen'me qomle qoỹanóoue jen'me chiỹaqáiỹi siỹaxadipi, da' qaidi qoỹi'uéetac, qataxa qoỹisouéetac, qataxa qonatoqtalégue. 
LUK.18.33	Qataxa qoỹi'uaxáatac qomle. Ỹim, qana'chi qoỹalaat. Qaláxasa qomle ma'le ỹivi't naua' tres noloqo'te, qana'chi ỹitaxa nec'aléegue.
LUK.18.34	Qaláxasa jeso'me lapaxaguenatacpi sa 'te da' ỹaỹátenguet dójo'. Sa ỹaỹáten jái'chogamaxa ga'me qoỹinapéga. Qá'a jeda'me qoỹ'axátetac sa ỹaqanatet da' naqat ga'me náỹi.
LUK.18.35	Joca'li so' Jesús ma'le nadíite'uo di' noic Jericó, qana'chi 'uo so' qanam ñíchiiñi, néta'uo lai so' naq'aic. Jeso'me dasélaxaatac. 
LUK.18.36	So'me joca'li demachít'aguet so' jalcote siỹaxadipi, qana'chi denataxaataco' jái'chi ga'me 'uo. 
LUK.18.37	Qana'chi qod'aqtaxanem jeso'me da' Jesús, Nazaret lé'ec, jeso'me nolquetelégue di'me huét'a jeso'me. 
LUK.18.38	Qana'chi jeso'me qanam diỹáxan, 'enaaco':
LUK.18.38	—¡Jesús, 'me na'chi'am lec'óxot so' net'a David, jaỹim 'auchoxoden qomle!
LUK.18.39	Qana'chi jeso'me 'uáuta nouoqótapega jeso'me, da' qaidi ỹ'imáqta, qaláxasa jeso'me ỹitaxa nichíỹaxateegue da' liỹáxanaxac, 'enaaco':
LUK.18.39	—¡'Am lec'óxot jeso'me net'a David, jaỹim 'auchoxoden qomle!
LUK.18.40	Qana'chi so' Jesús v'iiỹet, nichaachiñi, qana'chi damaxasóxona jeso'me qanam da' qonauéga. Joca'li ma'le sa qaỹáaque jeso'me, qana'chi ỹinat, 'enaaco':
LUK.18.41	—¿Jái'chogamaxa sétaaque da' 'am s'étec?
LUK.18.41	Qana'chi jeso'me 'enaaco':
LUK.18.41	—'Am ỹisaliaxanec, jaỹim sétaaque da' nelodéegue naua' ỹ'ai'te.
LUK.18.42	Qana'chi so' Jesús 'enaaco':
LUK.18.42	—¡Naỹi 'anauanéegue! 'Am n'óota, qá'a 'au'amaqténataxan.
LUK.18.43	Huá'a qana'chi jeso'me qanam nauáachiiñi, qana'chi 'equegue so' Jesús, ỹi'ỹoxodéetac ñi' Dios. Qataxa ỹima so' siỹaxadipi 'me ỹauáachiỹi dójo', nataq'en ỹi'ỹoxodéetac ñi' Dios.
LUK.19.1	Qana'chi so' Jesús tauó'o di' noic Jericó, qana'chi quíchiinỹi so' laiñi. 
LUK.19.2	Qana'chi ná'ña so' saliaxanec lenaxato' Zaqueo. Jeso'me lasoxola' jen'me ỹaconapeeguet jan' neseeténaqte ga' net'a Roma lé'ec. 
LUK.19.3	Jeso'me sétaaque da' ỹaateton so' Jesús. Qaláxasa sa ỹañoxot da' ỹilá'a, ỹasouaxat jeso'me da' poñolec, qataxa ỹátaqta jalcote so' siỹaxadipi. 
LUK.19.4	Qana'chi jeso'me huá'au ỹacháxañi, qá'a sétaaque da' ỹaateton so' Jesús. Ỹim, qana'chi quísee'mec jaso' 'epaq lat'édai 'me nichaata'nỹi jeso'me naq'aic 'me sétaaque da' tái'ỹa so' Jesús. 
LUK.19.5	Qana'chi so' Jesús joca'li ỹivíta jeso'me, qana'chi ỹilásee'mec. 'Enapéga, 'enaaco':
LUK.19.5	—'Am Zaqueo, pasá'a 'anenóteegue qomle, qá'a jaỹim jénjo' nolo' souá'ña ga' 'ad'acháqa'.
LUK.19.6	Qana'chi so' Zaqueo ỹátaqta sa niỹáloxoden da' huenóteegue, qana'chi qaỹa ga' l'aqtac da' ỹauée'uo ga' l'acháqa' so' Jesús. 
LUK.19.7	Joca'li qoỹauáachiỹi dójo', qana'chi qoỹíitapega, qoỹiit'oi: “So' Jesús qa'chi tauó'o di' l'acháqa' so' 'itaxalóxoic siỹaxaua.” 
LUK.19.8	Qana'chi so' Zaqueo nichaachiñi, qana'chi 'enapego' jeso' qadesaliaxanec, 'enaaco':
LUK.19.8	—'Am ỹasoxola', jaỹim qomle secolaxachíchiinỹi na' laiñi da' ỹisaliaxa. Ỹim, qana'chi sanem jen'me choxodaqpi. Da' 'uootaxa 'uo ga' 'chi soqovin joca'li da' secachíỹa ga' 'oonolec loxot, qana'chi jega'me s'iỹílaxatoto gaua' cuatro.
LUK.19.9	Qana'chi so' Jesús 'enaaco':
LUK.19.9	—Naỹi jénjo' nolo' nivíta da' nec'alaxa jen'me n'acháqa', qá'a dójo' siỹaxaua, jeda'me nataq'en mai'chi lec'óxot so' qadapéena' Abraham. 
LUK.19.10	Qá'a jénjo' siỹaxaua lec'óxot, jen'me janac da' nimitáaque qataxa nec'alaxatéegue jen'me siỹaxadipi 'me ỹisómtac.
LUK.19.11	So' siỹaxadipi joca'li maliaxa quéta da' naquiáxatapega so' Jesús, qana'chi jeso'me ỹa'uo so' daloqtenaxana, qá'a ỹasouaxat da' sóxote sa qaỹáaque di' Jerusalén. Qá'a so' siỹaxadipi nip'itáxatapega da' sóxote ỹivíta ga' lalóqo' ñi' Dios 'me ỹimata'a'téna. 
LUK.19.12	Qana'chi jeso'me 'enaaco':
LUK.19.12	—'Uo so' siỹaxaua chiỹaqáaue jen'me ỹ'oxodaq. Jeso'me jec da' ỹic'áta ga' 'aléua laqáỹa 'me ỹátaqta qaỹá'a, da' qoỹanaỹi da' net'a. Qana'chi qom'chi ỹim, qana'chi n'iỹílaq. 
LUK.19.13	Qaláxasa joca'li ỹamtaa'le jec, qana'chi ỹiỹaxanalo saua' diez lamaxa's. Qana'chi ỹanem ñi' 'oonolec jesaa'me jañi' 'oonole saua' diez naicaual; jañi' 'oonole jesaa'me ỹátaqta sa lec'oqtole jañi' náỹi. Qana'chi 'enapegalo', 'enaaco': “'Au'onataxañíiỹa qomle jan'me ñaicaua, 'anemiñíitac, ỹátaqchiiño' 'chi ỹivíta da' ñ'iỹílaq.” 
LUK.19.14	Qaláxasa jeso'me siỹaxadipi 'me l'acháqa' so' 'aléua ỹátaqta niquiỹá'a jeso'me. Qana'chi qoỹa'uo jeso' qoỹamaq da' qoỹic'átaxanaxan'ague jeso'me, da' qaidi qoỹinapéga, qoỹiit'oi: “Qo'mi sa siỹamaxadénaq nójo' siỹaxaua da' qadet'a.” 
LUK.19.15	Qaláxasa na'chi 'ená'am qoỹanaỹi da' let'a so' siỹaxadipi. Ỹim, qana'chi n'iỹílaxa'uo so' l'acháqa'. Joca'li ma'le nóvi', qana'chi damaxasóxonee'galo jesaa' lamaxa's 'me ỹanema jaso' naicaua, qá'a sétaaque da' ỹaỹáten jaga' lecáta lauéque ñi' 'oonolec. 
LUK.19.16	Qana'chi so' n'auaxanec nichaateuo, qana'chi 'enaaco': “'Am ỹasoxola', jana' 'anaicaua ỹóvi' diez jadi' dálaxai lauéque.” 
LUK.19.17	Qana'chi jeso' net'a 'enaaco': “Já'a, n'óota, ỹiỹamqáchiiñi, ỹátaqta 'am 'ónaxaic namaxasec. Qá'a ỹasouaxat da' ỹátaqta 'aupaquetelégue da' 'aué'et da'me sa 'amaqtaq 'me 'am qoỹipataxalégue, qaláxasa naỹi 'am sanaỹi da' 'am net'a da' 'aulo'oguelo gaua' diez noiqa.” 
LUK.19.18	Qataxa janac jeso'me nec'ataxanáuo, qana'chi 'enaaco': “'Am ỹasoxola', jana' 'anaicaua ỹóvi' cinco jadi' dálaxai lauéque.” 
LUK.19.19	Nataq'en 'enapego' jeso'me, 'enaaco': “'Am nataq'en 'am sanaỹi naỹi da' 'am net'a da' 'aulo'oguelo gaua' cinco noiqa.” 
LUK.19.20	Qataxa janac jeso'me laqáỹa 'me p'áteegue, qana'chi 'enaac: “'Am ỹasoxola', jánjo' jan' 'anaicaua. Jan'me 'chi siỹamaxatétac, sachitalégue so' hualoxolai, 
LUK.19.21	qá'a jaỹim 'uo da' ỹoqolánaxa da' 'onéta, qá'a ỹátaqta sa 'am 'te dámchiỹi da' 'auacona ga' sa 'adalémaxaset, qataxa da' 'anaqat jan' jala ga'me sa 'adañiisec.” 
LUK.19.22	Qana'chi jeso'me net'a 'enaaco': “'Am namaxasec 'itaxalóxoic, da' mai'chi 'ad'aqtac, na'chida da' sachiỹoxotaỹi da' sa'uo ga' 'ane'uaxánaguec. 'Am 'auaỹáteetac maiñaxa da' jaỹim sa nedámchiỹi da' sacona ga'me sa ỹalémaxaset, qataxa da' ñaqat na' jala ga'me sa ỹañiisec. 
LUK.19.23	Qaláxasa ¿tá'nooqo'chi sa 'auanóoue jañi' banco, qaidi saconguet jaga'me lauéque jan'me ñaicaua da' ỹivíta da' ñ'iỹílaxa jen' ỹ'acháqa'?” 
LUK.19.24	Qana'chi 'enapéga jen'me huét'a di'me, 'enaaco': “Ỹa 'auacoñíỹa jada'me laicaua 'me huet'ot jeda'me. Ỹim, qana'chi 'auañimii da'me huet'oto daua' diez.” 
LUK.19.25	Qana'chi so'me siỹaxadipi 'enaaco': “'Am qadasoxola', qaláxasa da'me sóxote huet'oto daua' diez naicaual.” 
LUK.19.26	Qana'chi jeso'me net'a 'enaaco': “Jaỹim 'ami senapegalo ga' 'uo ga' huet'ot, qaa'le jega'me ỹágueegue qoỹin ga' qoỹanem; qaláxasa ga' qaỹa ga' huet'ot, qaa'le na'chi 'ená'am ỹivíd'a da' qodeuootáxanec ga' sa 'amaqtaq 'me huet'ot. 
LUK.19.27	Qaláxasa na'me jaỹim ỹip'aguéetac 'me sa ỹiỹamaxaden da' jaỹim let'a, qaa'le jaỹim 'anavíquii'uo. Ỹim, qana'chi 'aualaachii.”
LUK.19.28	Joca'li ỹim da' nasaxáiỹi dójo' so' Jesús, qana'chi jec da' tat'ague da' Jerusalén. 
LUK.19.29	Joca'li ỹamtaa'le ỹivída'ualo saua' noiqolqa Betfagé qataxa di' Betania 'me sa qaỹáaque di' comadelégue 'aléua 'me nanaqa' jan' 'epaq 'olívos. Huá'a, qana'chi ỹama' saua' dos lapaxaguenataqa. 
LUK.19.30	Qana'chi 'enapegalo, 'enaaco':
LUK.19.30	—'Auc'áchiỹa qomle na'me sa qaỹáaque noicolec. Qomle 'avídi'ỹa, qana'chi 'aulói'ỹa ga' 'ásena qoỹicoñideta't. Jega'me sonaliaxa qonalégue. 'Ausoỹíiỹi qomle, qana'chi jaỹim 'anavíquiiỹa. 
LUK.19.31	Qaláxasa da' 'uo ga' 'ami ỹina't da' 'enaac: “¿Tá'nooqo'chi 'ausoỹíiỹi na' 'ásena?”, qana'chi 'oñiit'oi: “Qá'a ñi' qadasoxola' ỹiuen jen'me.”
LUK.19.32	Qana'chi jéque' saua' lapaxaguenataqa, ỹipaquíchiỹi ỹima jeda'me 'enaac so' Jesús. 
LUK.19.33	Joca'li ma'le ỹisótrapeegue jeso' 'ásena, qana'chi jana'j saua' ladi'p jeso' 'ásena. Qana'chi denataxáat'ape, 'enapega'to':
LUK.19.33	—¿Tá'nooqo'chi 'ausóitapeegue na' qolo 'ásena?
LUK.19.34	Qana'chi jesaa'me 'enapega'to':
LUK.19.34	—Qá'a ỹiuen jen'me ñi' qadasoxola'.
LUK.19.35	Qana'chi qoỹauéga jeso'me so' Jesús. Ỹim qoỹivídaxata, qana'chi qoỹachalóo'te saua' neuo so' 'ásena, qana'chi qoỹanalégue jeso'me. 
LUK.19.36	Qana'chi joca'li quéta so' Jesús, qana'chi qolapaxa'nỹi so' naq'aic so' napotopi da' ỹa'uo da' ni'ỹoxodénataxanaxac. 
LUK.19.37	Joca'li ma'le qonadíit'a so' c'amgue so' comadelégue 'aléua 'me nanaqa' jan' 'epaq 'olívos, qana'chi ỹima jeso'me ỹ'amaqten jeso'me qataxa quétapegue', ỹátaqta ỹ'alqátaỹi ỹasouaxat da' netónaxac. Qana'chi jalcote da' ỹi'ỹoxodéetac ñi' Dios ỹasouaxat ỹima jen'me sa qoỹauanápiỹi 'me ỹí'et da' ỹátaqta 'uo da' qoỹ'aalá'ac. 
LUK.19.38	Qana'chi qoỹinaaco':
LUK.19.38	—¡Ỹátaqta 'ónaxaic da' ladíquiaxac na' qadet'a 'me naquétaaue da' lenaxat ñi' qadesaliaxanec! ¡'Uo qomle da' n'emáxa di' piỹem, qataxa da' ni'ỹoxodénataguec ñi' Dios!
LUK.19.39	Qana'chi jeso'me fariseopi 'me ỹalcapíỹi jeso'me siỹaxadipi 'enaaco':
LUK.19.39	—'Am 'me 'am paxaguenataxanaxaic, 'ónaxaic toqo' da' 'ancouócapega na'me 'am nec'átetalégue siỹaxadipi.
LUK.19.40	Qaláxasa so' Jesús 'enapego' jeso'me:
LUK.19.40	—'Ami senapegalo da' 'uootaxa n'emáxañi jen'me, qana'chi jen'me qa'pi ỹátaqta ỹ'alaq qomle.
LUK.19.41	Joca'li nadíite'uo so' noic let'ádaic Jerusalén, qana'chi joca'li ỹilá'uo, qana'chi so' Jesús noỹiitapeelégue jeso'me. 
LUK.19.42	Qana'chi 'enaaco':
LUK.19.42	—¡Da' 'auaỹáchiñii toqo' jénjo' 'anoló'oi jega'me nedo't da' 'ad'emáxaqui! Qaláxasa naỹi jeda'me sa 'te da' di'ỹoq, qataxa sa 'auañoxochii da' 'aulói'ỹa. 
LUK.19.43	Qaláxasa 'uo qomle ga' nolo', qaa'le 'ami 'avichiỹa'alo' gaua' noloqo'te 'me ỹátaqta sa n'oi'n, qomle ga' 'anp'aguénaxauai n'oxoséguem ga' lequepaxanaxat da' 'ami ỹicolnaxaasopa. Ỹim, qana'chi 'ami coleesopa, ỹátaqta sa ỹa'uo ga' 'adedáqadii da' 'ami ỹilóiquiaxa'n. 
LUK.19.44	Qana'chi 'ami ỹasáxagueta jen' 'aléua. Ỹim, qaama'le ỹalaat jen'me netalégue na' 'ad'acháqadii, qataxa sa 'te da' 'uo ga' nichaatétañi qa'en na' qa'pi, qá'a 'ami sa 'auaatetoñii na' lalóqo' da' 'ami nesapchiỹalo ñi' Dios.
LUK.19.45	Qana'chi so' Jesús ỹinoxonóoue jeso' tamnaxaqui let'ádaic di' Jerusalén. Qana'chi ỹ'odéegue ỹima jeso'me neuodéetapega't 'me huétaaue jeso'me tamnaxaqui. 
LUK.19.46	Qana'chi 'enapéga, 'enaaco':
LUK.19.46	—Naua' nidii's l'aqtaqa ñi' Dios 'eet'oi: “Jénjo' ỹ'imec, jen'me tamnaqa';” qaama'te 'ami 'aviñii nañoxótaxaqui na' cacháxaicpi.
LUK.19.47	Qana'chi ỹiméda saua' noloqo'te so' Jesús dapaxaguenataxáatac, huétaaue jeso' tamnaxaqui let'ádaic. Qaláxasa so' lasoxola'pi na' netaxaỹáxanaxanecpi da' qodetaxaỹapégue' ñi' Dios, qataxa so' dapaxaguenataxanapeec na' naqátaxacpi, qataxa so' let'alpi na' siỹaxadipi, jeso'me ỹilótaaque ga' lasoxoc da' ỹañoxot da' qoỹalaat so' Jesús. 
LUK.19.48	Qaláxasa sa 'te da' qonata ga' qoỹíit'ec, qá'a ỹima so'me siỹaxadipi ỹátaqta ỹ'imaqtam da' naquiáxatapega jeso'me.
LUK.20.1	'Uo so' nolo' joca'li so' Jesús huétaaue jeso' tamnaxaqui let'ádaic di' Jerusalén da' ỹapaxaguéetac so' siỹaxadipi da' ỹ'axátetac da' nec'alaxa. Qana'chi nivídeuo jeso'me lasoxola'pi so' netaxaỹáxanaxanecpi da' qodetaxaỹapégue' ñi' Dios qataxa so' dapaxaguenataxanapeec na' naqátaxacpi qataxa so' nasoxonecpi. 
LUK.20.2	Qana'chi qoỹinatétaco' jeso'me, qoỹinaaco':
LUK.20.2	—Ỹa qo'mi 'au'aqtaxanema, ¿jái'chogamaxa 'auachiỹoxot'ague ga' 'an'aqtaguec da' tadeno' 'aué'et dójo'? ¿Jái'chogamaxa 'am ỹanem jedójo' 'adamaxasóxonaxac?
LUK.20.3	Qana'chi so' Jesús 'enaaco':
LUK.20.3	—Jaỹim nataq'en 'uo da' ỹinataxanaxac da' 'ami sena't. Jaỹim 'au'aqtaxañiim qomle. 
LUK.20.4	¿Jái'chogamaxa qoỹamaxalégue so' Juan da' dachiláxanataxan? ¿Ñi' Dios séetapega, 'uootaxa ga' 'chi siỹaxaua?
LUK.20.5	Qana'chi jeso' siỹaxadipi mai'chi necotátapega't, 'enaaco':
LUK.20.5	—¿Jái'chogamaxa senqáta? Da' senaqpéga da' na'chiñi ñi' Dios da' ỹamaxalégue, di'ỹoqóta qomle da' 'eet'oi: “¿Tá'nooqo'chi da' sa 'au'amaqchíñii?” 
LUK.20.6	Qataxa da' 'uootaxa senqaac da' 'chi siỹaxaua ga' ỹamaxalégue, ỹima na' siỹaxadipi di'ỹoqóta qomle da' qo'mi ỹasaxaque na' qa' da' qo'mi ỹalaa't, qá'a ỹátaqta 'eesa qa'en so' Juan jeso'me l'aqtáxanaxanec ñi' Dios.
LUK.20.7	Qana'chi jeso'me net'alpi 'enaaco' da' sa ỹaỹáten jái'chogamaxa ỹamaxalégue so' Juan da' dachiláxanataxan. 
LUK.20.8	Qana'chi so' Jesús 'enaaco':
LUK.20.8	—Jaỹim nataq'en senaac neegue't sa saỹáten ga'me jaỹim ỹamaxalégue da' sé'et dójo'.
LUK.20.9	Joca'li ỹim, qana'chi d'aqtaxanem so' siỹaxadipi, qana'chi ỹa'uo da' daloqtenaxana, 'enaaco':
LUK.20.9	—'Uo so' siỹaxaua ỹa'uo so' lanaxanqa' da' ỹaañi jan' uva. Joca'li ỹim, qana'chi ỹipataxaguet so' l'onataxanaxanecpi. Ỹim, qana'chi taỹa ga' 'aléua laqáỹa, qana'chi huo'oi naua' 'uóidi da' huet'ague. 
LUK.20.10	Joca'li ỹivíta so' lalóqo' da' qonaqat jan' jala, qana'chi namaq so' lamaxasec da' ỹiỹaxanot so'me 'onataxanaxaicpi da' qaidi qoỹicolaxatée'ga jaga'me talégue so'me. Qaláxasa jeso'me 'onataxanaxaicpi ỹi'uaxáatac so' namaxasec. Ỹim, qana'chi qoỹ'iỹílaxachichiỹi. 
LUK.20.11	Qana'chi jeso'me nadípa ỹitaxa namaq so' lamaxasec laqáỹa. Qaláxasa na'chi 'ená'am qoỹisouéetac qataxa qoỹi'uaxáatac jeso'me, qataxa qaỹa 'te ga' qoỹanem. 
LUK.20.12	Jeso'me nadípa qataxa v'iỹílaxalégue da' namaq so' lamaxasec laqáỹa, qaláxasa so'me 'onataxanaxaicpi nataq'en ỹi'quemaqtet so'me qataxa ỹ'odéegue.
LUK.20.13	Qana'chi so' lalémaxaset so' 'aléua 'enaaco': “Naỹi ¿jái'chogamaxa séet'ec? Naỹi jaỹim samaq ñi'me ỹauotaxat ỹalec, qaidi qomle qoỹilá'a, da' di'ỹoqóta qomle da' qoỹilo'oguet.” 
LUK.20.14	Qaláxasa jeso'me 'onataxanaxaicpi joca'li qoỹila'aguet jeso'me, qana'chi 'enapega'to': “Naqáina qomle na' talégue qoỹin dójo' nesaliaxa. Salaataq naỹi jen'me, tetoqo' qadalémaxaset qomle jeda'me.” 
LUK.20.15	Qana'chi qonaqatéegue so'me qoỹin cá'ai jeso'me nanaxanqa'. Ỹim, qana'chi qoỹalaat.
LUK.20.15	Qana'chi so' Jesús denataxan, 'enaaco':
LUK.20.15	—Qana'chi ¿hua'ague ga' 'éet'ec jeso' lalémaxaset so' 'aléua? 
LUK.20.16	Jeso'me janac, qana'chi ỹalaat jeso'me 'onataxanaxaicpi. Ỹim, qana'chi ỹanem so' laỹi 'onataxanaxaicpi so'me n'aléua.
LUK.20.16	Joca'li qodemachíchiỹi dójo', qana'chi qoỹinaaco':
LUK.20.16	—¡Qo'li ỹañoxoto' da' 'éet'ec dójo' ñi' Dios!
LUK.20.17	Qaláxasa so' Jesús ỹilóoue so' siỹaxadipi, qana'chi 'enaaco':
LUK.20.17	—¿Hua'ago' ga' 'éete' naua' nidii's l'aqtaqa ñi' Dios? 'Enapega't:
LUK.20.17	Ga' qa' 'me ỹ'otan josii'chi jen'me 'emeeló'opi,
LUK.20.17	na'chiga naỹi ga' sa nedámchiiñi qa'en ga' 'emec.
LUK.20.18	Qaláxasa da' 'uo gamachaqaiga talégue jeso' qa', qana'chi jega'me doláỹi; qataxa so' qa' da' 'uo ga' talégue, qana'chi jega'me ỹátaqta doláchiỹi qa'en.
LUK.20.19	Qana'chi so' lasoxola'pi jeso'me netaxaỹáxanaxanecpi da' qodetaxaỹapégue' ñi' Dios qataxa so' dapaxaguenataxanapeec na' naqátaxacpi, jeso'me nasoxola'pi sétaaque da' na'chiso so' nolo' da' ỹaconé'uo so' Jesús, qá'a ỹaỹáten da' na'chiso so' nasoxola'pi ỹalémaqchiỹi dójo' qodaloqtenaxáatapega. Qaláxasa qod'óitapega jeso'me siỹaxadipi. 
LUK.20.20	Qana'chi ỹa'uo so' lamaxa'spi 'chi n'ónaxatela't da' 'enapeela't 'ónaxaic siỹaxadipi, da' qaidi ỹisómaxan'ape naua' l'aqtaqa jeso' Jesús, qana'chi qoỹañoxot da' 'uo ga' qoỹachiỹoxotaỹi ga' lasouaxaset, qana'chi qoỹaneuó'o so' net'a. 
LUK.20.21	Chan'eesa so' namaxa'spi ỹa'uo da' lenataxanaxac, 'enaaco':
LUK.20.21	—'Am 'me 'am paxaguenataxanaxaic, qo'mi saỹátenaq da' ga' qonaac qataxa jen' 'adapaxaguenataxanaxacpi ỹátaqta ỹiỹamqáchiiñi, qataxa sa 'te da' 'chi 'aulótaỹi ga' siỹaxaua da' 'anmit da' 'aua'uo ga' lasouaxaset. Na'chidáta da' 'am 'auapaxaguenataxáatapeec da' ỹátaqta 'eesa naq'aic ñi' Dios. 
LUK.20.22	Qana'chi qo'mi 'au'aqtaxanema qomle: ¿séetapega ỹiỹamqáchiiñi da' qoỹiseeten ñi'me net'a Roma lé'ec 'me ỹilo'ogue jen'me net'alpi, 'uootaxa sa qoỹiseeten?
LUK.20.23	Qaláxasa so' Jesús ỹaatetoot'eguet da' sa nó'in leenataxac so' lamaxa'spi so' nasoxola'pi, qana'chi 'enaaco':
LUK.20.23	—¿Tóoqo'chi da' 'chi jaỹim 'anapogóxochiitac? 
LUK.20.24	Jaago', ỹa jaỹim 'aualoxóñiỹa jaga'me laicaua lai. ¿Jái'chogamaxa latáxasoxoc di'me huetalégue? qataxa ¿jái'chogamaxa lenaxat di'me nedetalégue?
LUK.20.24	Qana'chi jeso'me denataxáatacpi 'enaaco':
LUK.20.24	—Na'chiñi jiñi'me ỹilot'ague na' net'alpi.
LUK.20.25	Qana'chi so' Jesús 'enaaco':
LUK.20.25	—'Auañimii ñi'me net'a Roma lé'ec 'me ỹilot'ague na' net'alpi jega'me mai'chi lalémaxaset, nataq'en 'auañimii ñi'me Dios ga' mai'chi lalémaxaset.
LUK.20.26	Qana'chi sa 'te da' 'uo ga' qoỹachiỹoxotaỹi qoỹin lasouaxaset da'me 'enaac joca'li dasótaaue so' siỹaxadipi. Na'chidáta da' ỹátaqta 'uo da' l'aalaxac so' lamaxa'spi so' nasoxola'pi jeda'me 'enaac so' Jesús. Huá'a, qana'chi ỹ'imaqtam.
LUK.20.27	Joca'li ỹim, qana'chi ỹitaxa janac jeso' ỹalcapíỹi na'me saduceopi da' qoỹic'áte'uo so' Jesús. Jen'me saduceopi 'enaac naale sa 'te da' ỹitaxa nec'aléegue na' napa'lpi. Qana'chi qoỹiitapego' so' Jesús qoỹiit'oi:
LUK.20.28	—'Am 'me 'am paxaguenataxanaxaic, so' Moisés qo'mi ỹipotáneeta naua' laqátaxaco, 'enaac: Ga' siỹaxaua da' 'uootaxa ỹileu, qana'chi n'ónañi jaga' loua da' 'uootaxa qaỹa ga' lec'óxot, qana'chi jega'me lanoqolec ỹiuen da' ỹitaxa 'uoneguet jaso'me la'ỹoxoua, qaidi 'uo ga' lec'óxot qa'en so'me lachoq'olec 'me ỹileu. 
LUK.20.29	Jeso'me huo'oi saua' siete nanogaxa'u. Jeso'me ỹ'axaic nepíloxot da' huó'on, qaláxasa jeso'me ỹileu, qaỹa ga' lec'óxot. 
LUK.20.30	Qana'chi jeso'me lanoqolec 'uoneguet jaso'me la'ỹoxoua, qaláxasa jeso'me nataq'en ỹileu, taqadíta sa 'te da' 'uo ga' lec'óxot. 
LUK.20.31	Qataxa jec so' laqáỹa ỹitaxa 'uoneguet jaso'me la'ỹoxoua, qana'chi 'ena'uaque jesaa'me nanogaxa'u. Qana'chi ỹiméda jesaa'me siete nanogaxa'u ỹile'u, qaỹa ga' ỹañoxot da' 'uo ga' lec'óxot. 
LUK.20.32	Qana'chi nataq'en p'áteegue jaso' ỹauo ỹileu. 
LUK.20.33	Qana'chi da' ỹitaxa ỹivíta da' qonec'alaxadiséguem na' napa'lpi, ¿jái'chogamaxa ỹátaqta 'eesa da' loua jaso'me?, qá'a 'ena'uaque jesaa'me siete nanogaxa'u 'uooteguet jaso'me.
LUK.20.34	Qana'chi so' Jesús 'enaaco':
LUK.20.34	—Jénjo' 'aléua 'me souqatalégue, na' siỹaxadipi qataxa jen'me ỹauodipi ne'uoola't. 
LUK.20.35	Qaláxasa ga'me táchiỹi qom'chi da' ỹinoxoneuó'o ga'me 'aléua laqáỹa qomle qonec'alaxadiséguem na' napa'lpi, jega'me 'aléua, huá'a, qana'chi qaỹa ga' huó'on, qataxa sa 'te da' 'uo ga' ỹ'onáxan jaga' lec'oqte. 
LUK.20.36	Qá'a huá'a, qana'chi qaỹa 'te ỹileu. Qá'a na' siỹaxadipi 'ená'am jen'me piỹem lé'ec lamaxa'spi ñi' Dios. Qá'a sóxote ỹitaxa qonec'alaxatéegue, qana'chi na' siỹaxadipi ỹátaqta lec'oqtepi ñi' Dios. 
LUK.20.37	So' Moisés nataq'en ỹ'axat da' ỹitaxa nec'aléegue na' napa'lpi da' n'aqtaguec jocalia'cho' dasot'ot jaso' 'epoqole 'me 'edétanỹi, qaláxasa sa 'te da' ỹátaqta ỹavic. Huá'a, qana'chi ñi' qadesaliaxanec 'enaaco': “Jaỹim 'me na'chaỹim netamnaxala' so' 'adapidii Abraham, Isaac qataxa so' Jacob.” 
LUK.20.38	Qaláxasa sa 'te da' netamnaxala' jiñi'me na' napa'lpi, na'chínata jen'me nec'alétaiỹipi, qá'a jiñi'me ỹima nec'alétaiỹi qa'en na' siỹaxadipi.
LUK.20.39	Qana'chi 'uo jeso'me dapaxaguenataxanapeec na' naqátaxacpi 'enaaco':
LUK.20.39	—'Am 'me 'am paxaguenataxanaxaic, ỹátaqta 'ónaxaiqa naua' 'ad'aqtaqa.
LUK.20.40	Huá'a, qana'chi sa qov'iỹílaxalégue da' ỹitaxa qoỹinat jeso'me.
LUK.20.41	Qana'chi so' Jesús 'enaaco':
LUK.20.41	—¿Tá'nooqo'chi da' qoỹíitapega naale da' lec'óxot so' qadet'a David jega'me qoỹ'axátet'aguet net'a 'me qadec'alaxaqui? 
LUK.20.42	Qá'a jeso'me David 'enaac da' l'aqtac 'me nedétañi jan'me lede 'me lenaxat Nalacpi, 'enaac:
LUK.20.42	Ñi' qadasoxola' Dios 'enapéga ñi' ỹasoxola', 'eet'oi:
LUK.20.42	“'Ona'ague qomle na' ỹoic,
LUK.20.43	cha ỹivíde'ta qomle ma'le sacho'to naua' 'adapia'te jen'me 'anp'aguénoqo'tpi.”
LUK.20.44	¿Hua'ago' ga' 'éeta so' David da' lec'óxot jega'me net'a 'me qadec'alaxaqui, qá'a jeso'me David ỹimatá'ac da' 'en lasoxola'?
LUK.20.45	Qana'chi ỹima so' siỹaxadipi naquiáxatac joca'li 'enapéga so' lapaxaguenatacpi so' Jesús, 'enaaco':
LUK.20.46	—Ma'choqo' qomle, 'avichiỹa'aguet jen'me dapaxaguenataxanapeec jen' naqátaxacpi. Qá'a jen'me noqopita da' ỹáatrañi naua' locaiqa nouo 'me ỹ'oxodáchi, qataxa noqopita da' qoỹodiáquen da' qoỹip'iỹen da' huá'ña ga' nemáqa', qataxa jen'me nimitá'ai jan'me s'ónaxaqui 'me ỹátaqta 'ónaxai jen'me nemáxaquipi qataxa jen'me nó'in niqui'ỹáqa'pi. 
LUK.20.47	Nataq'en jen'me ỹátaqta deuootáxaneque naua' hueta'ñalo naua' l'acháqa'te jen'me p'aipi, qana'chi jen'me 'chi ỹinoxótaaue da' jáloote qa'en da' netamnaxac. Ỹátaqta let'ádaic qomle da' ne'uaxánaguec jen'me.
LUK.21.1	Joca'li maliaxa huétaaue so' tamnaxaqui let'ádaic so' Jesús, qana'chi ỹic'atéetac na' saliaxanqapi 'me ỹasaqátapiiñi jan' lasaqáse. 
LUK.21.2	Nataq'en ỹauáachiỹi jaso' 'oonole p'ai 'me choxodaq, jaso'me ỹasaxádiñi saua' lasaqáse dos laicaua lailole. 
LUK.21.3	Qana'chi so' Jesús 'enaaco':
LUK.21.3	—Jaỹim ỹátaqta 'eesa dójo' senaac jadójo' p'ai 'me choxodaq napacalégue ỹima jen'me laỹi siỹaxadipi jaso'me lasaqáse. 
LUK.21.4	Qá'a ỹima jen'me dasáxasoxotacpi 'chi l'iỹoqte jan'me ỹasaqátapiiñi, qaloqo' jada'me, temaqaidi da' choxodaq, qaláxasa ỹimatétreuo saa'me huet'oto 'me louénec laso'vi'.
LUK.21.5	Qaa'le 'uo jen'me ỹ'axátetac jeso' tamnaxaqui let'ádaic di' Jerusalén da' ỹátaqta qaỹa ga' 'ená'am da' lodiac na' qa' qataxa ỹima jen'me laỹi nasaqásecpi. Qana'chi so' Jesús 'enaaco':
LUK.21.6	—'Uo joqomle ga' nolo' da' qonoláxachiñi ỹima jen'me 'auc'achiñíitac naỹi, sa 'te qomle da' 'uo ga' 'oonolec qa' 'me n'ónaseguem da' huetalégue ga' laqáỹa qa'.
LUK.21.7	Huá'a, qana'chi qoỹinatétac so' Jesús, qoỹinaaco':
LUK.21.7	—'Am 'me 'am paxaguenataxanaxaic, ¿jái'chi ga'me 'éeta qomle, qaa'le ỹivíta dójo'? ¿Jái'chi hua'ague qomle ga' 'éeta ga' l'anaxat dójo', qomle ỹivíta ga' nolo' da' di'ỹoq?
LUK.21.8	Qana'chi so' Jesús 'enaaco':
LUK.21.8	—Ma'chaxa qomle, 'avichiỹaac. Qataxa 'ena't qomle da' 'uo ga' 'chi 'ami ỹoqovi'n. Qá'a jalcote qomle na' janac da' ỹinoxótaaue da' ỹinaxat, qana'chi 'eet'oi: “Jaỹim na'chaỹim net'a nec'alaxaqui;” 'uootaxa 'eet'oi: “Naỹi ma'le ỹivíta di' naloqtenec.” Qaláxasa sa 'te qomle da' 'oquiỹiỹi. 
LUK.21.9	Qá'a qomle 'uo ga' 'amachíitapeelégue da' nalaatétapega't qataxa jega'me ỹ'odétapeegue ga'me net'a, qaláxasa 'ená'te da' 'au'óiỹi. Qá'a 'uáiñi qomle da' janac ỹima jen'me, qaláxasa maliaxa qomle da' sa ỹivíta ga' loiquiaqa'éna.
LUK.21.10	Qana'chi so' Jesús quet'ot da' l'aqtaxanaxac, 'eet'oi:
LUK.21.10	—Ga' siỹaxadipi delói'ỹi' qomle ga' laỹi siỹaxadipi, qataxa ga' net'a mai'chi delóỹi'ỹi' ga' net'a laqáỹa. 
LUK.21.11	Qataxa 'uo qomle ga' n'iquiaxa let'ádaic hua'aguelo naua' lail jen' 'aléua qataxa ga' noqouáxa. Qataxa huo'oi qomle naua' napite'nádi naua' 'ale'u. Qataxa huo'oi qomle naua' let'ádaiqa n'anaqa na' piỹem qataxa 'uo ga' qoỹilá'a qaỹa 'te 'ená'am da' lichic.
LUK.21.12	Qaláxasa qomle sonaliaxa da' di'ỹoq ỹima dójo', qana'chi 'ami qoỹacone'ualo qomle, qataxa 'ami qoỹicaat'ape. Ỹim, qana'chi 'ami qoỹauee'ualo na' lemáxaquipi na' judiopi, da' qaidi 'ami qonimi't. Ỹim, qataxa 'ami qoỹicoñi't, qataxa 'ami qoỹauee'ualo ga' net'alpi qataxa jen'me lecochaxau'pi, ỹasouaxat da' ỹinaxat 'auasoviilégue. 
LUK.21.13	Jeda'me na'chi náỹi qomle da' 'ami 'auañoxochii da' jaỹim 'au'axáchiitac. 
LUK.21.14	Qaláxasa 'ami sa 'te qomle da' 'uo ga' 'adaqátaxanataquii 'adtaxaỹaxaquii qomle 'ancotáitac. 
LUK.21.15	Qá'a na'chaỹim qomle 'ami sanema gaua' 'ad'aqtaqádii' qataxa ga' 'adaỹátenaxanaxaquii, da' qaidi sa 'te da' 'uo ga' 'ami dasoỹa'agueta da' 'ami necotaỹi'to. 
LUK.21.16	Qaláxasa 'ami qoỹaadéuo qomle, ỹivíd'a jega' 'adalémaxasichii 'adet'ai 'ami ỹaadéuo, 'uootaxa ga' 'adanogaxauaipi, 'uootaxa ga' 'adaỹii, 'uootaxa ga' 'chi 'anauotaxauaipi. Qataxa 'ami qodalaataxañiilo. 
LUK.21.17	Qataxa ỹima qomle na' siỹaxadipi 'me huetalquéna 'ami niquiỹa'alo, ỹasouaxat jaỹim. 
LUK.21.18	Qaláxasa sa 'te qomle da' 'uo jaga' 'oonole laỹoqte ñi' 'oonolec da' 'oñíita da' daqat. 
LUK.21.19	Qana'chi jega'me qaỹa qomle ga' ỹoqo'cha, qana'chiga ga' nauec ga'me nec'alaxa 'me qaỹa 'te loiquiaqa'.
LUK.21.20	Qana'chi qomle 'aulói'ỹa na' noic let'ádaic Jerusalén da' coleesop na' huataxanaq, qana'chi 'ami 'auaỹáchiñii da' sa huaỹáloq da' qoỹoláxachiỹi. 
LUK.21.21	Qana'chi jen'me néta'ña di' 'aléua Judea ỹ'iisée'mec qomle na' qasoxonaxapi, qataxa na'me néta'ña di' noic let'ádaic Jerusalén, qaláxasa cá'ai qomle jen'me, qataxa ga'me huetalégue na' n'ónaxa, qana'chi sa 'te qomle da' n'iỹílaxa'uo na' noic. 
LUK.21.22	Qá'a jega'me nolo' lalóxoqui da' qoỹa'uo da' ne'uaxánaguec ỹima na' siỹaxadipi, qá'a ỹipaquíchiilo ỹiméda na'me 'enapegalo jenaa'me nidii's l'aqtaqa ñi' Dios. 
LUK.21.23	¡Choxodaale qomle jaga' ỹauo 'me qo'uaxai qataxa jaga'me maliaxa ỹanogaxáatac ga' lec'óxot! Qá'a ỹátaqta jalcote qomle da' naỹaliaxa jen' 'aléua, qataxa qaỹa ga' 'ená'am da' lichic ga' ne'uaxánaguec ỹima na' siỹaxadipi 'me huetalquéna. 
LUK.21.24	'Uo qomle na' ỹileuáaue ga' laataxac, qataxa ga' laỹi noxonec da' qoỹauegalo naua' ỹodapecachi 'ale'u. Qana'chi jen'me chiỹaqáiỹi siỹaxadipi ỹátaqta sa ỹodiáquenaac qomle di' noic Jerusalén, cha ỹivíde'ta qomle ga' lalóqo' 'me qoỹanem na'me chiỹaqáiỹipi da' mai'chi ỹoiquíitac.
LUK.21.25	Qana'chi 'uo qomle na' l'anaxatpi jañi' c'atena qataxa so' 'auóxoic qataxa jan' huaqchiñipi. Qataxa jen'me ỹodapecachi siỹaxadipi 'me huetalégue jen' 'aléua ỹátaqta sa ỹaỹáten ga' 'éet'ec, qataxa ỹátaqta dó'i ỹasouaxat da' lichic da' lesamaxa jen' lepáxa jaso' huaxai. 
LUK.21.26	Qana'chi na' siỹaxadipi ỹátaqta copetétac qomle, ỹasouaxat da' tátapiỹi lauel jega'me naloxon jen'me 'aléua, cha ỹivíde'ta qomle jana' huaqchiñipi 'me huet'ot na' piỹem ỹátaqta dachólaxan. 
LUK.21.27	Huá'ña qomle, qana'chi qoỹilá'a jen' siỹaxaua lec'óxot naquétaaue ga' ló'oc ỹátaqta qaỹa ga' 'ená'am da' l'añaxac qataxa da' li'ỹoxodic. 
LUK.21.28	Qomle ỹivíta da' di'ỹoq ỹima jen'me, qana'chi ỹátaqta 'an'añaxachii qataxa 'aneuaaỹaxañíichidiseguem naua' 'adaqai'gódii', qá'a sóxote sa qaỹáaque ga' lalóqo' da' 'ami huesóchidiñi qoỹi'n.
LUK.21.29	Nataq'en so' Jesús ỹa'uo so' daloqtenaxana, 'eet'oi:
LUK.21.29	—'Auc'achiñii qomle jaga' higo lichidic, 'uootaxa jaga' 'epaq laqáỹa. 
LUK.21.30	Da' ỹivíta da' 'aulói'ỹa da' nolel jan' laỹoqte, qana'chi 'ami 'auaỹáchiñii da' ma'le sa qaỹádapiỹi naua' neta'pi. 
LUK.21.31	Qana'chi naq'áita nataq'en qomle 'ami ma'le 'aulói'ỹa da' di'ỹoq ỹima jen'me, qana'chi 'auaỹáchiñii da' ma'le sa qaỹáaque da' nóvi' da' l'onataxanaxac ñi' Dios 'me ỹimata'a'téna.
LUK.21.32	Ỹátaqta 'eesa dójo' s'axat da' 'uáiñi qomle da' di'ỹoq ỹima jen'me, qomle 'uootaxa sonaliaxa da' ỹileu na' siỹaxadipi 'me huetaavlo jenaa'me noloqo'te. 
LUK.21.33	Na' piỹem qataxa jen' 'aléua, qaa'le 'uo qomle ga' loiquiaqa', qaláxasa da' ỹ'aqtac qaỹa 'te ga' loiquiaqa'.
LUK.21.34	Qaa'le ma'chaxa, sa 'te qomle da' sa nedámchiilo naua' 'adiquidiaqtéldii' ỹasouaxat ga' 'anamañii, qataxa da' 'ademiilégue na' latáxa qataxa jen'me laỹi neuénecpi di' nolo', tetoqo' jega'me nolo' sa 'ami ỹipeláxa't, 
LUK.21.35	qana'chi 'oñí'ỹam jega'me níisec. Qá'a naqaida qomle da' 'éeta da'me nivídaxac qomle qonvíta ỹima jen'me huetalégue jen' 'aléua. 
LUK.21.36	Chan'eesa 'ami ỹátaqta 'aniỹamaxachiita't qomle qataxa 'oquiit'ot qomle naua' noloqo'te da' 'antamnaxaqui, qaidi 'auañoxochii da' 'ami ỹaxa'n, qom'chi ỹivíta da' di'ỹoq ỹima jena'me, qataxa qaidi 'auañoxochii da' 'anchaachíi'uo qomle nóvi' jen' siỹaxaua lec'óxot.
LUK.21.37	Qana'chi so' Jesús dapaxaguenataxáatac di' nolo' huétaaue jeso' tamnaxaqui let'ádaic, qataxa di' pí'ỹaq qataxa l'ochaqa' jeso' soqoỹoqóchisee'mec 'aléua 'me nanaqa' jan' 'epaq 'olívos. 
LUK.21.38	Qana'chi ỹima na' siỹaxadipi potéta'uo naale néte'ta jeso' tamnaxaqui let'ádaic da' naquiáxana jeso'me.
LUK.22.1	Qaláqa'chi ma'le nadíiteuo jeso'me lalóxoqui da' qoỹalic jana' pan 'me sa qoỹa'uo ga' lale'gue 'me ỹaseedáxachiỹi jeso'me huétooue da' qoueenata so' nolo' joca'li qodíc'ai so' Egipto. 
LUK.22.2	Qana'chi so' lasoxola' so' netaxaỹáxanaxanecpi da' qodetaxaỹapégue' ñi' Dios qataxa jeso'me dapaxaguenataxanapeec na' naqátaxacpi, jeso'me nimitétaaque ga' ỹachiỹoxotaỹi da' ỹaqanatet da' ỹalaat so' Jesús, qaláxasa jeso'me nasoxola'pi ỹátaqta d'oiỹa so' siỹaxadipi.
LUK.22.3	Qana'chi so' paiỹac Satanás ỹinoxonóoue so' Judas, da' lenaxat laqáỹa Iscariote. Jeso'me na'chiso so' 'oonolec saua' doce lamaxa's so' Jesús. 
LUK.22.4	Qana'chi jeso'me ỹic'áte'uo da' detaxaỹapégue' so' lasoxola'pi na' netaxaỹáxanaxanecpi, qana'chi d'aqtaxanem jeso'me da' 'éet'ec qa'en da' lasoxoc da' ỹaneuó'o jeso'me so' Jesús. 
LUK.22.5	Qana'chi jeso'me nasoxola'pi ỹátaqta 'uo da' netóot'ec. Huá'a, qana'chi qoỹaloxónapega da' qoỹiseeten. 
LUK.22.6	Qana'chi so' Judas ỹ'at, qana'chi nimitáaque ga' lasoxoc da' ỹaneuo so' Jesús da' ỹivíta da' ỹisamaq.
LUK.22.7	Joca'li ma'le ỹivíta so' nolo' 'me huétooue da' qoỹalic jan' pan 'me sa qoỹa'uo jen'me ỹaseedáxachiỹi. Jeso'me nolo' nalaataxaqui na' n'aanaxate lec'óxot 'me qoỹalic, da' qaidi qoueenata so' nolo' joca'li qodíc'ai di' Egipto. 
LUK.22.8	Qana'chi so' Jesús ỹamaq so' Pedro qataxa so' Juan, qana'chi 'enapegalo, 'enaaco':
LUK.22.8	—'Oquíỹi qomle, 'auqátaxañiỹa't ga' qonoq qomle qoueenata so' nolo' 'me qodíc'ai di' Egipto.
LUK.22.9	Qana'chi jesaa'me denataxa'n, 'enapega't:
LUK.22.9	—¿Jái'chogamaxa hua'ague ga' sétaaque sacháq'ague jega'me da' saqataxanqa't?
LUK.22.10	Qana'chi so' Jesús 'enaaco':
LUK.22.10	—'Ami qomle 'aunoxoñiiuó'o di' noic, qana'chi 'anachiñiỹa'aguet qomle ga' siỹaxaua ỹachítac jaga' náco'na 'aléua. Qana'chiga qomle 'oquiỹiỹi, 'chi 'avídiaxachiỹa'uo ga' n'acháqa' 'me tauó'o. 
LUK.22.11	Qana'chi 'oñíỹapega qomle jega'me l'acháqa' ga' 'emec, 'oñiit'oi: “Jiñi'me paxaguenataxanaxaic 'enaac: ¿Jái'chi ga'me hua'ague ga'me 'emec 'me niqui'ỹáxaqui, da' qaidi siqui'ỹá'ai na' ỹapaxaguenatacpi da' salíinaq ga' nalic 'me náỹi da' qoueenata joca'li qodíc'ai di' Egipto?” 
LUK.22.12	Qana'chi 'ami ỹaloxonalo qomle di' niqui'ỹáqa' ỹátaqta let'ádaic 'me p'ásee'mec na' lóvi' ñi' 'emec, sóxote qoỹaqátaxata't. Huá'ña, qana'chi 'auqátaxañiita't qomle jega'me qonoq.
LUK.22.13	Qana'chi jesaa'me jéque', qana'chi ỹipaquíchiỹi da' nateeda'aguet ỹima jen'me 'enapéga so' Jesús. Huá'a, qana'chi ỹaqátaxatra't so' nalic.
LUK.22.14	Qana'chi joca'li ỹivíta so' lalóqo' da' niqui'ỹáxac, qana'chi so' Jesús qataxa jesaa'me lamaxa's, qana'chi ñíiñi dasoỹalégue so' niqui'ỹáxala'. 
LUK.22.15	Qana'chi so' Jesús 'enaaco':
LUK.22.15	—¡Jaỹim ỹátaqta 'uo da' ỹidiáxa da' 'ami ñiuánaxa'u jen'me nalic, ỹatemaliaxa sona'li seleu! 
LUK.22.16	Qá'a jaỹim senaac naỹi sa 'te qomle da' ỹitaxa s'iỹílaxalégue da' salic jénjo' nalic, cha ỹivíde'ta ga' nolo' qomle ỹivíta ga' lalóqo' da' ỹilo'ogue da' ỹimata'a'téna ñi' Dios. Huá'ña, qana'chi ỹátaqta nalot'a't na' nalic.
LUK.22.17	Qana'chi ỹacona jaso'me ỹómaxaqui. Ỹim, qana'chi ỹanot da' netónaxac ñi' Dios. Qana'chi joca'li ỹim, qana'chi 'enaac:
LUK.22.17	—'Auacoñiiỹet jánjo' ỹómaxaqui, qana'chi ñi' 'oonolec da' 'oñíita ỹanem ga' laqáỹa. 
LUK.22.18	Qá'a jaỹim senaac naỹi da' sa 'te da' ỹitaxa s'iỹílaxalégue da' ñiỹómỹi jen'me uva lí'i, cha ỹivíde'ta qomle da' ỹivíta ga' lalóqo' da' ỹilo'ogue da' ỹimata'a'téna ñi' Dios.
LUK.22.19	Joca'li ỹim, qana'chi ỹacona jaso' pan, qana'chi ỹanot da' netónaxac ñi' Dios. Ỹim, qana'chi ỹicolaxachiỹi, qana'chi ỹanoovlo jesaa'me, qana'chi 'enaaco':
LUK.22.19	—Jánjo' pan na'chána da' ỹó'oquiaxac 'me qoỹaneguet da' nalaataguec, ỹasouaxat da' 'oñíita. 'Av'íchii qomle jeda'me, tetoqo' sa 'te da' jaỹim 'apeteláqaiỹet.
LUK.22.20	Qana'chi ỹipagaqteet'egue jaso' ỹómaxaqui joca'li ma'le ỹim da' niqui'ỹáxac, qana'chi 'enaaco':
LUK.22.20	—Jánjo' ỹómaxaqui na'chána da' dálaxaic ỹamaxataxac 'me ỹátaqta sa nedámchiiñi qa'en naua' ỹitauo' 'me qoỹicodédeegue da' 'ami qolcochaxanaxanque.
LUK.22.21	Qaláxasa naỹi jiñi'me jaỹim ỹaneuo qomle, jiñi'me nataq'en ñis'ónaqat'ai', dasotalégue jen'me qadiqui'ỹáxala'. 
LUK.22.22	Qaláxasa jen'me siỹaxaua lec'óxot maliaxa quetalégue jeda'me ladíquiaxac 'me sóxote qoỹidétañi, qaláxasa ¡choxodaicolec qasen jiñi'me siỹaxaua 'me sétaaque ỹaneuo jen'me!
LUK.22.23	Huá'ña, qana'chi mai'chi nenatétapega't jesaa'me da' jái'chogamaxa ỹaneuo jeso'me Jesús.
LUK.22.24	Huá'a, qana'chi nec'onaxaatapega't saua' Jesús lapaxaguenataqa da' jái'chogamaxa ỹátaqta ỹágueegue da' ỹ'oxodaq qoỹin. 
LUK.22.25	Qaláxasa so' Jesús 'enaaco':
LUK.22.25	—Jen'me net'alpi 'me ỹilot'ague jen' ỹodapecachi siỹaxadipi, jen'me ỹátaqta 'uo da' 'enec da' damaxasóxonaac, qataxa jen'me nasoxola'pi 'me ỹilot'ague jen' siỹaxadipi da' qodetaxaỹá'a, qaláxasa qoỹinapéga da' 'ónaxaic siỹaxadipi. 
LUK.22.26	'Ami, qaa'le sa 'chi 'oñíit'ec dójo'. Qá'a ga' 'oonolec da' 'oñíita da' ỹ'oxodaq, qaláxasa jega'me sega'me maliaxa nesoqolec; qataxa jega'me damaxasóxonaac, qaa'le 'ená'am qomle ga' 'chi namaxasec. 
LUK.22.27	Qá'a ¿jái'chogamaxa ỹátaqta ỹ'oxodaq, séetapega jega'me ñíchiiñi da' dasotalégue jega'me niqui'ỹáxala' da' de'quétac, 'uootaxa jega'me 'chi namaxasec? ¿Séetapega sa ỹiseto' jodamaxa na'chiso jeso'me dasotalégue so' niqui'ỹáxala' jeso'me ỹátaqta ỹ'oxodaq? Já'a. Jaỹim, qaa'le 'ami souetaavlo, sená'am jega'me 'chi namaxasec.
LUK.22.28	'Ami 'me na'chi 'eeta't da' jaỹim 'anáiquiitapegue', qataxa 'an'quichíñiitapiỹi ỹima jen'me ñi'queténaxacpi. 
LUK.22.29	Chan'eesa 'ami sanema qomle ga' 'ad'onataxanaxaqui da' 'auloỹiỹi ỹima jen' 'aléua, 'ená'am da' 'éeta ñi' ỹit'a da' jaỹim ỹanem da' ỹ'onataxanaxac, 
LUK.22.30	qaidi 'ami ñiuánaxa'u, qataxa 'ami ñiỹómaxa'u jega'me ỹiqui'ỹáxala' qomle ma'le souétaaue ga' ỹ'onataxanaxac, qataxa nataq'en 'oñíỹanỹi jaga'me s'ónaxaquipi 'me ỹ'oxodaq, qaidi 'anmichii jen'me lec'oqtepi jeso'me doce lec'oqtepi so' Israel.
LUK.22.31	Nataq'en 'enaaco' so' qadesaliaxanec:
LUK.22.31	—'Am Simón, ỹa 'aulá'a so' paiỹac Satanás sóxote 'ami ỹiỹáxatapee'ualo da' sega'me 'ami nichiỹoxodíñi, 'ená'am qa'en da' qonchiỹoxoñi ga' trigo. 
LUK.22.32	Qaláxasa 'am ñitameetapeelégue, qaidi sa 'te da' qaỹa da' 'adip'iỹáxac. Qana'chi 'am qomle ỹivíta da' jaỹim 'an'iỹilqot, qana'chi 'alcochiỹa qomle na' 'adaỹi da' qaidi na'chi 'eeta't 'uo da' lip'iỹáxac.
LUK.22.33	Qana'chi so' Simón 'enaaco':
LUK.22.33	—'Am ỹisaliaxanec, jaỹim qaỹa 'te sega da' 'am sequétaa'ue jaga' cointáxanaxaqui, cha ỹivíde'ta da' 'am seléeta'ñi'.
LUK.22.34	Qaláxasa so' Jesús 'enapego' jeso'me, 'enaaco':
LUK.22.34	—Pedro, naỹi 'am senapéga da' qomle ỹamtaa'le da' noỹin ga' 'olégaxa, qana'chi ma'le tres qomle da' 'av'iỹílaxalégue da' 'anqolguet da' 'auéetapega jaỹim sa 'auaateton.
LUK.22.35	Qana'chi so' Jesús 'enaaco':
LUK.22.35	—Jeso'me nolo' ca'li 'ami sama' da' sa 'te da' 'uo ga' 'adachoxónaxaqui qataxa jaga' lai't jaga' 'anaicauai qataxa gaua' 'adapela'chídii', ¿séetapega 'uo joca'li ga' 'avíñiitaaque?
LUK.22.35	Qana'chi jesaa'me 'enapega'to':
LUK.22.35	—'Ai', qaỹa ga' seuénaqtaaque.
LUK.22.36	Qana'chi 'enaaco':
LUK.22.36	—Naỹi, qaa'le ga' 'uo ga' lachoxónaxaqui, qana'chi 'ónaxaic da' ỹáchi, nataq'en jaga'me naicaua lai't. Qataxa ga'me qaỹa ga' legaxanaxat, qana'chi 'ónaxaic da' ỹimen ga' lapoto, qaidi neuodénaaque ga'me legaxanaxat. 
LUK.22.37	Qá'a jaỹim senaac da' ỹátaqta ỹipaquíchiỹi qomle da' ñ'aqtaguec 'me ỹ'axa't naua' nidii's l'aqtaqa ñi' Dios, 'me 'eet'oi: “Na'chi qoỹaptenóoue na'me loicoló'olpi jega'me.” Qá'a ỹima jen'me ñ'aqtaguec 'me qoỹidétañi, jen'me ỹátaqta ỹipaquíchiỹi.
LUK.22.38	Qana'chi so' lamaxa'spi 'enaaco':
LUK.22.38	—'Am qadesaliaxanec, jenauójo' huo'oi naua' dos qadelegaxanaqa'te.
LUK.22.38	Qana'chi jeso'me 'enaaco':
LUK.22.38	—Ja'ñi, na'chi táchi'ndi.
LUK.22.39	Ỹim, qana'chi so' Jesús ỹinoxonéegue, taỹa ga'me na'chi 'eeta't naale nemataqa' 'me comadelégue 'aléua 'me nanaqa' jan' 'epaq 'olívos. Qataxa so' lapaxaguenatacpi náictapegue'. 
LUK.22.40	Joca'li qoỹivídee'ga jidi'me, qana'chi so' Jesús 'enapego', 'enaaco':
LUK.22.40	—'Antamiñii qomle, qaidi sa 'te da' 'ami ỹinoxonoovlo ga' sa nó'in 'adeenataxaquii.
LUK.22.41	Qana'chi so' Jesús cá'ai jesaa'me, taỹa ga' qaỹát'a. Ỹim, qana'chi ỹisóidiñi naua' liliictel da' netamen. 
LUK.22.42	Qana'chi 'enaaco':
LUK.22.42	—'Am ỹit'a, da' 'aviỹamaxaden, qana'chi n'óota da' sa 'te da' jaỹim 'aupagaqtena'aguet dójo' 'queténaxac 'me 'ená'am da' qonỹómỹi ga' ỹátaqta chim. Qaláxasa sa 'te qomle da' 'aué'et ga' mai'chi séetapeec, na'chigáta ga'me 'onétapeec.
LUK.22.43	Qana'chi janac jeso'me namaxasec piỹem lé'ec da' ỹanem da' l'añaxac jeso'me. 
LUK.22.44	Joca'li ma'le ỹágueegue da' ne'queténaxac, qana'chi ỹitaxa nichíỹaxateegue da' n'añaxataxac da' netamen, qana'chi jen' nasóxoỹaxa 'me naquétac, 'ená'am jan' netauo', ỹátaqta ñitelégue jen' 'aléua.
LUK.22.45	Joca'li ỹimat da' netamnaxac, qana'chi ñíseguem da' ỹic'áta so' lapaxaguenatacpi. Qana'chi joca'li ỹivíta, qana'chi ỹilalégue da' d'ochítac jeso'me, ỹasouaxat da' sa nalo'oguet da' laquicoxo. 
LUK.22.46	Qana'chi 'enapego' jeso'me lasoxoñiisecpi, 'enaaco':
LUK.22.46	—¿Tóoqo'chi 'au'ochíitac? Ỹa 'oñíiseguem qomle, 'antamiñii, qaidi sa 'te da' 'ami taavlo ga' sa nó'in 'adeenataxaquii.
LUK.22.47	Maliaxa detaqátac so' Jesús joca'li nóvi' so' ỹátaqta jalcote siỹaxadipi. Qodasotai'ỹi so' lenaxat Judas, jeso'me 'oonolec so' doce lapaxaguenatacpi. Qana'chi jeso'me nichíi'uo so' Jesús da' nec'ouoq. 
LUK.22.48	Qana'chi so' Jesús 'enaaco':
LUK.22.48	—'Am Judas, ¿'am 'anec'ouoq jen' siỹaxaua lec'óxot da' sétaaque da' 'auaneuo?
LUK.22.49	Qana'chi jeso'me náictapegue' so' Jesús, joca'li ỹauáachiỹi dójo' qodíuapiỹi, qana'chi qoỹinatétaco' jeso'me, qoỹiit'oi:
LUK.22.49	—'Am qadesaliaxanec, ¿séetapega seloiquiaxai' jen'me siỹaxadipi?
LUK.22.50	Qana'chi so' 'oonolec jesaa'me ỹiquesoxóiỹi jaso' lequetéla 'me p'aiỹi na' loic jeso'me lamaxasec so' lasoxola' jen'me netaxaỹáxanaxanecpi da' qodetaxaỹapégue' ñi' Dios. 
LUK.22.51	Qaláxasa so' Jesús 'enaaco':
LUK.22.51	—'Amachíi'ỹa, ja'ñi, na'chi táchi'ndi.
LUK.22.51	Qana'chi so' Jesús ỹipoteuó'o jaso' lequetéla so' namaxasec, qana'chi nataden. 
LUK.22.52	Ỹim, qana'chi 'enapéga so'me lasoxola'pi jen'me netaxaỹáxanaxanecpi qataxa so'me ỹilot'ague jeso' tamnaxaqui let'ádaic, qataxa jeso'me nasoxonecpi 'me janac da' n'iiná'uo jeso'me da' ỹauec, 'enaac:
LUK.22.52	—¿'Ami 'auanaquíỹi, 'anachiit'ape naua' 'adelegaxanaqchídii' qataxa naua' 'anpo'ñídii', 'ena'amo' da' 'uootaxa jaỹim cacháxaic? 
LUK.22.53	'Ami souetaavlo naale saua' noloqo'te jiñi' tamnaxaqui let'ádaic, qalqaiga ¿tá'nooqo'chi da' sa jaỹim 'auacoñíi'uo? Qaláxasa ma'le ỹivíta di' lalóqo' da' 'au'onataxañii qataxa da' d'onataxan da' l'añaxac jen'me n'álaxa.
LUK.22.54	Qana'chi qoỹaconé'uo so' Jesús da' qoỹicoñi', qana'chi qoỹauée'uo ga' l'acháqa' jeso'me lasoxola' na' netaxaỹáxanaxanecpi da' qodetaxaỹapégue' ñi' Dios. Qana'chi so' Pedro ỹic'átetaa'ue jeso'me siỹaxadipi. 
LUK.22.55	Joca'li ỹivídeuo jeso'me, qana'chi qoỹalon jeso' dóle', qoỹachánỹi na' laiñi so' nasoxoc. Nataq'en so' Pedro ñíiñi, nétanỹi so' siỹaxadipi. 
LUK.22.56	Qana'chi jaso' namaxase joca'li ỹilá'a jeso'me da' dasótanỹi so' dóle', qana'chi ỹilot'ot, qana'chi 'enaaco':
LUK.22.56	—Nataq'en séetapega jiñíjo' siỹaxaua náictapegue' jeda'me.
LUK.22.57	Qaláxasa so' Pedro noqolguet, qana'chi 'enaaco':
LUK.22.57	—Neegue't, jaỹim sa saateton jeda'me siỹaxaua.
LUK.22.58	Joca'li copát'a dójo', qataxa jec so' laqáỹa da' ỹilá'a jeso'me, qana'chi 'enapéga, 'eet'oi:
LUK.22.58	—'Am séetapega nataq'en 'aquiáxau'pi jen'me.
LUK.22.58	Qana'chi so' Pedro 'enaaco':
LUK.22.58	—Neegue't, sa 'te da' na'chaỹim.
LUK.22.59	Joca'li ma'le copát'a dójo', qana'chi v'iỹílaxalégue da' denataxan so' laqáỹa, 'eet'oi:
LUK.22.59	—Ỹátaqta 'eesa jiñíjo' siỹaxaua mai'chi laqáỹa jeda'me siỹaxaua, qá'a jiñi'me nataq'en chiỹoxogue da' Galilea.
LUK.22.60	Qana'chi so' Pedro 'enaaco':
LUK.22.60	—Neegue't, jaỹim sa saỹáten dójo' 'au'axátetac.
LUK.22.60	Qana'chi joca'li maliaxa detaqátac so' Pedro, qana'chi noỹin so' 'olégaxa. 
LUK.22.61	Huá'a, qana'chi so' qadesaliaxanec neselcapeeguet so' Pedro. Huá'a, qana'chi jeso'me táchiỹi lauel so' l'aqtac so' qadesaliaxanec joca'li 'eet'oi: “Qomle ỹamtaa'le noỹin ga' 'olégaxa, qaa'le sóxote tres qomle da' 'av'iỹílaxalégue da' 'anqolguet da' 'onapii'ỹa da' jaỹim sa 'auaateton.” 
LUK.22.62	Huá'a, qana'chi p'áiỹi so' Pedro, qana'chi ỹátaqta let'ádaic da' noinaxac.
LUK.22.63	Qana'chi so' siỹaxadipi 'me nauaatalégue so' Jesús ỹátaqta ỹi'uena't jeso'me qataxa ỹi'uaxáatapecot. 
LUK.22.64	Qataxa qoỹapadíidiñi naua' l'ai'te jeso'me, qataxa qoỹi'uaxánooue so' latáxasoxoc, qana'chi qoỹinapego', qoỹiit'oi:
LUK.22.64	—¡Ỹa 'au'axat jái'chodamaxa 'am ỹi'uaxáatac!
LUK.22.65	Qataxa jalcote na' n'aqtaguec jeso'me da' qoỹisouéetac.
LUK.22.66	Joca'li ma'le ỹ'oxoñi, qana'chi ỹiỹaxa't so' nasoxonecpi na' judiopi qataxa so' lasoxola'pi na' netaxaỹáxanaxanecpi qataxa jen' dapaxaguenataxanapeec na' naqátaxacpi. Qana'chi qoỹauée'uo so' Jesús so' net'alpi 'me ló'o na' nasoxocpi. Qana'chi qoỹinatétaco', qoỹiit'oi:
LUK.22.67	—Ỹa qo'mi 'au'aqtaxanema, ¿'am séetapega na'chi'am net'a nec'alaxaqui?
LUK.22.67	Qana'chi jeso'me Jesús 'enaaco':
LUK.22.67	—Da' senaac já'a, na'chaỹim, qana'chi di'ỹoqóta da' sa 'te da' jaỹim 'au'amaqchíñii. 
LUK.22.68	Da' 'uootaxa 'ami sena't, qaláxasa di'ỹoqóta da' sa 'te da' jaỹim 'au'aqtaxañiim qataxa sa 'te da' jaỹim 'ausoỹíiỹi. 
LUK.22.69	Qaláxasa naỹi jen' siỹaxaua lec'óxot sóxote da' nes'oot'ague da' loic ñi' Dios 'me qaỹa 'te ga' ỹaqalánaac.
LUK.22.70	Ỹim, qana'chi ỹima qoỹimalégue da' qoỹinatétac, qoỹíitojo':
LUK.22.70	—¿Séetapega na'chi'am lec'óxot ñi' Dios?
LUK.22.70	Qana'chi so' Jesús 'enaaco':
LUK.22.70	—Já'a, na'chaỹim, qá'a na'chi 'oñíỹaac nataq'en 'ami.
LUK.22.71	Qana'chi jeso'me net'alpi 'enaaco':
LUK.22.71	—¿Jái'chogamaxa laqáỹa ga' seuénaq da' detaxaỹáuo? Qá'a qo'mi 'chi semacháqchiỹi da' l'aqtac jeda'me 'me nasaxáiỹi.
LUK.23.1	Qana'chi ỹima ñíseguem jeso'me, qana'chi qoỹauée'uo so' Jesús so' net'a Pilato. 
LUK.23.2	Huá'a, qana'chi qoỹa'uo na' qoỹasaxalégue da' qoỹíitapega lasouaxaset, qoỹiit'oi:
LUK.23.2	—Qo'mi selaqalégue dójo' siỹaxaua ỹátaqta naỹa't qa'en di' qadaỹi. Qataxa 'éetapega da' sa 'te da' seseeténaq ñi' let'a na' net'alpi 'me Roma lé'ec, qataxa 'enapeela't da' na'chida jeda'me net'a nec'alaxaqui.
LUK.23.3	Qana'chi so' Pilato ỹinato' jeso'me, 'enaaco':
LUK.23.3	—¿Séetapega na'chi'am 'me 'am let'a na' judiopi?
LUK.23.3	Qana'chi so' Jesús 'enaaco':
LUK.23.3	—Já'a, na'chida da'me 'auenaac.
LUK.23.4	Qana'chi so' Pilato 'enapego' jeso'me lasoxola'pi jen' netaxaỹáxanaxanecpi qataxa jeso'me siỹaxadipi, 'eet'oi:
LUK.23.4	—Jaỹim sa 'te da' 'uo ga' sanata lasouaxaset dójo' siỹaxaua.
LUK.23.5	Qaláxasa jeso'me nasoxola'pi v'iỹílaxalégue da' n'áaloxodenec da' l'aqtac, 'enaac:
LUK.23.5	—Jen'me ỹasouaxatétapega't na' siỹaxadipi 'me l'acháqa' di' Judea ỹasouaxat da' lapaxaguenataxanaxac. Chiỹoqóchii'ña di' Galilea, naỹi qataxa nivíta jénjo' souqát'a.
LUK.23.6	Jeso' Pilato joca'li demachíỹa dójo', qana'chi denataxanec jeso' siỹaxaua da' chiỹoxogue da' Galilea. 
LUK.23.7	Joca'li ma'le qod'aqtaxanem jeso'me chiỹoxogue di' Galilea, qana'chi jeso'me ỹamaxa so' net'a Herodes 'me ỹilolégue di' 'aléua Galilea, qá'a jeso'me nataq'en huét'a di' Jerusalén jeso'me nolo'. 
LUK.23.8	Qana'chi so' net'a Herodes, joca'li ỹilá'a so' Jesús, qana'chi ỹátaqta mátac, qá'a sóxote qaỹóxode' saua' noloqo'te da' sétaaque da' ỹaateton jeso'me Jesús. Qá'a demachítapeelégue naale da' qoỹ'axátetac jeso'me, qataxa sétaaque da' ỹauáachiỹi da' ỹí'et ga' n'anec 'me sa qoỹauanápiỹi. 
LUK.23.9	Qana'chi ỹátaqta jalcote na' nenataxanaxacpi da' ỹinatétac jeso'me, qaláxasa so' Jesús sa ỹ'ateguet. 
LUK.23.10	Nataq'en huétauo so'me lasoxola'pi na' netaxaỹáxanaxanecpi qataxa jen' dapaxaguenataxanapeec na' naqátaxacpi, jen'me ỹátaqta jalcote na' ỹasaqátapeelégue da' 'éetapega lasouaxaset jeso'me. 
LUK.23.11	Qana'chi so' net'a Herodes qataxa so' nesoxonaqapi ỹátaqta ỹi'uéetac so' Jesús, qana'chi lapaxalégue so' napoto ỹátaqta qaỹa ga' 'ená'am da' lodiac, 'ená'am qoỹin ga' net'a. Joca'li ỹim, qataxa qoỹ'iỹílaxata so' Pilato. 
LUK.23.12	Qana'chi jeso'me nolo' so' Pilato qataxa so' Herodes qataxa nemana't, qá'a jesaa'me ỹátaqta p'aguénaxa'u.
LUK.23.13	Qana'chi so' Pilato lapona't so' lasoxola'pi na' netaxaỹáxanaxanecpi qataxa jeso'me net'alpi qataxa so' siỹaxadipi. 
LUK.23.14	Qana'chi 'enapéga, 'enaaco':
LUK.23.14	—'Ami 'me jaỹim 'anavíquii'uo dójo' siỹaxaua, 'oñíitapega da' na'chida da' ỹasouaxatétapega't na' siỹaxadipi. Jaỹim sóxote da' sachimaxatétapega jeda'me, qaláxasa qaỹa 'te sanata ga' lasouaxaset. 'Ami 'auauañíichiỹi da' jaỹim qaỹa ga' sanata lasouaxaset jen'me 'auasaqáitapeelégue jeda'me. 
LUK.23.15	Ñi' Herodes nataq'en, tadeno' n'iỹílaxat jeda'me. Qana'chi 'auauañíichiỹi jeda'me da' qaỹa ga' lasouaxaset, 'uootaxa da' qoỹachiỹoxotaỹi ga' nalaataguec. 
LUK.23.16	Jaỹim samaxasoxolégue qomle da' qoỹi'uaxan jeda'me. Qomle ỹim, qana'chi saxanéegue.
LUK.23.17	Qana'chi so' Pilato na'chi 'eeta't naale da' n'onataguec da' 'uo na' qoỹisóiỹi necointáisec da' ỹivíta di' nolo' nemáxaqui, qaidi na' siỹaxadipi ỹiỹamaxadéeta jeso'me. 
LUK.23.18	Qaláxasa nemáseguem ỹima jeso'me da' ỹ'alaq, 'eet'oi:
LUK.23.18	—¡Qoỹalaat qomle jena'me siỹaxaua! ¡Díta ga'me Barrabás qoỹisóiỹi!
LUK.23.19	Jeso'me Barrabás qoỹicondeta't joca'li, na'chi qoỹanétaaue jaso' cointáxanaxaqui ỹasouaxat joca'li qonp'agué'ne' qa'en so' net'a joca'li huá'ña di' Jerusalén, qataxa ỹasouaxat da' laataxanaxaic. 
LUK.23.20	Qaláxasa so' Pilato sétaaque da' ỹisóiỹi so' Jesús, tadeeto' ỹitaxa v'iỹílaxalégue da' denataxan. 
LUK.23.21	Qaláxasa jeso'me siỹaxadipi ỹátaqta n'áaloxodenec da' v'iỹílaqtalégue da' l'alaxac, 'eet'oi:
LUK.23.21	—¡Qoỹip'enaỹi jaso' nesodooso jena'me!
LUK.23.22	Ỹitaxa v'iỹílaxalégue so' Pilato da' 'enapego' jeso'me siỹaxadipi, 'enaaco':
LUK.23.22	—¿Jái'chogamaxa ga' ỹí'et sa ỹiỹamaxañi jeda'me? Jaỹim qaa'le qaỹa ga' sauana lasouaxaset da' 'uootaxa náỹi da' qoỹa'uo ga' nalaataguec. Jaỹim 'chi samaxasoxolégue qomle jeda'me da' qoỹi'uaxan. Qomle qoỹimat, qana'chi saxanéegue.
LUK.23.23	Qaláxasa jeso'me siỹaxadipi ỹátaqta v'iỹílaqtalégue da' qoỹiỹáxatapee'uo so' Jesús da' qoỹanaỹi jaso' nesodooso. Joca'li ỹágueegue da' l'alaxac jeso'me siỹaxadipi qataxa jeso'me lasoxola'pi na' netaxaỹáxanaxanecpi, qana'chi cha ỹivíd'a da' qoỹañoxot jeda'me qoỹíitapeec. 
LUK.23.24	Huá'a, qana'chi so' Pilato nañoxotela't da' ỹ'ateguet da' ỹiỹáxatapee'uo jeso'me siỹaxadipi. 
LUK.23.25	Qana'chi ỹisóiỹi jeso'me siỹaxaua 'me ỹ'atetapee'uo so' siỹaxadipi, jeso'me qoỹanétaaue jaso' cointáxanaxaqui ỹasouaxat joca'li qonp'agué'ne' qa'en so' net'a qataxa ỹasouaxat da' laataxanaxaic. Qana'chi ỹanóoue jeso'me siỹaxadipi so' Jesús da' mai'chi ỹoiquíitac.
LUK.23.26	Joca'li ma'le qoỹauec so' Jesús da' sétaaque da' qoỹalaat, qana'chi qoỹaconé'uo so' siỹaxaua, lenaxat Simón, 'me l'acháqa' di' Cirene. Jeso'me chiỹaqalégue na' n'ónaxa. Qana'chi qoỹipeelégue jeso'me jaso' nesodooso so' Jesús, qana'chi ỹic'atet'ague qoỹin jeso'me.
LUK.23.27	Ỹátaqta jalcote so' siỹaxadipi 'me quétapegue' qataxa so' ỹauodipi. Ỹima jeso'me ỹauodipi noỹíitaỹi, n'alqátapiiñi, ỹasouaxat da' laquicoxo jeso'me. 
LUK.23.28	Qana'chi so' Jesús neseleeguet so' ỹauodipi, qana'chi 'enapéga, 'enaaco':
LUK.23.28	—'Ami ỹauodipi 'me 'ad'acháqadii na' Jerusalén, 'ená'te qomle da' jaỹim 'anoiñíitapeelégue. Na'chidáta qomle da' mai'chi 'anoiñíitapeela't, qataxa 'anoiñíitapeelégue na' 'ac'óqo'chipii. 
LUK.23.29	Qá'a naquéte' naua' noloqo'te qomle da' qoỹiit'oi: “Ỹátaqta máchiiñi qomle jaga'me sa decó'o qataxa jaga'me quemáloxo qataxa jaga'me sa nauanápegue' da' ỹanogaxáatauo ga' lec'óxot.” 
LUK.23.30	Huá'a, qana'chi na' siỹaxadipi 'enapéga na' qasoxonaxa, 'enaaco': “Ỹa qo'mi 'ap'áxadiñi qomle.” Qataxa qoỹinapéga jen' comadeléguepi, qoỹiit'oi: “Ỹa qo'mi 'auoxochidíñi qomle.” 
LUK.23.31	Qá'a jaga' dadála 'epaq da' 'uáiñi da' qoỹ'étec dójo', ¿jái'chogamaxa huá'a toqo' ga' qoỹíit'ec jaga'me tóxoi?
LUK.23.32	Nataq'en qoỹapoténeeta saua' dos siỹaxa'u 'me l'onataqa naua' sa n'oi'n, da' sétaaque da' nalaataxa'u qoỹin so' Jesús. 
LUK.23.33	Joca'li ma'le, qoỹivídee'ga jeso'me 'aléua 'me lenaxat naqaic lip'inec, qana'chi qoỹip'eneuo so' Jesús qataxa nataq'en saua' dos 'me l'onataxanaxa'j da' sa nó'in. Jeso' 'oonolec qoỹana'ague na' loic qataxa so' laqáỹa qaa'le qoỹana'ague na' n'emaq. 
LUK.23.34	Joca'li ma'le qoỹitóuoxouo so' Jesús, qana'chi 'enaaco':
LUK.23.34	—'Am ỹit'a, 'auchoxoden qomle jénjo' siỹaxadipi, qá'a sa ỹaỹáten da'me ỹ'étetac.
LUK.23.34	Qana'chi jeso'me huataxanaq nalítetapiilo saua' louo so' Jesús da' jái'chogamaxa talóo'te jesaa'me. 
LUK.23.35	Ỹima na' siỹaxadipi ỹic'atéetac jeso'me qataxa ỹivíd'a na' net'alpi ỹi'uéetac, 'enaaco':
LUK.23.35	—Nec'alaxatéegue naale ga' laqáỹa. Naỹi n'óota da' mai'chi nec'alaxatela't, qomle ỹátaqta 'eesa na'chiñi ñi' net'a nec'alaxaqui 'me liquiỹac ñi' Dios.
LUK.23.36	Nataq'en jeso'me huataxanaq ỹátaqta ỹi'uéetac so' Jesús, qana'chi qonchíi'uo da' sétaaque qonỹómaxanỹi jeso'me latáxa 'me chimaxadaic. 
LUK.23.37	Qataxa qoỹíitapega, qoỹiit'oi:
LUK.23.37	—Qomle na'chi'am 'me 'am let'a na' judiopi, n'óota qomle da' mai'chi 'anec'alaxatela't.
LUK.23.38	'Uo jeso'me nidíisec 'me qoỹidelégue so' p'áseguem, huetalóo'te naua' l'aqtaqa na' griegopi qataxa na' latinopi qataxa na' hebreopi, 'enaaco': “Jiñi'me na'chiñi ñi' let'a na' judiopi.”
LUK.23.39	Jeso'me 'oonolec jesaa'me 'itaxalóxoiqa 'me nataq'en qoỹicoindáseguem nataq'en ỹisouéetac jeso'me, 'enaaco':
LUK.23.39	—Qomle 'am 'eesa da' na'chi'am net'a nec'alaxaqui, n'óota qomle mai'chi 'anec'alaxatela't qataxa nataq'en qo'mi 'anec'alaxatréegue.
LUK.23.40	Qaláxasa jeso'me mai'chi liquiáxaua qataxa nelaxa jeso'me, 'enaaco':
LUK.23.40	—¿Séetapega sa 'au'óỹa ñi' Dios? 'Am na'chi 'auená'am da' 'ane'uaxánaguec jiñi'me. 
LUK.23.41	Qo'mi di'ỹoqóta da' tasá'aguet da'me qan'queténaxac, qá'a mai'chi seseeténaqtac da'me náỹi da'me s'étaqtac sa nó'in. Jiñi'me siỹaxaua, qaa'le qaỹa 'te ga' ỹí'et sa ỹiỹamaxañi.
LUK.23.42	Qana'chi jeso'me 'enapego' so' Jesús, 'enaaco':
LUK.23.42	—Ma'choqo' qomle jaỹim 'aueenata qomle da' 'an'iỹílaq da' 'aulo'ogue ỹima da' 'aumata'a'téna.
LUK.23.43	Qana'chi so' Jesús 'enaaco':
LUK.23.43	—Ỹátaqta 'eesa da' senaac: na'chína naỹi da' sóxote 'am ỹiquiáxaua qomle 'ouét'a di' l'acháqa' jen' qonec'alaxatéeguepi di' piỹem.
LUK.23.44	Ỹamtaa'le laiñi so' nolo', qana'chi ỹima na' 'aléua ỹátaqta n'áltapiỹi, cha ỹivíde'ta da' dasíiñi jaso' c'atena. 
LUK.23.45	Qataxa ỹátaqta napídetapiỹi jaso'me c'atena, qataxa jeso'me lqapadénaxat jeso'me p'áuo jeso' tamnaxaqui let'ádaic di' Jerusalén, qaa'le colqáchiinỹi na' laiñi. 
LUK.23.46	Qana'chi so' Jesús ỹ'alaq, 'enaaco':
LUK.23.46	—'Am ỹit'a, 'am sepatáxaguet naỹi na' ỹipaqal da' mai'chi 'aulo'ogue.
LUK.23.46	Joca'li ma'le nasaxáiỹi dójo', qana'chi ỹileu.
LUK.23.47	Qana'chi jeso'me lasoxola' so' huataxanaq joca'li ỹauáachiỹi jedójo', qana'chi ỹi'ỹoxoden ñi' Dios, 'enaaco':
LUK.23.47	—Ỹátaqta 'eesa jiñíjo' siỹaxaua da' qaỹa ga' ỹasouaxat.
LUK.23.48	Qana'chi ỹima so' siỹaxadipi 'me ỹauáachiỹi dójo' huápiỹi jeso'me, qana'chi nelágaxataac, qaláxasa ỹátaqta ỹi'uaxaalóo'te naua' letóguel ỹasouaxat da' laquicoxo. 
LUK.23.49	Ỹima jeso'me naatetonaxau'pi so' Jesús qataxa jeso'me ỹauodipi 'me quétapegue' jeso'me joca'li chiỹoqóchii'ña di' Galilea, qana'chi sequétai'ỹa ga' huét'a joca'li ỹic'atéetac da' huápiỹi jeso'me.
LUK.23.50	'Uo so' siỹaxaua ỹátaqta 'ónaxaicaloic qataxa sa 'te da' ỹí'et ga' sa nó'in, lenaxato' José, l'acháqa' di' noic Arimatea huá'ña di' 'aléua Judea. Jeso'me na'chi ỹalquétaaue so' net'alpi 'me ỹ'étac na' lasoxocpi na' judiopi. 
LUK.23.51	Jeso'me José ỹiuatétaaque da' nóvi' ga'me l'onataxanaxac ñi' Dios da' ỹilo'ogue da' ỹimata'a'téna. Qana'chi jeso'me joca'li sa ỹiỹamaxaden da'me ỹí'et jeso'me laỹi net'alpi. 
LUK.23.52	Qana'chi jeso'me ỹic'áte'uo joca'li so' Pilato da' ỹiỹáxana'uo jeso' ló'oquiaxac so' Jesús. 
LUK.23.53	Joca'li ỹim da' naqchiñi so' Jesús, qana'chi lecoxóiỹi so' huáloq pagaxaic, qana'chi ỹachánỹi jaso'me napa'lai't 'me n'onata, náaue so' qa'. Jaso'me sonaliaxa da' 'uo ga' qoỹachánỹi. 
LUK.23.54	Qana'chiso so' nolo' ỹamaxataxaqui da' qonỹamaxatet'aguet so' nolo' laqáỹa 'me mataxaqui, jeso'me ỹamtaa'le nenoxoneuo.
LUK.23.55	Qana'chi jeso'me ỹauodipi 'me quétapegue' so' Jesús joca'li chiỹoqóchii'ña di' Galilea nataq'en jec da' dec'atenaxáatapeguee'ga jaso' napa'lai't. Qana'chi ỹauáachiỹi da' qoỹíit'ec da' ló'oquiaxac so' Jesús. 
LUK.23.56	Qana'chi joca'li v'iỹílaxade'uo ga' l'acháqa't, qana'chi qoỹaqátaxata't jeso'me codáxaqui. Ỹim, qana'chi nematréegue jeso'me nolo' mataxaqui, qoỹipaquetelégue da' lamaxasóxonaxac na' naqátaxacpi.
LUK.24.1	Joca'li maliaxa néte'ta so' 'uáuapiiñi saua' noloqo'te, qana'chi jeso'me ỹauodipi ỹic'átee'ga jaso' napa'lai't, qoỹachítac jeso'me codáxaqui 'me qoỹaqátaxata't. Qataxa 'uo so' laỹi ỹauodipi qonáictapegue'. 
LUK.24.2	Joca'li qoỹivídee'ga jaso'me, qana'chi qoỹilalégue jeso' qa' 'me lapadénaxat da' sa huéta'ña jeso' qoỹachá'ña joca'li. 
LUK.24.3	Qana'chi qoỹinoxonóoue jaso'me, qaláxasa sa 'te da' qonata ga' ló'oquiaxac so' qadesaliaxanec Jesús. 
LUK.24.4	Qana'chi ỹátaqta 'uo da' loqolánaqa' jesaa'me, qataxa sa ỹaỹáte'n ga' 'éet'eque joca'li qoỹila'alo jesaa'me dos siỹaxa'u nichaatétrañi, huaqát'aita jesaa'me. Saua' louo ỹátaqta ỹaqasélquet'ape. 
LUK.24.5	Qana'chi jesaa'me ỹauo' ỹisóidiñi naua' liliictel, qana'chi ỹátaqta ỹivídaxatr'aguet qa'e'n na' 'aléua naua' lata'pi ỹasouaxat da' loqolánaqa'. Qana'chi jesaa'me siỹaxa'u 'enapega'to':
LUK.24.5	—¿Tóoqo'chi 'anmichíitapiỹi na' napa'lpi da' 'anmichíitaaque jeso'me nec'alétaiỹi? 
LUK.24.6	Sa huét'a jénjo' jeso'me, qá'a ma'le nec'aliséguem qoỹin. 'Aueenachíiỹa da' l'aqtac joca'li huét'a di' Galilea, 'eet'oi: 
LUK.24.7	“Jen'me siỹaxaua lec'óxot qoỹanóoue qomle na' 'itaxalóxoicpi, qaidi qoỹanaséguem, qaláxasa qomle ma'le ỹivitalo gaua' tres noloqo'te, qana'chi nec'aliséguem qoỹin.”
LUK.24.8	Qana'chi jesaa'me ỹauo' táchiilo lai'li da' l'aqtac joca'li so' Jesús. 
LUK.24.9	Joca'li chiỹoqotrelégue jaso' napa'lai't da' v'iỹílaxadeuo, qana'chi joca'li ỹivídedeuo, qana'chi ỹ'axátrooue ỹima dójo' saua' once namaxa's, nataq'en ỹima so' laỹi. 
LUK.24.10	Jesaa'me 'me ỹidóde'uo da'me naquiáxanaxa'j saua' once namaxa's, na'chaso jaso' María 'me Magdala lase, qataxa jaso' Juana, qataxa jaso' María 'me lat'e so' Jacobo, qataxa so' laỹi ỹauodipi. 
LUK.24.11	Qaláxasa jesaa'me namaxa's 'éet'edem da' 'chi naỹáquiaxac da' ỹ'axátetrac jesaa'me ỹauo', qana'chi sa ỹ'amaqte'n.
LUK.24.12	Huá'a so' Pedro, qana'chi ỹacháxañi da' dec'atenaxanée'ga jaso' napa'lai't. Qana'chi joca'li ỹiloỹínỹi so' lauel jaso'me, qana'chi ỹisamaq so' huáloq pagaxaic huéta'uo so' lai jaso'me napa'lai't. Ỹim, qana'chi v'iỹílaxa'uo ga' l'acháqa', ỹátaqta 'uo da' ỹ'aalá'ac da'me qodíuapiỹi.
LUK.24.13	Qana'chiso jeso' nolo', dos jeso'me lapaxaguenatacpi so' Jesús taida'ague so' noic, lenaxat Emaús, 'uo ga' once kilómetros da' qochiỹoqóte'uo di' Jerusalén. 
LUK.24.14	Qana'chi joca'li quéte' jesaa'me, qana'chi neséetrapiỹi ỹima da'me qodíuapiỹi. 
LUK.24.15	Joca'li neséetapega't qataxa nec'onaxaatapega't, qana'chi so' Jesús ỹic'átaỹilo jesaa'me, qana'chi náictapee'to. 
LUK.24.16	Temaqaidi da' ỹilotr'ot jeso'me, qaláxasa 'uo jeso'me 'en sa ỹaateto'n jeso'me. 
LUK.24.17	Qana'chi so' Jesús ỹinatét'ape jesaa'me, 'enaaco':
LUK.24.17	—¿Jái'chi ga'me 'anec'onaxañíitapiỹi ga'me huá'nỹi na' naq'aic? qataxa ¿tóoqo'chi da' 'auaquicóita?
LUK.24.18	Qana'chi so' 'oonolec jesaa'me, lenaxat Cleofas, ỹ'at, 'enaaco':
LUK.24.18	—Ỹima na'me siỹaxadipi 'me huét'a na' Jerusalén qaỹa ga' sa ỹaỹáten da' qodíuapiỹi jesaa'me noloqo'te. ¿Na'chi'ameto' da' 'onéta'ña di'me da' sa 'auaỹáten dójo'?
LUK.24.19	Qana'chi jeso'me 'enaaco':
LUK.24.19	—¿Jái'chogamaxa?
LUK.24.19	Qana'chi jesaa'me 'enapega'salo':
LUK.24.19	—Qá'a jeda'me huápiỹi so' Jesús 'me Nazaret lé'ec, jeso'me l'aqtáxanaxanec ñi' Dios. Jeso'me siỹaxaua qaỹa ga' ỹaqalánaac ga'me l'aqtac qataxa jega'me ỹí'et, ỹima na' siỹaxadipi. 
LUK.24.20	Qaláxasa jen'me lasoxola'pi na' netaxaỹáxanaxanecpi da' qodetaxaỹapégue' ñi' Dios qataxa jen'me mai'chi qadet'alpi qoỹaneuó'o jeso'me da' nalaataguec qataxa da' qoỹanaséguem. 
LUK.24.21	Qaláxasa qo'mi 'uo da' qanaquitaxac da' na'chiso jeso'me 'me nec'alaxatéegue qomle na' lec'oqtepi so' Israel. Qana'chi naỹi ma'le ỹinoxodéegue naua' tres noloqo'te da' qodíuaiỹi dójo'. 
LUK.24.22	Ỹátaqta 'eesa da' huo'oi saua' ỹauo' da' qo'mi huetaavlo da' qo'mi ỹoqolanaqte't, qá'a so' maliaxa qaỹat'aguet so' néte', qana'chi ỹic'átree'ga jaso' napa'lai't. 
LUK.24.23	Qana'chi joca'li sa qoỹauana so' ló'oquiaxac jeso'me, qana'chi v'iỹílaxadeuo da' ỹ'axátetrac da' lauanáxanaxa'j joca'li ỹila'alo saua' namaxa's piỹem lase' ỹ'axátetrac so' Jesús da' sóxote nec'aliséguem. 
LUK.24.24	Ỹim, qana'chi jéque' jesaa'me mai'chi qadiquiáxa'u da' dec'atenaxadée'ga jaso' napa'lai't. Qana'chi joca'li ỹivídedee'ga, qana'chi ỹilódapiinỹi da' cochíchiỹi. Ỹipaquíchiỹi da'me l'aqtaxanaxa'j saua' ỹauo', qaláxasa sa qoỹilá'a ga' Jesús.
LUK.24.25	Qana'chi so' Jesús 'enaaco':
LUK.24.25	—¡Ỹátaqta qaỹo' ga' 'auaỹáchiñiỹaac 'ami, qataxa ỹáloxosa da' 'au'amaqchíñii ỹima na' l'aqtaxanaxacpi so' l'aqtáxanaxanecpi ñi' Dios! 
LUK.24.26	¿Séetapega sa 'auaỹáchiñiỹo' jogamaxa net'a nec'alaxaqui da' 'uáiñi qomle da' 'uo da' ne'queténaxac qomle sonaliaxa da' ỹinoxoneuó'o ga' li'ỹoxodic?
LUK.24.27	Ỹim, qana'chi ỹ'axatema jesaa'me ỹima jen'me n'aqtaguec jeso'me jenaa'me nedétrañi naua' nidii's l'aqtaqa ñi' Dios, ỹachiỹoxotráaue jaso' 'uáichiiñi lidíise so' Moisés, ỹivídaxate'ta jaso'me p'áteegue lidíise jeso'me l'aqtáxanaxanecpi ñi' Dios.
LUK.24.28	Joca'li ỹivíded'a jeso'me noic 'me taidá'a, qana'chi so' Jesús ỹadénaxat da' sega'me na'chi lácaiỹi da' quéta. 
LUK.24.29	Qaláxasa ỹátaqta qoỹipaquétapega jeso'me da' na'chi huai'ndi. Qana'chi qoỹiitapeco', qoỹinaaco':
LUK.24.29	—Ỹa qo'mi 'oua'asopa. Péga, sóxote ma'le jávit, qataxa ỹamtaa'le pí'ỹaq.
LUK.24.29	Qana'chi so' Jesús coo'uelo jesaa'me da' hua'asopa. 
LUK.24.30	Qana'chi joca'li ma'le nétai'nsopa jesaa'me da' dasotralégue so' niqui'ỹáxala', qana'chi jeso'me ỹacona jaso' pan da' netameelégue. Ỹimat, qana'chi ỹanoovlo jesaa'me. 
LUK.24.31	Huá'a, qana'chi jesaa'me sega'me da' qoỹ'ouáchiilo naua' l'ai'te, qana'chi ỹímta ỹaateto'n jeso'me, qana'chi jeso'me na'chi pal. 
LUK.24.32	Qana'chi jesaa'me detaqátapega't, 'enapega'to':
LUK.24.32	—¡Qa'chi ỹátaqta 'eesa ca'li da' sega'me dato'm naua' qadiquidiaqtel, da' ñanaguénaqat'ague na' naq'aic, da' qo'mi ỹ'axátetapeema naua' nidii's l'aqtaqa ñi' Dios!
LUK.24.33	Huá'a, qana'chi qaỹa ga' ỹiuatrá'a jesaa'me, qana'chi jéque' da' v'iỹílaxategue da' Jerusalén. Huá'a, qana'chi nauáa'te' so' once namaxa'spi qataxa ỹima so' laỹi. 
LUK.24.34	Qana'chi qod'aqtaxaatapeema jesaa'me doosolqa, qoỹiit'oi:
LUK.24.34	—Ỹátaqta 'eesa da' ỹitaxa nec'aliséguem qoỹin so' qadesaliaxanec, qataxa so' Simón ma'le nauá'ne'.
LUK.24.35	Qana'chi jesaa'me dos nataq'en d'aqtaxaat'ape, ỹ'axátetrac da' 'éete' da' huédapiỹi joca'li quetr'ague so' naq'aic, qataxa da' 'éete' joca'li ỹaatetoodelégue so' Jesús joca'li ỹicolaxatétapiỹi jaso' pan.
LUK.24.36	Joca'li maliaxa qonséetapiỹi dójo', joca'li so' Jesús nichaachíchiinỹi na' laiñi jeso'me dasot'a't. Qana'chi ỹip'iỹen, 'enaaco':
LUK.24.36	—Ỹátaqta 'uo da' 'ad'emáxaqui qomle.
LUK.24.37	Qana'chi so' napaxaguenatacpi ỹátaqta dó'i, jalcote da' loqolánaxa, ỹasouaxat da' 'éetapega da' 'chi nepaqal ga' qoỹilo'ot. 
LUK.24.38	Qaláxasa so' Jesús 'enaaco':
LUK.24.38	—¿Tóoqo'chi 'ad'óiỹi? qataxa ¿tá'nooqo'chi da' 'uo da' loqolguétaxanaxa'j naua' 'adiquidiaqtéldii'? 
LUK.24.39	Ỹa 'auc'achiñii' naua' ỹoua' qataxa naua' ỹapia'te. Ỹa jaỹim 'auasélii'uo qataxa jaỹim 'auc'achiñii, qá'a jega'me niquí'i qaỹa 'te lapat qataxa gaua' lip'ináqa, qataxa sa 'te da' 'éeta naỹi da' jaỹim 'auloit'ot.
LUK.24.40	Joca'li 'enaac dójo', qana'chi ỹaloxo'n saua' loua' qataxa saua' lapia'te. 
LUK.24.41	Qaláxasa so' lapaxaguenatacpi sonaliaxa da' ỹ'amaqten dójo' ỹasouaxat da' netónaxac qataxa da' ỹ'aaláta. Qana'chi so' Jesús 'enaaco':
LUK.24.41	—¿Séetapega 'uo ga' 'aualíquii jénjo'?
LUK.24.42	Qana'chi qoỹanem so' lai so' níỹaq nauoc qataxa so' lenoc so' co'naỹáxa pólio'. 
LUK.24.43	Qana'chi jeso'me ỹaconeeta. Qana'chi ỹalict'ape, ỹauanáxanaqtet so' laỹi. 
LUK.24.44	Qana'chi joca'li ỹim, qana'chi 'enapego' so' lapaxaguenatacpi, 'enaaco':
LUK.24.44	—Dójo' souápiỹi, na'chida da'me s'axátetac joca'li maliaxa 'ami souetaavlo: da' ỹipaquíchiỹi qomle ỹima na' ñ'aqtaguecpi 'me ỹ'axat jen'me naqátaxacpi 'me ỹidíñi jocalia'chi so' Moisés qataxa jen'me lidíisec jeso'me l'aqtáxanaxanecpi ñi' Dios qataxa na' nidíisecpi lenaxat Nalacpi.
LUK.24.45	Huá'a, qana'chi ỹanem so' lapaxaguenatacpi da' ỹaỹátenaxanaxanque naua' nidii's l'aqtaqa ñi' Dios. 
LUK.24.46	Qana'chi 'enaaco':
LUK.24.46	—Jeda'me nedétañi ỹ'axat ga' net'a 'me nec'alaxaqui da' 'uáiñi qomle da' qoỹalaat. Qomle ỹinoxodéegue gaua' tres noloqo'te, qana'chi nec'aliséguem qoỹin. 
LUK.24.47	Qana'chi jedójo' lenaxat naqaida qomle da' qoỹ'axátooue na' ỹodapecachi siỹaxadipi, qataxa qoỹinapéga ỹima na' siỹaxadipi da' ỹigue'm naua' loico, tetoqo' naua' loico qoỹapalaxa't. Qana'chi qochiỹoqóchii'ña qomle na' Jerusalén. 
LUK.24.48	Qana'chi 'ami qomle 'me 'au'axáchii ỹima dójo' 'adauanáxanaxaqui. 
LUK.24.49	Jaỹim qomle 'ami ñamaxalo jega'me ỹaloxóotac josii'chi jiñi'me ỹit'a. Qaláxasa na'chi 'ovíit'a qomle na' noic let'ádaic Jerusalén, tetoqo' qomle ma'le 'auacoñiiỹet jega'me n'añaxac 'me chiỹoxogue da' piỹem.
LUK.24.50	Joca'li so' Jesús cá'ai 'en so' Jerusalén so' lapaxaguenatacpi da' ỹauéguee'ga di' noic Betania. Ỹimat, qana'chi nodídiseguem saua' loua' da' ỹanem da' nichoxodénataguec jeso'me. 
LUK.24.51	Qana'chi joca'li ma'le ỹanem da' nichoxodénataguec jeso'me, qana'chi cá'ai so' lapaxaguenatacpi da' qoỹaueegue da' piỹem. 
LUK.24.52	Qana'chi so' napaxaguenatacpi joca'li ỹimat da' netameetapecot jeso'me, qana'chi v'iỹílaxague da' Jerusalén, ỹátaqta jalcote da' lamaic. 
LUK.24.53	Qana'chi 'eeta't da' huétaaue jeso' tamnaxaqui let'ádaic da' ỹi'ỹoxodéetac ñi' Dios. Já'a, na'chi naq'áita da'me dójo'.
JHN.1.1	Joca'li ỹímta qoỹí'et ỹima jen' chaqáina, chi'ena da' 'uo so' lenaxat l'aqtac ñi' Dios. Qana'chi jeso'me lenaxat l'aqtac ñi' Dios, jeso'me huet'aguet ñi' Dios, qataxa jeso'me naqaiso so' qan'étoqo't. 
JHN.1.2	Joca'li maliaxa qaỹa jen' chaqáina, jeso'me chi'ena da' huet'aguet ñi' Dios. 
JHN.1.3	Joca'li ñi' qan'étoqo't ỹímta ỹ'étetaquéna, qana'chi ỹachiỹoxochíchiỹi jeso'me ỹima jen'me l'onatacpi; ỹima jen'me 'uo qaỹa ga' sa chiỹaqaỹi jeso'me. 
JHN.1.4	Na'chiso jeso'me 'me chiỹaqaỹi da' nec'alaxa, qana'chi naqaida nec'alaxa na'chida da' ỹ'oqotelégue qa'en na' siỹaxadipi. 
JHN.1.5	Jeda'me ỹ'oqóchiiñi, naqaida 'me ỹicoỹadóoue na' n'álaxa, qataxa na' n'álaxa sa ỹañoxot da' ỹalamat.
JHN.1.6	'Uo so' siỹaxaua 'me lamaxasec ñi' Dios, jeso'me lenaxat Juan. 
JHN.1.7	Jeso'me janac, qaidi ỹ'axat dójo' ỹ'oqóchiiñi, qaidi ỹima na' siỹaxadipi d'amaqtenataxan, chiỹoqóchiỹi da' l'aqtaxanaxac jeso'me. 
JHN.1.8	Jeso' Juan sa na'chiso jeso'me ỹ'oqóchiiñi, qá'a jeso'me qonamaq, qaidi ỹ'axat dójo' ỹ'oqóchiiñi. 
JHN.1.9	Jeso'me ỹátaqta 'eesa da' ỹ'oqóchiiñi 'me ỹicoỹadelégue ỹima na' siỹaxadipi, jeso'me ma'le nadíit'a da' nivíta jen' 'aléua.
JHN.1.10	Jeso'me lenaxat l'aqtac ñi' Dios, jeso'me huetalégue jen' 'aléua. Qana'chi, temaqaidi ñi' Dios ỹachiỹoxotaỹi jeso'me joca'li ỹí'et jen' 'aléua, qaláxasa jen'me huetalégue jen' 'aléua sa ỹaateton. 
JHN.1.11	Jeso'me naỹa jen' mai'chi lalémaxaset l'acháqa', qaláxasa na' mai'chi lalémaxasetpi laỹi sa ỹaconguet. 
JHN.1.12	Qaláxasa taqadíta 'uo na' ỹaconguet qataxa ỹ'amaqten jeso'me, qana'chi na'chína ỹanem da' ỹátaqchiiñi lec'oqtepi ñi' Dios. 
JHN.1.13	Jen'me sa 'ená'am da' lañoxoc na' lec'oqtepi na' ỹ'oqóchiỹi siỹaxadipi, 'me da' niỹíñi, qaláxasa chiỹoqóchiỹi da' loqopichidíỹaxac 'uootaxa da' leenataxac jen'me siỹaxadipi, qá'a jen'me ỹátaqta lec'oqtepi ñi' Dios.
JHN.1.14	Jeso'me lenaxat l'aqtac ñi' Dios, jeso'me taỹá'a da' lasoxoc na' ỹ'oqóchiỹi siỹaxaua, qana'chi jeso'me qo'mi huetaavlo, qaláxasa ỹátaqta saqáchiỹi da' lauo'chi qataxa jeda'me 'eesa lasoxoc. Qo'mi sauanáqchiỹi da' li'ỹoxodic, jeda'me ni'ỹoxodic 'me mai'chi lalémaxaset li'ỹoxodic jeso'me 'oonolec lec'óxot ñi' qadet'a Dios. 
JHN.1.15	Qana'chi so' Juan ỹ'axátetac joca'li jeso'me, 'enaaco':
JHN.1.15	—Naqaida da' s'axátet'aguet ca'li seet'oi: “'Uo qomle ga' jaỹim nec'atetalégue, qaláxasa jega'me jaỹim nec'atetalégue, jega'me jaỹim napacalégue, qá'a chi'ena da' 'uo jocalia'cho' maliaxa jaỹim qaỹa.”
JHN.1.16	Ỹima da' qo'mi saconaxaguet da'me 'chi huáñi lesaliaxa, da'me lichoxodénataxanaxac 'me naquétetalégue da' qo'mi ỹanema. 
JHN.1.17	Na' naqátaxacpi joca'li qoỹan, qaláxasa chiỹoqóchiỹi qoỹin so' Moisés; qaamaxa da' nauotaxadic qataxa da'me 'eesa lasoxoc, jedaa'me chiỹoqóchidiỹi so' Jesucristo. 
JHN.1.18	Ñi' Dios qaỹa ga' ỹiloỹi, qaláxasa jeso'me 'oonolec lec'óxot 'me ỹátaqta net'asop jiñi'me, jeso'me naqaiso so' qo'mi ỹaatetonaxanaxanque ñi' qadet'a.
JHN.1.19	Na' judiopi 'me l'acháqa' di' Jerusalén ỹamaq na' netaxaỹáxanaxanecpi da' qodetaxaỹapégue' ñi' Dios qataxa jen'me Leví lec'oqtepi 'me lecochaxau'pi jen'me da' denataxana so' Juan da' jái'chogamaxa jeso'me. 
JHN.1.20	Qana'chi jeso'me ỹátaqta nichoxotetela't, 'enaaco':
JHN.1.20	—Jaỹim sa na'chaỹim ga' qoỹ'axátet'aguet net'a nec'alaxaqui.
JHN.1.21	Qana'chi ỹitaxa qov'iỹílaxalégue da' qoỹinat, qoỹinaaco':
JHN.1.21	—¿Jái'chi 'amóna? ¿Séetapega na'chi'am so' n'aqtáxanaxanec Elías 'me ỹiuen da' ỹitaxa naỹa'quéna?
JHN.1.21	Qana'chi so' Juan 'enaaco':
JHN.1.21	—'Axai', sa jaỹim Elías.
JHN.1.21	Qana'chi ỹitaxa qov'iỹílaxalégue da' qoỹinat, qoỹinaaco':
JHN.1.21	—¿Séetapega na'chi'am jega'me n'aqtáxanaxanec 'me qoỹ'axátet'aguet da' naỹa'quéna?
JHN.1.21	Qana'chi jeso'me ỹ'at, 'enaaco':
JHN.1.21	—'Ai', sa naqaỹim.
JHN.1.22	Qana'chi qoỹinapego', qoỹinaaco':
JHN.1.22	—¿Jái'chi 'amóna? Qá'a qo'mi sétaaque da' 'uo ga' qadí'ỹac 'ad'aqtac da' sedáxa jidi'me qo'mi nama'. ¡Ỹa qo'mi 'au'aqtaxanema toqo' jái'chogamaxa 'onéta!
JHN.1.23	Qana'chi so' Juan 'enaaco':
JHN.1.23	—Qaa'le na'chaỹim 'me jaỹim sachimqatapeelégue di' totelégue 'aléua. Da' ỹiỹáxanaxac seet'oi: “Ỹa 'auqátaxañiita't qomle ga' ỹátaqta chimaqáteegue ladic ñi' qadesaliaxanec” —qá'a jeda'me na'chida da' 'enaac joca'li so' l'aqtáxanaxanec ñi' Dios lenaxat Isaías.
JHN.1.24	Jeso' ỹinatétac so' Juan, jeso'me lamaxa'spi na' fariseopi. 
JHN.1.25	Qana'chi jeso'me ỹinatétac so' Juan, 'enaaco':
JHN.1.25	—Qaa'le ¿jái'chi 'amóna da' 'auachiláxanataxan, da' sa na'chi'am jega'me net'a nec'alaxaqui, qataxa sa na'chi'am so' Elías, 'uootaxa ga'me n'aqtáxanaxanec 'me qoỹíitapega naỹa'quéna?
JHN.1.26	Qana'chi so' Juan 'enaaco':
JHN.1.26	—Jaỹim sachiláxanataxana na' noxop. Qaláxasa da' 'oñíita 'uo jeda'me 'ami huetaavlo 'me sa 'auaatetoñii. 
JHN.1.27	Jeda'me jaỹim nec'atetalégue, temaqaidi jeda'me chi'ena da' 'uo joca'li maliaxa jaỹim qaỹa. Sa saiỹet da' ñaqa't naua' lapela'te leque'te.
JHN.1.28	Ỹima dójo' huá'ña di' 'aléua lenaxat Betábara 'me p'aiỹi da' liiséguem jaso' c'atena di' ñáchi Jordán, di'me huá'ña joca'li dachiláxanataxáatac so' Juan.
JHN.1.29	So' nolo' laqáỹa, qana'chi so' Juan ỹila'aguet so' Jesús da' taỹaxaso'ma jeso'me, qana'chi jeso'me 'enaaco':
JHN.1.29	—Ỹa 'auloi'ỹaguet, jena' cha'aguet na' sega'me n'aanaxate lec'óxot 'me chiỹoqo'ot ñi' Dios, jena'me deuootáxanec qomle ỹima jen' jaloicpi na' siỹaxadipi huetalégue jen' 'aléua. 
JHN.1.30	Jaỹim s'axátetac jen'me joca'li seet'oi: “'Uo na' jaỹim nec'atetalégue, jena'me chi'ena 'uo jocalia'cho' maliaxa jaỹim qaỹa, qá'a jena'me na'chi 'eeta't da' 'uo.” 
JHN.1.31	Jaỹim sa saateton ca'li jena'me. Qaláxasa jaỹim sequet'ot da' sachiláxanataxáatapega na' noxop, qaidi jena'me lec'oqtepi so' Israel ỹaateton jena'me.
JHN.1.32	Nataq'en so' Juan 'enaaco':
JHN.1.32	—Jaỹim sauaat'eguet so' Espíritu Santo da' chiỹoqot'ot di' piỹem, 'ená'am jen' doqoto', qana'chi natelégue jeso'me. 
JHN.1.33	Jaỹim maliaxa sona'li saateton jái'chogamaxa siỹaxaua. Qaláxasa ñi' jaỹim namaq da' sétaaque sachiláxanataxana na' noxop, jiñi'me jaỹim 'enapéga ca'li 'enaaco': “Qomle 'am 'auauáachiỹi so' Espíritu Santo da' 'uootaxa janac da' nalégue ga' siỹaxaua, qana'chi jega'me siỹaxaua, na'chiga qomle ga' dachiláxanataxana so' Espíritu Santo.” 
JHN.1.34	Jaỹim ma'le sauáachiỹi naỹi jeso'me, tadeeto' s'axátetac jeso'me na'chiso so' lec'óxot ñi' Dios.
JHN.1.35	So' nolo' laqáỹa, qana'chi so' Juan ỹitaxa huét'a di' 'aléua, qataxa saua' dos nauégaxa'u. 
JHN.1.36	Joca'li ỹila'ague so' Jesús, qana'chi 'enaaco':
JHN.1.36	—Ỹa 'auloi'ỹague, jeso' cha'ague, jeso'me n'aanaxate lec'óxot 'me chiỹoqo'ot ñi' Dios.
JHN.1.37	Qana'chi saua' dos nauégaxa'u so' Juan joca'li demachíta dójo', qana'chi quetegue so' Jesús. 
JHN.1.38	Qana'chi so' Jesús joca'li neselcaaco', qana'chi ỹila'agueta jesaa'me da' nec'atetralégue, qana'chi ỹinatet'apo', 'enaaco':
JHN.1.38	—¿Jái'chi ga'me 'anmichíitaaque?
JHN.1.38	Qana'chi jesaa'me 'enapega'to':
JHN.1.38	—'Am 'me 'am paxaguenataxanaxaic, ¿jái'chi ga' hua'ague ga' 'onéta'ña?
JHN.1.39	Qana'chi so' Jesús 'enaaco':
JHN.1.39	—'Aỹaláỹi, ỹa 'auc'atenaxañíiỹa.
JHN.1.39	Qana'chi jesaa'me jéque' da' dec'atenaxata, qana'chi ỹamaxatec ga' néta'ña jeso'me. Qana'chi huetr'asop jeso'me so' jávit, qá'a sóxote ỹauaqáñi jaso' c'atena.
JHN.1.40	So' 'oonolec saua' demachítapegalo joca'li so' Juan, qana'chi ỹic'átai'ilo so' Jesús, jeso'me na'chiso so' Andrés, 'me lanogaxaua so' Simón Pedro. 
JHN.1.41	Qana'chi so' Andrés joca'li ỹátaqta ỹ'áuaxaachiiñi da' ỹic'áta so' lanogaxaua Simón, qana'chi 'enapego', 'enaac:
JHN.1.41	—Qo'mi ñauanáxai' jiñi'me qoỹíitapega Mesías —dójo' nenaxat náỹi da' Cristo, net'a nec'alaxaqui.
JHN.1.42	Ỹim, qana'chi so' Andrés ỹauec so' Simón da' ỹauéga ga' néta'ña so' Jesús. Qana'chi so' Jesús joca'li ỹila'aguet jeso'me, qana'chi 'enapego', 'enaac:
JHN.1.42	—'Am Simón, 'me 'am lec'óxot so' Jonás, naỹi 'am qoỹatámatec da' nenaxat Cefas —dójo' nenaxat náỹi da' Pedro, qa'.
JHN.1.43	So' nolo' laqáỹa, qana'chi so' Jesús sétaaque da' taiỹi di' 'aléua Galilea. Qana'chi natée'sa so' Felipe, qana'chi 'enapéga, 'enaac:
JHN.1.43	—Jaỹim 'oquegue qomle.
JHN.1.44	Qana'chi so' Felipe, jeso'me mai'chi l'acháqa' di' noic Betsaida, 'me nataq'en l'acháqa't saua' Andrés qataxa so' Pedro. 
JHN.1.45	Qana'chi so' Felipe jec da' nimitáaque so' Natanael. Qana'chi d'aqtaxanem, 'enaac:
JHN.1.45	—Qo'mi sóxote ñauanáxai' jiñi'me siỹaxaua 'me ỹidíñi josii'cho' so' Moisés naua' laqátaxaco jena'me nedetralégue jan' lede. Jiñi'me nataq'en ỹidíñi josii'chi so' l'aqtáxanaxanecpi ñi' Dios. Jiñi'me na'chiñi ñi' Jesús, 'me lec'óxot so' José 'me l'acháqa' di' noic Nazaret.
JHN.1.46	Qana'chi so' Natanael 'enaaco':
JHN.1.46	—¿Séetapega ỹisétodamaxa 'uo ga' 'ónaxaic da' lasoxoc da' chiỹoqóchii'ña di' Nazaret?
JHN.1.46	Qana'chi so' Felipe 'enaaco':
JHN.1.46	—'Aỹala, ỹa 'auc'aten jiñi'me.
JHN.1.47	Qana'chi so' Jesús joca'li ỹila'aguet so' Natanael da' naỹá'uo, qana'chi 'enapéga, 'enaac:
JHN.1.47	—Jenójo' na' ỹátaqta 'eesa da' lec'óxot so' Israel, jena'me sa qovínaxanaxaic.
JHN.1.48	Qana'chi jeso' Natanael denataxan, 'eet'oỹo':
JHN.1.48	—¿Hua'ague joca'li da' jaỹim 'auaateton?
JHN.1.48	Qana'chi so' Jesús 'enaaco':
JHN.1.48	—Jaỹim 'am selótapega ca'li maliaxa sa 'am ỹiỹáxana da' Felipe, cana'le 'ouet'ot jada' higo lichidic.
JHN.1.49	Qana'chi jeso' Natanael 'enaaco':
JHN.1.49	—'Am 'me 'am paxaguenataxanaxaic, na'chi'am lec'óxot ñi' Dios, qataxa na'chi'am let'a na' Israel lec'oqtepi.
JHN.1.50	Qana'chi so' Jesús 'enaaco':
JHN.1.50	—¿Séetapega jaỹim 'au'amaqten, ỹasouaxat da' senaac da' 'am selótapega ca'li 'ouet'ot jada' higo lichidic? Qaláxasa naỹi 'am senapéga da' ỹátaqta let'ádaic qomle ga' 'adeuoqtaxanaxac, sa 'ená'am dójo'.
JHN.1.51	So' Jesús nataq'en 'enaaco':
JHN.1.51	—Ỹátaqta 'eesa dójo' 'ami s'axatema naỹi, 'ami 'aulói'ỹa qomle na' piỹem qomle n'ouáteegue, qana'chi na' namaxasec piỹem lé'ecpi taỹasee'mequeda, qataxa naỹá'ña jen'me siỹaxaua lec'óxot.
JHN.2.1	Joca'li ma'le ỹinoxodéegue saua' tres noloqo'te, qana'chi 'uo so' n'onáxac huá'ña di' noic Caná 'me huétaaue di' 'aléua Galilea. Jaso' lat'e so' Jesús na'chi huét'a jidi'me. 
JHN.2.2	Qana'chi so' Jesús qataxa saua' lapaxaguenataqa, jesaa'me nataq'en qoỹip'iỹenalo da' qaidi huétraaue jeso'me n'onáxac. 
JHN.2.3	Joca'li ỹiméta so' latáxa, qana'chi jaso'me lat'e so' Jesús 'enapego' jeso'me, 'enaac:
JHN.2.3	—Sóxote ỹiméta so' latáxa.
JHN.2.4	Qana'chi so' Jesús 'enapego' jaso'me, 'enaaco':
JHN.2.4	—'Am ỹauo, ¿tóoqo'chi 'onét'ec dójo' da' jaỹim 'auenapéga? Qá'a jaỹim sonaliaxa da' ỹivíta di' ỹalóqo'.
JHN.2.5	Qaláxasa jaso'me 'enapéga jeso'me neuálaxaitapegue'pi, 'enaac:
JHN.2.5	—'Av'íchii qomle ỹima ga'me 'enapéga jeda'me.
JHN.2.6	Huo'oi saua' seis jáco'nal qa' 'me lai't naale na' noxop 'me liỹóxonaxat na' judiopi da' ỹí'et da' mai'chi n'onataguec da' ỹiỹo na' niqui'ỹáxaquipi. Jañi' 'oonole jesaa'me jáco'nal, jen' lé'ec ỹóvi' ochenta litros na' noxop, 'uootaxa cien. 
JHN.2.7	Qana'chi so' Jesús 'enapego' jeso' neuálaxaitacpi, 'enaac:
JHN.2.7	—'Amichiiỹilo qomle na' noxop ñaua' jáco'nal.
JHN.2.7	Qana'chi qoỹimichiilo jesaa'me, ỹátaqta saqachiilo qoỹi'n. 
JHN.2.8	Qana'chi so' Jesús ỹitaxa 'enapegalo jesaa'me, 'enaac:
JHN.2.8	—Naỹi qataxa 'uo qomle ga' 'anaqchiiséguem na' noxop. Ỹim, qana'chi 'auedói'uo jiñi'me ỹilot'ague jena'me n'onáxac.
JHN.2.8	Qana'chi qoỹí'et da'me 'enaac jeso'me. 
JHN.2.9	Qana'chi jeso' ỹilotalégue so' n'onáxac joca'li ỹapiỹen jeso'me noxop 'me taỹá'a na' latáxa, 'me sa ỹaỹáten ga' chiỹaqaỹi, na'chisóta so'me neuálaxaitacpi 'me ỹaỹáten, qá'a jeso'me naqadiséguem ca'li jeso'me noxop. Qana'chi jeso'me ỹilot'ague so' n'onáxac ỹiỹáxana so' sétaaque da' huó'on. 
JHN.2.10	Qana'chi 'enapéga, 'enaac:
JHN.2.10	—Ỹima na' siỹaxadipi ỹ'áuaxaachiiñi naale da' niỹómaxanỹi na' nó'in latáxa na' namaxasóxoicpi; da' naale qaỹa'ague da' niỹómaxac, qana'chi ỹitaxa qonỹómaxanỹi na' latáxa 'me sa 'eesa'me n'óosa. Qaláxasa 'am 'chi ỹivíde'ta naỹi da' ỹa 'aviỹamaxatétac na' 'ónaxaic latáxa.
JHN.2.11	Dójo' ỹí'et so' Jesús huá'ña jidi' noic Caná 'me huáaue di' 'aléua Galilea. Jeda'me na'chida da' 'uáichiiñi na'me ỹí'etpi n'anec 'me sa qoỹauanápiỹi joca'li ỹaloxon da' li'ỹoxodic. Qana'chi so' lapaxaguenatacpi ỹátaqta ỹ'amaqten jeso'me.
JHN.2.12	Joca'li ỹim dójo', qana'chi jeso'me taỹa di' noic lenaxat Capernaum, liquiáxaua jaso' lat'e, nataq'en saua' laqáỹa', qataxa saua' lapaxaguenataqa. Qana'chi ỹátaqta huo'oi saua' noloqo'te da' huét'a jidi'me.
JHN.2.13	Joca'li ma'le sa qaỹáaque so' lalóqo' so' judiopi hueenata so' nolo' joca'li cá'ai qoỹin di' Egipto, qana'chi so' Jesús ỹic'áte'uo di' noic let'ádaic Jerusalén. 
JHN.2.14	Joca'li ỹivíde'uo jeso' tamnaxaqui let'ádaic, qana'chi ỹilalégue so' ỹiméetac so' huacapi qataxa jaso' n'aanaxate, qataxa so' doqoto'. Nataq'en ỹilalégue na' ñíchiiñi, dasotalégue na' lemenaxanaxala' da' nemena't qa'en jana' naicaua na' siỹaxadipi. 
JHN.2.15	Joca'li ỹilalégue jen'me, qana'chi so' Jesús ỹacona so' ñic da' ỹa'uo lalaqáinaxanaxat. Qana'chi ỹ'odéegue ỹima so' menaxaicpi, cápegue' qa'en jana' lemena n'aanaxatepi qataxa na' huacapi. Qataxa ỹicodéegue jan' naicaua na' nemena't qa'en jana' naicaua so' siỹaxadipi, qataxa ỹamaxañi na' nemenaxanaxala'pi. 
JHN.2.16	Qana'chi 'enapego' na' ỹiméetac so' doqoto'pi, 'enaaco':
JHN.2.16	—¡'Anaqachiỹíiỹi qomle ỹima jena'me! ¡Sa 'te da' 'av'íchiic na' l'emec ñi' ỹit'a da' 'aviñii menaxaqui!
JHN.2.17	Qana'chi saua' lapaxaguenataqa hueenatalo saua' nidii's l'aqtaqa ñi' Dios, 'me 'eet'oi: “Ỹátaqta sega'me savic da' séeta let'ádaic na' 'ad'emec.”
JHN.2.18	Qana'chi na' judiopi ỹinatétac so'me, 'enaac:
JHN.2.18	—¿Jái'chogamaxa n'anec da' qo'mi 'aualoxonalo, da' qaidi ỹañoxot da' 'am s'amaqténaq da' ỹátaqta 'eesa 'uo ga' qonec da' 'aué'et dójo'?
JHN.2.19	Qana'chi so' Jesús 'enaaco':
JHN.2.19	—Qomle qonoláxachiñi jena' tamnaxaqui, qana'chi jaỹim ỹitaxa ñ'oxoséguem qomle; tres noloqo'te, qana'chi ỹitaxa semat.
JHN.2.20	Qana'chi na' judiopi 'enaaco':
JHN.2.20	—Ỹovi't naua' cuarenta y seis 'uóidi da' qon'oxóotapiiseguem jenójo' tamnaxaqui, qana'chi qoỹimat. ¿Qalqaiga 'onapéga dii' tres noloqo'te, qana'chi 'aumat da' 'an'oxoséguem?
JHN.2.21	Qaláxasa jeso' tamnaxaqui 'me detaqátapega so' Jesús, na'chida da' mai'chi lalémaxaset ló'oquiaxac. 
JHN.2.22	Chan'eesa so' Jesús joca'li ma'le nec'aliséguem, qana'chi saua' lapaxaguenataqa tachiilo lai'li dójo' l'aqtac jeso'me. Huá'a, qana'chi ỹátaqta ỹ'amaqte'n naua' nedétrañi l'aqtaqa ñi' Dios qataxa naua' l'aqtaqa jeso'me.
JHN.2.23	So' Jesús joca'li huét'a di' Jerusalén da' huétaaue so' nolo' 'me huétooue da' qoueenata joca'li qodíc'ai di' Egipto, qana'chi ỹátaqta sa nalóta na' ỹ'amaqten jeso'me ỹasouaxat da' ỹauáatapiỹi na' ỹí'et n'anecpi 'me sa qoỹauanápiỹi. 
JHN.2.24	Qaláxasa so' Jesús sa 'te da' ỹátaqta ỹiỹamaxaden jeso'me siỹaxadipi, qá'a ỹaỹáten da' leenataxac ỹima jeso'me. 
JHN.2.25	Sa ỹiuen da' 'uootaxa 'uo ga' ỹ'axátem jeso'me da' lasoxoc na' siỹaxadipi, qá'a jeso'me mai'chi ỹaatetóotac na' leenataxacpi jen'me.
JHN.3.1	'Uo so' siỹaxaua ỹalquétaaue na' fariseopi, lenaxat Nicodemo. Jeso'me lasoxola' na' judiopi. 
JHN.3.2	Jeso'me Nicodemo 'uo so' pí'ỹaq, qana'chi jeso'me ỹic'áta so' Jesús da' 'enapéga, 'enaac:
JHN.3.2	—'Am 'me 'am paxaguenataxanaxaic, qo'mi saỹátenaq da' 'am namaq ñi' Dios da' qo'mi 'auapaxague'n. Qá'a qaỹa ga' ỹaqanatet da' ỹí'et na' 'au'étetac n'anecpi 'me ỹaloxon da' 'ad'añaxac. Na'chigáta jega'me huet'aguet ñi' Dios.
JHN.3.3	Qana'chi so' Jesús 'enapéga jeso'me, 'enaac:
JHN.3.3	—Já'a, ỹátaqta 'eesa dójo' 'am s'axátem, da' ga' siỹaxaua da' sa v'iỹílaxalégue da' ỹitaxa niỹíñi, qaa'le sa ỹañoxot da' ỹilá'a da' l'onataxanaxac ñi' Dios 'me ỹimata'a'téna.
JHN.3.4	Qana'chi jeso'me Nicodemo denataxan, 'enaaco':
JHN.3.4	—¿Hua'ago' ga' 'éet'ec ga' siỹaxaua, da' 'uootaxa sóxote ỹ'axaic, da' ỹitaxa v'iỹílaxalégue da' niỹíñi? ¿Séetapega ỹañoxótodamaxa v'iỹílaxaaue na' lauel jaga' lat'e da' ỹitaxa niỹíñi?
JHN.3.5	Qana'chi so' Jesús 'enaaco':
JHN.3.5	—Já'a, ỹátaqta 'eesa dójo' 'am s'axátem, jega'me sa 'te da' nañan da' qonachiláxan qataxa nañanot so' Espíritu Santo da' ỹadálaxat, qana'chi jega'me sa ỹaqanatet da' ỹinoxoneuó'o da' l'onataxanaxac ñi' Dios 'me ỹimata'a'téna. 
JHN.3.6	Ga' chiỹoqóchiỹi da' lañoxoc ga' ỹ'oqóchiỹi siỹaxaua, jega'me ỹipaquíchiỹi da' 'chi siỹaxaua. Qaláxasa jega'me chiỹaqaỹi da' lañoxoc jeso' Espíritu Santo, jega'me ỹáatañi da' n'óiỹaxac 'me chiỹoqo'ot jeso'me. 
JHN.3.7	'Ena't qomle da' 'am ỹipeláxat dójo' 'am s'axátetapeguem, da' ỹima na' siỹaxadipi ỹiuen da' táaue jeda'me dálaxaic nañoxoc. 
JHN.3.8	Jen' laỹat da' ỹaseedíñi, qaa'le mai'chi ỹoiquíitac jega'me taiỹi. Qaláxasa 'am 'amachítapega da' lesamaxa, qaláxasa sa 'auañoxot da' 'auaỹáten jega'me chiỹoxogue qataxa jega'me taiỹi. Qana'chi 'éeta nataq'en ỹima na' chiỹoqo'ot da' lañoxoc so' Espíritu Santo.
JHN.3.9	Qana'chi jeso'me Nicodemo ỹitaxa v'iỹílaxalégue da' lenataxanaxac, 'enaaco':
JHN.3.9	—¿Hua'ago' ga' 'éeta ga' lasoxoc dójo'?
JHN.3.10	Qana'chi so' Jesús 'enaaco':
JHN.3.10	—'Am 'me 'auapaxaguéetac na' lec'oqtepi so' Israel, qalqaiga ¿tóoqo'chi sa 'auaỹáten dójo'? 
JHN.3.11	Já'a, ỹátaqta 'eesa dójo' 'am s'axátem, da' qo'mi s'axátaqtac jega'me saỹátenaq qataxa ga'me sauanáqchiỹi, qaláxasa 'ami sa qo'mi 'au'amaqchíñii'. 
JHN.3.12	Qá'a 'ami da' sa jaỹim 'au'amaqchíñii da' 'uootaxa 'ami s'axátetapeema jen'me huetalégue na' 'aléua, qana'chi ¿hua'ague toqo' da' jaỹim 'au'amaqchíñii da' 'ami s'axatema jega'me huet'ague da' piỹem?
JHN.3.13	Qaỹa 'te 'uo ga' taiỹi da' piỹem, na'chigáta jega'me chiỹoxogue da' piỹem, 'me na'chínata jen'me siỹaxaua lec'óxot 'me na'chi 'eeta't da' net'ague da' piỹem. 
JHN.3.14	Qana'chi naqaida da' 'éeta joca'li jeso' Moisés da' ỹanaséguem so' l'onatac nanaic liquí'i joca'li huetalégue jeso'me totelégue 'aléua, qana'chida da' 'éet'ec nataq'en jen'me siỹaxaua lec'óxot jen'me ỹiuen da' qoỹanaséguem, 
JHN.3.15	qaidi ỹima jen'me ỹ'amaqten jen'me, qana'chi sa ỹileu, na'chidáta da' 'uo jeda'me lec'alaxa 'me qaỹa 'te loiquiaqa'.
JHN.3.16	Qá'a jiñi'me Dios ỹátaqta sa lec'óxotolec da' loqopi'chi na' siỹaxadipi, tadeno' ỹan jen'me 'oonolec lec'óxot, qaidi ỹima jen'me ỹ'amaqten jen'me, qana'chi sa ỹileu. Na'chidáta da' 'uo da'me lec'alaxa 'me qaỹa 'te loiquiaqa'. 
JHN.3.17	Jiñi'me Dios sa namaxa jen' lec'óxot jen' 'aléua, qaidi ỹa'uo ga' ne'uaxánaguec jen'me siỹaxadipi. Na'chidáta da' naga da' nec'alaxatéegue jen'me siỹaxadipi.
JHN.3.18	Jega'me ỹ'amaqten jen'me lec'óxot ñi' Dios, qana'chi jega'me sa qoỹa'uo ga' ne'uaxánaguec. Qaláxasa jega'me sa ỹ'amaqten jen'me, qana'chi sóxote huetalégue da' 'uo da' ne'uaxánaguec qoỹin, ỹasouaxat da' sa ỹ'amaqten jen'me 'oonolec lec'óxot ñi' Dios. 
JHN.3.19	Jega'me sa d'amaqtenataxan, qana'chiga ga' qoỹa'uo ga' ne'uaxánaguec. Qá'a joca'li janac jeso'me ỹ'oqóchiiñi da' naỹa jen' 'aléua, qaláxasa jega'me ỹágueegue da' loqopi'chi jen'me l'álaxa, qá'a jega'me ỹ'étetac jen'me sa nó'in. 
JHN.3.20	Ỹima jega'me ỹ'étetac jen' sa nó'in, jega'me ỹátaqta liquiỹáxat jeso'me ỹ'oqóchiiñi, qataxa sa ỹic'áte'uo jeso'me, qá'a sétaaque da' sa ỹ'oqotelégue jen'me ỹ'étetac sa nó'in. 
JHN.3.21	Qaláxasa jen'me natees'aguet da' lasoxoc jeda'me 'eesa lasoxoc, qana'chi jen'me ỹic'áte'uo jedójo' ỹ'oqóchiiñi, qaidi qoỹilá'a da' ỹima jen'me ỹ'étetacpi ỹátaqta chiỹoqot'ot ñi' Dios.
JHN.3.22	Joca'li ỹim dójo', qana'chi so' Jesús jec, liquiáxa'u saua' lapaxaguenataqa da' ỹic'ádeta di' 'aléua Judea. Qana'chi ỹátaqta huo'oi saua' noloqo'te da' huétraaue jeso'me da' dachiláxanataxáatac. 
JHN.3.23	So' Juan nataq'en dachiláxanataxáatac, huét'a di' Enón 'me sa qaỹáaque di' Salim, qá'a ỹátaqta jalcote na' noxop. Qana'chi na' siỹaxadipi janac, qana'chi qonachiláxatac. 
JHN.3.24	Qana'chida da' 'éeta joca'li sona'li da' qoỹanáaue jaso' cointáxanaxaqui so' Juan.
JHN.3.25	Qana'chi 'uo na' nesoxonaqapi so' Juan 'me necotátac, necotátapegue' na' judiopi, qoncotátapiỹi da' lasoxoc da' n'onataguec da' nesola't ga' siỹaxaua. 
JHN.3.26	Qana'chi jesaua' nesoxonaqa ỹic'átre'uo so' Juan da' qod'aqtaxanem, qoỹiit'oi:
JHN.3.26	—'Am 'me 'am paxaguenataxanaxaic, ỹa 'auc'aten da' 'am huet'aguet so' nolo' laqáỹa 'me huet'ague da' c'atena liiséguem jidi'me ñáchi Jordán, jeda'me siỹaxaua 'me qo'mi 'au'axátetapeema joca'li, jeda'me naỹi dachiláxanataxáatac. Qana'chi ỹima na' siỹaxadipi quétapegue'.
JHN.3.27	Qana'chi so' Juan 'enapegalo jesaa'me, 'enaaco':
JHN.3.27	—Qaỹa ga' siỹaxaua mai'chi nachiỹoxola't da' 'uo ga' ỹí'et, da' 'uootaxa sa ỹanem ñi' Dios jega'me ỹí'et. 
JHN.3.28	'Ami mai'chi 'anaquiáxañiitapega jaỹim ca'li s'axátetac da' jaỹim sa na'chaỹim da' jaỹim net'a nec'alaxaqui, na'chidáta da' jaỹim qon'áuaxaat'ague jen' ladic jega'me 'me net'a nec'alaxaqui. 
JHN.3.29	Da' 'uootaxa 'uo ga' n'onáxac, qana'chi jega'me ỹátaqta 'uoneguet jaga'me nauonaxaua, qana'chiga jega'me nauonaxaua. Qataxa jega'me nauotaxaua jega'me huonaxaua, jega'me qouet'aguet, qana'chi da' naquiáxatac, qana'chi jega'me ỹátaqta mátac qa'en da' naquiáxatac. Qana'chi 'éeta nataq'en naỹi jaỹim ỹátaqta saqáchiỹi da' ñitónaxac. 
JHN.3.30	Jega'me 'me ỹátaqta ỹiuen da' nichíctaseguem da' l'amaqchic, qaláxasa jaỹim qaa'le nichíctañi da' ỹ'amaqchic.
JHN.3.31	Jega'me chiỹoxogue di' piỹem, jega'me napacalégue ỹima na' siỹaxadipi. Jega'me 'me chiỹaqalégue jen' 'aléua, jega'me ỹipaquíchiỹi da' 'chi 'aléua lé'ec. Da' detaqa, qaa'le ỹ'axátetac jen' huetalégue jen' 'aléua. Qaláxasa jega'me chiỹoxogue da' piỹem, jega'me napacalégue ỹimaquéna. 
JHN.3.32	Jega'me, da' detaqa, qaa'le ỹ'axat jen'me ỹauáachiỹi qataxa jen'me naquiáxachiỹi. Qaláxasa sa 'te da' 'uo ga' ỹ'amaqten jega'me ỹ'axátetac. 
JHN.3.33	Qaláxasa da' 'uo ga' ỹ'amaqten jega'me, qana'chi jega'me d'amaqtenataxan ỹátaqta 'eesa qa'en jega'me 'enaac ñi' Dios. 
JHN.3.34	Qá'a jega'me 'me namaq ñi' Dios, jega'me ỹ'axa't naua' l'aqtaqa ñi' Dios, qá'a jiñi'me ỹátaqta ỹimato'ot jeso'me lepaqal da' ỹanem jega'me. 
JHN.3.35	Qá'a jiñi'me let'a Dios ỹátaqta ỹauotec so' lec'óxot, qalaxaso'chi qá'a ỹátaqta ỹimato'ot ỹima jen'me lalémaxasetpi. 
JHN.3.36	Jega'me ỹ'amaqten jeso'me nec'óxot, qana'chiga 'me 'uo da' lec'alaxa 'me qaỹa 'te loiquiaqa'. Jega'me sa 'te ỹ'amaqten, qana'chiga 'me sa taỹot dójo' nec'alaxa, na'chidáta da' huetalégue ga'me jeda'me qaỹa ga' 'ená'am da' lichic le'uáanaxanaxac ñi' Dios.
JHN.4.1	So' fariseopi ma'le ỹaỹáten so' Jesús nichíctaiỹi na' lasoxoñiisecpi qataxa napacalégue so' Juan na' lachiláxanatacpi. 
JHN.4.2	Temaqaidi so' Jesús sa na'chiso so' dachiláxanataxáatac, qá'a na'chiso jeso'me lapaxaguenatacpi 'me dachiláxanataxáatac. 
JHN.4.3	Joca'li ỹaỹáten dójo' so' Jesús, qana'chi cá'ai di' Judea, v'iỹílaxague di' Galilea.
JHN.4.4	Qá'a dójo' l'iỹílaxasoxoc jeso'me tatelégue di' 'aléua Samaria. 
JHN.4.5	Joca'li ỹivíta so' noic ná'ña di' Samaria, lenaxat Sicar, jeso'me sa qaỹáaque di' 'aléua 'me ỹanem jocalia'cho' so' Jacob jeso'me lec'óxot José. 
JHN.4.6	Qana'chi ná'ña jeso'me Jesús jaso' nesede 'me nópi'ỹaxaqui 'me qoỹinapéga lesede so' Jacob. Qá'a so' Jesús sóxote ma'le niliiñi, sóxote nadíit'a laiñi so' nolo', qana'chi jeso'me netalégue joca'li na' lai jaso' nópi'ỹaxaqui. 
JHN.4.7+JHN.4.8	Saua' lapaxaguenataqa tadóoue so' noic da' neuodéedaaque ga' jalo'. Qana'chi nividaxasomo' jaso' ỹauo 'me l'acháqa' di' Samaria da' naỹaxasó'ma jaso' nópi'ỹaxaqui da' sétaaque da' naqadiséguem so' noxop. Qana'chi so' Jesús 'enapego' jaso'me, 'enaaco':
JHN.4.7+JHN.4.8	—'Aua'uo qomle ga' ỹáquip.
JHN.4.9	Qana'chi jaso' ỹauo 'me Samaria lase 'enaaco':
JHN.4.9	—¿Tá'nooqo'chi 'am, da' 'am judío lé'ec, qalqaiga da' jaỹim 'aviỹaxanot da' 'am sanem ga' 'adáquip, da' jaỹim Samaria lase?
JHN.4.9	(Qá'a na' judío lé'ec sa ỹisetaxat da' detaxaỹapégue' jen'me Samaria lé'ec.) 
JHN.4.10	Qana'chi so' Jesús 'enaaco':
JHN.4.10	—Na'chi'am toqo' 'auaateton jega'me ỹan ñi' Dios, qataxa jen'me 'am ỹiỹáxatapecot da' 'aua'uo ga' láquip, qana'chi di'ỹoqóta taa'le 'am 'auañoxot da' jaỹim 'aviỹaxanot, qana'chi jaỹim toqo' 'am sanem ga' noxop 'me nec'alaxaqui.
JHN.4.11	Qana'chi jaso' ỹauo 'enaaco':
JHN.4.11	—'Am ỹasoxola', qaỹa ga' 'adañic da' 'anaqadiséguem ga' noxop, qataxa jan'me nópi'ỹaxaqui ỹátaqta soqoỹoqóchi'nỹi. ¿Jái'chogamaxa hua'ague ga' 'auachiỹoxot'ague ga' noxop 'me nec'alaxaqui da' jaỹim 'auanem? 
JHN.4.12	Jeso'me huá'au qadet'a Jacob joca'li qo'mi n'ónaxat'agueta jan'me jánjo' lópi'ỹaxaqui. Jan'me na'chána joca'li jan'me niỹómtapiỹi qataxa so' lec'oqtepi, qataxa so' lalopi. ¿'Am séetapega 'anapacalco' josomaxa?
JHN.4.13	Qana'chi so' Jesús 'enaaco':
JHN.4.13	—Ỹima jen'me niỹómtapiỹi jan'me jánjo', jen'me siỹaxadipi ỹitaxa v'iỹílaxalégue da' 'uo na' láquip. 
JHN.4.14	Qataxa jega'me niỹómỹi ga' noxop 'me sanem, jega'me sa ỹitaxa ỹiliinquip. Qá'a ga' noxop 'me sanem, jega'me ỹátaqta nec'alaxaqui, 'ená'am ga' l'auáxac 'me p'átauo jega'me. Qana'chiga jega'me ỹivídaxa'ta ga' nec'alaxa 'me qaỹa 'te loiquiaqa'.
JHN.4.15	Qana'chi jaso' ỹauo 'enapego' jeso'me, 'enaaco':
JHN.4.15	—'Am ỹasoxola', jaỹim 'auanem toqo' jegójo' noxop, qaidi jaỹim sa ỹitaxa 'uo ga' ỹáquip lamaic qataxa sa souen da' ñ'iỹílaqtaxasó'ma jánjo' qadópi'ỹaxaqui, da' ñaqadiséguem na' noxop.
JHN.4.16	Qana'chi so' Jesús 'enapego' jaso'me, 'enaaco':
JHN.4.16	—'Auquelólta qomle, 'av'iina'ta ga' 'adoua, 'anauegaxasó'ma jénjo'.
JHN.4.17	Qana'chi jaso' ỹauo 'enaaco':
JHN.4.17	—Jaỹim qaỹa 'te ỹoua.
JHN.4.17	Qana'chi so' Jesús 'enaaco':
JHN.4.17	—Ỹátaqta 'eesa dójo' 'auenaac da' 'auéetapega qaỹa ga' 'adoua. 
JHN.4.18	Qalqaiga 'am 'uo so' cinco joca'li so' 'adóuadipi. Qataxa ñi'me 'onet'aguet naỹi taqadíta sa ỹátaqta 'adoua. Qana'chi dójo' 'auenaac, da'me ỹátaqta 'eesa.
JHN.4.19	Qana'chi joca'li demachíỹa dójo' jaso' ỹauo, qana'chi 'enaaco':
JHN.4.19	—'Am ỹasoxola', jaỹim selá'a da' ỹátaqta 'eesa da' 'am l'aqtáxanaxanec ñi' Dios. 
JHN.4.20	Jeso'me huá'au qadet'alpi joca'li 'me l'acháqa' na' Samaria, jeso'me joca'li da' netamenot ñi' Dios, qaláxasa hualégue qa'en jiñi'me qasoxonaxa. Qaa'le 'ami judío lase' 'oñíỹapega da' na'chidi di' Jerusalén jidi'me huá'ña da' qo'mi ñitamnoqot ñi' Dios.
JHN.4.21	Qana'chi so' Jesús 'enaaco':
JHN.4.21	—'Am ỹauo, jaỹim 'au'amaqten qomle, péga, ma'le nadíit'a di' lalóqo' da' 'ami sa ỹiuen da' 'auc'áchiisee'ma jiñi'me qasoxonaxa, 'uootaxa di' Jerusalén, da' 'antamiñiỹot ñi' Dios. 
JHN.4.22	'Ami Samaria lase', 'ami sa 'auaỹáchiñii jega'me 'antamiñiitapecot. Qo'mi, qaamaxa ỹátaqta saỹátenaqta jiñi'me ñitamnaqatapecot. Qá'a da' nec'alaxa, jeda'me chiỹoqótooue na' judiopi. 
JHN.4.23	Qaláxasa ma'le ỹivíta di' lalóqo', na'chína naỹi na' huétooue da' jen'me ỹátaqta 'eesa da' ỹi'ỹoxodéetac ñi' qadet'a Dios da' ỹi'ỹoxoden jiñi'me, qaláxasa da' li'ỹoxodénataxanaxac qochiỹoxotaỹi so' lepaqal ñi' Dios qataxa ỹátaqta 'eesa. Qá'a ñi' qadet'a na'chidáta da' 'éetapeec da' qoỹi'ỹoxoden. 
JHN.4.24	Ñi' Dios, 'ená'am nepaqal. Tadeno' jega'me ỹi'ỹoxoden jiñi'me, qaa'le ỹiuen ga' l'añaxac 'me chiỹoxotaỹi so' lepaqal ñi' Dios qaidi ỹátaqta 'eesa da' ỹi'ỹoxoden.
JHN.4.25	Qana'chi jaso'me ỹauo 'enaaco':
JHN.4.25	—Jaỹim saỹáten da' janac qomle ga' Mesías —'me náỹi da' Cristo, net'a nec'alaxaqui. Qomle ỹivíta da' nóvi', qana'chi jega'me qo'mi ỹ'axatema qomle ỹima na' lasoxocpi.
JHN.4.26	Qana'chi so' Jesús 'enapego' jaso'me, 'enaaco':
JHN.4.26	—Jega'me 'au'axátetac, na'chaỹim 'me 'am setaqátapegue'.
JHN.4.27	Qaachaxa mai'chi nivididi't saua' lapaxaguenataqa, qana'chi jesaa'me ỹátaqta 'uo da' ỹ'aalátr'ec da' ỹauo jaso' detaqátapegue' so' Jesús. Qaláxasa sa 'te da' 'uootaxa 'uo ga' ỹinat jeso'me da' jái'chogamaxa 'éetapeec jaso'me, 'uootaxa jega'me n'aqtaxáatrapiỹi jesaa'me. 
JHN.4.28	Qana'chi jaso' ỹauo n'ónaxachichiiñi jaso' náco'na da' jec da' ỹic'áte'uo so' noic. Qana'chi d'aqtaxáatapeguem so' siỹaxadipi, 'enaaco':
JHN.4.29	—Ỹa 'auanaquíỹi qomle, ỹa 'auc'atenaxañiỹí'ỹa da' siỹaxaua 'me ỹ'axátetac ỹima jen'me sé'etpi ca'li. ¿Séetapega naqaida da'me qoỹ'axátet'aguet net'a nec'alaxaqui?
JHN.4.30	Qana'chi janac jen'me chiỹaqá'uo di' noic, qana'chi qoỹic'átaxasó'ma so' huét'a so' Jesús. 
JHN.4.31	Qana'chi saua' lapaxaguenataqa ỹipitaqteedaac da' nachoxodéetrapecot jeso'me, 'enapega'salo:
JHN.4.31	—'Am 'me 'am paxaguenataxanaxaic, ỹa cada'acolec 'auqué'e qomle.
JHN.4.32	Qaláxasa so' Jesús 'enaaco':
JHN.4.32	—Jaỹim 'uo jen' janoq 'me 'ami sa 'auaỹáchiñii.
JHN.4.33	Qana'chi saua' lapaxaguenataqa nenatétapega't, 'enapega'salo:
JHN.4.33	—¿Di'ỹoqóta da' 'uo jogamaxa sóxote nedói'ỹa ga' jaloq jeda'me?
JHN.4.34	Qaláxasa so' Jesús 'enaaco':
JHN.4.34	—Jega'me janoq, na'chidáta da' 'éetapeec jiñi'me ỹit'a 'me jaỹim namaq, qaidi tetoqo' semat da'me l'onataxanaxac. 
JHN.4.35	'Ami 'aviñíỹapega naale da' 'ad'aqtaquii: “Maliaxa gaua' cuatro 'auóxoiqa da' ỹivíta ga' lalóqo' da' qonapoc jan' jala na' nañiisecpi.” Qaláxasa jaỹim 'ami senapegalo: Ỹa 'anloiséguem qomle, qataxa 'auloilégue na' nañiisecpi, da' sóxote ỹi jan' jala, tetoqo' qonapoc. 
JHN.4.36	Jega'me dapogaxáatac, jega'me ỹaconguet qomle ga' neseeténataguec. Qaláxasa jan'me jala na' nañiisec 'me napoquétac, jan'me náỹi da' nec'alaxa 'me qaỹa 'te loiquiaqa', qaidi tetoqo' jega'me danaxáatac qataxa jega'me dapogaxáatac ỹañoxot da' na'chi 'eeta'salo da' netootapiỹi'salo. 
JHN.4.37	Qá'a ỹátaqta 'eesa dójo' 'enaac da' n'aqtac naale, 'me 'enaaco': “'Uo ga'me danaxáatac, qataxa 'uo ga' dapogaxáatac.” 
JHN.4.38	Jaỹim 'ami sama' da' qaidi 'anapoquii jan' jala na' nañiisec 'me sa 'te joca'li da' 'auañíitapiiñi. Ỹaqá'a joca'li jeso'me d'onataxáatacpi, qana'chi 'ami 'chi 'auacoñiitelégue da'me l'onataxanaxac jeso'me ỹátaqta l'onatac joca'li.
JHN.4.39	Ỹátaqta jalcote jen'me Samaria lé'ec l'acháqa' di' noic Sicar 'me ỹ'amaqten so' Jesús ỹasouaxat so' l'aqtaxanaxac jaso' ỹauo joca'li 'eet'oi: “Jeso'me ỹ'axáta'uo ỹima jen'me sé'etpi ca'li.” 
JHN.4.40	Qana'chi jeso'me l'acháqa' di' Samaria 'me nec'áte'uo so' Jesús, nachoxodéetapecot jeso'me da' maliaxa huétaaue jeso'me. Qana'chi so' Jesús ỹivídaxatetreegue saua' dos noloqo'te da' huétaaue jeso'me Samaria lé'ecpi. 
JHN.4.41	Qana'chi lamá'asa da' nichíisaiỹi jeso'me siỹaxadipi 'me ỹ'amaqten jeso'me joca'li da' mai'chi naquiáxatapega da' l'aqtaxanaxac. 
JHN.4.42	Qana'chi qoỹinapego' jaso' ỹauo, qoỹinaaco':
JHN.4.42	—Naỹi 'ena't da' na'chidáta da'me 'ad'aqtaxanaxac da' s'amaqténaq, qá'a qo'mi nataq'en mai'chi ñaquiáxanaqtapega jeso'me, qataxa saỹátenaqta jeso'me ỹátaqta 'eesa na'chiso jeso'me qoỹ'axátet'aguet net'a 'me lec'alaxaqui jen'me siỹaxadipi 'me huetalégue jen' 'aléua.
JHN.4.43	Joca'li ma'le ỹinoxodéegue saua' dos noloqo'te, qana'chi so' Jesús cá'ai di' Samaria, qana'chi taỹa di' 'aléua Galilea. 
JHN.4.44	Qá'a jeso'me na'chi 'enaaco' joca'li ga' l'aqtáxanaxanec ñi' Dios, jega'me da' 'uo ga' ni'ỹoxodénataguec jega'me mai'chi lalémaxaset l'acháqa'. 
JHN.4.45	Joca'li ma'le ỹivíta di' Galilea, qana'chi jen'me l'acháqa' jidi'me 'aléua ỹátaqta 'uo da' loqochoxo da' ỹilo'oguet jeso'me. Qá'a so' siỹaxadipi nataq'en ỹalquétauo di' Jerusalén, ỹalquéta'uo jeso' nolo' 'me huétooue da' qoueenata so' nolo' joca'li qodíc'ai jidi' Egipto. Qataxa so' siỹaxadipi ỹauáachiỹi ỹima jen'me ỹí'et so' Jesús jeso'me nolo' 'me nemáxaqui.
JHN.4.46	Qana'chi jeso'me ỹitaxa ỹic'áta di' noic Caná 'me huáaue jidi'me Galilea, jidi'me huá'ña joca'li taỹá'a qa'en latáxa so' noxop. Qana'chi 'uo so' ỹ'oxodaq lecochaxaua so' net'a, jeso'me 'uo so' lec'óxot ỹilhuaac, huét'a di' Capernaum. 
JHN.4.47	Jeso'me necochaxaua joca'li p'iỹíỹa so' Jesús da' chiỹoxogue da' Judea da' ỹivíta di' Galilea, qana'chi ỹic'áta jega'me huét'a, qana'chi nachoxodéetapecot jeso'me, da' qaidi ỹic'áta ga' l'acháqa' da' ỹiméegue qa'en so' lec'óxot 'me ỹamtaa'le ỹileu. 
JHN.4.48	Qana'chi so' Jesús 'enapego' jeso'me, 'enaaco':
JHN.4.48	—'Ami sa 'au'amaqtenataxañii ỹasouaxat da' sonaliaxa 'auauañíichiỹi na' n'anecpi qataxa jen'me sa qoỹauanápiỹi.
JHN.4.49	Qaláxasa jeso'me necochaxaua 'enaaco':
JHN.4.49	—'Am ỹasoxola', ỹátaqta sa 'anỹáloxoden qomle da' 'oc, ỹatemaliaxa di' ỹalec da' sona'li ỹileu.
JHN.4.50	Qana'chi so' Jesús 'enaaco':
JHN.4.50	—'Aue, 'av'iỹílaxa qomle ga' 'ad'acháqa'; ga' 'ac'óxot sóxote nec'aléegue.
JHN.4.50	Qana'chi jeso'me siỹaxaua ỹátaqta ỹ'amaqte'n naua' l'aqtaqa so' Jesús. Qana'chi jec. 
JHN.4.51	Joca'li ma'le nadíite'uo so' l'acháqa', qana'chi so' lamaxa'spi ca'aguet jeso'me, qana'chi qod'aqtaxáatapeguem, qoỹiit'oi:
JHN.4.51	—Di' 'ac'óxot sóxote nec'aléegue.
JHN.4.52	Qana'chi jeso'me denataxanec da': “¿Nái'chogamaxa ná'ña jaso' c'atena da' ỹiméegue ñi' ỹalec?” Qana'chi qod'aqtaxanem, qoỹiit'oi:
JHN.4.52	—Secait dasíiñi jaso' c'atena, qana'chi qaỹa so' lauaq.
JHN.4.53	Qana'chi jeso'me let'a ỹaỹáten da' na'chiso so' huétooue ca'li so' Jesús 'enapéga jeso'me, 'enaac: “Ga' 'ac'óxot sóxote nec'aléegue.” Qana'chi jeso'me qataxa ỹima so' lec'oqtepi ỹ'amaqten so' Jesús.
JHN.4.54	Naqaida da' laqáỹa n'anec 'me sa qoỹauanápega 'me ỹí'et so' Jesús joca'li chiỹoqotelégue di' Judea da' taỹa di' Galilea.
JHN.5.1	Joca'li ỹim dójo', qana'chi na' judiopi ỹitaxa 'uo so' nolo' da' di'ỹoxodenataxan, qana'chi so' Jesús ỹitaxa v'iỹílaxa'uo di' Jerusalén. 
JHN.5.2	Qana'chi 'uo jeso'me som 'me qoỹimatá'ac nasom jan' n'aanaxate. Jeso'me som na'chi sa qaỹáaque jaso'me lai't na' noxop 'me jenaa'me l'aqtaqa na' hebreo lé'ecpi ỹimatá'ac Betesda. Jaso'me ỹivi't cinco naua' n'iinaxaqui' naua' lail. 
JHN.5.3	Jaso'me na'chi huet'asop na' jalcote leuaxaicpi: 'uo na' qanam, qataxa 'uo na' ñ'ídeuo naua' lichil qataxa jen' sa d'añiiỹi. Ỹima 'chi ỹiuatét'a da' 'uootaxa d'iqui jen' lé'ec noxop jaso'me. 
JHN.5.4	Qá'a 'uo naale ga' nolo' da' janac jeso'me Dios lamaxasec piỹem lé'ec da' naỹa jaso'me lai't jen' noxop da' ỹidáxat jen' lé'ec. Qana'chi jega'me 'uáiñi da' tánỹi jaso'me da' 'uootaxa ỹim da' qoỹidáxat jen' lé'ec, qana'chi jega'me ỹañoxot da' ỹiméegue, temaqaidi ga'me 'éeta ga' leleuaxa. 
JHN.5.5	'Uo so' siỹaxaua huet'asop jaso'me 'me sóxote ỹivi't saua' treinta y ocho huó'e da' leleuaxa. 
JHN.5.6	So' Jesús joca'li ỹilá'a jeso'me, qana'chi ỹaỹáten da' ma'le qaỹa'dailo saua' 'uóidi da' na'chi 'eeta't dójo' jeso'me. Qana'chi ỹinat jeso'me, 'enaaco':
JHN.5.6	—¿Séetapega sétaaque da' 'am 'ademéegue?
JHN.5.7	Qana'chi jeso'me leuaxaic 'enaaco':
JHN.5.7	—'Am ỹasoxola', qaỹa ga' jaỹim ỹasaxánỹi jañi' lai't na' noxop da' ỹivíta naale da' qoỹidáxat na' noxop. Qá'a naale sétaaque da' sánỹi jañi'me, qana'chi sóxote da' 'uo na' 'uáiñi da' tánỹi jañi'me.
JHN.5.8	Qana'chi so' Jesús 'enapego' jeso'me, 'enaaco':
JHN.5.8	—'Oñíseguem qomle, qana'chi 'aunana't na' 'adetala', qana'chi 'oc qomle.
JHN.5.9	Huá'a, qana'chi jeso'me siỹaxaua ỹiméegue, ỹinana't so' letala', qana'chi ỹiuoỹapiỹe't. Qana'chi ỹasouaxat so' nolo' mataxaqui, 
JHN.5.10	tadeeto' na' judiopi 'éetapega jeso'me siỹaxaua 'me ỹiméegue, 'enaaco':
JHN.5.10	—Jen' nolo', jen'me mataxaqui, sa qoỹasen da' 'am 'auachitalégue na' 'adauágue na' 'adetala'.
JHN.5.11	Qana'chi jeso'me siỹaxaua 'enaaco':
JHN.5.11	—Jeso'me jaỹim ỹiméegue qa'en, 'me jaỹim 'enapéga, 'eet'oi: “'Aunana't qomle na' 'adetala', ỹim, qana'chi 'oc.”
JHN.5.12	Qana'chi qoỹinatétac jeso'me, qoỹiit'oi:
JHN.5.12	—¿Jái'chogamaxa 'am 'enapéga joca'li da' 'eet'oi: “'Aunana't qomle na' 'adetala', qana'chi 'oc qomle?”
JHN.5.13	Qaláxasa jeso'me siỹaxaua sa ỹaateton joca'li jega'me ỹiméegue qa'en jeso'me, qá'a jeso'me Jesús sa niỹáloxoden da' taiỹi jeso' jalcote siỹaxadipi 'me huét'a jidi'me. 
JHN.5.14	Qana'chi so' Jesús joca'li ỹilalégue jeso'me huétaaue jeso' tamnaxaqui, qana'chi 'enapego':
JHN.5.14	—Naỹi sóxote 'ademéegue, qaláxasa sa 'te qomle da' ỹitaxa 'uo ga' 'adasouaxaset, péga qomle ỹitaxa lamá'asa ga' 'adeleuaxa.
JHN.5.15	Qana'chi jeso'me siỹaxaua jec da' ỹ'axátem na' judiopi da' na'chiso so' Jesús jeso'me ỹiméegue qa'en so'me joca'li. 
JHN.5.16	Chan'eesa na' judiopi ỹicáatac so' Jesús da' sétaaque ỹalaat, ỹasouaxat jeso'me da' datadénataxanỹi so' nolo' mataxaqui. 
JHN.5.17	Qaláxasa so' Jesús 'enapego' so' judiopi, 'enaaco':
JHN.5.17	—Ñi' ỹit'a na'chi 'eeta't d'onataxáatac, qana'chi jaỹim nataq'en s'onataxáatac.
JHN.5.18	Chan'eesa na' judiopi nichíỹaxadisaiỹi da' sétaaque ỹalaat so' Jesús, qá'a sa na'chidáta da' sa ỹalaxalégue da' lasoxoc di' nolo' mataxaqui, qaláxasa nataq'en 'éetapega da' 'ená'am ñi' qan'étoqo't joca'li 'éetapega da' ỹátaqta let'a jiñi'me.
JHN.5.19	Qana'chi so' Jesús 'enapego' so' judiopi, 'enaaco':
JHN.5.19	—Ỹátaqta 'eesa dójo' 'ami s'axatema, da' jen'me lec'óxot ñi' Dios, jen'me qaỹa ga' ỹí'et da' 'uootaxa mai'chi nedotelégue, qá'a jen'me ỹí'et ga'me ỹauáachiỹi da' ỹí'et ñi' let'a. Ỹima jen' ỹí'et ñi' let'a, nataq'en ỹí'et jen'me lec'óxot. 
JHN.5.20	Qá'a ñi'me let'a ỹátaqta ỹauotec jen'me lec'óxot, tadeeto' ỹaloxóna ỹima jen'me ỹí'etpi qataxa maliaxa quet'ot da' ỹátaqta let'ádaic qomle na' ỹaloxonpi jen'me, qana'chi ỹátaqta ỹañoxot qomle da' ỹí'et da' 'ad'aalqai. 
JHN.5.21	Qá'a dójo' 'éeta ñi' ỹit'a da' ỹañoxot da' ỹitaxa nec'alaxadiséguem ga' napa'lpi, qana'chi ỹanem da' lec'alaxa, qana'chi 'ená'am nataq'en jen'me lec'óxot da' ỹañoxot da' ỹanem da' lec'alaxa jega'me tatelégue da' qoỹanem. 
JHN.5.22	Nataq'en ñi' ỹit'a, jiñi'me qaỹa ga' ỹa'uo ga' ne'uaxánaguec, na'chidáta da' ỹanem na' lec'óxot ỹima da' l'añaxac da' ỹa'uo ga' ne'uaxánaguec ga' siỹaxaua, 
JHN.5.23	qaidi ỹima na' siỹaxadipi ỹi'ỹoxoden na' lec'óxot, 'ená'am qa'en da' 'éeta da' ỹi'ỹoxoden ñi' let'a. Jega'me sa ỹi'ỹoxoden na' lec'óxot, nataq'en sa ỹi'ỹoxoden jiñi'me let'a 'me namaq jen'me.
JHN.5.24	Ỹátaqta 'eesa dójo' 'ami s'axatema, ga' naquiáxana dójo' s'axátetac, qataxa ỹ'amaqten jiñi'me jaỹim namaq, qana'chi jega'me 'uo da' lec'alaxa 'me qaỹa 'te loiquiaqa'. Qana'chi sa qoỹa'uo qomle ga' ne'uaxánaguec, qá'a sóxote da' cá'ai da' neleuaxa da' ỹinoxoneuó'o da' nec'alaxa. 
JHN.5.25	Ỹátaqta 'eesa dójo' 'ami s'axatema, da' naỹi ma'le ỹivíta di' lalóqo', qana'chína naỹi na' huétooue da' jen'me napa'lpi, da' 'uootaxa demachíỹa da' laviliỹáxac jen'me lec'óxot ñi' Dios, qana'chi jega'me ỹalaq, qana'chi nec'aléegue. 
JHN.5.26	Qá'a ñi'me let'a 'uo da' l'añaxac, da' tetoqo' mai'chi ỹan da' nec'alaxa, nataq'en ỹanem na' lec'óxot da' l'añaxac da' ỹan da' nec'alaxa. 
JHN.5.27	Qataxa ỹanem da' l'añaxac, qaidi ỹa'uo ga' ne'uaxánaguec ga' siỹaxaua, qá'a na'chína jen'me siỹaxaua lec'óxot. 
JHN.5.28	Sa 'te qomle da' 'au'aaláit'ec dójo', qá'a 'uo qomle ga' lalóqo' da' ỹima na' napa'lpi, da' demachíỹa da' laviliỹáxac jen'me, 
JHN.5.29	qana'chi chiỹoqóchiiñiilo naua' napa'léte' da' ñíseguem. Qana'chi jen'me ỹ'étetac ga' ỹiỹamqáchiiñi qana'chi ñíseguem, qaidi 'uo da' lec'alaxa; qaláxasa jen'me ỹ'étet'ape naua' sa ỹiỹamadídiñi, jen'me ñíseguem, qaláxasa qaidi qoỹa'uo ga' ne'uaxánaguec.
JHN.5.30	Jaỹim sa mai'chi jaỹim ñachiỹoxola't da' 'uootaxa 'uo ga' sé'et. Qá'a da'me 'uootaxa sé'et ga' lasouaxaset ga' siỹaxaua, qaláxasa jaỹim selotelégue ga' ñ'aqtaguec chiỹoqo'ot ñi' Dios, qana'chi sa depatenáxan ga'me sé'et. Qá'a jaỹim sa sé'et ga'me mai'chi séetapeec, na'chigáta ga' 'éetapeec ñi' ỹit'a 'me jaỹim namaq, na'chigáta sé'et. 
JHN.5.31	Qá'a da' 'uootaxa jaỹim mai'chi ñ'axátetapeela't, qana'chi jega'me ỹ'aqtaxanaxac sa 'te da' ỹátaqta 'eesa qa'en jega'me s'axátetac. 
JHN.5.32	Qaláxasa 'uo ñi' laqáỹa 'me jaỹim ỹ'axátetac, qaa'le saỹáten ga' 'enaac jiñi'me, jega'me ỹátaqta 'eesa. 
JHN.5.33	'Ami 'uo joca'li so' 'adamaxasíquii da' denataxana so' Juan, qana'chi jeda'me 'enaac jeso'me ỹátaqta 'eesa. 
JHN.5.34	Qaláxasa jaỹim sa 'te da' 'chi souetapeelégue ga' l'aqtaxanaxac ga' siỹaxaua da' 'uootaxa jaỹim ỹ'axátetac. Senaac dójo', qaidi 'ami 'auañoxochii da' 'adec'aliỹíiỹi. 
JHN.5.35	So' Juan, jeso'me 'ená'am jaga' coỹadáxanaqte 'me 'edétanỹi. Qana'chi 'ami joca'li ỹátaqta 'uo da' 'antóñiỹapeec dójo' lecoỹadáxanaxac, qaláxasa sa cop'a da' 'antónaxaquii. 
JHN.5.36	Qaláxasa jaỹim 'uo da' ñ'aqtaguec 'me ỹátaqta napacalégue da' l'aqtaxanaxac so' Juan. Qá'a jen'me sé'etpi na'chína na' jaỹim ỹamaxalégue ñi' ỹit'a. Na'chína na' ỹátaqta ỹichoxot da' 'eesa jaỹim namaq jiñi'me. 
JHN.5.37	Nataq'en ñi' ỹit'a 'me jaỹim namaq, jiñi'me ỹátaqta 'eesa qa'en dójo' ñ'aqtaguec. Temaqaidi da' 'ami sa 'auauañíỹapega da' 'amachíichiỹi ga' laviliỹáxac jiñi'me, qataxa sa 'auaatetoñii ga' latáxasoxoc. 
JHN.5.38	Qaláxasa jeda'me l'aqtac jiñi'me sa 'te da' 'ami taavlo, qá'a 'ami sa 'au'amaqchíñii jen'me namaq jiñi'me. 
JHN.5.39	'Ami 'me ỹátaqta 'uo da' 'adoouoqoi da' 'anapaxaguiñiỹalo naua' nedétrañi l'aqtaqa ñi' Dios, qá'a 'uo da' 'anaquitaxaquii da' 'ami taỹoto da' nec'alaxa 'me qaỹa 'te loiquiaqa'. Qaama'le jenaa'me n'aqtaqa 'me nedétrañi, jenaa'me jaỹim ỹ'axátetrac. 
JHN.5.40	Qaláxasa 'ami sa 'te da' jaỹim 'auanaiuó'o da' qaidi 'ami taỹoto dójo' nec'alaxa.
JHN.5.41	Jaỹim sa saconguet da' li'ỹoxodénataxanaxac na' siỹaxadipi da' séeta. 
JHN.5.42	Qataxa jaỹim ỹátaqta saỹáteeta da' 'oñíita da' sa 'te da' 'auauochíỹic ñi' Dios. 
JHN.5.43	Jaỹim ỹátaqta sachiỹoqot'ot ñi' ỹit'a, qaláxasa 'ami sa 'te da' jaỹim 'auacoñiiỹet. Qaláxasa da' 'uootaxa janac ga' mai'chi náictapegue' ga' 'éetapeec, qana'chiga jega'me 'auacoñiiỹet. 
JHN.5.44	¿Táalia'chi toqo' da' 'ami jaỹim 'au'amaqchíñii, da' ñi' 'oonolec da' 'oñíita mai'chi ỹaconguet ga' li'ỹoxodénataxanaxac ga' mai'chi 'ená'am laqáỹa, qataxa sa 'anmichiỹáaque ga' ni'ỹoxodic 'me chiỹoqo'ot ñi' 'oonolec qan'étoqo't? 
JHN.5.45	Sa 'aviñíitapega qomle da' na'chaỹim 'me s'axátem qomle ñi' ỹit'a da' jái'chogamaxa 'adasouaxasíchii, qá'a jeso'me Moisés naqaiso so' ỹ'axat ga' 'adesómaxaquii, jeso'me 'auachiit'ot da' 'anaquitaxaquii. 
JHN.5.46	Cha'li toqo' da' 'ami 'au'amaqchíñii jega'me 'enaac so' Moisés, nataq'en táxa da' jaỹim 'au'amaqchíñii, qá'a so' Moisés na'chaỹim 'me jaỹim ỹidíñi joca'li. 
JHN.5.47	Qaláxasa da' 'ami sa 'au'amaqchíñii jeda'me ỹidíñi jeso'me joca'li, qana'chi ¿huá'a toqo' da' 'au'amaqchíñii ga'me senaac?
JHN.6.1	Joca'li ỹim dójo', qana'chi so' Jesús tai'ta di' lasego jaso' peróna lat'édai 'me huá'ña di' Galilea qataxa di' noic Tiberias. 
JHN.6.2	Ỹátaqta sa lec'óxotolec so' siỹaxadipi 'me quétapegue' jeso'me ỹasouaxat da' ỹauáatapiỹi jen' ỹ'étetac n'anecpi 'me sa qoỹauanápiỹi da' natadéetac na' leuaxaicpi. 
JHN.6.3	Qana'chi so' Jesús ỹic'ádisee'mec so' qasoxonaxa. Huá'ña, qana'chi ñíiñi qataxa saua' lapaxaguenataqa. 
JHN.6.4	Qá'a ma'le sa qaỹáaque jeso'me nolo' 'me lemáxaqui na' judiopi da' hueenategue joca'li qodíc'ai di' Egipto. 
JHN.6.5	Qana'chi joca'li naxaséguem so' Jesús, qana'chi ỹila'agueto' so' sa lec'óxotolec siỹaxadipi da' nec'átetalégue jeso'me. Qana'chi 'enapéga so' Felipe, 'enaaco':
JHN.6.5	—¿Jái'chogamaxa sachiỹoxotaqa'ague ga' ñiuodénaxa jaloq, qaidi dequé'e ỹima jen'me siỹaxadipi?
JHN.6.6	Qaláxasa so' Jesús 'enaac dójo', qá'a sétaaque da' ỹaỹáten ga' l'aqtac so' Felipe, qá'a jeso'me mai'chi ỹaỹáteetac ga' lasoxoc jega'me ỹí'et. 
JHN.6.7	Qana'chi so' Felipe 'enaaco':
JHN.6.7	—Da' doscientos jaga' denariopi da' qoneuodéna jaga' pan, qaláxasa taqadíta sa nalóỹi qomle da' 'chi cat'oñooc ga' ỹalic ñi' 'oonolec siỹaxaua.
JHN.6.8	Qana'chi so' Andrés 'me na'chiso so' 'oonolec saua' lapaxaguenataqa, jeso'me lanogaxaua so' Simón Pedro, jeso'me 'enaaco':
JHN.6.9	—'Uo da' nootolec huét'a jénjo'. Jeda'me huo'oi daua' ỹachít'ape cincole paa'ñi chiỹaqaỹi na' cebada, qataxa daua' doosolqa níỹa' lec'óqo'tolqa. Qaláxasa ¡qaỹa ga' nesédaaque, jedaa'me sa naloteguet na' sa lec'óxotolec siỹaxadipi!
JHN.6.10	Qana'chi so' Jesús 'enaaco':
JHN.6.10	—'Aviñíỹapega qomle ỹima na' siỹaxadipi da' ñíiñi.
JHN.6.10	Qá'a ỹátaqta 'uo so' jalcote 'auaqapi jeso'me qouét'a. Qana'chi ñíiñi ỹima so' siỹaxadipi, ỹóvi' so' cinco mil l'imdipi. 
JHN.6.11	Qana'chi so' Jesús ỹaconalo saua' paa'ñi. Qaláxasa joca'li ỹimat da' ỹanem da' netónaxac ñi' Dios, qana'chi ỹanoovlo saua' lapaxaguenataqa. Jesaa'me na'chi ỹaadóoue ỹima so'me ñíchiiñi. Qana'chi ỹadénaxachichiilo nataq'en saua' níỹaxadi da' ỹaadóoue ỹima jeso'me siỹaxadipi, cha ỹivíd'a da' nodáxaicpi. 
JHN.6.12	Joca'li ma'le ỹóno' so' siỹaxadipi, qana'chi so' Jesús 'enapegalo' saua' lapaxaguenataqa, 'enaaco':
JHN.6.12	—'Alapoñiỹa't qomle ỹima na' n'iỹoxotpi, qaidi qaỹa ga' ne'ueela't.
JHN.6.13	Qana'chi qoỹiỹaxa't jeso'me, qana'chi ỹóvi' jaso' doce canasto jaso' saqáchiỹi jeso'me n'iỹóxot saua' cincole paa'ñi 'me chiỹaqaỹi na' cebada. 
JHN.6.14	Qana'chi jeso'me siỹaxadipi 'me ỹauáachiỹi dójo' n'anec 'me sa qoỹauanápiỹi 'me ỹí'et so' Jesús, qana'chi jeso'me siỹaxadipi 'enaaco':
JHN.6.14	—Ỹátaqta 'eesa da' naqaida jeda'me l'aqtáxanaxanec ñi' Dios 'me qoỹ'axátet'aguet joca'li da' naỹa jen' 'aléua.
JHN.6.15	Qaláxasa so' Jesús joca'li nóm'a da' sétaaque qoỹaconé'uo da' qoỹin net'a, qana'chi jeso'me ỹitaxa cá'ai jeso'me siỹaxadipi, ỹic'ádisee'ma so' qasoxonaxa, qaidi nedóteegue.
JHN.6.16	Joca'li ma'le pí'ỹaq, qana'chi saua' lapaxaguenataqa so' Jesús, jesaa'me tadaxasó'ma jaso' peróna lat'édai. 
JHN.6.17	Qana'chi huenóchidinỹi jaso' nilicota, qana'chi p'áidinỹi jaso' peróna da' qoỹic'ade'ta di' noic Capernaum. Ma'le ỹátaqta n'áliñi, qaláxasa so' Jesús maliaxa sona'li nividaxasom. 
JHN.6.18	Qana'chi janac so' laỹat let'ádaic, ỹátaqta 'uo so' lepáxa so' noxop. 
JHN.6.19	Qana'chi joca'li ma'le qaỹat'ai'ilo jesaa'me, qana'chi qoỹila'aguet so' Jesús da' naỹá'a jaso' nilicota, petalégue na' noxop, qana'chi jesaa'me ỹátaqta 'uo da' loqolánaqa'. 
JHN.6.20	Qaláxasa jeso'me 'enapegalo jesaa'me, 'enaaco':
JHN.6.20	—¡Naqaỹim, sa 'au'óiỹi qomle!
JHN.6.21	Qana'chi jesaa'me ỹátaqta 'uo da' lidiáqa' da' huenóchiinỹi jeso'me jaso' nilicota. Huá'a, qana'chi sa huaỹáloq da' qoỹivíde'ta so' lasego jidi'me qoỹic'ade'ta 'aléua.
JHN.6.22	Joca'li so' nolo' laqáỹa, qana'chi so' siỹaxadipi 'me qapiỹa'ta so' lasego jaso' peróna, jeso'me nómt'a saua' lapaxaguenataqa so' Jesús da' ỹisamachi joca'li huenóchidinỹi jaso' 'oonole nilicota, so' Jesús sa náicapee'to jesaa'me. 
JHN.6.23	Qaláxasa ỹitaxa huo'oi saua' nilicota laqáỹa' nivididi't, chiỹoqodá'a di' noic Tiberias, nivídet'a jidi'me sa qaỹáaque 'me huá'ña joca'li qoỹalic jaso' pan joca'li ỹim da' ỹan da' netónaxac so' qadasoxola'. 
JHN.6.24	Qana'chi jeso'me siỹaxadipi joca'li ỹilá'a da' sa huet'edi so' Jesús qataxa saua' lapaxaguenataqa, qana'chi jeso'me siỹaxadipi huenóchiinỹilo saua' nilicotal da' ỹic'ade'ta di' Capernaum da' qonmitáaque jeso'me.
JHN.6.25	Qana'chi so' siỹaxadipi joca'li ỹivíd'ata da' lasego jaso' peróna, qana'chi qoỹilalégue so' Jesús. Qana'chi qoỹinatétac, qoỹinaaco':
JHN.6.25	—'Am 'me 'am paxaguenataxanaxaic, ¿jái'chi 'éeta joca'li da' 'anvíta jénjo'?
JHN.6.26	Qaláxasa so' Jesús 'enapego' so' siỹaxadipi, 'enaaco':
JHN.6.26	—Ỹátaqta 'eesa dójo' 'ami senapegalo, da' 'ami jaỹim 'anmichíitaaque, qá'a 'ami 'au'quíỹi, qana'chi 'ami nodáxaiqa; sa naqaido' da' ỹasouaxat da' 'ami 'auaỹáchiñii ga' náỹi jen' n'anecpi 'me sa qoỹauanápiỹi. 
JHN.6.27	'Ena't qomle da' 'au'onataxañiitapeelégue ga' nalic 'me taỹá'a da' ỹiméta, na'chigáta jega'me nalic 'me sa ỹiméta, qataxa chiỹaqaỹi ga' nec'alaxa 'me qaỹa 'te loiquiaqa'. Jega'me nalic 'me 'ami ỹanema qomle jen' siỹaxaua lec'óxot. Qá'a ñi' ỹit'a Dios na'chína na' ỹiquíchiỹi da' ỹiỹamaxadéeta.
JHN.6.28	Qana'chi qoỹinatétac jeso'me, qoỹiit'oi:
JHN.6.28	—¿Hua'ago' ga'me senqát'ec, da' tetoqo' qo'mi sañoxotaq da' s'étaq ga'me 'éetapeec ñi' Dios da' s'étaq?
JHN.6.29	Qana'chi so' Jesús 'enaaco':
JHN.6.29	—Da' 'éetapeec ñi' Dios sétaaque da' 'ami 'au'amaqchíñii jen'me namaq jiñi'me.
JHN.6.30	Qana'chi qoỹinat jeso'me, qoỹinaaco':
JHN.6.30	—¿Jái'teeto' ga'me n'anec da' 'auañoxot da' qo'mi 'aualoxonalo, qaidi sauanáqchiỹi, qana'chi sañoxotaq da' 'am s'amaqténaq? ¿Jái'chogamaxa 'aué'et? 
JHN.6.31	Jeso'me huá'au qadet'alpi joca'li ỹalíctac jaso'me maná joca'li huetalégue so' totelégue 'aléua, qá'a 'enapegalo naua' nedétrañi n'aqtaqa, 'eet'oi: “Ñi' Dios ỹiqui'ỹáxanec so' siỹaxadipi jaso' pan 'me chiỹoxogue di' piỹem.”
JHN.6.32	Qana'chi so' Jesús 'enaaco':
JHN.6.32	—Já'a, ỹátaqta 'eesa dójo' 'ami s'axatema, da' sa naqaiso so' Moisés, jeso'me 'ami ỹanema jaso' pan 'me chiỹoxogue di' piỹem, na'chiñíta ñi' ỹit'a 'me naqaiñi jiñi'me 'ami ỹanema jaga'me pan 'me ỹátaqta 'eesa 'me chiỹoxogue da' piỹem. 
JHN.6.33	Qá'a jaga' pan 'me ỹan ñi' Dios, na'chaga jaga'me chiỹoqot'ot di' piỹem 'me janac da' ỹanem da' lec'alaxa jen' siỹaxadipi.
JHN.6.34	Qana'chi so' siỹaxadipi 'enaaco':
JHN.6.34	—'Am qadasoxola', n'óota taa'le na'chi 'eeta't da' qo'mi 'auanema jaga' pan.
JHN.6.35	Qana'chi so' Jesús 'enaaco':
JHN.6.35	—Na'chaỹim 'me jaỹim pan 'me chiỹaqaỹi da' nec'alaxa. Ga' jaỹim nauó'o, qana'chi sa nauá'ne' qomle da' loqouáxa; qataxa ga' jaỹim ỹ'amaqten, qana'chi sa nauá'ne' qomle da' ỹiliinquip. 
JHN.6.36	Qaláxasa jaỹim ma'le ỹim da' 'ami senapegalo da' 'ami sa jaỹim 'au'amaqchíñii, temaqaidi da' jaỹim 'auloit'ot. 
JHN.6.37	Ỹima jen'me jaỹim ỹanem ñi' ỹit'a, jen'me jaỹim nauó'o; qataxa jen'me jaỹim nauó'o, qaláxasa sa se'uoỹápeeguet. 
JHN.6.38	Qá'a jaỹim sa sachiỹoqot'ot na' piỹem da' ñanac da' sé'et ga' mai'chi séetapeec, na'chidáta da' ñanac da' sé'et ga' 'éetapeec jiñi'me jaỹim namaq. 
JHN.6.39	Qataxa da'me 'éetapeec ñi' ỹit'a 'me jaỹim namaq, sétaaque da' jaỹim qaỹa ga' saqataqtet jen' jaỹim ỹanem jiñi'me, na'chidáta da' ñic'alaxadiséguem qomle ỹivíta ga' p'áteegue nolo'. 
JHN.6.40	Da' 'éetapeec jiñi'me jaỹim namaq, sétaaque da' ỹima jen'me ỹilot'ot jen' lec'óxot ñi' Dios qataxa ỹ'amaqten jen'me, qana'chi 'uo da' lec'alaxa qaỹa 'te loiquiaqa', qataxa ñic'alaxadiséguem qomle ỹivíta ga' p'áteegue nolo'.
JHN.6.41	Huá'a, qana'chi so' judiopi jec da' dapetétapega so' Jesús ỹasouaxat joca'li da' 'eet'oi: “Jaỹim 'me pan sachiỹoqo'ot di' piỹem.” 
JHN.6.42	Qana'chi so' judiopi 'enaaco':
JHN.6.42	—¿Jeda'me sa na'chido' da' Jesús, jeda'me lec'óxot so' José? Qo'mi saatetonaq so' let'a José qataxa jaso' lat'e. ¿Táalia'chi toqo' da' 'enapeela't chiỹoxogue di' piỹem?
JHN.6.43	Qana'chi so' Jesús 'enapéga jeso'me siỹaxadipi, 'eet'oi:
JHN.6.43	—Ja'ñi qomle da' jaỹim 'auapichíitapega. 
JHN.6.44	Qaỹa ga' ỹañoxot da' 'chi jaỹim nauó'o da' 'uootaxa sa nauéeuo ñi' ỹit'a 'me jaỹim namaq; qana'chi jega'me ñic'alaxadiséguem ga' p'áteegue nolo'. 
JHN.6.45	Naua' nedétrañi l'aqtaqa jeso'me l'aqtáxanaxanecpi ñi' Dios, jenaa'me 'eet'oi: “Ñi' Dios ỹapaxaguen qomle ỹima na' siỹaxadipi.” Chan'eesa ỹima jen'me naquiáxana jiñi'me ỹit'a qataxa lapaxaguenatac jiñi'me, qana'chi jen'me jaỹim nauó'o.
JHN.6.46	Sa ỹañoxot da' 'uootaxa 'uo ga' ỹiloỹi da' latáxasoxoc ñi' ỹit'a; na'chínata jen'me chiỹoqo'ot jiñi'me, 'me na'chínata ỹaateton jiñi'me. 
JHN.6.47	Ỹátaqta 'eesa dójo' 'ami s'axatema, da' jega'me jaỹim ỹ'amaqten, qana'chi 'uo da' lec'alaxa 'me qaỹa 'te loiquiaqa'. 
JHN.6.48	Jaỹim na'chaỹim pan 'me chiỹaqaỹi da' nec'alaxa. 
JHN.6.49	So' huá'au 'adet'aipi jocalia'cho' quetalégue so' totelégue 'aléua, qana'chi jeso'me ỹalíctac jaso' pan chiỹaqséguem, lenaxat maná, qaláxasa na'chi 'ená'am ỹileu jeso'me. 
JHN.6.50	Qaláxasa jaỹim s'axátetac jaso' pan 'me chiỹoqo'ot di' piỹem, da' ga' ỹalic jaso'me, qana'chi sa ỹileu. 
JHN.6.51	Jaỹim 'me na'chaỹim pan 'me ñic'alétaiỹi, qataxa sachiỹoxogue di' piỹem. Ga' ỹalic jan'me jánjo' pan, qana'chi 'uo da' lec'alaxa qaỹa 'te loiquiaqa'. Jánjo' pan 'me sanéegue, na'chida da' mai'chi ỹó'oquiaxac. Jeda'me sanéegue, qaidi nec'aléegue na' siỹaxadipi.
JHN.6.52	Qana'chi so' judiopi mai'chi p'aỹa't da' necotátapega't, 'enapega'to':
JHN.6.52	—¿Hua'ago' ga' 'éeta da'me dójo', da' qo'mi ỹanema da' mai'chi ló'oquiaxac da' salíinaq?
JHN.6.53	Qana'chi 'enapéga so' judiopi so' Jesús, 'enaaco':
JHN.6.53	—Já'a, ỹátaqta 'eesa dójo' 'ami s'axatema, da' 'uootaxa sa 'te da' 'aualíquii da' ló'oquiaxac jen' siỹaxaua lec'óxot, qataxa da' sa 'te da' 'anỹómiiỹi jan' letauo', qana'chi sa 'auañoxochii da' 'adec'aliỹíiỹi. 
JHN.6.54	Ga' ỹalic da' ỹó'oquiaxac qataxa niỹómỹi jan'me ỹitauo', qana'chi 'uo da' lec'alaxa 'me qaỹa 'te loiquiaqa'. Qana'chi jega'me ñic'alaxadiséguem ga' p'áteegue nolo'. 
JHN.6.55	Qá'a da' ỹó'oquiaxac, na'chida da' ỹátaqta 'eesa nalic, qataxa jan' ỹitauo', na'chána jan' ỹátaqta 'eesa náquip. 
JHN.6.56	Ga' ỹalic da' ỹó'oquiaxac qataxa da' niỹómỹi jan' ỹitauo', qana'chi jega'me na'chi 'eeta't da' jaỹim ỹoqotet'aguet, qataxa na'chi 'ená'am jaỹim soqotet'aguet jega'me. 
JHN.6.57	Jiñi'me ỹit'a 'me jaỹim namaq, jiñi'me 'uo da' lec'alaxa, qana'chi dójo' ỹic'alaxa chiỹoqo'ot jiñi'me. Qana'chi naq'áita nataq'en ga' jaỹim ỹalic, qana'chi jega'me jaỹim ỹachiỹoxot'ot da' lec'alaxa. 
JHN.6.58	Jaỹim s'axátetac jaso' pan 'me chiỹoxogue da' piỹem. Jaso'me pan sa 'ená'am jaso' maná 'me ỹalíctac joca'li so' huá'au 'adet'aipi, qaláxasa na'chi 'ená'am ỹima jeso'me ỹileu. Ga'me ỹalic jaso'me pan 'me s'axátetac, qana'chi jega'me na'chi 'eeta't da' nec'alétaiỹi.
JHN.6.59	Na'chida dójo' dapaxaguenataxáatapeec so' Jesús joca'li huétaaue so' lemáxaqui so' judiopi 'me ná'ña di' Capernaum.
JHN.6.60	Joca'li qodemachíỹa dójo' lapaxaguenataxanaxac jeso'me, qana'chi ỹátaqta sa lec'óxotolec so'me quétapegue' so' Jesús 'me 'enaaco':
JHN.6.60	—Dójo' 'enaac, jeda'me ỹátaqta 'uo da' laqalaic da' qoỹaconguet; ¿jái'chogamaxa ỹañoxot da' naquiáxana dójo'?
JHN.6.61	Qana'chi so' Jesús ỹaatetoná'uo da' leenataxac jeso' judiopi da' dapetétapeelégue dójo' l'aqtac jeso'me. Qana'chi jeso'me ỹinatétac so' judiopi, 'enaaco':
JHN.6.61	—¿Séetapega 'ami ỹasáxadiñi dójo'? 
JHN.6.62	¿Hua'ago' ga' 'aviñíit'ec qomle da' 'uootaxa 'ami 'aulói'ỹa jen' siỹaxaua lec'óxot da' v'iỹílaxasee'ma jidi'me huét'a joca'li? 
JHN.6.63	Jeso'me lepaqal ñi' Dios, naqaiso so' chiỹoqo'ot da' nec'alaxa; jeda'me di'ỹoqóchiỹi napáchiỹaxac, jeda'me qaỹa 'te chiỹaqaỹi. Qaláxasa jeda'me senaac, 'me ỹátaqta 'eesa qataxa chiỹoqo'ot so' lepaqal ñi' Dios, qataxa jeda'me chiỹaqaỹi da'me nec'alaxa. 
JHN.6.64	Qaláxasa taqadíta 'uo da' 'oñíita na' sa jaỹim ỹ'amaqten.
JHN.6.64	'Enaac dójo' so' Jesús, qá'a chi'ena da' ỹaỹáten joca'li ỹímta da' d'onataxan jen'me chi'ena sa d'amaqtenataxan qataxa jeso'me sétaaque joca'li da' ỹaneuo jeso'me. 
JHN.6.65	Qana'chi 'enaaco':
JHN.6.65	—Tadeeto' jaỹim 'ami senapegalo ca'li da' qaỹa ga' ỹañoxot da' 'chi jaỹim nauó'o, da' 'uootaxa sa 'te da' na'chiñi ñi' ỹit'a da' jaỹim nauée'uo jega'me.
JHN.6.66	Huá'a, qana'chi ỹátaqta jalcote so'me quétapegue' so' Jesús da' ỹaxañi da' 'equegue jeso'me. 
JHN.6.67	Qana'chi so' Jesús ỹinatét'ape saua' doce lapaxaguenataqa:
JHN.6.67	—¿'Ami séetapega nataq'en sétaaque da' 'oquíỹi?
JHN.6.68	Qaláxasa jeso'me Simón Pedro 'enaaco':
JHN.6.68	—'Am ỹisaliaxanec, ¿jái'chogamaxa qolaxague laqáỹa? Qá'a na'chi'améta 'me naua' 'ad'aqtaqa jenaa'me chiỹaqaỹilo da' n'óiỹaxac 'me qaỹa 'te loiquiaqa'. 
JHN.6.69	Qo'mi ma'le sóxote da' s'amaqténaq, qataxa saỹátenaq da' na'chi'am 'me 'am ga' qoỹ'axátet'aguet net'a nec'alaxaqui 'me 'am ga' lec'óxot ñi' qantamnaxala' 'me na'chi 'eeta't da' nec'alétaiỹi.
JHN.6.70	Qana'chi so' Jesús 'enaaco':
JHN.6.70	—¿Sa na'chi'amiijo' doce da' 'ami ỹiquiỹáqa? Qalqaiga da' 'oonolec da' 'oñíita ỹáatañi da' lasoxoc so' paiỹac 'me qadó'o.
JHN.6.71	Na'chiso so' Judas Iscariote jeso'me detaqátapega so' Jesús, jeso'me lec'óxot so' Simón. Qá'a so' Judas, na'chiso joca'li so' ỹaneuo jeso'me, temaqaidi so' Judas na'chiso so' 'oonolec saua' doce lapaxaguenataqa.
JHN.7.1	Joca'li ỹim dójo', qana'chi so' Jesús coléetapiỹi di' 'aléua Galilea. Jeso'me sa ỹic'áta di' Judea, qá'a so' judiopi 'me l'acháqa' jidi'me sétaaque da' ỹalaat jeso'me. 
JHN.7.2	Qaláxasa ma'le sa qaỹáaque so' lemáxaqui so' judiopi da' qonaavlo naua' nepele'te. 
JHN.7.3	Tadeeto' saua' laqaỹadésoda 'éetrapega jeso'me, 'enapega'to':
JHN.7.3	—'Ena't qomle da' 'ouét'a jénjo'. N'óota da' 'auc'áta di' Judea, qaidi jen'me 'am quétapegue' 'me huét'a jidi'me ỹañoxot da' nataq'en ỹauáachiỹi jen'me 'aué'etpi. 
JHN.7.4	Qá'a ga' siỹaxaua da' sétaaque da' qoỹaateton, qana'chi sa nañoxótetapiiñi da' 'uo ga' ỹí'et. Qá'a 'am ma'le sóxote da' 'au'étetac dójo' 'ad'onataxanaxac, n'óota da' 'am 'analoxóna ỹima jen' siỹaxadipi.
JHN.7.5	Cha ỹivid'alo joca'li saua' mai'chi laqaỹadésoda da' sa ỹ'amaqte'n jeso'me. 
JHN.7.6	Qana'chi so' Jesús 'enaaco':
JHN.7.6	—Jaỹim sona'li da' ỹivíta di' ỹalóqo'. 'Ami, qaa'le gamachaqaiga nolo' qana'chi 'ená'am 'ónaxaic 'aviñii. 
JHN.7.7	Jen'me siỹaxadipi 'me huetalégue jen' 'aléua, jen'me sa 'ami niquiỹa'alo. Jaỹim, qaamaxa ỹátaqta jaỹim niquiỹá'a, qá'a jaỹim ỹátaqta s'axátetem jen'me naua' ỹ'étet'ape sa ỹiỹamadídiñi. 
JHN.7.8	'Oquíỹi qomle, 'auc'áchii'uo ga' nemáxac. Jaỹim, qaamaxa sa sec'áta, qá'a maliaxa sa ỹivíta di' ỹalóqo'.
JHN.7.9	Joca'li ỹim dójo' 'enaac, qana'chi jeso'me qapiỹá'ña di' Galilea.
JHN.7.10	Qaláxasa joca'li ma'le ỹoxoguelo saua' laqáỹa', qana'chi so' Jesús nataq'en ỹic'áte'uo jeso'me nemáxac. Qaláxasa jeso'me sa 'te ỹátaqta naloxon. 
JHN.7.11	Qana'chi so' judiopi nimitétaaque jeso'me joca'li huétaaue so' nemáxac. Qana'chi denataxáatac, 'enaaco':
JHN.7.11	—¿Jái'chogamaxa huet'ague jega'me siỹaxaua?
JHN.7.12	Qana'chi jalcote so' siỹaxadipi da' n'aqtaxáatapiỹi jeso'me. 'Uo na' 'enaac: “Sójo' siỹaxaua, jeso'me n'óota da' lasoxoc.” Qaláxasa 'uo na' laỹi 'eet'oi: “Jeso'me sa nó'in da' lasoxoc; jeso'me 'chi ỹoqovíitac na' siỹaxadipi.”
JHN.7.13	Qaláxasa jen'me sa ỹátaqta ỹimachaqtet ỹima so' siỹaxadipi da' 'éetapega jeso'me, ỹasouaxat da' d'óitapega so' judiopi.
JHN.7.14	Qaláxasa joca'li ma'le laiñi so' nemáxac, qana'chi so' Jesús táaue so' tamnaxaqui let'ádaic, qana'chi quet'ot da' lapaxaguenataxanaxac. 
JHN.7.15	Qana'chi so' judiopi 'uo da' ỹ'aalát'ec jeso'me, qana'chi 'enaaco':
JHN.7.15	—¿Jái'chogamaxa hua'ague ga' 'éeta jeda'me, da' ỹátaqta jalcote na' ỹaỹáten? Qamaale sa napaxaguen joca'li.
JHN.7.16	Qana'chi so' Jesús 'enaaco':
JHN.7.16	—Da' ỹapaxaguenataxanaxac, jeda'me sa ỹalémaxaset, jeda'me chiỹoqo'ot ñi'me jaỹim namaq. 
JHN.7.17	Da' 'uo ga' qaỹa ga' ỹasápiỹi da' ỹí'et jega'me 'éetapeec ñi' Dios, qana'chi jega'me ỹañoxot da' ỹaỹáteete' naua' ỹapaxaguenataxanaxaco da' ỹátaqta chiỹoqo'to ñi' Dios, 'uootaxa da' 'chi mai'chi jaỹim chiỹoqo'to. 
JHN.7.18	Ga' siỹaxaua da' 'uootaxa mai'chi nachiỹoxola't ga' mai'chi letaxaỹaxac, ga'me 'éet'ec dójo', qá'a sétaaque na' siỹaxadipi qoỹi'ỹoxoden. Qaláxasa jega'me ỹátaqta nepogoxóitapegue' da' qaidi qoỹi'ỹoxoden jega'me namaq, jega'me naqaiga ga' ỹátaqta 'eesa ga' l'aqtaxanaxac, sa 'chi doqovínaxaatac.
JHN.7.19	¿Séetapega sa 'eeso' so' Moisés da' 'ami ỹanema so' laqátaxacpi? Qaláxasa taqadíta qaỹa ga' 'oonolec da' 'oñíita da' ỹalaxalégue jeso'me naqátaxacpi. ¿Tá'nooqo'chi da' 'ami sétaaque jaỹim 'aualaachii?
JHN.7.20	Qana'chi so' siỹaxadipi 'enaaco':
JHN.7.20	—'Am 'uo ñi' 'adé'ec nataqtáqaic; ¿jái'chogamaxa sétaaque da' 'am ỹalaat?
JHN.7.21	Qana'chi so' Jesús 'enaaco':
JHN.7.21	—Jaỹim 'oonolec ca'li sé'et ca'li huétooue so' nolo' mataxaqui, qana'chi ỹima da' 'oñíita ỹátaqta 'au'aalqáitapeguem. 
JHN.7.22	Qaláxasa so' Moisés 'ami ỹanema joca'li da' 'auauóỹaaque ga' n'anaxat ga' siỹaxaua (temaqaidi da' sa na'chiso jeso'me da' ỹátaqta chiỹoqo'ot, qá'a jeda'me chiỹoqot'ot joca'li jeso'me huá'au 'adet'aipi). Tadeeto' 'ami 'auañoxochii da' 'av'íchii ga' n'anaxat ga' nootolec, temaqaidi da' huétooue ga' nolo' mataxaqui. 
JHN.7.23	Qá'a 'ami sétaaque da' 'apagaqchiñíichiỹi jen' laqátaxacpi so' Moisés, qana'chi 'ami 'auañoxochii 'av'íchii ga' n'anaxat ga' nootolec, te'me huétooue ga' nolo' mataxaqui, qaláxasa ¿tóoqo'chi da' jaỹim 'aualematáitapega ỹasouaxat da' ỹiméegue da' l'óiỹaxac so' siỹaxaua da' ñataden so' nolo' mataxaqui? 
JHN.7.24	'Ami 'ena't qomle da' 'aulóitaỹi ga' ỹ'oqóchiỹi da' 'anmichii. Da' 'uootaxa 'uo ga' 'anmichii, qaláxasa ỹátaqta 'auachimaxachíiteegue 'aviñii da' 'admitaxanaxaquii.
JHN.7.25	Qana'chi 'uo na' néta'ña di' Jerusalén na' denataxáatac, 'eet'oi:
JHN.7.25	—¿Séetapega na'chido' jeda'me dójo' qonmitétaaque da' sétaaque da' qoỹalaat? 
JHN.7.26	Qá'a jeda'me ỹátaqta naloxóota da' detaqa, qaláxasa qaỹa ga' ỹañoxot da' 'enapéga jeda'me. Ỹ'oqóta da' séetapega nataq'en na' qadet'alpi da' ỹ'amaqten jeda'me, da' na'chida jeda'me ga' qoỹ'axátet'aguet net'a nec'alaxaqui. 
JHN.7.27	Qaláxasa qo'mi saỹátenaqta da' chiỹoxogue jeda'me. Qá'a qomle ỹivíta da' nóvi' jega'me net'a nec'alaxaqui, qaláxasa qaỹa ga' ỹañoxot da' ỹaỹáten ga' chiỹoxogue.
JHN.7.28	Joca'li demachíchiỹi dójo' so' Jesús 'me dapaxaguenataxáatapooue so' tamnaxaqui, qana'chi ỹátaqta netenec da' l'aqtac, 'enaaco':
JHN.7.28	—¡Qa'chi jaỹim 'auaatetoñiỹo' qataxa 'auaỹáchiñii jega'me sachiỹoxogue! Qaláxasa jaỹim sa mai'chi ñachiỹoxola't da' ñanac, qá'a jaỹim lamaxasec jiñi'me ỹátaqta 'eesa, jiñi'me sa 'auaatetoñii. 
JHN.7.29	Jaỹim, qaamaxa saateton, qá'a sachiỹoqo'ot jiñi'me, qataxa jaỹim namaq.
JHN.7.30	Huá'a, qana'chi sétaaque da' qoỹaconé'uo jeso'me da' qoỹicoñi'. Qaláxasa qaỹa ga' nañoxot da' ỹaconé'uo jeso'me, qá'a jeso'me maliaxa da' ỹivíta ga' lalóqo'. 
JHN.7.31	Qaláxasa ỹátaqta sa lec'óxotolec na' ỹ'amaqten jeso'me. Qana'chi 'enaaco':
JHN.7.31	—Qomle ỹivíta da' nóvi' ga' net'a nec'alaxaqui, ¿séetapega ỹágueegue jen'me ỹí'et n'anecpi 'me sa qoỹauanápiỹi da' napacalégue jeda'me dójo' siỹaxaua?
JHN.7.32	So' fariseopi joca'li demachítapegooue so' siỹaxadipi da' 'éetapega so' Jesús, qana'chi jeso'me fariseopi qataxa so' lasoxola'pi na' netaxaỹáxanaxanecpi ỹamaq so' huataxanaq 'me ỹilolégue so' tamnaxaqui, da' qaidi ỹaconé'uo jeso'me da' ỹicoñi'. 
JHN.7.33	Qana'chi so' Jesús 'enaaco':
JHN.7.33	—Jaỹim maliaxa cada'acolec da' 'ami souetaavlo. Qomle ỹim, qana'chi jaỹim s'iỹílaxa jiñi'me jaỹim namaq. 
JHN.7.34	Qaláxasa 'ami qomle jaỹim 'anmichíitaaque, qaláxasa sa jaỹim 'auañíỹa, qá'a sa 'auañoxochii da' 'avídi'ỹa jega'me souét'a.
JHN.7.35	Qana'chi jeso' judiopi mai'chi nenatétapega't, 'enaaco':
JHN.7.35	—¿Jái'te hua'ago' ga' taiỹi jeda'me, da' qaidi qo'mi sa sañoxotaq da' sauanáxa? ¿'Uootaxa ỹic'áta di' judiopi 'me nelagaxatétac, jidi'me nétaaue jen'me sa judío lé'ec, da' qaidi ỹapaxaguen jen' sa judiopi lé'ec? 
JHN.7.36	¿Jái'chogamaxa náỹi dójo' l'aqtac 'me 'eet'oi: “Jaỹim 'anmichíitaaque qomle, qaláxasa sa jaỹim 'auañíỹa, qá'a sa 'auañoxochii da' 'avídi'ỹa jega'me souét'a?”
JHN.7.37	Jeso'me p'áteegue nolo' saua' nemáxaqui' 'me ỹátaqta ỹágueegue da' ni'ỹoxodénataguec. Qana'chi jeso'me nolo' nichaachiñi so' Jesús, qana'chi ỹátaqta neten da' detaqa, 'enaaco':
JHN.7.37	—Ga' 'uo ga' ỹiliinquip, qaa'le 'ónaxaic da' jaỹim nauó'o, qaidi niỹom. 
JHN.7.38	Qá'a na'chi 'enapega't naua' nidii's n'aqtaqa da' ga' jaỹim ỹ'amaqten, qana'chi jaga' liquidiaqte chiỹoqótooue ga' noxop 'me 'ená'am ga' l'auáxac 'me nec'alaxaqui.
JHN.7.39	Dójo' 'enaac so' Jesús, jeda'me náỹi ga' ỹ'amaqten jeso'me, qana'chi jega'me ỹaconguet so' lepaqal ñi' Dios. Qá'a so' lepaqal ñi' Dios maliaxa joca'li da' janac, qá'a so' Jesús maliaxa da' ỹivíta ga' lalóqo' da' qoỹi'ỹoxoden.
JHN.7.40	Qana'chi 'uo na' siỹaxadipi 'me demachíchiỹi joca'li dójo', 'enaaco':
JHN.7.40	—Dójo' siỹaxaua ỹátaqta 'eesa da' naqaida da' l'aqtáxanaxanec ñi' Dios 'me qoỹ'axátet'aguet jocalia'cho' da' naỹa'quéna.
JHN.7.41	Qataxa 'uo na' laỹi 'enaac:
JHN.7.41	—Jeda'me naqaida da' net'a nec'alaxaqui.
JHN.7.41	Qaláxasa 'uo na' laỹi 'eet'oi:
JHN.7.41	—¿Táalia'chi toqo' da' chiỹaqá'ña di' Galilea ga' net'a nec'alaxaqui? 
JHN.7.42	Qá'a naua' nidii's l'aqtaqa ñi' Dios, jenaa'me ỹ'axa't jega'me net'a nec'alaxaqui, jega'me qoỹinapéga da' lec'óxot jeso'me net'a David, qataxa qoỹinapéga chiỹoqóchii'ña di' Belén 'me l'acháqa' joca'li so' David.
JHN.7.43	Qana'chi so' siỹaxadipi ỹodapecachi da' leenataxac ỹasouaxat so' Jesús. 
JHN.7.44	Qataxa 'uo so' sétaaque da' ỹaconé'uo jeso'me da' ỹicoñi', qaláxasa qaỹa ga' nañoxota da' ỹaconé'uo jeso'me.
JHN.7.45	Qana'chi jeso'me huataxanaq 'me ỹilotalégue so' tamnaxaqui n'iỹílaxa so' huét'a so' fariseopi qataxa jeso'me lasoxola'pi na' netaxaỹáxanaxanecpi. Qana'chi jeso'me net'alpi denataxáatac, 'enaaco':
JHN.7.45	—¿Tóoqo'chi da' sa 'anavíquiiuo jega'me?
JHN.7.46	Qana'chi so' huataxanaq 'enaaco':
JHN.7.46	—¡Ỹátaqta qaỹa da' 'uo ga' 'ená'am dójo' siỹaxaua da' letaxaỹaxac!
JHN.7.47	Qana'chi so' fariseopi 'enaaco':
JHN.7.47	—¿Qa'chi nataq'eno' da' 'oñíita 'anasiñíit'a da' 'chi 'ami qoỹoqovi'n? 
JHN.7.48	¿Séetapega 'uo' ga' 'oonolec na' qadasoxola'pi, 'uootaxa jen'me fariseopi, da' 'uootaxa ỹiỹamaxaden jeso'me? ¡Qaỹa! 
JHN.7.49	Qaláxasa jénjo' siỹaxadipi 'me sa ỹaỹáten na' naqátaxacpi 'me chiỹoqo'ot so' Moisés, jen'me taỹá'a qomle da' ỹi'uaxan ñi' Dios.
JHN.7.50	Qana'chi so' Nicodemo 'me 'uo joca'li so' pí'ỹaq da' huet'asop so' Jesús, jeso'me na'chi ỹalquétaaue so' fariseopi. Qana'chi 'enaaco':
JHN.7.51	—Jenaa'me naqátaxaco 'me qo'mi qoỹanema ca'li, jenaa'me ỹ'axa't da' qo'mi sa s'étaq ga' ne'uaxánaguec ga' siỹaxaua, da' 'uootaxa maliaxa sona'li ñaquiáxanaxa, qaidi saỹátenaq jega'me ỹí'et.
JHN.7.52	Qana'chi qoỹinapego' jeso'me, qoỹinaaco':
JHN.7.52	—¿'Am séetapega nataq'en 'am Galilea lé'ec? Ỹa 'anapaxaguenalo qomle naua' nedétrañi l'aqtaqa jiñi'me Dios, qaidi 'aulá'a da' qaỹa ga' l'aqtáxanaxanec jiñi'me da' 'uootaxa chiỹoqóchii'ña joca'li di' Galilea.
JHN.7.53	Qana'chi ñi' 'oonolec jeso'me taỹapee'ualo naua' l'achaqa'te.
JHN.8.1	Qaláxasa so' Jesús ỹic'ádisee'mec so' qasoxonaxa 'me nanaqa' jan' 'epaq 'olívo. 
JHN.8.2	Qana'chi so' maliaxa néte'ta so' nolo' laqáỹa, qana'chi jeso'me ỹitaxa v'iỹílaxa'ỹa jeso' tamnaxaqui. Qana'chi ỹima so' siỹaxadipi nichíi'uo jeso'me, qana'chi jeso'me ñíiñi, qana'chi quet'ot da' lapaxaguenataxanaxac. 
JHN.8.3	Qana'chi jen'me dapaxaguenataxáatapeec na' naqátaxacpi qataxa na' fariseopi nauécta'uo jaso'me ỹauo 'me qoỹisomalégue da' necachítapegue' so' sa loua. Qana'chi qonchaalataxanánỹi so' laiñi so' siỹaxadipi 'me huet'asop jeso'me. 
JHN.8.4	Qana'chi qoỹinapego' so' Jesús, qoỹinaaco':
JHN.8.4	—'Am 'me 'am paxaguenataxanaxaic, jadójo' ỹauo, jada'me qoỹisomalégue da' nichíuatetapegue' so' sa loua. 
JHN.8.5	Naua' laqátaxaco so' Moisés qo'mi ỹamaxalóo'te da' sauoqót'ai na' qa' da' salaataq na' ỹauodipi, da' 'uootaxa 'ená'am jada'me. Qaláxasa 'am, ¿jái'chogamaxa 'éeta ga' 'ad'aqtac?
JHN.8.6	Jeso'me net'alpi 'enaaco' dójo', da' 'chi ỹ'iỹen so' Jesús, da' qaidi ỹañoxot da' qoỹa'uo ga' lasouaxaset. Qana'chi so' Jesús naxañi, qana'chi ỹidétapeelégue so' 'aléua, dedáxatapega jaso' liaxata. 
JHN.8.7	Qaláxasa jeso'me net'alpi na'chi quet'ot da' denataxáatac. Qana'chi jeso'me naxaséguem, qana'chi 'enapéga jeso'me net'alpi, 'enaaco':
JHN.8.7	—Da' 'uo ga' 'oonolec da' 'oñíita da' qaỹa ga' loic, na'chiga qomle ga' 'uailégue da' ỹasaxac ga' qa' jada'me.
JHN.8.8	Qana'chi ỹitaxa v'iỹílaxalégue da' naxañi, qana'chi ỹitaxa ỹidétac so' 'aléua. 
JHN.8.9	Qaláxasa jeso'me joca'li demachíỹa dójo', qana'chi ỹátaqta ỹima nepecoq jeso'me, qana'chi noqonaxatétaiỹi, 'uáuteegue so' ỹ'axaicáchiipi. Joca'li ỹima jeso'me da' jec, qana'chi so' Jesús qapiỹa'asop jaso' ỹauo 'me qapiỹá'ña jidi'me qouéta'ña. 
JHN.8.10	Qana'chi so' Jesús naxaséguem. Joca'li qaỹa ga' ỹilá'a, na'chasóta jaso' ỹauo, qana'chi ỹinatétaco' jaso'me, 'enaaco':
JHN.8.10	—'Am ỹauo, ¿jái'chogamaxa huet'ague ga'me sétaaque da' ỹa'uo ga' 'ane'uaxánaguec? ¿Séetapega qaỹo' ga' ỹañoxot da' 'am ỹalaat?
JHN.8.11	Qana'chi jaso'me 'enaaco':
JHN.8.11	—'Ai', qaỹa, 'am ỹasoxola'.
JHN.8.11	Qana'chi so' Jesús 'enapego' jaso'me, 'enaaco':
JHN.8.11	—Jaỹim nataq'en sa 'am 'te salaat. Naỹi 'am 'oc. Qaláxasa 'ena't qomle da' ỹitaxa 'aua'uo ga' 'adoic.
JHN.8.12	Qana'chi so' Jesús ỹitaxa 'enapéga so' siỹaxadipi, 'enaaco':
JHN.8.12	—Jaỹim, na'chaỹim 'me secoỹadetalégue jen' 'aléua. Ga' jaỹim 'equegue, qana'chi jega'me 'uo jaga' lecoỹadáxanaqte 'me ỹí'et da' lec'alaxa jega'me. Huá'a, qana'chi jega'me sa nauá'ne' da' huétaaue ga' n'álaxa.
JHN.8.13	Qana'chi so' fariseopi 'enapéga jeso'me, 'enaaco':
JHN.8.13	—'Am mai'chi 'an'axátetapeela't, qana'chi dójo' 'ad'aqtaxanaxac qaỹa 'te laso'vi.
JHN.8.14	Qana'chi so' Jesús 'enaaco':
JHN.8.14	—Jedójo' ỹ'aqtaxanaxac, jeda'me ỹátaqta 'eesa, temaqaidi da' 'uootaxa jaỹim mai'chi ñ'axátetapeela't. Qá'a saỹáteeta di' sachiỹoqchii'ña qataxa jeda'me sat'ague. 'Ami, qaamaxa sa 'auaỹáchiñii ga' sachiỹoxogue qataxa jega'me sat'ague. 
JHN.8.15	'Ami da' 'anmichiỹáaque ga' nasouaxaset, qaláxasa 'aupagaqchiñíichiỹi ga' mai'chi leenataxac ga' ỹ'oqóchiỹi siỹaxadipi. Jaỹim, qaamaxa sa ñimitáaque ga' nasouaxaset. 
JHN.8.16	Qaláxasa da' 'uootaxa ñimit ga' nasouaxaset, qaláxasa da' ỹimitaxanaxac ỹátaqta chimaqáteegue, qá'a sa ñidóteegue da' 'uo ga' ñimit. Qá'a jiñi'me ỹit'a 'me jaỹim namaq, jiñi'me jaỹim lecochiỹa da' 'uo ga' ñimit nasouaxaset. 
JHN.8.17	Jen'me naqátaxacpi 'me 'ami qoỹanema joca'li nedétañi da' 'uootaxa huo'oi gaua' dos da' 'uootaxa 'uo ga' ỹ'axa't, da' nateet'a'salo gaua' l'aqtaxanaxa'j, qana'chi jegaa'me ỹiuen da' qoỹ'amaqte'n. 
JHN.8.18	Huá'a, qana'chi jaỹim mai'chi ñ'axátetapeela't, qataxa jiñi'me ỹit'a 'me jaỹim namaq, jiñi'me nataq'en jaỹim ỹ'axátetac.
JHN.8.19	Qana'chi qoỹinatetaco' jeso'me, qoỹiit'oi:
JHN.8.19	—¿Hua'ago' ga' net'ague ga' 'adet'a?
JHN.8.19	Qana'chi so' Jesús 'enaaco':
JHN.8.19	—'Ami sa jaỹim 'auaatetoñii, na'chi 'ená'am ñi' ỹit'a sa 'auaatetoñii. Ma'chaxa taa'chi da' jaỹim 'auaatetoñii, qana'chi nataq'en 'auaatetoñii jiñi'me ỹit'a.
JHN.8.20	Qana'chi so' Jesús 'enaaco' dójo' joca'li maliaxa huétaaue jeso' tamnaxaqui let'ádaic da' dapaxaguenataxáatac, huét'a jidi'me ná'ña jaso' lai't jana' nachítaqtaxanaqte. Qaláxasa qaỹa ga' ỹañoxot da' ỹaconé'uo jeso'me da' ỹicoñi', qá'a jeso'me maliaxa sa ỹivíta ga' lalóqo'.
JHN.8.21	So' Jesús ỹitaxa v'iỹílaxalégue da' detaqa, 'eet'oi:
JHN.8.21	—Jaỹim sec, qana'chi 'ami qomle jaỹim 'anmichíitaaque, qaláxasa 'ami 'adeliviitalóo'te qomle naua' 'adoicódii'. Qá'a jega'me jaỹim sat'ague, qaa'le 'ami sa 'auañoxochii da' 'avídi'ỹa.
JHN.8.22	Qana'chi so' judiopi 'enaaco':
JHN.8.22	—¿Séetapega mai'chi nalaatela't jeda'me qomle, tadeeto' 'enaac da' sa sec'átaxa ga' taỹa?
JHN.8.23	Qana'chi so' Jesús 'enapéga so' judiopi, 'enaaco':
JHN.8.23	—'Ami 'auachiỹoqoỹalégue jénjo' nep'aỹáñi; jaỹim, qaamaxa sachiỹoxogue da' p'áseguem. 'Ami mai'chi 'ad'acháqadii jénjo' 'aléua; jaỹim, qaamaxa sa ỹ'acháqa' jénjo' 'aléua. 
JHN.8.24	Tadeno' jaỹim senaac da' 'ami 'adeliviitalóo'te qomle naua' 'adoicódii'. Qá'a da' sa 'au'amaqchíñii da' jaỹim 'me na'chaỹiméta, qana'chi 'ami 'adeliviitalóo'te naua' 'adoicódii'.
JHN.8.25	Qana'chi qoỹinatétac jeso'me, qoỹinaaco':
JHN.8.25	—¿Jái'chi 'am?
JHN.8.25	Qana'chi so' Jesús 'enaaco':
JHN.8.25	—Sóxote maiñaxa da' 'ami s'axátetapeema so' 'uáichiiñi. 
JHN.8.26	Jaỹim ỹátaqta maliaxa jalcote na' ỹ'aqtaxanaxac da' 'ami senapegalo qataxa da' ñimit ga' 'adasouaxasíchii. Qaláxasa jiñi'me jaỹim namaq, jiñi'me ỹátaqta 'eesa da'me l'aqtac, qataxa ỹima jen'me s'axátem jen' huetalégue jen' 'aléua, na'chína na' semachíỹa l'aqtacpi jiñi'me.
JHN.8.27	Qaláxasa jeso'me siỹaxadipi sa ỹaỹátenguet jeso'me da' na'chiñi jiñi'me let'a 'me detaqátapega. 
JHN.8.28	Tadeeto' so' Jesús 'enapéga jeso'me siỹaxadipi, 'enaaco':
JHN.8.28	—'Ami qomle ỹivíta da' 'auañíỹaseguem jen'me siỹaxaua lec'óxot, qana'chi huá'a qomle 'auañoxochii da' 'auaỹáchiñii da' jaỹim 'me na'chaỹiméta, qataxa da' sa 'chi mai'chi ñachiỹoxola't ga' sé'et, na'chidáta da' jaỹim s'axat ga'me jaỹim ỹapaxaguenec ñi'me ỹit'a. 
JHN.8.29	Qá'a jiñi'me jaỹim namaq, jiñi'me jaỹim huet'aguet; jiñi'me ỹit'a sa jaỹim nedoqtéeteegue, qá'a jaỹim na'chi 'eeta't da' sé'et jega'me ỹiỹamaxadéeta jiñi'me.
JHN.8.30	Qana'chi joca'li 'enaac dójo' so' Jesús, qana'chi ỹátaqta jalcote so' ỹ'amaqten jeso'me.
JHN.8.31	Qana'chi so' Jesús 'enapego' so'me judiopi 'me ỹ'amaqten jeso'me, 'enaaco':
JHN.8.31	—'Ami qomle ỹátaqta 'av'íchii dójo' 'ami s'axatema, qana'chi ỹátaqta 'eesa qomle da' 'ami ỹapaxaguenataqa. 
JHN.8.32	Qana'chi 'ami qomle ỹátaqta 'auaatetoñii da' 'eesa lasoxoc, qana'chi dójo' 'eesa ỹátaqta lasoxoc, na'chida da' ỹátaqta 'ami huesóchidiñi qa'e'n.
JHN.8.33	Qana'chi so' judiopi 'enaaco':
JHN.8.33	—Qo'mi mai'chi qo'mi lec'oqtepi so' Abraham; ỹátaqta na'chi 'eeta't qo'mi qaỹa ga' lelatáqa. Qalqaiga ¿tóoqo'chi da' 'am 'auéetapega da' qo'mi huesóchidiñi qomle?
JHN.8.34	Qana'chi so' Jesús 'enapego' jeso'me judiopi, 'eet'oi:
JHN.8.34	—Ỹátaqta 'eesa dójo' 'ami s'axatema, da' ỹima jen'me ỹ'étetac da' l'etaxalóxoc, jen'me 'ená'am da' lelatacpi dójo' n'etaxalóxoc. 
JHN.8.35	Jega'me 'chi nelatac, jega'me sa ỹañoxot da' na'chi 'eeta't da' ỹalquétaaue jega'me nec'óqo'tepi. Jega'me nec'óxot, qaláxasa na'chi 'eeta't da' ỹalquétaaue jega'me nec'óqo'tepi. 
JHN.8.36	Tadeeto' jen'me lec'óxot ñi' Dios da' 'ami huesóchidiñi qa'e'n, qana'chi ỹátaqta 'eesa da' 'ami huesóchidiñi. 
JHN.8.37	Jaỹim ma'le sóxote da' saỹáten da' mai'chi 'ami lec'óqo'te so' Abraham. Qaláxasa 'ami sétaaque jaỹim 'aualaachii ỹasouaxat da' sa 'au'amaqchíñii jeda'me senaac. 
JHN.8.38	Jaỹim s'axátet'ape naua' jaỹim ỹaloxonalo ñi' ỹit'a. Qataxa 'ami na'chi 'ená'am 'av'íchiit'ape naua' l'aqtaqa so' 'adet'ai.
JHN.8.39	Qana'chi jeso'me judiopi 'enaaco':
JHN.8.39	—Qo'mi qadet'a so' Abraham.
JHN.8.39	Qana'chi so' Jesús 'enapéga jeso'me, 'enaac:
JHN.8.39	—'Ami da' ỹátaqta 'eesa da' 'adet'ai so' Abraham, qana'chi 'av'íchii toqo' jen'me ỹí'etpi jeso'me. 
JHN.8.40	Qaláxasa 'ami, te'me da' 'uootaxa 'ami s'axátetapeema jen'me 'eesa lasoxocpi 'me jaỹim ỹapaxaguenec ñi'me ỹit'a Dios, qaláxasa taqadíta 'ami sétaaque da' jaỹim 'aualaachii. ¡Qaamaxa so' Abraham ỹátaqta qaỹa da' 'uo ga' ỹí'et 'ená'am dójo'! 
JHN.8.41	'Ami, qaamaxa na'chi 'auadénaxachiichiỹi jen'me ỹí'et so' 'adet'ai.
JHN.8.41	Qana'chi jeso'me judiopi 'enaaco':
JHN.8.41	—Qo'mi sa 'chi qo'mi chíuaxase'te nec'óqo'te; qo'mi 'oonolec ñi' qadet'a Dios.
JHN.8.42	Qana'chi so' Jesús 'enapéga jeso'me, 'enaaco':
JHN.8.42	—Da' ỹátaqta 'eesa da' 'adet'ai ñi' Dios, qana'chi 'ami toqo' ỹátaqta jaỹim 'auauochíỹic. Qá'a jaỹim na'chi sachiỹoqot'ot jiñi'me, qana'chi naỹi 'ami souetaavlo. Jaỹim sa mai'chi ñachiỹoxola't da' ñanac, qá'a jiñi'me jaỹim namaq. 
JHN.8.43	¿Tóoqo'chi 'ami sa 'auaỹáchiñii jeda'me 'ami s'axátetapeema? Qá'a ỹasouaxat da' séetapega sa 'anaquiáxañiỹa jeda'me ỹ'aqtaxanaxac. 
JHN.8.44	Jeso'me 'adet'ai na'chiso jeso'me paiỹac 'me qadó'o. Jeso'me 'ami lalémaxase'te, tadeeto' 'ami sétaaque da' 'av'íchii jega'me 'éetapeec jeso'me. Jesójo' qadó'o, jeso'me ỹátaqta laataxanaxaic. Qana'chi chiỹoqóchii'ña joca'li ỹímta qoỹí'et jénjo' 'aléua, jeso'me sa huet'ot ga' 'eesa lasoxoc, chan'eesa sa 'eesa ga' l'aqtac. Jeso'me da' 'uootaxa nasaxáiỹi ga' loqovínaxanaxac, qana'chi ỹátaqta ỹipaquíchiỹi da' mai'chi lasoxoc. Qá'a jeso'me ỹátaqta pecaic, qataxa na'chiso so' let'a da' nesepegaxanaxac. 
JHN.8.45	Qá'a jaỹim s'axátetac jeda'me ỹátaqta 'eesa lasoxoc, qana'chi 'ami sa jaỹim 'aviỹamaxadíñii. 
JHN.8.46	¿Jái'chogamaxa 'oonolec da' 'oñíita da' ỹañoxot da' ỹ'axat da' 'uootaxa 'uo ga' ỹasouaxaset? Qataxa da' 'uootaxa s'axátetac jeda'me 'eesa lasoxoc, qalqaiga ¿tóoqo'chi sa jaỹim 'au'amaqchíñii? 
JHN.8.47	Jega'me chiỹoqot'ot ñi' Dios, jega'me naquiáxanalo naua' l'aqtaqa jiñi'me. Qaláxasa 'ami, da' sa 'auachiỹoqoit'ot jiñi'me, chan'eesa sa 'te da' 'anaquiáxañii.
JHN.8.48	Qana'chi so' judiopi 'enapéga jeso'me Jesús, 'enaaco':
JHN.8.48	—Qo'mi ỹátaqta 'eesa dójo' qad'aqtac joca'li 'am senqátapega 'chi 'am Samaria lé'ec qataxa 'uo ñi' 'adé'ec nataqtáqaic.
JHN.8.49	Qana'chi so' Jesús 'enaaco':
JHN.8.49	—Jaỹim qaỹa ga' ỹí'ec nataqtáqaic. Qá'a jeda'me s'étetac, si'ỹoxodéetac ñi'me ỹit'a, qaláxasa 'ami sa jaỹim 'avi'ỹoxodíñii. 
JHN.8.50	Jaỹim sa sañoxot da' sétaaque da' jaỹim qoỹi'ỹoxoden, qaláxasa 'uo jiñi'me sétaaque da' jaỹim qoỹi'ỹoxoden, qana'chiñi jiñi'me ỹí'et ga' ne'uaxánaguec ga' siỹaxaua. 
JHN.8.51	Ỹátaqta 'eesa dójo' 'ami s'axatema, ga' ỹalaxaguet da'me senaac, qana'chi jega'me sa nauá'ne' da' ỹileu.
JHN.8.52	Qana'chi so' judiopi 'enapego' jeso'me, 'enaaco':
JHN.8.52	—Qo'mi naỹi saỹátenaqta da' 'am 'uo ñi' 'adé'ec nataqtáqaic. Qá'a so' Abraham qataxa ỹima so' l'aqtáxanaxanecpi ñi' Dios, jeso'me joca'li ỹileu, qalqaiga 'am 'onapeela't: “Ga' ỹalaxaguet jega'me senaac, qana'chi jega'me sa nauá'ne' da' ỹileu.” 
JHN.8.53	¿'Am séetapega 'anapacalégue jeso' qadet'a Abraham? Jeso'me joca'li ỹileu, qataxa ỹima jeso'me l'aqtáxanaxanecpi ñi' Dios. Qalqaiga ¿jái'chi 'amo'?
JHN.8.54	Qana'chi so' Jesús 'enaaco':
JHN.8.54	—Da' 'uootaxa jaỹim mai'chi ñi'ỹoxodéetapeela't, qana'chi dójo' ñi'ỹoxodénaxac, jeda'me qaỹa ga' náỹi. Qaláxasa jiñi'me jaỹim ỹi'ỹoxodéetac, na'chiñi jiñi'me ỹit'a jiñi'me 'aviñíitapega nataq'en 'adet'ai Dios. 
JHN.8.55	Qaláxasa 'ami sa 'auaatetoñii jiñi'me; jaỹim, qaamaxa saateton jiñi'me. Qá'a da' 'uootaxa da' jaỹim senaac da' sa saateton, qana'chi jaỹim 'chi soqovínaxaatac, qana'chi sena'ama 'ami. Qaláxasa jaỹim ỹátaqta saateton jiñi'me, qataxa salaxaguet ga' 'enaac. 
JHN.8.56	Jeso'me Abraham 'me 'adet'ai, jeso'me joca'li ỹátaqta 'uo da' netónaxac da' ỹilóchiỹi ga' nolo' 'me ỹalóxoqui. Joca'li ỹilóchiỹi, qana'chi jeso'me ỹátaqta saqáchiỹi da' netónaxac.
JHN.8.57	Qana'chi so' judiopi 'enapego' so' Jesús, 'enaaco':
JHN.8.57	—'Am sona'li da' 'auovi't gaua' cincuenta 'uóidi, qalqaiga ¿qonapeela't da' 'auauana so' Abraham?
JHN.8.58	Qana'chi so' Jesús 'enaaco':
JHN.8.58	—Jaỹim ỹátaqta 'eesa dójo' 'ami s'axatema, joca'li maliaxa qaỹa so' Abraham, qaa'le chi'ena da' jaỹim 'uo.
JHN.8.59	Huá'a, qana'chi qoỹacona na' qa' da' qaidi qoỹasaxac so' Jesús. Qaláxasa jeso'me nañoxóchiñi, cá'ai so' tamnaxaqui, táaue so' siỹaxadipi, qana'chi jec.
JHN.9.1	Joca'li quéta so' Jesús, qana'chi ỹisomalégue so' siỹaxaua 'me nacai'ỹi da' laqanamaxa. 
JHN.9.2	Qana'chi saua' lapaxaguenataqa ỹinatétrac jeso'me, 'enapega'to':
JHN.9.2	—'Am 'me 'am paxaguenataxanaxaic, ¿tá'nooqo'chi jiñi'me jiñíjo' siỹaxaua da' nacai'ỹi da' laqanamaxa? ¿Séetapega ỹasouaxat da' 'uo ga' lasouaxase't gaua' let'al, 'uootaxa ỹasouaxat ga' mai'chi lasouaxaset jiñi'me?
JHN.9.3	Qana'chi so' Jesús 'enapegalo jesaa'me, 'enaaco':
JHN.9.3	—Sa ỹasouaxat ga' mai'chi lasouaxaset jiñi'me, 'uootaxa ga' lasouaxase't gaua' let'al. Qá'a jeda'me na'chi qoỹiná'ac, qaidi qoỹilá'a jega'me ỹaqanatet da' ỹí'et ñi' Dios da' chiỹoqóchiỹi jiñi'me. 
JHN.9.4	Qá'a ỹatemaliaxa naỹi da' maliaxa 'uo jen' nolo', qana'chi jaỹim sé'et da' l'onataxanaxac ñi'me jaỹim namaq. Qá'a náta ga'me pí'ỹaq 'me huáỹi da' qaỹa 'te 'uo ga' qoỹí'et. 
JHN.9.5	Naỹi da' jaỹim maliaxa souét'a jen' 'aléua, qaláxasa jaỹim 'me na'chaỹim lecoỹadáxat jen' 'aléua.
JHN.9.6	Joca'li ỹim da' 'enaac dójo', qana'chi so' Jesús natóxo'ña na' 'aléua, qana'chi ỹí'et so' senal, qana'chi ỹiỹoxolóo'te naua' l'ai'te jeso'me qanam. 
JHN.9.7	Qana'chi 'enapego' jeso'me, 'enaaco':
JHN.9.7	—'Aue qomle, 'anapi'l, 'auc'átaxasó'ma jañi' lai't na' noxop lenaxat Siloé —dójo' nenaxat Siloé náỹi da' Namaxasec.
JHN.9.7	Qana'chi jeso'me qanam jec da' napi'l. Joca'li n'iỹílaq, qana'chi nauáachiiñi. 
JHN.9.8	Qana'chi jen'me leseecpi qataxa jen'me ỹamaxac jeso'me joca'li da' qanam, jen'me 'enaaco':
JHN.9.8	—¿Séetapega sa naqaida dójo' jeda'me ñíchiiñi naale da' dasélaxaatac?
JHN.9.9	Qana'chi 'uo jen'me 'eet'oi:
JHN.9.9	—Já'a, naqaida.
JHN.9.9	Qataxa 'uo na' 'enaac:
JHN.9.9	—'Ai', sa naqaida, jeda'me 'chi latáxasoxoua.
JHN.9.9	Qaláxasa jeso'me siỹaxaua mai'chi n'axátetapeela't, 'enaaco':
JHN.9.9	—Já'a, na'chaỹim.
JHN.9.10	Qana'chi qoỹinatétac, qoỹiit'oi:
JHN.9.10	—¿Hua'ago' ga' 'éeta da' 'am sóxote da' 'anauáachiiñi?
JHN.9.11	Qana'chi jeso'me 'enaaco':
JHN.9.11	—Jeso'me siỹaxaua lenaxat Jesús, jeso'me ỹí'et so' senal. Ỹimat, qana'chi ỹ'ameelóo'te naua' ỹ'ai'te. Qana'chi jaỹim 'enapéga, 'eet'oi: “'Auc'átaxasó'ma qomle jañi' lai't na' noxop, lenaxat Siloé, qana'chi 'anapi'l.” Qana'chi jaỹim sec, qana'chi cana'le semat da' ñapilódaxac, qana'chi sañoxot da' ñauáachiiñi.
JHN.9.12	Qana'chi qoỹinatétac jeso'me, qoỹinaaco':
JHN.9.12	—¿Hua'ague ga' huet'ague jega'me siỹaxaua?
JHN.9.12	Qana'chi jeso'me 'enaaco':
JHN.9.12	—Neegue't.
JHN.9.13	Qana'chi qoỹauée'uo so' fariseopi jeso'me siỹaxaua 'me qanam joca'li. 
JHN.9.14	Qá'a ỹasouaxat da' mataxaqui so' nolo' 'me huétooue da' ỹí'et so' senal so' Jesús da' nataden jeso' qanam, 
JHN.9.15	chan'eesa so' fariseopi ỹitaxa v'iỹílaxalégue da' ỹinatétac so' siỹaxaua da' jái'chogamaxa hua'ague ga' 'éeta da' 'auañoxot da' 'anauáachiiñi. Qana'chi jeso'me 'enaaco':
JHN.9.15	—Jeso'me ỹ'ameelóo'te naua' ỹ'ai'te so' senal. Ỹimat, qana'chi ñapi'l, qana'chi naỹi sañoxot da' ñauáachiiñi.
JHN.9.16	Qana'chi 'uo so' fariseopi na' 'eet'oi:
JHN.9.16	—Sójo' siỹaxaua 'me ỹí'et dójo', jeso'me sa chiỹoqo'ot ñi' Dios, qá'a sa ỹalaxalégue di' nolo' mataxaqui.
JHN.9.16	Qaláxasa 'uo na' 'eet'oi:
JHN.9.16	—¿Hua'ago' ga' 'éeta da' ỹañoxot da' ỹí'et dójo' n'anec 'me sa qoỹauanápiỹi, da' 'uootaxa 'itaxalóxoic jeso'me?
JHN.9.16	Huá'a, qana'chi ỹodapecachi da' leenataxac sójo' siỹaxadipi. 
JHN.9.17	Qana'chi ỹitaxa qov'iỹílaxalégue da' qoỹinatétac jeso'me siỹaxaua 'me qanam joca'li, qoỹinaaco':
JHN.9.17	—'Am, ¿hua'ague ga' 'éeta ga' 'ad'aqtac jeso'me siỹaxaua 'me ỹauo'oi naua' 'ad'ai'te?
JHN.9.17	Qana'chi jeso'me 'enaaco':
JHN.9.17	—Jaỹim senaac da' jeso'me l'aqtáxanaxanec ñi' Dios.
JHN.9.18	Qaláxasa so' judiopi sa ỹ'amaqten jeso'me siỹaxaua da' qanam joca'li qataxa naỹi nauáachiiñi. Qana'chi cha ỹivid'alo da' qoỹiỹáxanalo jesaa'me let'al jeso'me qanam qonataden. 
JHN.9.19	Qana'chi qoỹinatét'ape jesaa'me, qoỹiit'oi:
JHN.9.19	—¿Séetapega na'chida da' 'ac'óxochii dójo', jeda'me 'aviñíitapega da' nacai'ỹi da' laqanamaxa? ¿Hua'ague ga' 'éeta jeda'me da' ỹañoxot da' nauáachiiñi?
JHN.9.20	Qana'chi saua' let'al 'enapega'to':
JHN.9.20	—Qo'mi saỹátenaq jeda'me, da' na'chida da' qochalec 'me nacai'ỹi joca'li da' laqanamaxa. 
JHN.9.21	Qaláxasa qo'mi sa saỹátenaq jái'chogamaxa hua'ague ga' 'éeta da' nauáachiiñi, qataxa sa saỹátenaq jái'chogamaxa natade'n naua' l'ai'te jeda'me. N'óota da' 'aunachii da'me, qá'a jeda'me sóxote da' ỹ'axaic, jeda'me ỹañoxot da' mai'chi 'ami d'aqtaxanema.
JHN.9.22	'Eedápega dójo' saua' let'al, ỹasouaxat da' 'uo da' loqolánaqa', qá'a so' judiopi sóxote da' qonmachiỹi da' qoỹ'odédaiỹi da' 'uootaxa huétaaue jega' lemáxaqui na' judiopi gamachaqaiga siỹaxaua da' 'uootaxa 'éetapega so' Jesús da' naqaiso so' net'a nec'alaxaqui. 
JHN.9.23	Na'chidáta da' 'uo da' saua' let'al 'enapega'to': “'Aunachii jeda'me, qá'a jeda'me ma'le ỹ'axaic.”
JHN.9.24	Qana'chi so' judiopi ỹitaxa v'iỹílaxalégue da' ỹiỹáxanee'ga so' siỹaxaua 'me qanam joca'li. Qana'chi qoỹíitapega, qoỹiit'oi:
JHN.9.24	—Naỹi qo'mi ỹauaachiilo ñi' Dios, ỹa qo'mi 'au'aqtaxanema, qá'a qo'mi saỹátenaq sójo' siỹaxaua, jeso'me 'itaxalóxoic.
JHN.9.25	Qana'chi jeso'me 'enaaco':
JHN.9.25	—Jaỹim sa saỹáten jeso'me 'itaxalóxoic, 'uootaxa sa naq'áita. Na'chidáta da' jaỹim saỹáten da' jaỹim qanam joca'li, qaláxasa naỹi ñauáachiiñi.
JHN.9.26	Qataxa qov'iỹílaxalégue da' qoỹinatétac, qoỹinaaco':
JHN.9.26	—¿Hua'ago' joca'li ga' 'am 'éet'ec jeso'me? qataxa ¿hua'ague ga' 'éeta joca'li ỹauo'oi naua' 'ad'ai'te?
JHN.9.27	Qana'chi jeso'me 'enaaco':
JHN.9.27	—Sóxote ỹim maiñaxa da' 'ami s'axátetapeema, qalqaiga sa jaỹim 'au'amaqchíñii. ¿Tá'nooqo'chi sétaaque da' ỹitaxa 'ami s'aqtaxanema? ¿'Uootaxa nataq'en 'ami sétaaque da' 'oquiỹiỹi jeso'me?
JHN.9.28	Qana'chi jeso'me judiopi ỹi'uena't jeso'me, qana'chi qoỹíitapega, qoỹinaac:
JHN.9.28	—'Am séetapega 'oquétapegue' jeso'me siỹaxaua; qo'mi, qaamaxa qolqatalégue so' Moisés. 
JHN.9.29	Qo'mi saỹátenaqta so' Moisés detaqátapegue' joca'li ñi' Dios; qaamaxa jeso'me siỹaxaua qo'mi sa 'chi sanómaxa ga' chiỹoxogue.
JHN.9.30	Qana'chi jeso'me siỹaxaua 'enaaco':
JHN.9.30	—¡Ỹátaqta ỹoxosá'a dójo'! ¡Qa'chi 'ami sa 'auaỹáchiñiỹo' ga' chiỹoxogue jeso'me! ¡Qaláxasa jeso'me ỹañoxot da' ỹauo'oi naua' ỹ'ai'te! 
JHN.9.31	Qo'mi saỹátenaqta da' ñi' Dios sa demachíỹa na' 'itaxalóxoicpi; na'chínata jen'me ỹi'ỹoxodéetac qataxa ỹí'et jega'me 'éetapeec jiñi'me, na'chína na' demachíỹa. 
JHN.9.32	Qá'a ỹátaqta qaỹoogamaxa qodemachíỹapeelégue da' 'uootaxa 'uo ga' nauáachiiñi qa'en ga' siỹaxaua da' 'uootaxa nacai'ỹi da' laqanamaxa. 
JHN.9.33	Jeso'me siỹaxaua da' 'uootaxa sa chiỹoqo'ot ñi' Dios, qana'chi sa ỹañoxot taa'le 'uo ga' ỹí'et.
JHN.9.34	Qana'chi qoỹinapego' jeso'me, qoỹinaaco':
JHN.9.34	—'Am 'me ỹátaqta 'auanacai'ỹi na' 'adasouaxasetpi, qalqaiga ¿tóoqo'chi sétaaque da' qo'mi 'auapaxague'n?
JHN.9.34	Huá'a, qana'chi qoỹamaxáiỹi jeso'me jeso'me lemáxaqui so'me judiopi.
JHN.9.35	So' Jesús p'iỹíỹa da' qoỹamaxáiỹi so'me qanam joca'li. Qana'chi joca'li nauá'ne', qana'chi 'enapéga, 'enaaco':
JHN.9.35	—¿'Am séetapega 'au'amaqten so' lec'óxot ñi' Dios?
JHN.9.36	Qana'chi so' siỹaxaua 'enaaco':
JHN.9.36	—'Am ỹasoxola', ỹa jaỹim 'au'axátem nái'chosomaxa, qaidi s'amaqten so'me.
JHN.9.37	Qana'chi so' Jesús 'enaaco':
JHN.9.37	—Ma'le sóxote da' 'aulot'ot jen'me. Na'chaỹim 'me jaỹim 'autaqátapegue'.
JHN.9.38	Qana'chi jeso'me siỹaxaua ỹisocoto naua' liliictel so' Jesús, qana'chi 'enapéga, 'enaaco':
JHN.9.38	—'Am ỹasoxola', 'am s'amaqten.
JHN.9.39	Ỹim, qana'chi so' Jesús 'enaaco':
JHN.9.39	—Jaỹim ñanaỹa jen' 'aléua, da' qaidi qoỹa'uo ga' lasouaxaset ga' siỹaxaua, tetoqo' jega'me sa nauáañi, qaa'le nauáachiiñi, qataxa jega'me nauáachiiñi, qaláxasa sa nauáañi qoỹin.
JHN.9.40	'Uo na' fariseopi na' huétauo, qana'chi naquiáxachiỹi dójo', qana'chi denataxáatac, 'enaaco':
JHN.9.40	—¿Qo'mi séetapega maiñaxa nataq'en sa ñauanáxañi?
JHN.9.41	Qana'chi so' Jesús 'enaaco':
JHN.9.41	—'Ami toqo' sa 'anauañíiñi, qana'chi qaỹa ga' 'adasouaxasíchii. Qaláxasa 'ami 'aviñíitapega da' 'anauañíichiiñi, chan'eesa 'uo da' 'adasouaxasíchii.
JHN.10.1	Ỹátaqta 'eesa dójo' 'ami s'axatema, ga' sa taa'uet ga' nasom jaga' n'aanaxate lai't da' 'uootaxa ỹinoxoneuo, na'chidáta da' tauó'o na' lai, qa'chi na'chiga jega'me cacháxaic qataxa huódaxanaxaic. 
JHN.10.2	Qaláxasa jega'me tato'uet ga' som, qana'chi naqaiga jega'me n'aanaxate nouatoqo't. 
JHN.10.3	Qana'chi jega'me som ló'o ỹ'ouateguet jega'me, da' qaidi p'áuo, qataxa jan'me n'aanaxatepi ỹaateton da' laviliỹáxac jega'me. Qana'chi jega'me ỹiỹaxat'aguet na' lenaxatpi jan'me n'aanaxate, qana'chi chiỹoxotáaue jaso' lai't. 
JHN.10.4	Da' ỹimat da' naqatéegue ỹima jaso' lalopi n'aanaxate, qana'chi jeso'me 'uáuta. Qana'chi jan'me n'aanaxatepi ỹic'atetalégue, qá'a jan'me ỹaateton da' laviliỹáxac jeso'me. 
JHN.10.5	Qana'chi jan'me sa 'equegue jega'me sa ỹaateton. Na'chidáta da' dasói'ỹem jega'me, qá'a sa ỹaateton da' laviliỹáxac jega'me ỹaqá'a.
JHN.10.6	So' Jesús ỹí'et dójo' daloqtenaxana, qaláxasa so' fariseopi sa ỹaỹátenguet jeda'me 'enaac jeso'me.
JHN.10.7	Qana'chi so' Jesús ỹitaxa v'iỹílaxalégue da' d'aqtaxan, 'enaaco':
JHN.10.7	—Ỹátaqta 'eesa dójo' 'ami s'axatema, 'enaac: Jaỹim 'me na'chaỹim som 'me jaỹim ladíiuo jana' n'aanaxate. 
JHN.10.8	Ỹima jen'me n'áuteuo joca'li maliaxa sa ñanac, jen'me cacháxaicpi qataxa huódaxanaxaicpi, qaláxasa jan'me n'aanaxatepi sa ỹoqo'cha jen'me. 
JHN.10.9	Jaỹim 'me na'chaỹim som. Ga' jaỹim tato'uet, qana'chi jega'me nec'aléegue. Qana'chi jega'me 'ená'am jaga' n'aanaxate da' p'áuo qataxa p'áiỹi jaga' lai't, qana'chi ỹauana ga' jaloq 'auaqapi.
JHN.10.10	Ga' cacháxaic da' janac, qaa'le na'chidáta da' 'uo ga' decachíỹa qataxa 'uo ga' ỹalaat qataxa 'uo ga' noláxachiñi. Jaỹim, qaamaxa ñanac, da' qaidi 'uo da' lec'alaxa jan' n'aanaxate, qataxa da' 'chi tatelégue dójo' lec'alaxa. 
JHN.10.11	Jaỹim 'me na'chaỹim 'ónaxaic n'aanaxate nouatoqo't. Ga' 'ónaxaic n'aanaxate nouatoqo't, jega'me ỹaalégue da' l'óiỹaxac jan'me n'aanaxate. 
JHN.10.12	Qaláxasa jega'me 'chi d'onataxáatapiỹi jaga' laso'vi, jega'me da' 'uootaxa ỹila'aguet jega'me di'quiỹaac, qana'chi jega'me 'etelégue jaga'me n'aanaxatepi da' dasóiỹi, qá'a jega'me sa ỹátaqta nouatoqo't jan'me n'aanaxate, qataxa sa ỹátaqta lalémaxasete jan'me. Qana'chi jega'me di'quiỹaac ỹaconóoue jan'me n'aanaxatepi qataxa ỹilagaxatapíỹi. 
JHN.10.13	Jesójo' siỹaxaua dasóiỹi, qá'a jeso'me 'chi d'onataxáatapiỹi jaga' laseete, tadeno' sa ỹitená'a jan' n'aanaxate.
JHN.10.14+JHN.10.15	Jaỹim 'me na'chaỹim 'ónaxaic n'aanaxate nouatoqo't. Dójo' 'éeta ñi' ỹit'a da' jaỹim ỹaateton, qataxa da' jaỹim saateton jiñi'me, na'chidáta da' 'éeta da' jaỹim saateton jan'me ỹilo n'aanaxate, qataxa jan'me nataq'en ỹátaqta jaỹim ỹaateton. Qataxa jaỹim sanéegue da' ỹ'óiỹaxac ỹasouaxat jan'me. 
JHN.10.16	'Uo nataq'en jan'me ỹilo n'aanaxate 'me sa ỹaleeguet jan'me nétaaue jañi' lai't jana' n'aanaxatepi. Jan'me ỹiuen nataq'en da' ñauéeuo. Jan'me qomle ỹátaqta jaỹim ỹalaxaguet, huá'a, qana'chi 'oonole jaga' neuataisepi n'aanaxate, qataxa 'oonolec jega'me nouatoqo't.
JHN.10.17	Ñi' ỹit'a ỹátaqta jaỹim ỹauotec, qá'a jaỹim sanéegue da' ỹ'óiỹaxac. Qaláxasa qomle ỹim da' sanéegue, qana'chi ỹitaxa ñ'iỹílaxatela't. 
JHN.10.18	Qaỹa ga' ỹañoxot da' deuootáxanec dójo' ỹ'óiỹaxac, qaláxasa mai'chi jaỹim chiỹaqaỹi da' san jeda'me. Jaỹim 'uo da' senec da' san jeda'me, qataxa da' ñ'iỹílaxatela't. Naqaida da'me jaỹim ỹamaxalégue ñi'me ỹit'a.
JHN.10.19	Qana'chi so' judiopi joca'li demachíỹa dójo' l'aqtac jeso'me, qana'chi ỹitaxa v'iỹílaxalégue da' ỹodapecachi da' leenataxac. 
JHN.10.20	Qana'chi jalcote jeso'me siỹaxadipi na' 'enaac:
JHN.10.20	—¿Tóoqo'chi da' 'aualáqaitapeeguet jeda'me? Qá'a 'uo ñi' lé'ec nataqtáqaic, qataxa jaláxaic.
JHN.10.21	Qaláxasa 'uo jeso'me laỹi 'me 'enaac:
JHN.10.21	—Qaỹa ga' siỹaxaua da' 'uootaxa 'uo ga' lé'ec nataqtáqaic da' 'éeta dójo' da' letaxaỹaxac. Qá'a ¿séetapega ỹañoxot ga' 'uo ga' lé'ec nataqtáqaic da' nauáachiiñi qa'en ga' qanam?
JHN.10.22	Ma'le jó'om joca'li so' néta'ña di' Jerusalén 'uo so' lemáxac da' qoueenata so' nolo' 'me huétooue joca'li qoỹanot ñi' Dios jeso' tamnaxaqui. 
JHN.10.23	So' Jesús huétaaue so' tamnaxaqui, huét'a jeso'me qoỹimatét'ac nasoxoc so' Salomón. 
JHN.10.24	Qana'chi so' judiopi ỹimá'uo jeso'me. Qana'chi qoỹíitapega, qoỹinaaco':
JHN.10.24	—¿Jái'chi ga' 'éeta, da' ỹátaqta qo'mi 'anachimaxade'to? Da' ỹátaqta na'chi'am 'me qoỹ'axátet'aguet net'a nec'alaxaqui, qana'chi n'óota toqo' da' ỹátaqta qo'mi 'au'aqtaxat'ema, qana'chi ja'ñi.
JHN.10.25	Qana'chi so' Jesús 'enaaco':
JHN.10.25	—Sóxote maiñaxa da' 'ami s'aqtaxáatapeema, qalqaiga sa jaỹim 'au'amaqchíñii. Jen'me s'étetacpi, na'chína jen' jaỹim ỹamaxalégue ñi' ỹit'a, na'chína na' 'ená'am da' 'ami d'aqtaxanema. 
JHN.10.26	Qaláxasa sa 'au'amaqtenataxañii, qá'a sa na'chi'ami jan'me ỹiloise n'aanaxate. Jeda'me sóxote da' 'ami s'axatema joca'li. 
JHN.10.27	Qá'a jan'me n'aanaxate 'me ỹiloise, jan'me ỹaateton da' ỹaviliỹáxac, qataxa jaỹim saateton jan'me, qataxa jan'me jaỹim quétapegue'. 
JHN.10.28	Jaỹim sanem jan'me da' lec'alaxa 'me qaỹa 'te loiquiaqa'. Huá'a, qana'chi sa ỹileu, qataxa qaỹa ga' ỹañoxot da' n'oláiỹi jen' ỹouaq. 
JHN.10.29	Jan'me jaỹim ỹanem ñi' ỹit'a 'me napacalégue ỹima, qataxa jan'me sa 'te 'uo ga' n'oláiỹi da' louaq jiñi'me. 
JHN.10.30	Jaỹim qataxa ñi' ỹit'a qo'mi 'oonolec da' qadasoxoc.
JHN.10.31	Qana'chi so' judiopi ỹitaxa ỹacona na' qa' da' ỹasaq jeso'me. 
JHN.10.32	Qana'chi so' Jesús 'enaaco':
JHN.10.32	—Jaỹim ỹátaqta jalcote na' sé'et ỹiỹamqáchiiñi da' 'ami 'auauañíichiỹi, chiỹoqóchiỹi da' l'añaxac ñi' ỹit'a. ¿Jái'chogamaxa sasoilégue jen'me da' 'uo da' 'ami sétaaque da' jaỹim 'auasaqáiỹi?
JHN.10.33	Qana'chi jeso'me judiopi 'enaaco':
JHN.10.33	—Sa 'am sasaxásoxoc na' qa' ỹasouaxat jega'me ỹiỹamqáchiiñi 'au'étetac. 'Am sasaxásoq, ỹasouaxat naua' 'ad'aqtaqa ỹátaqta nep'aguee'to ñi' qan'étoqo't. Qamaale 'am 'chi 'am siỹaxaua, qalqaiga qonapeela't da' 'am qan'étoqo't.
JHN.10.34	Qana'chi so' Jesús 'enapego' jeso'me, 'enaaco':
JHN.10.34	—Na' naqátaxacpi 'me 'ami qoỹanema joca'li, nedétrañi l'aqtaqa ñi' qan'étoqo't 'me 'enáacjo': “'Ami, 'me 'ami n'étoqo'tpi.” 
JHN.10.35	Qo'mi saỹátena' naua' nedétrañi l'aqtaqa ñi' qan'étoqo't, jenaa'me sa qoỹoqolgue't, qataxa ñi' qan'étoqo't ỹimatá'ac da' n'étoqo'tpi so'me siỹaxadipi 'me ỹaconguet da' l'aqtac. 
JHN.10.36	Qataxa da' 'uootaxa ñi'me qan'étoqo't jaỹim ỹiỹotá'a joca'li, qana'chi jaỹim namaxa jen' 'aléua, ¿tóoqo'chi 'ami 'aviñíitapega da' nep'aguee'to naua' ỹ'aqtaqa jiñi'me, ỹasouaxat da' séetapega da' jaỹim lec'óxot jiñi'me? 
JHN.10.37	Da' 'uootaxa sa sé'et jeda'me l'onataxanaxac ñi' qan'étoqo't, qana'chi sa jaỹim taa'le 'au'amaqchíñii. 
JHN.10.38	Qaláxasa da' 'uootaxa s'étetac jeda'me, qana'chi temaqaidi táxa da' sa jaỹim 'aviỹamaxadíñii, qaláxasa 'aviỹamaxadíñii jen'me ỹ'onatacpi, qaidi ỹima 'auaỹáchiñii da' ñi' ỹit'a jaỹim huet'aguet, qataxa jaỹim souet'aguet jiñi'me.
JHN.10.39	Huá'a, qana'chi ỹitaxa sétaaque da' qoỹaconé'uo da' qoỹicoñi', qaláxasa so' Jesús nelotaxan.
JHN.10.40	Qana'chi so' Jesús taiỹi jeda'me p'aiỹi da' liiséguem jaso' c'atena jidi'me ñáchi Jordán, jidi'me 'aléua 'me huét'a joca'li dachiláxanataxáatac so' Juan. Qana'chi huét'a jidi'me. 
JHN.10.41	Ỹátaqta jalcote so' siỹaxadipi 'me ỹic'átetapega so' huét'a jeso'me. Qana'chi jeso'me siỹaxadipi 'enapega'to':
JHN.10.41	—Ỹátaqta 'eesa joca'li jeso' Juan qaỹa 'te ỹí'et ga' n'anec 'me sa qoỹauanápiỹi, qaláxasa ỹima joca'li jen'me ỹ'axátetac, cana'le ỹ'axátet'aguet jiñi'me siỹaxaua, ỹátaqta ỹipaquíchiỹi.
JHN.10.42	Qana'chi ỹátaqta jalcote so' ỹiỹamaxaden so' Jesús joca'li huá'ña jeso'me 'aléua.
JHN.11.1	'Uo so' siỹaxaua, lenaxat Lázaro, jeso'me ỹilhuaac. Jeso'me l'acháqa' di' Betania di'me noic 'me l'acháqa' jaso' María qataxa jaso' laqáỹa Marta. 
JHN.11.2	Jasójo' María, 'me laqáỹa so' Lázaro jeso'me ỹilhuaac, naqaso jaso'me ỹicodelóo'te joca'li saua' lapia'te so' Jesús jeso'me codáxaqui, qana'chi daqaqa qa'en so' laỹoxot. 
JHN.11.3	Qana'chi jesaua' dos naqáỹa' ỹamaxalo joca'li da' l'aqta'j so' Jesús, 'enapega'to':
JHN.11.3	—'Am qadesaliaxanec, jidi'me 'anauotaxaua, jidi'me ỹilhuaac.
JHN.11.4	Qana'chi so' Jesús joca'li demachíỹa dójo', qana'chi 'enaaco':
JHN.11.4	—Dójo' neleuaxa, jeda'me sa taỹá'a ga' neleuaxa. Na'chidáta da' qaidi jeda'me ỹañoxot da' chiỹaqaỹi da' li'ỹoxodic ñi' Dios, qataxa qaidi dójo' neleuaxa chiỹaqaỹi nataq'en da' li'ỹoxodic jen' lec'óxot ñi' Dios.
JHN.11.5	Temaqaidi da' so' Jesús ỹátaqta nauotaxaua jaso' Marta, qataxa jaso' laqáỹa, qataxa so' Lázaro, 
JHN.11.6	qaláxasa joca'li qoỹ'axátem so' Lázaro da' ỹilhuaac, qaláxasa jeso'me maliaxa coovlo saua' dos noloqo'te da' maliaxa huét'a jega'me néta'ña. 
JHN.11.7	Joca'li ỹim, qana'chi 'enapegalo saua' lapaxaguenataqa, 'enaaco':
JHN.11.7	—Ỹitaxa s'iỹílaxasoxogue qomle da' Judea.
JHN.11.8	Qana'chi saua' lapaxaguenataqa 'eedapego' jeso'me, 'enapega'to':
JHN.11.8	—'Am 'me 'am paxaguenataxanaxaic, maliaxa ỹímta da' na' judiopi 'me l'acháqa' jidi'me 'aléua sétaaque da' 'am ỹalaat, da' 'am ỹidó'oc na' qa', qalqaiga ¿tóoqo'chi da' 'am ỹitaxa sétaaque da' 'aỹa jidi'me?
JHN.11.9	Qana'chi so' Jesús 'enaaco':
JHN.11.9	—¿Qo'li sa 'eesa di' 'oonolec nolo' da' ỹóvi' na' doce hora? Já'a, qá'a ñi' 'oonolec siỹaxaua da' 'uootaxa ỹiuoxóotac di' nolo', qaláxasa sa 'te chiỹaqséguem, qá'a jega'me ỹilot'egue na' ỹ'oqóchiiñi jen' 'aléua. 
JHN.11.10	Qaláxasa ga' 'oonolec da' 'uootaxa ỹiuoxóotac di' pí'ỹaq, qana'chi jega'me ỹañoxot da' chiỹaqséguem, qá'a qaỹa ga' ỹ'oqóchiiñi.
JHN.11.11	Joca'li ỹim, qana'chi so' Jesús 'enaaco':
JHN.11.11	—Di' qanauotaxaua Lázaro, jidi'me d'ochítac, qaláxasa jaỹim sec'áta qaidi ñoqtoxon.
JHN.11.12	Qana'chi saua' lapaxaguenataqa 'eedápega:
JHN.11.12	—'Am qadesaliaxanec, jega'me da' 'chi d'ochítac, qa'chi 'eesa di'ỹoqóta qomle da' ỹiỹamaxañi.
JHN.11.13	Qaláxasa so' Jesús 'éetapega da' so' Lázaro ỹátaqta ỹileu, qaláxasa saua' lapaxaguenataqa 'éetrapega da' jeso'me detaqátapega da' ỹátaqta n'ochaxa. 
JHN.11.14	Qana'chi so' Jesús ỹátaqta d'aqtaxanema jesaa'me, 'enaaco':
JHN.11.14	—Jidi' Lázaro, jidi'me sóxote ỹileu. 
JHN.11.15	Qaláxasa jaỹim ỹátaqta 'uo da' ñitónaxac da' sa souét'a di'me. Qá'a jeda'me ỹátaqta ỹiỹamqáchiiñi ỹasouaxat da' 'oñíita, qaidi 'au'amaqtenataxañii. Qaláxasa qolaq qomle, sec'átaxa qomle.
JHN.11.16	Qana'chi jeso'me Tomás, 'me qoỹimatá'ac da' huadiáxaic, 'enapegalo saua' laqáỹa' 'me napaxaguenaxa'u, 'enaac:
JHN.11.16	—Qolaq nataq'en qo'mi, qaidi nataq'en qadeleuaxaua jeda'me.
JHN.11.17	Joca'li ỹivídeuo so' Jesús, qana'chi ỹisomalégue so' Lázaro sóxote cuatro saua' noloqo'te da' qoỹisiiñi. 
JHN.11.18	Jidi'me Betania, sa qaỹáaque di' Jerusalén, ỹóvi' dos kilómetros y medio di' sequé'ta. 
JHN.11.19	Qataxa ỹátaqta jalcote so' judiopi 'me ỹic'áta jaso' Marta qataxa jaso' María da' qoỹ'añaqtet'ape jesaa'me, ỹasouaxat di' laqáỹa' 'me qaỹa. 
JHN.11.20	Jaso' Marta joca'li ỹaỹáten so' Jesús da' sóxote nóvi', qana'chi quet'aguet; jaso' María, qaamaxa qapiỹá'ña so' l'acháqa'. 
JHN.11.21	Qana'chi jaso' Marta 'enapego' so' Jesús, 'enaaco':
JHN.11.21	—'Am ỹisaliaxanec, da' 'uootaxa 'ouét'a jénjo', qana'chi sa ỹileu toqo' di' ỹaqáỹa. 
JHN.11.22	Qaláxasa jaỹim saỹáten jiñi'me Dios 'am ỹanem ỹima jega'me 'aviỹáxanaaque.
JHN.11.23	Qana'chi so' Jesús 'enapéga jaso'me, 'eet'oi:
JHN.11.23	—Di' 'adaqáỹa ỹitaxa nec'aléegue qomle.
JHN.11.24	Qana'chi jaso' Marta 'enaaco':
JHN.11.24	—Jaỹim saỹáten jidi'me da' ỹitaxa nec'aléegue qomle qonec'alaxadiséguem na' napa'lpi jega'me p'áteegue nolo'.
JHN.11.25	Qana'chi so' Jesús 'enapego' jaso'me, 'eet'oi:
JHN.11.25	—Jaỹim 'me na'chaỹim ñic'alaxadiséguem ga' napa'l, qataxa na'chaỹim nec'alaxa. Ga' jaỹim ỹ'amaqten, te'me ỹileu, qaláxasa ỹañoxot da' nec'aléegue. 
JHN.11.26	Qataxa ỹima jen'me maliaxa nec'alétaiỹi naỹi 'me jaỹim ỹ'amaqten, qana'chi jen'me sa nauá'ne' qomle da' ỹileu. ¿Séetapega 'au'amaqten dójo'?
JHN.11.27	Qana'chi jaso'me 'enaaco':
JHN.11.27	—Já'a, s'amaqten, 'am ỹisaliaxanec, séetapega da' na'chi'am net'a nec'alaxaqui, 'me 'am lec'óxot jiñi'me Dios, 'me 'am qoỹ'axátet'aguet ca'li da' 'auanaỹa jénjo' 'aléua.
JHN.11.28	Joca'li ỹim dójo' l'aqtac jaso' Marta, qana'chi jec da' ỹiỹáxana jaso' laqáỹa María. Qana'chi nesoxot'ot da' 'enapéga, 'enaaco':
JHN.11.28	—Jeda'me paxaguenataxanaxaic huét'a jénjo', jeda'me 'am niỹáxana.
JHN.11.29	Joca'li 'chi demachíỹa dójo' jaso' María, qana'chi sa niỹáloxoden da' ñíseguem, qana'chi ỹic'átee'ga so' Jesús. 
JHN.11.30	So' Jesús maliaxa joca'li da' ỹinoxoneuó'o so' noic. Maliaxa huét'a ga'me huéta'ña joca'li huada'aguet jaso' Marta. 
JHN.11.31	Joca'li qoỹilá'a da' sa niỹáloxoden da' ñíseguem jaso' María, qana'chi jec, qana'chi so' judiopi 'me huét'a ga' l'acháqa' jaso'me da' ỹ'añaqtétac, jeso'me ỹic'átet'ague, qá'a 'éetapega da' jaso'me taỹái'ỹa jaso' napa'lai't da' huá'ña da' noỹen.
JHN.11.32	Qana'chi jaso' María joca'li ỹivídee'ga ga' huét'a so' Jesús, qana'chi ỹisocoto naua' liliictel, qana'chi 'éetapega, 'eet'oi:
JHN.11.32	—'Am ỹisaliaxanec, da' 'uootaxa 'am 'ouét'a jénjo', qana'chi sa ỹileu toqo' di' ỹaqáỹa.
JHN.11.33	Qana'chi so' Jesús joca'li ỹilá'a da' noỹíitac jaso' María qataxa so' judiopi 'me náictapegue', qana'chi jeso'me ỹátaqta 'uo da' laquicoxo, qataxa nomt'eguet da' 'éeta let'ádaic da' laviliỹáxac. 
JHN.11.34	Qana'chi ỹinat jeso'me siỹaxadipi, 'enaaco':
JHN.11.34	—¿Jái'chogamaxa hua'ague ga' qoỹachá'ña jega'me joca'li qoỹisiiñi?
JHN.11.34	Qana'chi qoỹinapego', qoỹinaac:
JHN.11.34	—'Am qadasoxola', 'aỹala, ỹa 'auc'atenaxanée'ga.
JHN.11.35	Qana'chi so' Jesús noỹíitac. 
JHN.11.36	Qana'chi so' judiopi 'enaaco':
JHN.11.36	—Cha' píiỹa, jeda'me ỹátaqta lauotaxat jidi'me.
JHN.11.37	Qaláxasa jeso'me judiopi 'uo na' 'enaac:
JHN.11.37	—Jedójo' siỹaxaua ỹañoxot da' ỹauo'oi naua' l'ai'te na' qanam, qalqaiga ¿táalia'chi toqo' da' sa ỹa'uo ga' 'éet'ec, da' qaidi sa ỹipaca'aguet qa'en da' ỹileu joca'li di' Lázaro?
JHN.11.38	Qana'chi so' Jesús ỹitaxa nomt'eguet da' 'éeta let'ádaic, qana'chi nichíi'uo jaso' napa'lai't. Jaso'me nai't 'ená'am na' 'chi jauac, qataxa 'uo so' lapadénaxat qa' jeso'me niiuo. 
JHN.11.39	Qana'chi so' Jesús 'enaaco':
JHN.11.39	—Ỹa 'anaqachii na' qa'.
JHN.11.39	Qana'chi jaso' Marta 'me laqáỹa jidi'me qaỹa, jaso'me 'enaaco':
JHN.11.39	—'Am ỹisaliaxanec, jidi'me sóxote 'uo na' laita, qá'a ma'le ỹivi't naua' cuatro noloqo'te da' qaỹa.
JHN.11.40	Qaláxasa so' Jesús 'enaaco':
JHN.11.40	—¿Sa 'eeso' da' 'am séetapega ca'li da' 'uootaxa 'au'amaqtenataxan, qana'chi 'auañoxot da' 'auauáachiỹi da' li'ỹoxodic ñi' Dios?
JHN.11.41	Qana'chi qonaqatéegue so' qa'. Qana'chi so' Jesús ỹilosée'ma di' piỹem, qana'chi 'enaac:
JHN.11.41	—'Am ỹit'a, 'am ñitóotapeec, qá'a jaỹim 'amachítapega. 
JHN.11.42	Qá'a jaỹim saỹáteeta da' 'am na'chi 'eeta't naale jaỹim 'amachítapega. Qaláxasa jaỹim senaac dójo' ỹasouaxat jen'me siỹaxadipi 'me huét'a jénjo', qaidi jen'me ỹ'amaqten da' 'eesa jaỹim 'adamaxasec.
JHN.11.43	Joca'li ỹimat da' nasaxáiỹi dójo', qana'chi diỹáxan, 'eet'oi:
JHN.11.43	—¡'Am Lázaro, ỹa 'anp'áiỹi!
JHN.11.44	Qana'chi jidi'me napa'l nep'áiỹi, jeso'me qoỹaxata'aguelo naua' loua' qataxa naua' lichil jeso'me laanaxat, qataxa qoỹaxatelégue na' latáxasoxoc so' 'uáloq. Qana'chi so' Jesús 'enapéga so' siỹaxadipi, 'eet'oi:
JHN.11.44	—Ỹa 'ausoỹíiỹi jeda'me, qana'chi 'amachíi'ỹa da' ỹiuoỹapiỹe't jeda'me.
JHN.11.45	Huá'a, qana'chi ỹátaqta sa lec'óxotolec so'me ỹ'amaqten so' Jesús jen' judiopi 'me nec'áta jaso' María da' ỹ'añaqtet joca'li ỹauáachiỹi jeda'me ỹí'et so' Jesús. 
JHN.11.46	Qaláxasa jeso'me judiopi 'uo na' jec da' ỹic'áte'uo so' fariseopi, qana'chi ỹ'axátem jeda'me ỹí'et so' Jesús. 
JHN.11.47	Qana'chi so'me fariseopi qataxa jeso'me lasoxola'pi so' netaxaỹáxanaxanecpi da' qodetaxaỹapégue' ñi' Dios, ỹima jeso'me ỹí'et so' lemáxac, huaxaiỹet na' net'alpi 'me loiquenatac na' nasoxocpi, da' detaxaỹapega't. Qana'chi jeso'me 'enapega'to':
JHN.11.47	—¿Hua'ague ga' senqáta? Qá'a jesójo' siỹaxaua ỹátaqta jalcote na' ỹí'et n'anecpi 'me sa qoỹauanápiỹi. 
JHN.11.48	Qá'a qo'mi da' semacháqa'ta da' na'chi 'eeta't dójo', qana'chi ỹima qomle na' siỹaxadipi ỹ'amaqten jeso'me. Qana'chi jega'me net'alpi 'me l'acháqa' di' Roma janac qomle da' ỹoláxachiỹi jiñi' qantamnaxaqui qataxa jen'me qad'acháqa' lé'ecpi.
JHN.11.49	Qaláxasa 'uo so' 'oonolec jeso'me net'alpi, jeso'me lenaxat Caifás. Jeso'me na'chiso jeso'me 'oonolec lasoxola' na'me netaxaỹáxanaxanecpi da' qodetaxaỹapégue' ñi' Dios jeso'me huó'e. Jeso'me 'enaaco':
JHN.11.49	—'Ami qaỹa ga' 'auaỹáchiñiỹaac. 
JHN.11.50	Qataxa sa 'auaỹáchiñiỹo' da' nataq'en ỹiỹamqáchiiñi da' 'oonolec ga' siỹaxaua da' ỹileualégue na' l'acháqa' lé'ecpi, qataxa sa 'te da' 'uootaxa qoỹoláxachiỹi ỹima na' qad'acháqa' lé'ecpi.
JHN.11.51	Qaláxasa jeso' Caifás sa 'te da' 'uootaxa mai'chi nedotelégue dójo' 'enaac, qá'a jeso'me na'chiso so' lasoxola' na' netaxaỹáxanaxanecpi jesójo' huó'e. Qana'chi ñi' Dios ỹ'aqtáxanaxanec jeso'me so' Jesús da' jeso'me ỹileualégue ỹima jen'me judiopi; 
JHN.11.52	qaláxasa sa na'chínata jen' judiopi, qá'a nataq'en qaidi lapona't ỹima jen'me lec'oqtepi jiñi'me Dios 'me nelagaxataac. 
JHN.11.53	Huá'a, qana'chi jesójo' nolo' chiỹoqóchii'ña da' na' lasoxola'pi na' judiopi detaxaỹapíỹi da' lasoxoc, da' qaidi qoỹalaat jeso' Jesús.
JHN.11.54	Chan'eesa so' Jesús ma'le sa 'te da' ỹátaqta naloxóota da' huétaaue na' judiopi. Na'chidáta jeso'me cá'ai di' 'aléua Judea da' ỹic'áta jidi'me noic Efraín 'me ỹauaqa'aguet di'me totelégue 'aléua. Huá'a, qana'chi náictapee'to saua' lapaxaguenataqa.
JHN.11.55	Ma'le sa qaỹáaque so' nolo' 'me lemáxaqui na' judiopi da' qoueenata so' nolo' joca'li qocá'ai di' Egipto. Qana'chi ỹátaqta jalcote na' siỹaxadipi 'me na'ñalo naua' noiqa laqáỹa' da' qotaỹa di' Jerusalén, da' qaidi qoỹí'et da' n'onataguec da' liỹóxot ga' siỹaxaua, da' ỹamtaa'le nivídeuo jeso'me nolo' nemáxaqui. 
JHN.11.56	Qoỹilótaaque so' Jesús, qana'chi joca'li qouét'a so' tamnaxaqui, qana'chi nenatétapega'to' jeso'me siỹaxadipi, 'enaaco':
JHN.11.56	—¿Nái'chaqaiga ga' 'éeta ga' 'ad'aqtaquii? ¿Séetapega sa 'te da' janac jogamaxa, 'uootaxa 'ai'?
JHN.11.57	Jen' fariseopi qataxa na' lasoxola'pi na' netaxaỹáxanaxanecpi da' qodetaxaỹapégue' ñi' Dios, jen'me ỹan da' l'aqtac da' 'uootaxa 'uo ga' ỹaỹáten ga' huét'a so' Jesús, qana'chi ỹ'axat, qaidi qoỹaconé'uo jeso'me da' qoỹicoñi'.
JHN.12.1	Maliaxa gaua' seis noloqo'te da' ỹivíta so' nolo' 'me huétooue da' qoueenata joca'li qocá'ai di' Egipto. Qana'chi so' Jesús taỹa di' Betania 'me néta'ña so' Lázaro, jeso'me nec'alaxadiséguem joca'li jeso'me. 
JHN.12.2	Qana'chi qoỹí'et so' nalic da' qode'quelégue so' Jesús. Qana'chi jaso'me Marta neuálaxaitapegue', qataxa so' Lázaro huétauo, dasotalégue so' niqui'ỹáxala' da' liqui'ỹáxaua so' Jesús. 
JHN.12.3	Qana'chi jaso' María nedóuo jaso' medio litro na' codáxaqui 'me lenaxat nardo. Jeso'me ỹátaqta qaỹá'uo jan' laso'vi. Qana'chi ỹicodelóo'te saua' lapia'te so' Jesús. Ỹimat, qana'chi diỹóxona na' laỹoxot da' ỹaqaxaỹaxa't. Ỹima jeso'me 'emec ỹátaqta colnapíỹi so' laita so' codáxaqui. 
JHN.12.4	Qana'chi so' Judas Iscariote, 'me lec'óxot so' Simón, jeso'me 'oonolec saua' lapaxaguenataqa so' Jesús 'me taỹá'a da' ỹaneuo jeso'me, jeso'me 'enaaco':
JHN.12.5	—¿Tóoqo'chi da' sa qoỹimeno' dójo' codáxaqui trescientos denariopi qoỹin, da' qaidi qoỹañoxot táxa da' qoỹitauánec na' choxodaqpi?
JHN.12.6	So' Judas 'enaac dójo', qaláxasa sa naqaida da' 'uootaxa ỹichoxodéetac na' choxodaqpi. Qá'a jeso'me 'chi cacháxaic, qataxa na'chiso jeso'me huet'ot jaso' lai't jaso'me laicaua, qana'chi jeso'me decachítapega jan'me qoỹasaqátanỹi jaso'me. 
JHN.12.7	Qana'chi so' Jesús 'enaaco':
JHN.12.7	—'Amachíi'ỹa jada'me, qá'a jada'me ỹiỹamaxatétac joca'li dójo' codáxaqui, da' qaidi leuóteta qomle ỹivíta ga' nolo' da' jaỹim qoỹisiiñi. 
JHN.12.8	'Ami na'chi 'eeta't da' 'oviit'aguet na' p'ióxoicpi; jaỹim, qaamaxa sa na'chi 'eeta't da' jaỹim 'oviit'aguet.
JHN.12.9	Ỹátaqta jalcote na' judiopi na' demachítapeelégue so' Jesús huét'a di' Betania, qana'chi qoỹic'áta jidi'me. Sa na'chisóta so' Jesús da' sétaaque da' qoỹilo'ot, qá'a nataq'en so' Lázaro, jeso'me nec'alaxadiséguem joca'li jeso' Jesús. 
JHN.12.10	Qana'chi jen'me lasoxola'pi na' netaxaỹáxanaxanecpi, jen'me detaxaỹapíỹi joca'li nataq'en da' sétaaque da' qoỹalaat so' Lázaro, 
JHN.12.11	qá'a ỹasouaxat da' chiỹoqóchiỹi jeso'me da' ỹátaqta jalcote na' judiopi cá'ai jeso'me nasoxola'pi da' ỹ'amaqten so' Jesús.
JHN.12.12	Ỹátaqta jalcote so' siỹaxadipi 'me taiỹi di' Jerusalén da' taỹá'a so' nemáxac da' qoueenata so' nolo' joca'li qocá'ai di' Egipto. So' nolo' laqáỹa, qana'chi qoỹaỹáten so' Jesús da' ma'le nadíite'uo so' noic let'ádaic. 
JHN.12.13	Qana'chi qoỹiquesoxóiỹi jan' chaic laua, qana'chi qouaqatet'aguet so' Jesús. Qana'chi qoỹ'alqatalégue, qoỹinaaco':
JHN.12.13	—¡Si'ỹoxodénaq ñi' qan'étoqo't! ¡Ỹátaqta 'ónaxaic da' ladíquiaxac jen'me naquétaaue da' lenaxat jiñi'me 'me qadesaliaxanec! ¡'Ónaxaic da' ladíquiaxac na'me let'a na' Israel lec'oqtepi!
JHN.12.14	So' Jesús ỹauana so' 'asenolec, qana'chiso nalégue jeso'me, ỹipaquíchiilo naua' 'enapegalo naua' nedétrañi l'aqtaqa ñi' Dios, 'eet'oi:
JHN.12.15	Sa 'te qomle da' 'au'óiỹi, 'ami 'me 'oñíita'ña jénjo' noic Sión;
JHN.12.15	ỹa 'auloiỹet na' 'adet'ai,
JHN.12.15	jena' cha'aguet netalégue na' 'ásena.
JHN.12.16	Joca'li ỹímta, qana'chi saua' lapaxaguenataqa sa ỹaỹáte'n ga' náỹi dójo'. Qaláxasa joca'li qaỹat'ague dójo', joca'li ma'le ỹim da' qoỹanáỹi da' li'ỹoxodic so' Jesús, qana'chi qoueenatalo ỹiméda jenaa'me nedétrañi 'me ỹ'axa't da' ladíquiaxac jeso'me, da' ỹima ỹipaquíchiỹi.
JHN.12.17	Qana'chi so' siỹaxadipi 'me huétaaue so' Jesús joca'li ỹiỹáxane'uo so' Lázaro joca'li huétaaue jaso' napa'lai't da' nec'alaxadiséguem, jeso'me siỹaxadipi ỹ'axátetac da'me lauanáxanaxac. 
JHN.12.18	Qana'chi so' siỹaxadipi huaqátet'aguet so' Jesús, qá'a ỹaỹáten jeso'me ỹí'et n'anec 'me sa qoỹauanápiỹi. 
JHN.12.19	Qana'chi jeso'me fariseopi mai'chi detaqátapega't, 'eet'oi:
JHN.12.19	—Ỹa ñiloxola't da' qo'mi qaỹa 'te ga' qadesáaque, qá'a ỹima na' siỹaxadipi quétapegue' jeso'me.
JHN.12.20	'Uo so' ỹalcapíỹi griego lé'ec naua' l'aqtaqa jeso'me siỹaxadipi 'me ỹic'áta di' Jerusalén so' nolo' nemáxaqui da' qoỹi'ỹoxoden ñi' Dios. 
JHN.12.21	Qana'chi jeso'me griegopi nichíi'uo so' Felipe, 'me l'acháqa' di' noic Betsaida jidi'me huáaue di' Galilea. Qana'chi nachoxodéetapecot jeso'me, 'eet'oi:
JHN.12.21	—Qo'mi sétaaque ñauanáxai' ga' Jesús.
JHN.12.22	Qana'chi so' Felipe jec da' d'aqtaxanem so' Andrés, qana'chi jesaa'me jéque' da' d'aqtaxáatem so' Jesús. 
JHN.12.23	Qana'chi so' Jesús 'enapegalo jesaa'me, 'enaaco':
JHN.12.23	—Naỹi ma'le ỹivíta di' lalóqo' jen' siỹaxaua lec'óxot da' qoỹa'uo da' li'ỹoxodic. 
JHN.12.24	Ỹátaqta 'eesa dójo' 'ami s'axatema, jaga' jala na' trigo, da' 'uootaxa sa táaue jen' 'aléua qaidi ỹilhuáaue, qana'chi jaga'me na'chi 'eeta't da' 'oonole. Qaláxasa jaga'me da' 'uootaxa ỹileu, qana'chi ỹátaqta jalcote jan' jala da' qonaqat. 
JHN.12.25	Ga' ỹauotec da' mai'chi l'óiỹaxac, qana'chi daqat, qaláxasa jega'me sa ỹauotec da' l'óiỹaxac naỹi da' maliaxa huetalégue jen' 'aléua, qana'chi naqaiga 'me qoỹiỹamaxat qomle da' l'óiỹaxac, da' qaidi qaỹa 'te loiquiaqa'. 
JHN.12.26	Da' 'uo ga' sétaaque jaỹim d'onataxanot, n'óota da' jaỹim 'equegue, qana'chi jega'me sona'ague, qana'chi jega'me nataq'en néta'ña. Da' 'uo ga' jaỹim d'onataxanot, qana'chi jiñi'me ỹit'a ỹi'ỹoxoden jega'me.
JHN.12.27	Naỹi ỹátaqta let'ádaic da' séeta; ¿jái'chogamaxa hua'ago' ga' séet'ec ga' ỹ'aqtac? ¿Séetapega seet'oi; “'Am ỹit'a, 'ónaxaic toqo' da' jaỹim 'anec'alaxatee'guesop jeda'me souápiỹi 'me jaỹim naỹá'a?” Qaláxasa jaỹim saỹáten da' na'chida da' tadeeto' ñanac. 
JHN.12.28	'Am ỹit'a, ỹa 'aué'et qomle da' li'ỹoxodic da' mai'chi 'adenaxat.
JHN.12.28	Huá'a, qana'chi qodemachíỹa jeso'me naviliỹáxac, chimaqpecot di' piỹem, 'enaaco':
JHN.12.28	—Sóxote da' ỹ'oxodaq qasen jeda'me ỹinaxat, qaláxasa naỹi ỹitaxa s'iỹílaxalégue da' ỹ'oxodaq qasen.
JHN.12.29	Qana'chi jen'me siỹaxadipi 'me naquiáxatac, jen'me 'éetapega da' demachíchiỹi so' nalimáxa, qataxa 'uo na' 'éetapega:
JHN.12.29	—Namaxasec piỹem lé'ec so' netaxaỹapíi'ña jeda'me.
JHN.12.30	Qana'chi so' Jesús 'enapego' jeso'me siỹaxadipi, 'enaaco':
JHN.12.30	—Sa na'chaỹim, na'chi'ami tadeeto' qodemachíỹa jeso'me naviliỹáxac. 
JHN.12.31	Naỹi ma'le ỹivíta di' lalóqo' na' huetalégue jen' 'aléua qoỹa'uo ga' lasouaxac, qataxa qoỹamaxáiỹi jeso'me damaxasóxonaac 'me qadó'o. 
JHN.12.32	Qomle ỹivíta da' jaỹim qoỹanaséguem, qochiỹoxotáaue jen' 'aléua, qana'chi jaỹim mai'chi ñaueela't ỹima na' siỹaxadipi.
JHN.12.33	Dójo' 'enaac, jeda'me náỹi da' 'éeta da' nalaataguec qomle. 
JHN.12.34	Qana'chi so' siỹaxadipi 'enapego' jeso'me, 'enaaco':
JHN.12.34	—Qo'mi semacháqtapega naale da' qoỹitaxaỹaxáatac jan'me nede 'me lemalate' naua' naqátaxaco, jega'me net'a nec'alaxaqui qoỹíitapega na'chi 'eeta't da' nec'alétaiỹi. Qalqaiga ¿tá'nooqo'chi 'am 'onapeela't jega'me siỹaxaua lec'óxot, jega'me qoỹanaséguem? ¿Jái'chogamaxa siỹaxaua lec'óxot?
JHN.12.35	Qana'chi so' Jesús 'enapéga so' siỹaxadipi, 'enaaco':
JHN.12.35	—Maliaxa cada'acolec da' 'ami huetaavlo jen'me lecoỹadáxat jen' 'aléua, qaláxasa sa ỹodédeegue gaua' noloqo'te da' 'ami huetaavlo. Chan'eesa 'aueuóitac qomle, ỹatemaliaxa 'uo jen' ỹ'oqóchiiñi, qaidi sa 'te qomle da' 'ami ỹipeláxa't ga' n'álaxa. Qá'a jega'me quétapiỹi na' l'álaxa, jega'me sa ỹaỹáten jega'me taiỹi. 
JHN.12.36	Ma'chaxa 'au'amaqchíñii qomle jen'me ỹ'oqóchiiñi, ỹatemaliaxa 'ami huetaavlo, tetoqo' 'ami 'aviñí'ỹam jen'me ỹ'oqóchiiñi.
JHN.12.36	Qana'chi joca'li ỹim dójo' 'enaac so' Jesús, qana'chi jec da' nañoxóchi'ña so' siỹaxadipi.
JHN.12.37	Temaqaidi so' Jesús ỹátaqta jalcote na' ỹí'et n'anecpi 'me sa qoỹauanápiỹi 'me ỹauáachiỹi qa'en so'me siỹaxadipi, qaláxasa taqadíta sa qoỹ'amaqten jeso'me. 
JHN.12.38	Ỹátaqta ỹipaquíchiỹi jeda'me l'aqtaxanaxac jeso'me l'aqtáxanaxanec jiñi'me Dios, lenaxat Isaías, 'me 'eet'oi:
JHN.12.38	'Am ỹasoxola', ¿jái'chogamaxa ỹ'amaqten da' qad'aqtaxanaxac?
JHN.12.38	Qataxa ¿jái'chogamaxa ỹaloxóna da'me l'añaxac ñi' qadasoxola'?
JHN.12.39	Tadeeto', na'chi qaỹa 'te 'uo ga' d'amaqtenataxan. Qá'a jeso'me Isaías nataq'en ỹidíñi jocalia'cho' da' 'eet'oi:
JHN.12.40	Ñi'me Dios ỹ'étec da' 'en qanampi so' siỹaxadipi qataxa ỹátaqta sa nedámchiilo qa'e'n naua' liquidiaqtel,
JHN.12.40	qaidi sa nauaadíñi naua' l'ai'te,
JHN.12.40	qataxa qaỹa ga' ỹaỹáten jan' liquidiaqte,
JHN.12.40	qataxa da' sa jaỹim n'iỹílaxa qaidi ñataden.
JHN.12.41	So' Isaías 'enaaco' joca'li dójo', qá'a ỹasouaxat da' ỹauáachiỹi da' li'ỹoxodic so' Jesús. Huá'a, qana'chi ỹ'axátetac jeso'me.
JHN.12.42	Qaláxasa taqadíta ỹátaqta jalcote so' judiopi jen' ỹ'amaqten so' Jesús, cha ỹivíd'a jen'me ỹátaqta 'amaqtáqaicpi. Qaláxasa jen'me judiopi sa 'te da' ỹátaqta naloxóota, ỹasouaxat da' d'óitapega so' fariseopi da' 'uootaxa ỹamaxáiỹi da' 'uootaxa ỹinoxonóoue jeso' nemáxaqui, 
JHN.12.43	qataxa ỹasouaxat so' judiopi noqopita da' mai'chi li'ỹoxodénataxanaxac na' siỹaxadipi, da' sa ỹipacapégue' jeda'me li'ỹoxodic 'me ỹanem ñi' Dios.
JHN.12.44	Qana'chi so' Jesús ỹátaqta neten da' detaqa, 'eet'oi:
JHN.12.44	—Ga' jaỹim ỹ'amaqten, jega'me sa na'chaỹiméta da' jaỹim ỹ'amaqten, nataq'en ñi'me ỹit'a 'me jaỹim namaq. 
JHN.12.45	Qataxa ga' jaỹim ỹilá'a, jega'me nataq'en ỹilá'a jiñi'me jaỹim namaq. 
JHN.12.46	Jaỹim 'me jaỹim lecoỹadáxat jen' 'aléua. Ñanaỹa jen'me, da' qaidi ga' jaỹim ỹ'amaqten, qana'chi jega'me sa huétaaue na' n'álaxa. 
JHN.12.47	Qaláxasa da' 'uo ga' 'chi naquiáxatapegalo naua' ỹ'aqtaqa, qaláxasa sa ỹ'e't, qana'chi sa na'chaỹim qomle da' sé'et ga' ne'uaxánaguec jega'me; qá'a jaỹim sa ñanaỹa jen' 'aléua da' sa'uo ga' ne'uaxánaguec na' siỹaxadipi; na'chidáta da' jaỹim ñanac, da' qaidi ñic'alaxatéegue jen'me. 
JHN.12.48	Jega'me jaỹim ỹ'otan, qataxa sa ỹ'e't naua' ỹ'aqtaqa, jega'me sóxote da' 'uo qomle jiñi'me ỹí'et ga' ne'uaxánaguec. Qá'a naua' ỹ'aqtaqa 'me ñasaxádeegue, na'chinaua qomle naua' ỹ'e't ga' ne'uaxánaguec na' siỹaxadipi jega' p'áteegue nolo'. 
JHN.12.49	Qá'a jaỹim jenaa'me ỹ'aqtaqa sa 'te da' mai'chi chiỹoqodaise; qá'a jiñi'me ỹit'a 'me jaỹim namaq, jiñi'me chiỹoqo'ot jega'me ỹ'aqtac qataxa jega'me sapaxaguenataxanec. 
JHN.12.50	Jaỹim saỹáten da' lamaxasóxonaxac jiñi'me ỹit'a, jeda'me chiỹaqaỹi da' nec'alaxa 'me qaỹa 'te loiquiaqa'. Naqaida da' 'éeta jega'me ñasaxáiỹi ỹ'aqtac, qaláxasa na'chiga ga' jaỹim ỹamaxalégue jiñi'me ỹit'a.
JHN.13.1	Qana'chi so' nolo' laqáỹa jeso'me huétooue jeso'me nemáxac da' qoueenata jeso' nolo' joca'li qodíc'ai di' Egipto. So' Jesús ma'le ỹaỹáten da' ỹivíta di' lalóqo' da' cá'ai jen' 'aléua da' v'iỹílaxa ñi' let'a. Jeso'me na'chi 'eeta't da' lauo'chi so' lalémaxasetpi 'me huetalégue jen' 'aléua, qana'chi naỹi ỹaloxóna so' lalémaxasetpi da' 'éeta da' let'ádaic loqopi'chi.
JHN.13.2+JHN.13.3+JHN.13.4	So' paiỹac 'me qadó'o, jeso'me ma'le sóxote da' ỹacháỹi da' leenataxac jaso' liquidiaqte so' Judas Iscariote, jeso'me lec'óxot so' Simón, da' qaidi ỹaneuo so' Jesús. Qaláxasa so' Jesús sóxote ỹaỹáten da' chiỹoqot'ot ñi' Dios qataxa ỹaỹáteeta da' v'iỹílaxa jiñi'me qataxa ñi' let'a ỹanem jeso'me ỹima da' l'añaxac. Qana'chi joca'li ma'le di'quiỹá'ai jeso'me lapaxaguenatacpi, qana'chi so' Jesús nichaachiñi, qana'chi naqat so' lapoto, qataxa nesáachiỹi so' liỹóxonaxat huáloq lai. 
JHN.13.5	Qana'chi ỹicodínỹi so' noxop so' coqui, qana'chi ỹiỹoi' saua' lapia'te so' lapaxaguenatacpi qataxa da' ỹaqaxaỹaxa't, ỹauót'ai so' liỹóxonaxat huáloq lai 'me nesáatetaỹi.
JHN.13.6	Qana'chi taỹá'a so' Simón Pedro da' sétaaque ỹiỹoi' saua' lapia'te, qana'chi jeso'me 'enaaco':
JHN.13.6	—'Am ỹisaliaxanec, ¿séetapega sétaaque 'aviỹoi' naua' ỹapia'te?
JHN.13.7	Qana'chi so' Jesús 'enaaco':
JHN.13.7	—Naỹi 'am sa 'auaỹáten jeda'me s'étetac, qaláxasa qomle qaỹat'ague jeda'me, qana'chi ỹímta 'auaỹáten da' s'étetac.
JHN.13.8	Qaláxasa so' Pedro 'enaaco':
JHN.13.8	—'Axai', sa 'am sasenema da' 'aviỹoi' naua' ỹapia'te.
JHN.13.8	Qana'chi so' Jesús 'enapego' jeso'me, 'enaaco':
JHN.13.8	—Da' sa 'am siỹo, qana'chi 'am qomle sa 'am 'te ỹapaxaguenatac.
JHN.13.9	Qana'chi so' Simón Pedro 'enaaco':
JHN.13.9	—Qama'chitáxa, 'am ỹisaliaxanec, qaláxasa sa na'chináate' qomle naua' ỹapia'te da' 'aviỹoi', nataq'en naua' ỹiua' qataxa jen' ỹaqaic.
JHN.13.10	Qaláxasa so' Jesús 'enaaco':
JHN.13.10	—Ga'me ỹímta náchil, jega'me sa ỹiuen da' ỹitaxa niỹo, qá'a na'chináate' naua' lapia'te ỹiỹoi', qá'a jega'me sóxote ỹoqovíta. 'Ami sóxote 'ami ỹoqovíte', temaqaidi da' sa ỹima da' ỹátaqta 'ami ỹoqovíte'.
JHN.13.11	Jeso'me 'enaaco' dójo', 'eet'oi: “Sa ỹima da' ỹátaqta 'ami ỹoqovíte',” qá'a jeso'me ỹaỹáten da' 'uo jeso'me sétaaque ỹaneuo jeso'me.
JHN.13.12	Qana'chi joca'li ỹimat da' ỹiỹoi' saua' lapia'te jeso'me lapaxaguenatacpi, qana'chi so' Jesús ỹitaxa ỹaañi so' lapoto, qana'chi ñíiñi da' dasoỹalégue so' niqui'ỹáxala', qana'chi 'enaaco':
JHN.13.12	—¿'Ami séetapega 'auaỹáchiñii dójo' 'ami s'eteque? 
JHN.13.13	'Ami naale jaỹim 'aviỹáxañiiỹa, qaa'le 'oñiit'oi da' jaỹim paxaguenataxanaxaic qataxa jaỹim 'adesaliaxanquii. Qana'chi jeda'me sa ñoqolguet, ỹátaqta 'eesa. 
JHN.13.14	Qá'a jaỹim 'me paxaguenataxanaxaic qataxa jaỹim 'adesaliaxanquii, qá'a siỹot'ape naua' 'adapia'chídii', qaláxasa naỹi n'óota ñi' 'oonolec da' 'oñíita nataq'en ỹiỹoi' naua' lapia'te ga' laqáỹa. 
JHN.13.15	Jaỹim 'ami saloxonalo dójo', qaidi tetoqo' 'auloilégue, qaidi 'auloilégue da' 'av'íchii dójo' 'ami s'eteque. 
JHN.13.16	Ỹátaqta 'eesa dójo' 'ami s'axatema, da' qaỹa ga' 'chi nelatac da' napacalégue ga' ladípa, qataxa qaỹa ga' namaxasec da' napacalégue jega'me ỹamaqátac. 
JHN.13.17	'Ami da' 'auaỹáchiñiita dójo', qataxa da' 'uootaxa 'av'íchii, qana'chi ỹátaqta 'ami madet'ape qomle.
JHN.13.18	Jaỹim sa 'adimíỹa da' 'oñíita da' 'ami setaqátapeelóo'te, qá'a jaỹim saỹáteeta jen'me ỹátaqta ỹiquiỹacpi. Qaláxasa ỹátaqta ỹipaquíchiỹi qomle da' 'enapega't naua' nidii's n'aqtaqa 'me 'eet'oi: “Jega'me mai'chi ỹiqui'ỹáxaua, qaláxasa jega'me jaỹim dasoỹa'aguet da' jaỹim nep'agué'ne'.” 
JHN.13.19	Jaỹim 'ami s'axatema dójo', qaidi qomle ỹivíta da' ỹipaquíchiỹi, qana'chi 'ami 'au'amaqchíñii da' jaỹim 'me na'chaỹiméta. 
JHN.13.20	Ỹátaqta 'eesa dójo' 'ami s'axatema, da' ga' ỹaconguet ga'me ỹamaxasec, jega'me na'chaỹim 'me jaỹim nataq'en ỹaconguet. Qataxa ga' jaỹim ỹaconguet, jega'me ỹaconguet jiñi'me jaỹim namaq.
JHN.13.21	Joca'li ỹimat da' nasaxáiỹi dójo' l'aqtac, qana'chi so' Jesús nomt'eguet da' sa maỹíñi jañi' liquidiaqte. Huá'a, qana'chi ỹátaqta ỹ'axátet'a dójo', 'enaaco':
JHN.13.21	—Ỹátaqta 'eesa jedójo' 'ami s'axatema da' 'oonolec da' 'oñíita ñi' jaỹim ỹaneuo qomle.
JHN.13.22	Qana'chi so' lapaxaguenatacpi jeso'me nelapega't, qá'a sa qoỹaỹáten jái'chogamaxa qoỹíitapega jeso'me. 
JHN.13.23	Qaláxasa 'uo so' 'oonolec jeso'me lapaxaguenatacpi so' Jesús, jeso'me ỹátaqta nauotaxaua, jeso'me néta'ñi' da' liqui'ỹáxaua. 
JHN.13.24	Qana'chi so' Simón Pedro ỹatecapéga jeso'me, qaidi ỹinat so' Jesús da' jái'chogamaxa 'éetapega jeso'me. 
JHN.13.25	Qana'chi jeso'me ỹátaqta nichíi'uo so' Jesús, qana'chi ỹinat, 'enaaco':
JHN.13.25	—'Am ỹisaliaxanec, ¿jái'chogamaxa?
JHN.13.26	Qana'chi so' Jesús 'enaaco':
JHN.13.26	—Jaỹim qomle sesomiñi jen' pan lai, qana'chi jega'me sanem, qana'chi naqaiga.
JHN.13.26	Ỹim, qana'chi jeso'me ỹisomiñi so' pan lai, qana'chi ỹanem so' Judas Iscariote, jeso'me lec'óxot so' Simón. 
JHN.13.27	Joca'li copát'a da' ỹaconguet so' pan lai so' Judas, qana'chi so' qadó'o paiỹac Satanás táaue jaso' liquidiaqte jeso'me. Qana'chi so' Jesús 'enapego' jeso'me, 'eet'oi:
JHN.13.27	—Jega'me sétaaque 'aué'et, n'óota qomle da' 'auỹalapégue' da' 'aué'et.
JHN.13.28	Qaláxasa qaỹa da' 'uo ga' 'oonolec jeso'me liqui'ỹáxau'pi 'me dasotalégue so' niqui'ỹáxala' da' 'uootaxa ỹaỹáten tóoqo'chi 'enaac dójo'. 
JHN.13.29	Qá'a so' Judas, jeso'me na'chiso so' ỹilotalégue jaso' lai't jaso' laicaua, chan'eesa 'uo jen' 'éetapega da' qoỹíitapega jeso'me da' 'uo ga' neuodénaaque nalic ỹasouaxat jeso' nemáxac, 'uootaxa 'uo ga' ỹanem so' choxodaqpi. 
JHN.13.30	Qana'chi so' Judas joca'li ỹimat da' ỹaconguet so' pan lai, qana'chi p'áiỹi. Qalaqa'chi ma'le sóxote pí'ỹaq.
JHN.13.31	Joca'li ma'le p'áiỹi so' Judas, qana'chi so' Jesús 'enaaco':
JHN.13.31	—Naỹi qoỹaloxon da' li'ỹoxodic jen' siỹaxaua lec'óxot qataxa da' li'ỹoxodic jiñi'me Dios qoỹaloxon da' chiỹaqaỹi qoỹin jen'me. 
JHN.13.32	Qataxa jen'me siỹaxaua lec'óxot da' ỹaloxon da' li'ỹoxodic ñi' Dios, qana'chi ñi' Dios ỹaloxon qomle da' li'ỹoxodic jen'me, qataxa ma'le sa huaỹáloq qomle da' ỹaloxon jeda'me. 
JHN.13.33	'Ami ỹalqolqa, ma'le sa licaac da' 'ami souetaavlo. 'Ami qomle jaỹim 'anmichíitaaque, qaláxasa na'chi 'ená'am dójo' ỹ'aqtac ca'li séetapega na' judiopi da' 'ami naỹi senapegalo, seet'oi: Sa 'auañoxochii qomle da' 'auc'áchiỹa jega'me saỹa. 
JHN.13.34	Naỹi 'ami sanema jeda'me dálaxaic namaxasóxonaxac, 'eet'oi: Ñi' 'oonolec qomle da' 'oñíita ỹátaqta ỹauotec ga' laqáỹa. 'Oñíit'em jaỹim da' ỹátaqta 'ami sauoteque, qana'chida qomle 'oñíit'ec ñi' 'oonolec da' 'oñíita ỹátaqta ỹauotec ga' laqaỹaỹáxac. 
JHN.13.35	Ga' 'oonolec da' 'oñíita da' ỹátaqta ỹauotec ga' laqáỹa, qana'chi ỹima qomle na' huetalégue jen' 'aléua ỹaỹáten da' ỹátaqta 'eesa da' 'ami ỹapaxaguenataqa.
JHN.13.36	Qana'chi so' Simón Pedro ỹinat so' Jesús, 'enaaco':
JHN.13.36	—'Am ỹisaliaxanec, ¿jái'chogamaxa hua'ague qomle ga' 'aiỹi?
JHN.13.36	Qana'chi so' Jesús 'enaaco':
JHN.13.36	—Jega'me saiỹi naỹi, 'am sa 'auañoxot qomle da' 'aiỹi. Qaláxasa qomle ma'le cop'a, qana'chi 'am qomle jaỹim 'oquegue.
JHN.13.37	Qana'chi so' Pedro 'enaaco':
JHN.13.37	—'Am ỹisaliaxanec, ¿tóoqo'chi da' sa 'am sequegue naỹi? Qaỹa 'te sega da' 'am saalégue da' ỹ'óiỹaxac.
JHN.13.38	Qana'chi so' Jesús 'enapego' jeso'me, 'enaaco':
JHN.13.38	—¿Ỹátaqta 'eesa séetapega 'am qaỹa 'te 'auega da' jaỹim 'auaalégue da' 'ad'óiỹaxac? Ỹátaqta 'eesa dójo' 'am s'axátem naỹi, da' qomle taỹá'a da' noỹen ga' 'olégaxa, qana'chi sóxote qomle ỹivid'alo tres da' 'av'iỹílaxalégue da' 'onapeela't jaỹim sa 'auaateton.
JHN.14.1	'Ena't qomle da' liitapiilo naua' 'adai'lídii'. Na'chidáta da' 'aup'íi'ỹa ñi' qan'étoqo't, nataq'en jaỹim. 
JHN.14.2	Qá'a di' l'acháqa' ñi' ỹit'a ỹátaqta jalcote na' 'emecpi. Da' sa 'te 'éeta dójo', qana'chi sa 'ami táxa s'axátetapeema. Tadeeto' jaỹim sec, qaidi tetoqo' saqátaxata't ga' 'ad'acháqadii. 
JHN.14.3	Qana'chi qomle ma'le ỹim da' sec da' saqátaxata't ga' 'ad'acháqadii, qana'chi ỹitaxa ñ'iỹílaq da' 'ami saue'j, qaidi 'ami na'chi 'eeta't da' jaỹim 'oviit'asop jega'me soná'ña. 
JHN.14.4	'Ami ma'le 'auaỹáchiñii da' saiỹi, qataxa ma'le 'auaỹáchiñii so' naq'aic.
JHN.14.5	Qana'chi 'enaaco' so' Tomás, 'eet'oi:
JHN.14.5	—'Am ỹisaliaxanec, qo'mi sa saỹátenaq jega'me 'aiỹi; ¿huá'a toqo' da' sauanáxa ga' naq'aic?
JHN.14.6	Qana'chi so' Jesús 'enapego' jeso'me, 'enaaco':
JHN.14.6	—Jaỹim 'me na'chaỹim naq'aic, qataxa na'chaỹim 'eesa lasoxoc, qataxa na'chaỹim nec'alaxa. Qaỹa 'te laqáỹa nadíiuo da' qoỹinoxoneuó'o ñi' ỹit'a, na'chaỹiméta. 
JHN.14.7	Da' 'ami jaỹim 'auaatetoñii, qana'chi nataq'en 'auaatetoñii ñi' ỹit'a. Naỹi ma'le sóxote da' 'auaatetoñii, qá'a ma'le sóxote 'auloit'ot jiñi'me.
JHN.14.8	Qana'chi so' Felipe 'enaaco':
JHN.14.8	—'Am qadesaliaxanec, ỹa qo'mi 'aualoxonalo qomle ga' qadet'a, qaidi na'chidáta qomle 'oonolec da' s'iỹílaxasoxolégue.
JHN.14.9	Qana'chi so' Jesús 'enapego' jeso'me, 'enaaco':
JHN.14.9	—Felipe, jaỹim mai'chi sóxote huo'oi saua' noloqo'te da' 'ami souetaavlo, ¿qalqaiga maliaxa da' sa jaỹim 'auaateton? Qá'a ga' jaỹim ỹilá'a, jega'me nataq'en ỹilá'a ñi'me ỹit'a, qalqaiga ¿tóoqo'chi da' jaỹim 'aviỹáxatapecot da' 'ami saloxonalo ñi' ỹit'a? 
JHN.14.10	¿Sa 'au'amaqteno' ñi' ỹit'a da' jaỹim huet'aguet qataxa jaỹim souet'aguet jiñi'me? Naua' ỹ'aqtaqa 'me s'axátetrapegueegue, jenaa'me sa mai'chi ñachiỹoxola't, qá'a ñi' ỹit'a 'me jaỹim nichaatétaỹi, na'chiñi jiñi'me ỹí'et jega'me mai'chi l'onataxanaxac. 
JHN.14.11	'Au'amaqchíñii qomle da' jaỹim souet'aguet ñi' ỹit'a qataxa jiñi'me jaỹim huet'aguet, 'uootaxa jaỹim 'au'amaqchíñii ỹasouaxat da'me s'étetac ỹ'onataxanaxac. 
JHN.14.12	Ỹátaqta 'eesa dójo' 'ami s'axatema, ga' jaỹim ỹ'amaqten, qana'chi nataq'en ỹí'et jen'me ỹ'onatacpi, qataxa ỹátaqta ỹágueegue da' let'ádaic jega'me ỹí'et. Qá'a jaỹim naỹi saỹa di' néta'ña ñi' ỹit'a. 
JHN.14.13	Ỹima qomle jen'me 'aviỹáxañiỹaaque da' 'oviilégue da' ỹinaxat, qana'chi jaỹim sé'et, qaidi jen'me lec'óxot ñi' Dios ỹaloxon da' li'ỹoxodic ñi'me let'a. 
JHN.14.14	Qana'chi jaỹim sé'et qomle gamachaqaiga 'aviỹáxañiỹaaque da' 'oviilégue da' ỹinaxat.
JHN.14.15	Da' 'eesa da' jaỹim 'auauochíỹic, qana'chi 'aualaqailóo'te naua' ỹamaxasóxonaxaco. 
JHN.14.16	Qana'chi jaỹim ñachoxodenot ñi' ỹit'a, da' qaidi 'ami namaxalo jega'me laqáỹa 'me 'ami lecochiỹalo qataxa 'ami ỹ'añaqte't, qaidi jega'me na'chi 'eeta't da' 'ami huetaavlo, 
JHN.14.17	jega'me nepaqal 'me ỹátaqta 'eesa. Jen'me siỹaxadipi 'me huetalégue jen' 'aléua, jen'me qomle sa ỹañoxot da' qoỹaconguet jega'me, qá'a sa ỹilá'a qataxa sa ỹaateton. 'Ami, qaamaxa 'auaatetoñii, qá'a 'ami huet'aita qataxa jega'me na'chi 'eeta't qomle da' 'ami huetaavlo. 
JHN.14.18	Jaỹim sa 'ami seca'ai; jaỹim ñ'iỹílaq qomle, qaidi 'ami souetaavlo. 
JHN.14.19	Ma'le ỹamtaa'le ỹivíta di' lalóqo' na' siỹaxadipi qomle sa jaỹim ỹilá'a, qaláxasa 'ami qomle jaỹim 'aulói'ỹa. Qataxa 'ami 'adec'alíitaỹi, qá'a jaỹim ñic'alétaiỹi. 
JHN.14.20	Qana'chi jega'me nolo' 'aulói'ỹa qomle da' jaỹim sonet'ot ñi' ỹit'a, 'ami nataq'en jaỹim 'oviit'aguet, nataq'en jaỹim 'ami souetaavlo. 
JHN.14.21	Ga' ỹaỹáteet'eguet qataxa ỹalaxaguet na' ỹamaxasóxonaxacpi, jega'me di'ỹoq da' ỹátaqta 'eesa da' jaỹim ỹauotec. Qana'chi jiñi'me ỹit'a ỹauotec jega'me jaỹim ỹauotec, qataxa jaỹim nataq'en ỹátaqta sauotec jega'me, qataxa ñaloxóna.
JHN.14.22	Qana'chi so' Judas (jeso'me lenaqteua so' Iscariote) 'enaaco':
JHN.14.22	—'Am qadesaliaxanec, ¿tóoqo'chi da' na'chiqo'míite' da' qo'mi 'analoxonalo, qaláxasa sa 'analoxóna nataq'en jen'me siỹaxadipi 'me huetalégue jen' 'aléua?
JHN.14.23	Qana'chi so' Jesús 'enaaco':
JHN.14.23	—Ga' jaỹim ỹauotec, jega'me ỹalaxaguet da' senaac; qana'chi ñi' ỹit'a ỹauotec jega'me. Qana'chi ñi' ỹit'a qataxa jaỹim ñanaguénaq da' souqat'aguet jega'me. 
JHN.14.24	Jega'me sa jaỹim ỹauotec, jega'me sa jaỹim ỹalaxaguet jega'me senaac. Dójo' ỹ'aqtaxanaxac 'me 'anaquiáxañiitapega, jeda'me sa ỹalémaxaset; jeda'me chiỹoqo'ot ñi' ỹit'a 'me jaỹim namaq.
JHN.14.25	'Ami s'axatema naỹi ỹima dójo', ỹatemaliaxa da' 'ami souetaavlo. 
JHN.14.26	Qaláxasa jega'me Espíritu Santo, 'me ñi' ỹit'a 'ami namaxalo qomle, naquétaaue qa'en da' ỹinaxat, qaidi 'ami lecochiỹalo qataxa 'ami ỹ'añaqte't, jega'me qomle 'ami ỹapaxaguenque ỹima na' lasoxocpi, qataxa 'ami ỹiinataxanaxanque ỹima jen'me ỹ'aqtacpi 'me 'ami sanoovlo.
JHN.14.27	Naỹi 'ami seca'aaỹóna, qaláxasa na'chidáta da'me n'emáxac. Dójo' ỹ'imáxac 'ami sanema, qaláxasa sa 'ami sanema da' 'uootaxa sená'am da' 'éeta jen'me huetalégue jen' 'aléua da' 'uootaxa ỹan da' l'emáxac. 'Ena't qomle da' 'uo ga' tatapiilo naua' 'adai'lídii', qataxa sa 'au'óiỹi. 
JHN.14.28	Ma'le jaỹim 'amachíitapega da' jaỹim sec, qataxa ñ'iỹílaq, qaidi ỹitaxa 'ami souetaavlo. Da' ỹátaqta 'eesa jaỹim 'auauochíỹic, qana'chi 'eesa toqo' da' 'ami madet'ape da' 'auaỹáchiñii da' jaỹim sec'áta jiñi'me ỹit'a; qá'a jiñi'me jaỹim napacalégue da' l'amaqchic. 
JHN.14.29	Jaỹim naỹi 'ami s'axatema dójo', qaidi qomle ỹivíta da' ỹipaquíchiỹi, qana'chi jaỹim 'au'amaqchíñii.
JHN.14.30	Naỹi sa jalcote na' s'axat da' 'ami s'axatema, qá'a ma'le janac jen'me damaxasóxonaac 'me qadó'o. Qaláxasa jen'me qaỹa 'te ga' l'añaxac da' jaỹim ỹaconé'uo. 
JHN.14.31	Qaláxasa jeda'me na'chi ladíquiaxac, qaidi jen'me huetalégue jen' 'aléua ỹaỹáten da' jaỹim ỹátaqta sauotec jiñi'me ỹit'a, qataxa salaxaguet da' sé'et ga' jaỹim ỹamaxalégue jiñi'me. 'Oñíiseguem qomle. Qolqá'ai jénjo'.
JHN.15.1	Jaỹim 'me sená'am jaga' ỹátaqta 'eesa nañiise uva lichidic, jiñi'me ỹit'a qaa'le 'ená'am jega'me ỹilot'ague jaga' nañiise. 
JHN.15.2	Jiñi'me ỹiquesoxóiỹi jagamachaqaga jana' ỹipeepi da' 'uootaxa qaga 'te jala, qataxa jiñi'me naqat jana' lolelaxai jan'me ỹipeepi 'me 'uo jan' jala, qaidi jalcote jan' 'uo jan' jala. 
JHN.15.3	'Ami sóxote da' 'ami ỹoqovíte' ỹasouaxat naua' ỹapaxaguenataxanaxaco 'me 'ami sanema. 
JHN.15.4	Qana'chi 'eeta't qomle da' jaỹim 'auqochiit'aguet, qana'chi 'ená'am da' 'ami soqotet'aita. Qá'a jaga'me lepee sa mai'chi 'uo jan' jala, da' sa ỹátaqta nesócta'uo jaga'me lamo. Qana'chi 'éeta nataq'en da' sa mai'chi 'uo ga' jaláỹaxac da' 'oñíita, da' 'uootaxa sa jaỹim 'auqochiit'aguet.
JHN.15.5	Jaỹim 'me sená'am jaga' nañiise, qataxa 'ami na'chi'ami ỹipeel. Jega'me na'chi 'eeta't da' jaỹim nesócta'uo qataxa soqotet'aguet, qana'chi jega'me ỹátaqta jalcote da' jaláỹaxac, qá'a 'ami qaỹa 'te 'adisíỹaaque da' 'uootaxa sa jaỹim 'auqochiiuó'o. 
JHN.15.6	Jega'me sa jaỹim ỹoqoteuó'o, qana'chi jega'me qoỹasaxáiỹi, qana'chi daqaqa, 'ená'am jana' lepee 'me qolapona't, qana'chi qoỹasaxánỹi ga' dóle' qaidi qoỹigóoue.
JHN.15.7	'Ami da' na'chi 'eeta't da' jaỹim 'auqochíita'uo, qataxa sa 'auapalaxachíit'a jen' ỹapaxaguenataxanaxacpi, da' 'uo ga' 'aviỹáxañiỹaaque, qana'chi 'ami qoỹanema. 
JHN.15.8	Ñi' ỹit'a 'uo da' ni'ỹoxodénataguec da' 'uootaxa ỹátaqta jalcote da' jaláỹaxac da' 'oñíita, qana'chi 'ami ỹátaqta 'avídi'ỹa da' 'ami ỹapaxaguenataqa. 
JHN.15.9	Jaỹim ỹátaqta 'ami ỹauotaqa'te, sená'am da' 'éeta jiñi' ỹit'a da' ỹátaqta jaỹim lauotaxat. 'Ami qomle ỹátaqta 'oquiit'egue da' 'éeta da' 'ami sauoteque. 
JHN.15.10	Da' 'aualaqaiỹet na' ỹamaxasóxonaxacpi, qana'chi 'ami 'oquiit'egue da' 'éeta da' 'ami ỹauotaqa'te, 'ená'am qasen da' ỹátaqta salaxaguet jen' lamaxasóxonaxacpi ñi' ỹit'a, qataxa sequet'egue da' 'éeta da' lauochidíỹaxac jaỹim jiñi'me.
JHN.15.11	Séet'ec dójo' da' 'ami senapegalo, qaidi 'ami jaỹim 'antónaxauai, qana'chi 'ami ỹátaqta 'ami saqachiilo da' 'antónaxaquii. 
JHN.15.12	Jeda'me ỹamaxasóxonaxac 'me 'ami sanema 'eet'oi: Ñi' 'oonolec da' 'oñíita ỹátaqta ỹauotec ga' laqáỹa, 'ená'am da' séet'ec da' ỹátaqta 'ami ỹauotaqa'te. 
JHN.15.13	Jeda'me nauo'chi 'me ỹátaqta let'ádaic 'eet'oi: Ga' siỹaxaua ỹaalégue da' l'óiỹaxac ga' nauotaxau'pi. 
JHN.15.14	'Ami na'chi'ami ñauotaxa'u, da' 'av'íchii da'me 'ami samaxalóo'te. 
JHN.15.15	Naỹi sa 'ami semata'aque da' 'ami nelatáqa, qá'a ga' 'chi nelatac sa ỹaỹáten jega'me ỹí'et jega' ladípa. Naỹi 'ami semata'aque da' 'ami ñauotaxa'u, qá'a 'ami saatetonaxanaxanque ỹima jen'me l'aqtacpi ñi' ỹit'a 'me jaỹim ỹanem. 
JHN.15.16	'Ami joca'li sa jaỹim 'adiquiỹáquii, jaỹim 'me 'ami ỹiquiỹáqa. Qana'chi 'ami senapegalo, qaidi ỹátaqta sa lec'óxotolec da' jaláỹaxac da' 'ad'óiỹaxaquii, qataxa dójo' jaláỹaxac da' 'ad'óiỹaxaquii, jeda'me na'chi 'eeta't. Qaidi ñi' ỹit'a 'ami ỹanema ỹima jen'me 'aviỹáxañiitaaque da' 'uootaxa 'oviilégue da' ỹinaxat. 
JHN.15.17	Naqaida qomle da' 'ami samaxalóo'te, 'eet'oi: Ñi' 'oonolec qomle da' 'oñíita ỹátaqta lauotaxat ga' laqáỹa.
JHN.15.18	Jen'me siỹaxadipi 'me huetalégue jen' 'aléua, da' 'ami liquiỹaqa'te, qaláxasa 'ami 'auaỹáchiñii da' jaỹim 'me jaỹim s'auguet da' jaỹim niquiỹáxat. 
JHN.15.19	'Ami da' 'uootaxa 'ami lase' jen' 'aléua, qana'chi jen'me siỹaxadipi 'me huetalégue jen' 'aléua, jen'me 'ami lauotaqa'te, 'ená'am da' 'éeta da' ỹauotec jen'me lalémaxasetpi. Qaláxasa jaỹim 'ami ỹiquiỹáqa, 'ami sachiỹoxotaavlo jen'me huetalégue jen' 'aléua. Tadeeto' jen'me ỹátaqta 'ami niquiỹa'alo, qá'a 'ami sa 'ami lase' jen' 'aléua. 
JHN.15.20	'Aueenachíit'a qomle da' ỹ'aqtac 'me 'ami sanema ca'li, senaaco': “Qaỹa ga' nelatac da' 'uootaxa napacalégue ga' ladípa.” Da' 'uootaxa jaỹim qoỹicáatac joca'li, nataq'en da' 'oñíita 'uo da' 'ancanáguiquii. Da' ỹátaqta qoỹalaxalégue da' ỹapaxaguenataxanaxac, nataq'en qomle ỹátaqta qoỹalaxaguet da' 'adapaxaguenataxanaxaquii. 
JHN.15.21	Qana'chi ỹima qomle jen'me 'ami qoỹ'eteque ỹasouaxat jaỹim, qá'a jen'me siỹaxadipi sa ỹaateton jiñi'me jaỹim namaq.
JHN.15.22	Jen'me taa'le qaỹa 'te 'uo ga' lasouaxaset, da' 'uootaxa sa ñanac da' setaxaỹapégue', qaláxasa jen'me siỹaxadipi naỹi sa qoỹoqolguet da' 'uo da' lasouaxaset, 
JHN.15.23	qá'a ga' jaỹim niquiỹá'a, jega'me nataq'en niquiỹá'a ñi'me ỹit'a. 
JHN.15.24	Jen'me taa'le qaỹa ga' lasouaxaset, da' sa laiñi qasen jen'me da' sé'et jen'me qaỹa ga' ỹañoxot da' ỹí'et; qaláxasa jen'me sóxote da' ỹauáachiỹi jen'me sé'etpi, qaláxasa taqadíta sa ỹaqalan da' jaỹim niquiỹá'a nataq'en ñi' ỹit'a. 
JHN.15.25	Qaláxasa jeda'me mai'chi ladíquiaxac qoỹin, qaidi ỹipaquíchiỹi da' n'aqtac 'me nedétañi jen'me naqátaxacpi 'me qoỹanem joca'li jen'me siỹaxadipi, 'me 'eet'oi: “Jaỹim niquiỹá'a jen'me siỹaxadipi, qamaale qaỹa ga' sasouaxat.”
JHN.15.26	Qaláxasa qomle ỹivíta da' janac jega'me 'ami lecochiỹalo qataxa 'ami ỹ'añaqte't, ga'me nepaqal 'me ỹátaqta 'eesa, ga'me 'ami ñamaxalo qomle 'me chiỹoqot'ot ñi' ỹit'a, jega'me qomle jaỹim ỹ'axat. 
JHN.15.27	Qataxa 'ami nataq'en jaỹim 'au'axáchii, qá'a na'chi 'eeta't da' jaỹim 'oviit'aguet joca'li ỹímta s'onataxan.
JHN.16.1	Naỹi 'ami s'axatema dójo', qaidi sa 'axañíiñi qomle. 
JHN.16.2	'Ami qoỹamaqadáiỹi qomle da' 'ovíiỹaaue jen' lemáxaqui na' judiopi, qataxa ỹivíd'a qomle da' 'uo ga' 'ami ỹalaa't, qana'chi jega'me 'éetapega da' ỹ'étetac ga'me l'onataxanaxac ñi' Dios. 
JHN.16.3	Ỹí'et qomle dójo' jen'me siỹaxadipi, qá'a sa ỹaateton jiñi'me ỹit'a nataq'en jaỹim. 
JHN.16.4	Naỹi 'ami s'axatema dójo', qaidi qomle ỹivíta ga' lalóqo', qana'chi 'ami 'aueenachíit'a da' ma'le sóxote da' 'ami s'axátetapeema jeda'me dójo'.
JHN.16.4	Sa 'ami s'axatema dójo' ca'li ỹímta da' s'onataxan, qá'a jaỹim maliaxa 'ami souetaavlo. 
JHN.16.5	Qaláxasa naỹi sec da' sec'áta jiñi'me jaỹim namaq; qaláxasa qaỹa ga' 'oonolec da' 'oñíita da' jaỹim ỹinatétac jái'chogamaxa hua'ague ga' saiỹi. 
JHN.16.6	Na'chidáta da' 'ami 'auaquicóita, ỹasouaxat da' 'ami s'axatema dójo'. 
JHN.16.7	Qaláxasa ỹátaqta 'eesa dójo' 'ami s'axatema 'me 'eet'oi: 'Ami 'adiỹamqáichiiñi da' sec. Qá'a da' sa sec, qana'chi sa janac qomle da' 'ami huetaavlo jega'me 'ami lecochiỹalo qataxa 'ami ỹ'añaqte't. Qaláxasa da' jaỹim sec, qana'chi ñamaq qomle jega'me. 
JHN.16.8	Qomle ỹivíta da' janac jega'me, qana'chi ỹaỹátenaxanaxanec jen'me siỹaxadipi 'me huetalégue jen' 'aléua da' loicoló'olpi, qataxa da' 'uo ga' naq'aic 'me ỹiỹamqáchiiñi, qataxa da' ñi' Dios ỹa'uo qomle ga' ne'uaxánaguec jen'me. 
JHN.16.9	Jen'me siỹaxadipi 'uo da' lasouaxaset, qá'a sa jaỹim ỹ'amaqten; 
JHN.16.10	qataxa na' siỹaxadipi qomle ỹaỹáten da' 'uo ga' naq'aic ỹiỹamqáchiiñi, qá'a jaỹim saiỹi da' net'ague ñi'me ỹit'a, qana'chi 'ami qomle sa jaỹim 'aulói'ỹa; 
JHN.16.11	qataxa na' siỹaxadipi qomle ỹaỹáten da' ñi' Dios ỹa'uo ga' ne'uaxánaguec, qá'a sóxote da' qoỹa'uo da' ne'uaxánaguec jeso'me damaxasóxonaac 'me qadó'o jen' 'aléua.
JHN.16.12	Jaỹim jalcote na' ỹ'aqtaxanaxac laỹi da' 'ami s'axatema, qaláxasa sa 'auañoxochii da' 'auaỹáchiñii naỹi. 
JHN.16.13	Qaláxasa qomle janac jega'me nepaqal 'me ỹátaqta 'eesa, qana'chi jega'me 'ami ỹapaxaguenque ỹima jen'me lasoxocpi 'me 'eesa; qá'a jega'me sa mai'chi nachiỹoxola't ga' l'aqtaxanaxac, na'chidáta da' ỹ'axat ỹima jen'me demachíchiỹi, qataxa 'ami ỹaỹátenaxanaxanque jega'me qomle maliaxa naỹa'quéna. 
JHN.16.14	Jega'me qomle ỹátaqta jaỹim ỹi'ỹoxoden, qá'a jega'me ỹaconguet jen'me ỹalémaxasetpi, qana'chi 'ami ỹaỹátenaxanaxanque. 
JHN.16.15	Qá'a ỹima jen'me lalémaxasetpi ñi' ỹit'a, nataq'en ỹalémaxasetpi. Tadeno' jaỹim senaac jega'me nepaqal ỹaconguet qomle jen'me ỹalémaxasetpi, qana'chi 'ami ỹaỹátenaxanaxanque.
JHN.16.16	Ma'le ỹamtaa'le da' 'ami sa jaỹim 'aulói'ỹa qomle, qaláxasa sa huaỹáloq qomle da' ỹitaxa jaỹim 'aulói'ỹa, qá'a jaỹim saiỹi da' net'ague ñi' ỹit'a.
JHN.16.17	Qana'chi jeso'me lapaxaguenatacpi 'uo na' nenatétapega't, 'eet'oi:
JHN.16.17	—¿Jái'chogamaxa hua'ague ga' 'éeta ga' náỹi da' l'aqtac? Da' 'éetapega sa huaỹáloq qomle da' sa selaqá'a, qaláxasa nataq'en sa huaỹáloq da' ỹitaxa selaqá'a, qá'a ỹasouaxat da' taiỹi da' net'ague ñi' let'a. 
JHN.16.18	¿Jái'chogamaxa hua'ague ga' 'éet'ec dójo', 'eet'oi: “Sa huaỹáloq qomle da' jaỹim sa 'aulói'ỹa?” Qo'mi sa saỹátenaq jái'chogamaxa 'enapéga.
JHN.16.19	Qana'chi so' Jesús nóm'a da' sétaaque da' qoỹinat, qana'chi 'enapéga so' lapaxaguenatacpi, 'enaaco':
JHN.16.19	—Jaỹim senaac da' ma'le sa huaỹáloq da' jaỹim sa 'aulói'ỹa, qaláxasa sa huaỹáloq qomle da' ỹitaxa jaỹim 'aulói'ỹa. ¿Na'chidáta séetapega da' 'anenachíitapiỹi 'ami? 
JHN.16.20	Ỹátaqta 'eesa dójo' 'ami s'axatema naỹi, da' 'ami qomle 'anoiñíitac, qataxa 'auaquicóita, qaláxasa jen'me siỹaxadipi 'me huetalégue jen' 'aléua, jen'me qomle mátac qa'en. Qaláxasa temaqaidi qomle da' 'ami ỹátaqta 'auaquicóita, qaláxasa dójo' 'adaquicoqoi, jeda'me náỹi ga' 'antónaxaquii. 
JHN.16.21	Jaga' ỹauo da' ỹivíta di' lalóqo' da' decó'o, qaláxasa ỹátaqta dachitata, qá'a ma'le ỹivíta di' lalóqo' da' lichic. Qaláxasa da' ma'le niỹíñi ga' lec'óxot, qana'chi jaga'me petelaxaguet so' lichic, ỹasouaxat da' netónaxac da' niỹíñi so' nootolec jen' 'aléua. 
JHN.16.22	Qana'chi naq'áita nataq'en da' 'oñíita naỹi 'uo da' 'adachoxodíquii, qaláxasa jaỹim 'ami ñ'iỹílaxalo qomle, qana'chi jan' 'adiquidiaqchii ỹátaqta saqáchiỹi da' 'antónaxaquii, qaláxasa jega'me 'antónaxaquii qaỹa 'te ỹañoxot da' deuootáxanec qomle.
JHN.16.23	Jega'me nolo' qomle, qana'chi qaỹa 'te 'uo ga' jaỹim ỹinatétac da' 'ami. Ỹátaqta 'eesa dójo' 'ami s'axatema, da' ñi' ỹit'a 'ami ỹanema qomle ỹima ga' 'aviỹáxañiỹaaque da' 'oviilégue da' ỹinaxat. 
JHN.16.24	Cha ỹivíde'ta naỹi da' 'ami maliaxa 'uo ga' 'aviỹáxañiỹaaque da' 'oviilégue da' ỹinaxat. 'Auasélaxañii qomle, qana'chi 'auacoñiiỹet ga' 'auasélaxañiỹaaque, qaidi ỹátaqta 'ami saqachiilo da' 'antónaxaquii.
JHN.16.25	'Ami s'axatema ỹima jénjo', qaláxasa sauo'oi naua' ỹaloqtenaxanaqa'te. Qaláxasa nata't ga' lalóqo' da' sa sauo'oi qomle naua' ỹaloqtenaxanaqa'te, na'chidáta da' ỹátaqta 'ami s'axatema ñi' ỹit'a. 
JHN.16.26	Qana'chi jega'me nolo' qomle ỹátaqta 'oviilégue da' ỹinaxat da' 'aviỹáxañii, qataxa jaỹim sa senaac da' 'ami ñachoxodeetapeelóo'te qomle da' ñachoxodenot ñi' ỹit'a, 
JHN.16.27	qá'a jiñi'me mai'chi 'ami lauotaqa'te. 'Ami ỹauoteque, qá'a jaỹim 'adauotaxáchii, qataxa 'au'amaqchíñii da' jaỹim sachiỹoqot'ot jiñi'me. 
JHN.16.28	Jaỹim sachiỹoqot'ot joca'li ñi' ỹit'a, ñanaỹa jen' 'aléua, qaláxasa naỹi jaỹim secá'ai jen' 'aléua da' s'iỹílaxa ñi' ỹit'a.
JHN.16.29	Qana'chi so' lapaxaguenatacpi 'enapego':
JHN.16.29	—Naỹi ma'le ỹataqteelo naua' 'ad'aqtaqa; sa 'aua'uo ga' 'adaloqtenaxanaxat. 
JHN.16.30	Naỹi ma'le saỹátenaq da' 'am 'auaỹáten ỹima na' lasoxocpi, qana'chi sa 'auen da' 'uo ga' 'am ỹinat. Tadeno' s'amaqténaq 'am 'auachiỹoqo'ot ñi' Dios.
JHN.16.31	Qana'chi so' Jesús 'enaaco':
JHN.16.31	—¿'Eesa séetapega da' 'ami jaỹim 'au'amaqchíñii naỹi? 
JHN.16.32	Qaláxasa naỹi ma'le ỹivíta di' lalóqo', na'chína naỹi jen' huétooue, da' 'ami 'anlagaxachíitac qomle, ñi' 'oonolec mai'chi ỹoiquíitac ga' taiỹi, qana'chi jaỹim 'aviimiỹapega't qomle. Qaláxasa jaỹim sa jaỹim 'oonolec, qá'a ñi' ỹit'a jaỹim huet'asop. 
JHN.16.33	Jaỹim 'ami s'axatema ỹima dójo', qaidi 'uo da' 'adelagaxadíquii da' jaỹim 'auqochiit'aguet. 'Ami jen' 'aléua 'me 'oviitalégue 'uo qomle da' 'an'queténaxaquii. Qaláxasa 'an'añaxachii qomle, qá'a jaỹim sóxote ỹoxonec jen' n'onataguec 'me huetalégue jen' 'aléua.
JHN.17.1	Joca'li ỹim da' 'enaac dójo' so' Jesús, qana'chi ỹilosée'ma di' piỹem, qana'chi 'enaaco':
JHN.17.1	—'Am ỹit'a, ma'le ỹivíta di' ỹalóqo'. Naỹi 'avi'ỹoxoden qomle jen' 'ac'óxot, qaidi jen' 'ac'óxot nataq'en 'am ỹi'ỹoxoden. 
JHN.17.2	Qá'a 'am 'auanem da' l'añaxac jen'me 'ac'óxot, qaidi ỹilo'ogue ỹima na' siỹaxadipi, qataxa da' qaidi ỹanem da' lec'alaxa 'me qaỹa 'te loiquiaqa' ỹima jen'me 'auanempi jen'me. 
JHN.17.3	Dójo' n'óiỹaxac 'me qaỹa 'te loiquiaqa', jeda'me naqaida da' náỹi da' 'am qoỹaateton, 'am ñitamnaxala' 'me na'chi'améta qataxa 'am 'eesa, qataxa jen' 'ac'óxot Jesucristo 'me 'anamaq jocalia'cho'.
JHN.17.4	Jaỹim ỹátaqta 'am si'ỹoxoden naỹi da' souét'a jénjo' 'aléua, qataxa ỹátaqta sematéta da' jaỹim 'auamaxalégue da' sé'et. 
JHN.17.5	Naỹi, 'am ỹit'a, sétaaque da' sonet'ague na' 'adai, da' jaỹim 'auanem da' ỹi'ỹoxodic 'me sáatañi joca'li 'am sonet'asop joca'li maliaxa qaỹa jen' 'aléua.
JHN.17.6	Jen'me 'adiquiỹacpi 'me 'auachiỹoxotáaue joca'li jen'me huetalégue jen' 'aléua da' qaidi jaỹim 'auanem, jen'me sóxote da' s'axátet'em da' 'am. Jen'me 'me 'adalémaxasetpi, qaláxasa jaỹim 'auanem, qana'chi ỹátaqta ỹalaxaguet da' 'ad'aqtac. 
JHN.17.7	Qataxa ỹaỹáteeta da' ỹima jen'me jaỹim 'auanem 'am chiỹoqo'ot, 
JHN.17.8	qá'a ma'le sanem da'me 'ad'aqtac 'me jaỹim 'auanem. Qana'chi jen'me ỹaconguet, qataxa ỹaỹáteeta da' ỹátaqta 'eesa da' 'am sachiỹoqo'ot, qataxa ỹ'amaqten da' jaỹim 'adamaxasec.
JHN.17.9	Jaỹim 'am ñachoxodenot ỹasouaxat jen'me. Sa ñachoxodeetapeelégue jen'me huetalégue jen' 'aléua, na'chínata jen'me jaỹim 'auanem, qá'a 'adalémaxasetpi. 
JHN.17.10	Qá'a ỹima jen'me ỹalémaxaset, jen'me 'adalémaxasetpi, qataxa jen'me 'adalémaxasetpi, jen'me nataq'en ỹalémaxasetpi. Qana'chi da' ỹi'ỹoxodic qoỹilá'a da' huétaaue jen'me.
JHN.17.11	Jaỹim ma'le sa souét'a jen' 'aléua, qaláxasa jen'me maliaxa huetalégue jen' 'aléua, qana'chi jaỹim naỹi sec da' 'am sec'áta. 'Am ỹit'a 'me 'am ỹoqovíta, 'au'euóxona qomle da' 'ad'añaxac da' 'antelá'a jen'me jaỹim 'auanempi, qaidi jen'me ỹátaqta naselt'a't, 'ená'am da' 'éeta 'am qataxa jaỹim. 
JHN.17.12	Joca'li souétaaue jen'me 'adalémaxasetpi jen' 'aléua, qaláxasa jaỹim s'euóxona da' 'ad'añaxac da' ñitelá'a qataxa ñiquepaxatetalégue na'me jaỹim 'auanem. Qaỹa ga' daqat jen'me, na'chisóta jeso'me chi'ena da' taỹá'a da' daqat, qaidi ỹátaqta ỹipaquíchiỹi da'me 'enapegalo naua' nedétrañi 'ad'aqtaqa.
JHN.17.13	Naỹi ma'le 'am sec'áta, qaláxasa naỹi da' maliaxa souetalégue jen' 'aléua, qaláxasa jaỹim senaac dójo', qaidi na' jaỹim 'auanem ỹátaqta saqáchiỹi da' ñitónaxac. 
JHN.17.14	Jaỹim sanem jen'me da' 'ad'aqtac, qaláxasa jen'me huetalégue jen' 'aléua ỹátaqta niquiỹá'a jen'me, qá'a jen'me sa l'acháqa' jen' 'aléua, 'ená'am da' 'éeta da' jaỹim sa ỹ'acháqa' jen' 'aléua. 
JHN.17.15	Jaỹim sa 'am siỹaxanot da' qaidi 'anaqtéegue jen'me jen' 'aléua, na'chidáta da' 'am siỹaxaatapecot da' 'anquepaxatelégue jen'me, ỹasouaxat so' paiỹac 'me qadó'o. 
JHN.17.16	Jedójo' 'éeta da' sa ỹ'acháqa' jen' 'aléua, na'chidáta da' 'éeta jen'me sa l'acháqa' jen' 'aléua. 
JHN.17.17	'Aviỹotái'ỹa qomle jen'me da' qaidi 'adalémaxaset, 'auachiỹoxotaỹi jeda'me 'eesa lasoxoc; jeda'me 'ad'aqtac 'me ỹátaqta 'eesa. 
JHN.17.18	Jedójo' 'éeta da' jaỹim 'anamaxa jen' huetalégue jen' 'aléua, na'chidáta da' séet'ec nataq'en da' jaỹim samaxa jen'me jen' huetalégue jen' 'aléua. 
JHN.17.19	Qataxa ỹasouaxat jen'me, qana'chi jaỹim ỹátaqta 'am ñañanot, qaidi jen'me nataq'en 'am nañanot, chiỹoqóchiỹi jeda'me 'eesa lasoxoc.
JHN.17.20	Qaláxasa sa na'chínata jen'me da' ñachoxodeetapeelégue, nataq'en jega'me jaỹim ỹ'amaqten qomle, qomle demachíỹa ga' l'aqtaxanaxac jen'me. 
JHN.17.21	Qataxa 'am siỹaxanot, 'am ỹit'a, da' qaidi ỹima jen'me ỹátaqta naselt'a't, da' ỹátaqta 'oonolec ga' lasoxoc da' qo'mi ỹoqotéta'ualo, qaidi 'ená'am da' jaỹim 'ouet'aguet qataxa jaỹim 'am souet'aguet. Qataxa sétaaque da' jen'me ỹátaqta naselt'a't, qaidi jen'me huetalégue jen' 'aléua ỹ'amaqten da' jaỹim 'adamaxasec. 
JHN.17.22	Qataxa jaỹim sanem jen'me jeda'me ỹi'ỹoxodic 'me jaỹim 'auanem, qaidi jen'me ỹátaqta 'oonolec jega'me lasoxoc, 'ená'am da' 'éeta 'am qataxa jaỹim da' ỹátaqta 'oonolec da' qadasoxoc. 
JHN.17.23	Jaỹim souétaaue jen'me, qataxa 'am jaỹim 'ouet'asop, qaidi jen'me ỹátaqta 'oonolec ga' lasoxoc, qaidi jen'me huetalégue jen' 'aléua ỹilá'a da' 'am jaỹim 'adamaxasec, qataxa da' ỹátaqta 'auauotec jen'me, 'ená'am da' 'éet'ec da' ỹátaqta jaỹim 'adauotaxat.
JHN.17.24	'Am ỹit'a, jen'me jaỹim 'auanem joca'li, chan'eesa sétaaque da' jen'me jaỹim huet'asop qomle jega'me souét'a, qaidi ỹauáachiỹi jega'me ỹi'ỹoxodic 'me jaỹim 'auanem. Qá'a 'am chi'ena joca'li da' ỹátaqta jaỹim 'auauotec ca'li maliaxa qaỹa jen' 'aléua. 
JHN.17.25	'Am ỹit'a 'me ỹátaqta ỹiỹamadíchidiñi naua' 'ad'onataqa, jen'me huetalégue jen' 'aléua sa 'am ỹaateton. Qaláxasa jaỹim 'am saateton, qataxa jénjo' sóxote da' ỹaỹáten da' jaỹim 'adamaxasec. 
JHN.17.26	Jaỹim sóxote saỹátenaxanaxanec jen'me da' 'onéta, qaláxasa taqadíta jaỹim maliaxa sequet'ot da' 'am s'axátetac, qaidi jeda'me 'adauo'chi da' séeta na'chi 'eeta't da' huétaaue jen'me, qataxa qaidi jaỹim na'chi 'eeta't da' souétaaue jen'me.
JHN.18.1	Joca'li ỹim da' nasaxáiỹi dójo' so' Jesús, qana'chi jec, náicapee'to saua' lapaxaguenataqa da' taiỹi da' lasego so' l'auáxac lenaxat Cedrón. Qana'chi huá'ña jidi'me so' l'acháqa' jana' nañiise 'epaq, qana'chi táaue so' Jesús, liquiáxa'u saua' lapaxaguenataqa. 
JHN.18.2	So' Judas, 'me sétaaque da' ỹaneuo so' Jesús, nataq'en ỹauana jeso'me nemáqa'. Qá'a ma'le jalcote naale huét'a so' Jesús jeso'me da' náictapee'to jesaa'me lapaxaguenataqa. 
JHN.18.3	Qana'chi so' Judas ỹilóte'uo jeso'me, náictapegue' so' nesoxonaqapi qataxa jeso'me huataxanaq 'me ỹilotalégue jeso' tamnaxaqui 'me lamaxa'spi na' lasoxola' jen' netaxaỹáxanaxanecpi qataxa so' fariseopi. Jeso'me siỹaxadipi ỹátaqta nepataỹi jen' l'euóxonaxat qataxa ỹachítac so' lecoỹadáxanaxat. 
JHN.18.4	Qaláxasa so' Jesús, qá'a sóxote ỹaỹáten ỹima jeda'me huápiỹi, qana'chi jeso'me sóxote huaqátet'aguet jeso'me siỹaxadipi, qana'chi ỹinatétac, 'eet'oi:
JHN.18.4	—¿Jái'chogamaxa 'anmichíitaaque?
JHN.18.5	Qana'chi jeso'me siỹaxadipi 'enaaco':
JHN.18.5	—Ñimitaqátaaque ga' Jesús 'me Nazaret lé'ec.
JHN.18.5	Qana'chi so' Jesús 'enaaco':
JHN.18.5	—Na'chaỹim.
JHN.18.5	So' Judas 'me na'chiso so' ỹaneuo, jeso'me nataq'en huétaaue jeso'me siỹaxadipi. 
JHN.18.6	Qana'chi so' Jesús joca'li 'enapéga so' siỹaxadipi da' 'eet'oi: “Na'chaỹim,” qana'chi jeso'me qoséegue, qana'chi ỹima chiỹaqséguem. 
JHN.18.7	Qana'chi so' Jesús ỹitaxa ỹinat, 'eet'oi:
JHN.18.7	—¿Jái'chogamaxa 'anmichíitaaque?
JHN.18.7	Qana'chi jeso'me 'enaaco':
JHN.18.7	—Ñimitaqátaaque ga' Jesús 'me Nazaret lé'ec.
JHN.18.8	Qana'chi so' Jesús 'enaaco':
JHN.18.8	—Sóxote 'ami séetapegalo da' na'chaỹim. Da' ỹátaqta 'eesa da' jaỹim 'anmichíitaaque, n'óota da' 'amachíit'a jénjo' ỹaỹi da' jec.
JHN.18.9	Dójo' l'aqtac, jeda'me ỹipaquíchiỹi jeda'me mai'chi l'aqtac so' Jesús joca'li 'enaac: “Jen'me jaỹim ỹanem ñi' ỹit'a, jen'me qaỹa ga' daqat.” 
JHN.18.10	Qana'chi so' Simón Pedro, 'me 'uo so' legaxanaxat, jeso'me nauégueegue, qana'chi ỹiquesoxóiỹi jaso' lequetéla p'aiỹi na' loic jeso' 'oonolec 'me lenaxat Malco. Jeso'me mai'chi lamaxasec jeso'me lasoxola' so' netaxaỹáxanaxanecpi da' qodetaxaỹapégue' ñi' Dios. 
JHN.18.11	Qaláxasa so' Jesús 'enapego' jeso' Pedro, 'enaaco':
JHN.18.11	—'Av'iỹílaxachiñi na' 'adelegaxanaxat, 'anpataỹi. Ñi' ỹit'a, da' jaỹim ỹipagaqtena'aguet da' ñi'queténaxac 'me 'ená'am da' qonỹómỹi ga' chim, qana'chi ¿sétaacoomaxa sa sáaue jeda'me?
JHN.18.12	Qana'chi jeso'me nesoxonaqapi qataxa jeso'me let'a, qataxa jeso'me neuataxanaq so' judiopi, jeso'me ỹaconé'uo so' Jesús, qana'chi ỹicoñida't naua' loua'. 
JHN.18.13	Ỹim, qana'chi qoỹauée'uo so' l'acháqa' so' Anás. Jeso'me Anás mai'chi li'ỹodo so' Caifás, 'me na'chiso so' lasoxola' na' netaxaỹáxanaxanecpi so' huó'e. 
JHN.18.14	Jeso'me Caifás na'chiso joca'li so' 'éetapega so' judiopi da' ỹasouaxat jeso'me qana'chi n'óota da' ga' 'oonolec siỹaxaua ỹileualégue na' l'acháqa' lé'ecpi.
JHN.18.15	So' Simón Pedro qataxa so' napaxaguenatac laqáỹa, jesaa'me quétrapegue' so' Jesús. Jeso'me laqáỹa so' napaxaguenatac, jeso'me naatetonaxaua jeso'me lasoxola' so' netaxaỹáxanaxanecpi. Tadeeto' jeso'me na'chi liquiáxauauo so' Jesús da' p'áuo so' nasoxoc jeso'me nasoxola'. 
JHN.18.16	Jeso'me Pedro, qaa'le p'átai'ỹa so' lai so' som. Tadeeto' ỹañoxot da' p'áiỹi jeso' napaxaguenatac 'me mai'chi naatetonaxaua jeso'me lasoxola' na' netaxaỹáxanaxanecpi. Qana'chi jeso'me detaxaỹapégue' jaso'me ỹilotalégue so' som, qana'chi ỹip'áxaneuo so' Pedro. 
JHN.18.17	Qana'chi jaso'me som ló'o ỹinatétaco' so' Pedro, 'enaaco':
JHN.18.17	—¿Séetapega na'chi'am 'me 'aualquétaaue jen' lapaxaguenatacpi dójo' siỹaxaua?
JHN.18.17	Qana'chi so' Pedro 'enaaco':
JHN.18.17	—'Axai', sa naqaỹim.
JHN.18.18	Qá'a ỹátaqta jó'om, qana'chi jeso'me namaxa'spi qataxa jeso'me huataxanaq ỹa'uo so' lóle', qana'chi nichaatétañi da' netóotac. So' Pedro nataq'en huétaaue jeso'me da' netóotapiỹi so' dóle'.
JHN.18.19	Qana'chi jeso'me lasoxola' na' netaxaỹáxanaxanecpi, jeso'me ỹachimaxatétapega so' Jesús, ỹinatétapeeque saua' lapaxaguenataqa, qataxa jái'chogamaxa 'éeta ga' lapaxaguenataxanaxac jeso'me. 
JHN.18.20	Qana'chi so' Jesús 'enapego':
JHN.18.20	—Jaỹim ỹátaqta ñaloxóot'a naale ỹima jen'me siỹaxadipi da' setaqátac, qataxa na'chi 'eeta't da' huáaue jen' lemáxaqui na' judiopi da' sapaxaguenataxáatac qataxa jiñi'me tamnaxaqui let'ádaic 'me huá'ña naale da' ỹima'a't na' judiopi. Jaỹim qaỹa ga' ỹ'aqtac da' soxotétapiiñi. 
JHN.18.21	¿Tá'nooqo'chi da' jaỹim 'aunatétac? N'óota toqo' da' 'aunat jen'me siỹaxadipi 'me jaỹim naquiáxatapega naale, qaidi jen'me ỹ'axat jega'me ỹ'aqtaxanaxac 'me sanem jen'me. Qá'a jen'me ỹaỹáten da'me ỹ'aqtaxanaxac.
JHN.18.22	Qana'chi so' Jesús joca'li 'enaac dójo', qana'chi jeso'me 'oonolec na' huataxanaq 'me ỹilotalégue jeso' tamnaxaqui 'me huétaaue, jeso'me ỹi'uaxánooue so' latáxasoxoc so' Jesús. Qana'chi 'enapéga, 'eet'oi:
JHN.18.22	—¿Qa'chi 'auet'eco' dójo' da' 'au'axátem jiñi'me lasoxola' na' netaxaỹáxanaxanecpi da' qodetaxaỹapégue' ñi' Dios?
JHN.18.23	Qana'chi so' Jesús 'enapego':
JHN.18.23	—Da' 'uootaxa sa nó'in ga' ỹ'aqtac, n'óota taa'le 'au'axat jái'chogamaxa hua'ague ga' 'éeta ga' sa nó'in. Qaláxasa da' 'uootaxa ỹiỹamqáchiiñi jeda'me senaac, ¿tóoqo'chi da' jaỹim 'au'axan?
JHN.18.24	Qana'chi so' Anás ỹamaq so' Jesús qoỹicoñida'a't saua' loua', da' ỹamaxa so' Caifás jeso'me 'oonolec lasoxola' so' netaxaỹáxanaxanecpi.
JHN.18.25	So' Pedro maliaxa quet'ot da' nichaatétañi netóotapiỹi so' dóle'. Qana'chi ỹitaxa qoỹinat, qoỹiit'oi:
JHN.18.25	—¿Séetapega da' na'chi'am 'oonolec jen'me lapaxaguenatacpi dójo' siỹaxaua?
JHN.18.25	Qana'chi so' Pedro ỹitaxa noqolguétetac, 'enaaco':
JHN.18.25	—'Axai', sa naqaỹim.
JHN.18.26	Qana'chi ỹitaxa denataxan jeso'me 'oonolec so' lamaxa'spi jeso'me lasoxola' na' netaxaỹáxanaxanecpi, 'me mai'chi l'acháqa' lé'ec so' siỹaxaua 'me ỹiquesoxóiỹi joca'li jaso' lequetéla so' Pedro, 'eet'oi:
JHN.18.26	—¿Sa na'chi'amo' da' 'am selótapega da' huá'ña di' nanaqa' jan' nañiise 'epaq, da' 'ouet'asop jeda'me?
JHN.18.27	Qana'chi so' Pedro ỹitaxa noqolguétetac. Huá'a, qana'chi noỹen so' 'olégaxa.
JHN.18.28	Qana'chi qoỹauec so' Jesús, qoỹachiỹoxotá'ña so' l'acháqa' so' Caifás da' qoỹauéga so' nasoxoc so' net'a Pilato. Ma'le ỹamtaa'le ỹ'oxoñi, qana'chi jeso'me judiopi sa ỹañoxot joca'li da' p'áuo so' nasoxoc so' net'a, qá'a ỹivitétaaque da' sega'me paxáchiỹi da' l'óiỹaxac. Qá'a da' na'chi 'éeta dójo', qana'chi sa neuána'uo so' nalic jeso'me nolo' 'me huáaue da' qoueenata jeso' nolo' joca'li qocá'ai so' Egipto. 
JHN.18.29	Tadeno' so' Pilato p'áiỹi joca'li, qana'chi ỹinatétac jeso'me siỹaxadipi, 'enaaco':
JHN.18.29	—¿Jái'chogamaxa 'auasaqáitapeelégue da' lasouaxaset 'aviñii dójo' siỹaxaua?
JHN.18.30	Qana'chi jeso'me siỹaxadipi 'enapega'to':
JHN.18.30	—Jeda'me da' sa 'te taa'le sa nó'in, qana'chi sa 'te toqo' da' 'am sanaxauó'o.
JHN.18.31	Qana'chi so' Pilato 'enapego' jeso'me siỹaxadipi, 'enaaco':
JHN.18.31	—Jeda'me 'auavíquii, qana'chi 'auedoilégue jen'me naqátaxacpi 'me 'ami qoỹanema joca'li da' mai'chi 'anmichii.
JHN.18.31	Qana'chi so' siỹaxadipi 'enaaco':
JHN.18.31	—Qaláxasa qo'mi judío lase', sa 'te da' 'uo ga' qan'aqtaguec, da' qaidi 'uo ga' salaataq.
JHN.18.32	Huá'a, qana'chi ỹátaqta ỹipaquíchiilo naua' 'enapegalo so' Jesús joca'li ỹ'axát'a da' 'éeta qomle da' nalaataguec. 
JHN.18.33	Qana'chi so' Pilato v'iỹílaxa'uo so' l'acháqa', qana'chi ỹiỹáxanee'ga so' Jesús, qana'chi ỹinatétac, 'enaaco':
JHN.18.33	—¿Séetapega na'chi'am let'a na' judiopi?
JHN.18.34	Qana'chi so' Jesús 'enaaco':
JHN.18.34	—¿'Am séetapega mai'chi 'andotelégue dójo' 'adenataxanaxac, 'uootaxa 'uo ga' 'am ỹ'axátem da' jaỹim?
JHN.18.35	Qana'chi so' Pilato 'enaaco':
JHN.18.35	—¿Séetapega jaỹimo' judío lé'ec? Qá'a jen'me mai'chi 'ad'acháqa' lé'ecpi qataxa jen'me lasoxola'pi na' netaxaỹáxanaxanecpi, na'chína jen'me 'am ỹaneuó'o jaỹim. ¿Jái'chogamaxa 'aué'et sa nó'in?
JHN.18.36	Qana'chi so' Jesús 'enaaco':
JHN.18.36	—Jeda'me ỹ'onataxanaxac da' jaỹim net'a, jeda'me sa na'chína jen' 'aléua. Qá'a da' na'chida 'éeta toqo' dójo', qana'chi jen'me jaỹim quétapegue'pi sóxote táxa da' delóquitac, da' qaidi sa jaỹim qoỹaneuó'o na' judiopi. Qaláxasa da' ỹ'onataxanaxac da' jaỹim net'a, jeda'me sa na'chína jen' 'aléua.
JHN.18.37	Qana'chi so' Pilato 'enapego' jeso'me, 'enaaco':
JHN.18.37	—¿Qa'chi ỹátaqta 'eesa da' 'am net'a?
JHN.18.37	Qana'chi so' Jesús 'enaaco':
JHN.18.37	—Já'a, jaỹim net'a, naqaida da'me 'auenaac. Jaỹim ñiỹíñi da' ñanaỹa jen' 'aléua, da' qaidi s'axat jega'me 'eesa. Ỹima jen'me ỹalaxaguet jeda'me 'eesa, qana'chi naquiáxana jeda'me ỹ'aqtaxanaxac.
JHN.18.38	Qana'chi so' Pilato 'enapego' jeso'me, 'enaaco':
JHN.18.38	—¿Jái'chogamaxa 'eesa lasoxoc?
JHN.18.38	Joca'li ỹimat dójo' lenataxanaxac so' Pilato, qana'chi ỹitaxa p'áiỹi da' d'aqtaxanem so' judiopi, 'enaaco':
JHN.18.38	—Jaỹim qaỹa ga' sauana lasouaxaset dójo' siỹaxaua. 
JHN.18.39	Qaláxasa 'ami 'uo naale da' 'an'onataguiquii da' sétaaque da' sesóiỹi ga' necointáisec ỹasouaxat da' 'oñíita da' ỹivít'a di' nolo' 'me huáaue da' qoueenata joca'li qodíc'ai di' Egipto. ¿Séetapega sétaaque da' sesóiỹi jiñi'me let'a na' judiopi?
JHN.18.40	Qana'chi ỹima so' siỹaxadipi ỹitaxa v'iỹílaxalégue da' ỹ'alaqaỹi, 'enaaco':
JHN.18.40	—¡'Ai', sa na'chida dójo' siỹaxaua! ¡'Auen ga' Barrabás da' 'ausóiỹi!
JHN.18.40	Jeso'me Barrabás ỹátaqta cacháxaic joca'li.
JHN.19.1	Qana'chi so' Pilato damaxasoxolégue da' qoỹaconé'uo so' Jesús, qana'chi qoỹi'uaxan. 
JHN.19.2	Qana'chi jeso'me nesoxonaqapi ỹanáỹi na' laqaic so' Jesús jaso' l'onata ỹaxat, qataxa qoỹanaỹilo saua' nouo 'me ỹátaqta ỹimalqalégue da' letóomaqa'. 
JHN.19.3	Joca'li ỹim, qana'chi qonchíi'uo jeso'me, qana'chi qoỹíitapega, qoỹiit'oi:
JHN.19.3	—¡Jéga, 'am 'me let'a na' judiopi!
JHN.19.3	Qana'chi qoỹi'uaxáatapegooue jen' latáxasoxoc.
JHN.19.4	Qana'chi so' Pilato ỹitaxa p'áiỹi, qana'chi 'enapego' so' siỹaxadipi, 'enaaco':
JHN.19.4	—Ỹa 'auc'achiñii naỹi jeda'me, ñaqatéegue, qaidi 'auaỹáchiñiita da' jaỹim qaỹa ga' sauana lasouaxaset jeda'me.
JHN.19.5	Qana'chi qonep'áxaneegue so' Jesús, nétaỹi qoỹin na' laqaic jaso' ỹaxat 'me n'onata, qataxa ỹáatrañi saua' nouo 'me ỹimalqalégue da' letóomaqa'. Qana'chi so' Pilato 'enapego' so' siỹaxadipi, 'enaaco':
JHN.19.5	—¡Jedójo' jeda'me siỹaxaua!
JHN.19.6	Joca'li qoỹilá'a jeso'me, qana'chi na' lasoxola'pi na' netaxaỹáxanaxanecpi da' qodetaxaỹapégue' ñi' Dios qataxa jen'me mai'chi neuataxanaq, ỹima jeso'me ỹ'alaqaỹi. Qana'chi 'enaaco':
JHN.19.6	—¡Qoỹip'enaséguem qomle jeda'me! ¡Qoỹip'enaséguem qomle jeda'me!
JHN.19.6	Qana'chi so' Pilato 'enapego' so' siỹaxadipi, 'enaaco':
JHN.19.6	—Já'a, 'auavíquiỹiiỹi jeda'me, qana'chi mai'chi 'ap'iñiỹaséguem, qá'a jaỹim qaỹa ga' sauana huasoilégue jeda'me.
JHN.19.7	Qaláxasa so' judiopi 'enaaco':
JHN.19.7	—Qo'mi 'uo jeda'me naqátaxac 'me qo'mi qoỹanema ca'li, jeda'me 'enaac da' ỹiuen da' qoỹalaat ga' siỹaxaua, qá'a jeda'me 'enapeela't da' lec'óxot ñi' qan'étoqo't.
JHN.19.8	Joca'li demachíỹa dójo' so' Pilato, qana'chi ỹátaqta huosái'isa da' loqolánaxa. 
JHN.19.9	Qana'chi ỹitaxa táaue so' l'emec, qana'chi ỹitaxa ỹinatétac so' Jesús, 'enaaco':
JHN.19.9	—¿Jái'chogamaxa hua'ague ga' ỹátaqta 'auachiỹoqot'egue 'am?
JHN.19.9	Qaláxasa so' Jesús qaỹa 'te l'aqtac.
JHN.19.10	Qana'chi so' Pilato 'enapego' jeso'me, 'enaaco':
JHN.19.10	—¿Sa jaỹim 'au'ateguet? ¿Sa 'auaỹateno' da' jaỹim 'uo da' senec da' samaxasoxolégue da' 'am qoỹip'iiséguem 'uootaxa da' 'am sesóiỹi?
JHN.19.11	Qana'chi so' Jesús 'enaaco':
JHN.19.11	—'Am qaỹa ga' 'adesáaque da' 'uootaxa sa 'am ỹanem ñi' Dios ga' 'ad'añaxac, da' qaidi 'uo ga' jaỹim 'auéet'ec. Tadeeto' jega'me jaỹim 'am ỹaneuó'o, jega'me qomle ỹátaqta p'asáiỹi da' lasouaxaset, sa 'ená'am da' 'onéta.
JHN.19.12	Huá'a, qana'chi so' Pilato nimitétaaque ga' lasoxoc, da' qaidi ỹañoxot da' ỹisóiỹi so' Jesús, qaláxasa so' judiopi ỹátaqta ỹ'alqátaỹi, 'eet'oi:
JHN.19.12	—¡Da' 'am 'auaxanéegue jeda'me, qa'chi sa 'anauotaxaua jiñi'me let'a jen' net'alpi 'me net'ague da' Roma! ¡Qá'a gamachaqaiga sétaaque da' mai'chi n'etela't da' net'a, qana'chi jega'me nep'aguénaxaua jen'me let'a jen' net'alpi!
JHN.19.13	Qana'chi so' Pilato joca'li demachíỹa dójo', qana'chi damaxasoxolégue da' qonaqatéegue so' Jesús. Qana'chi jeso'me néta'ña jeso'me huá'ña da' qoỹí'et ga' nasouaxac, 'me qoỹimatá'ac da' lenaxat Gabata jenaa'me hebreo l'aqtaqa. Jeda'me náỹi da' napiáqa' qa'. 
JHN.19.14	Jeso'me nolo' na'chiso so' p'aỹa'aguet jeso'me nolo' 'me huétooue da' qoueenata joca'li qodíc'ai so' Egipto. Ma'le nolo' laiñi joca'li so' Pilato 'enapéga so' judiopi, 'enaaco':
JHN.19.14	—¡Jedójo' jeda'me 'adet'ai!
JHN.19.15	Qaláxasa so' judiopi ỹ'alqátaỹi, 'enaaco':
JHN.19.15	—¡Qoỹalaat qomle jeda'me! ¡Qoỹalaat qomle jeda'me! Qataxa ¡qoỹip'enaséguem qomle!
JHN.19.15	Qana'chi so' Pilato 'enaaco':
JHN.19.15	—¿Séetapega sañoxoto' da' sep'enaséguem jeda'me 'adet'ai?
JHN.19.15	Qaláxasa jeso'me lasoxola'pi so' netaxaỹáxanaxanecpi 'enapega'to':
JHN.19.15	—Qo'mi qaỹa ga' laqáỹa qadet'a, na'chiñíta ñi'me let'a jen' net'alpi 'me net'ague da' Roma.
JHN.19.16	Huá'ña, qana'chi so' Pilato ỹanóoue so' siỹaxadipi, da' qaidi ỹip'enaỹi jaso' nesodooso so' Jesús. Qana'chi so' siỹaxadipi ỹauec jeso'me.
JHN.19.17	Joca'li ỹim, qana'chi qodicot so' Jesús, mai'chi ỹáchi jaso' nesodooso, da' ỹic'átee'ga so' 'aléua 'me qoỹimatá'ac da' naqaic lip'inec l'acháqa', jen'me hebreo naua' l'aqtaqa ỹimatá'ac Gólgota. 
JHN.19.18	Huá'ña di'me, qana'chi qoỹip'enaỹi jaso' nesodooso jeso'me, nataq'en saua' laqáỹa' dos. Jeso' laqáỹa jesaa'me p'aiỹi da' loic qataxa so' laqáỹa p'aiỹi jen' n'emaq. Qana'chi so' Jesús huánỹi laiñi. 
JHN.19.19	Qana'chi so' Pilato damaxasoxolégue da' qoỹanaỹi so' leséenec jaso' nesodooso so' nidíisec 'me 'eet'oi: “Jesús Nazaret lé'ec, 'me let'a na' judiopi.” 
JHN.19.20	Ỹátaqta jalcote so' judiopi ỹitaxaỹaxáatac jeso'me nidíisec, qá'a jeso'me 'aléua, 'me huá'ña joca'li qoỹip'enaséguem so' Jesús, jeso'me sa qaỹáaque so' noic Jerusalén. Jeso'me nidíisec qoỹidétrañi naua' l'aqtaqa so' hebreo lé'ecpi, qataxa griego lé'ec, qataxa na' latín lé'ec. 
JHN.19.21	Chan'eesa so' lasoxola'pi na' letaxaỹáxanaxanecpi na' judiopi 'eetapego' so' Pilato, 'enaaco':
JHN.19.21	—'Ena't qomle da' 'avidíñi “jiñi'me let'a na' judiopi.” Na'chidáta da' 'avidíñi “Jiñi'me 'enapeela't da' let'a na' judiopi.”
JHN.19.22	Qaláxasa so' Pilato 'enapego' so' nasoxola'pi, 'enaaco':
JHN.19.22	—Jeda'me sidíñi, da'me na'chi 'eeta't qomle da' qodemachíit'a.
JHN.19.23	Joca'li so' nesoxonaqapi ỹimat da' ỹip'iiséguem so' Jesús, qana'chi qoỹaconalo saua' louo, qana'chi jesaa'me cuatro nesoxonaqa 'oonolec qoỹin ñi' qoỹanem. Qataxa qoỹacona so' lapoto, qaláxasa jeso'me qaỹa ga' letaxat, ỹima'a't jeso'me. 
JHN.19.24	Qana'chi saua' nesoxonaqa 'enapega'to':
JHN.19.24	—'Ena't qomle da' secolaxataqa'ague jena'me. Na'chidáta da' ñalítaxaỹi, qaidi saỹátenaq jái'chogamaxa ỹaconguet.
JHN.19.24	Huá'a, qana'chi ỹátaqta ỹipaquíchiilo naua' nedétrañi l'aqtaqa ñi' qan'étoqo't 'me 'eet'oi: “Qonalochiilo qomle naua' ỹiuo da' qonalichiilo, qaidi 'uo ga' ỹaconguet.” Naqaida da' 'éeta joca'li so' nesoxonaqapi.
JHN.19.25	Jaso' nesodooso so' Jesús na'chi huéta'uo lai jaso' lat'e, qataxa jaso' laqáỹa jaso' lat'e, qataxa jaso' laqáỹa María 'me loua so' Cleofas, qataxa jaso'me María 'me lase di' Magdala. 
JHN.19.26	Qana'chi so' Jesús joca'li ỹilá'a jaso' lat'e da' nichaatétañi huaqat'aguet jeso'me lapaxaguenatac 'me ỹátaqta lauotaxat, qana'chi 'enapego' jaso' lat'e, 'enaaco':
JHN.19.26	—'Am ỹauo, jedójo' qomle da' 'ac'óxot.
JHN.19.27	Ỹim, qataxa 'enapego' so' lapaxaguenatac, 'enaaco':
JHN.19.27	—Jadójo' qomle jada' 'adat'e.
JHN.19.27	Qana'chi chiỹoqóchii'ña so' nolo' da' jeso'me lapaxaguenatac ỹauée'uo so' l'acháqa' jaso'me.
JHN.19.28	Joca'li ỹim dójo', qana'chi so' Jesús ỹaỹáten da' sóxote ỹipaquíchiỹi ỹima jen'me qoỹ'axat jocalia'cho', da' qaidi ỹipaquíchiilo naua' nedétrañi n'aqtaqa. Qana'chi 'enaaco':
JHN.19.28	—Siliinquip.
JHN.19.29	'Uo jaso' ỹómaxaqui saqáchiỹi jen' latáxa chimaxadaic. Qana'chi qoỹipet jaso' 'ená'am jan' huol, qana'chi qoỹanáỹi jaso' lepee jan' nañiise lenaxat hisopo. Qana'chi qoỹaasée'ma, qaidi nec'ouoq. 
JHN.19.30	Qana'chi so' Jesús niỹómỹi jeso' latáxa chimaxadaic. Ỹim, qana'chi 'enaaco':
JHN.19.30	—Naỹi ỹim ỹima jen'me qoỹí'etpi.
JHN.19.30	Huá'a, qana'chi naqáchiiñi jen' laqaic, qana'chi ỹileu.
JHN.19.31	Jeso' nolo' 'me p'aiỹet so' nolo' 'me huétooue da' qoueenata joca'li qodíc'ai di' Egipto. Qana'chi so' judiopi sa ỹiỹamaxaden da' na'chi nétaỹilo saua' nesodoosol jesaa'me qoỹip'eedéuo jeso'me nolo' mataxaqui. Qá'a so' nolo' ỹátaqta p'asáiỹi da' qoỹoden. Tadeno' qoỹiỹaxanot so' Pilato, qaidi damaxasoxolégue da' qoỹinoxo'n naua' lichil saua' qoỹip'éetrauo, qana'chi qonaqchidíñi da' ló'oquiaxa'j jesaa'me. 
JHN.19.32	Qana'chi saua' nesoxonaqa jéque', qana'chi qoỹinoxo'n naua' lichil saua' nep'enaxa'u so' Jesús. 
JHN.19.33	Qaláxasa joca'li qoỹic'áta so' Jesús, qana'chi qoỹilá'a da' sóxote ỹileu, qana'chi sa qoỹinoxo'n naua' lichil.
JHN.19.34	Qaláxasa so' 'oonolec saua' nesoxonaqa, jeso'me ỹisói'uo so' lai jeso'me jaso' nemiỹoxo, qana'chi janac jaso' letauo' qataxa so' noxop. 
JHN.19.35	Jeso'me ỹ'axat dójo', jeso'me joca'li ỹauáachiỹi qataxa ỹátaqta 'eesa dójo' 'enaac. Qá'a jeso'me ỹaỹáten da' ỹátaqta 'eesa dójo' l'aqtac, qaidi 'ami nataq'en 'au'amaqtenataxañii. 
JHN.19.36	Qá'a dójo' qouápiỹi, jeda'me di'ỹoq, qaidi ỹipaquíchiilo naua' nedétrañi n'aqtaqa 'me 'eet'oi: “Naua' lip'ináqa, qaỹa 'te ga' qoỹinoxon.” 
JHN.19.37	Qataxa di' laqáỹa nedétañi 'enaaco': “Qoỹauáachiỹi qomle jeso'me qoỹisoc.”
JHN.19.38	Joca'li ỹim dójo', qana'chi so' José 'me l'acháqa' di' Arimatea, jeso'me ỹiỹaxanot so' Pilato, da' qaidi ỹidóiỹi so' Jesús. Jeso' José, jeso'me quétapegue' so' Jesús, qaláxasa sa ỹátaqta naloxon, ỹasouaxat da' d'óitapega so' judiopi. Qana'chi so' Pilato ỹanem jeso'me da' ỹiỹáxane'uo, qana'chi jec so' José da' ỹidóiỹi so' Jesús. 
JHN.19.39	Nataq'en so' Nicodemo, jeso'me nec'áte'uo joca'li so' pí'ỹaq da' detaxaỹapégue' so' Jesús, jeso'me nachítac so' treinta kilos jan' qoỹalectena't 'epaq licha', lenaxat mirra qataxa áloes. 
JHN.19.40	Qana'chi so' José qataxa so' Nicodemo, jesaa'me ỹidódeegue so' Jesús. Qana'chi jeso'me qoỹaxatet'ague so' naanaxat 'me qoỹ'amenque saua' qoỹalectena't 'epaq licha' 'me jama jen' laita, qá'a jeda'me na'chi n'onataguec so' judiopi da' ỹivíta da' ỹisiiñi jen' laqatacpi. 
JHN.19.41	Jeso' 'aléua 'me huá'ña joca'li qoỹip'enaséguem so' Jesús, jeso'me 'uo so' nanaqa' jaso' nañiise 'epaq, qana'chi huáaue jaso' napa'lai't dálaxai 'me maliaxa qaỹa 'te ga' qoỹachánỹi. 
JHN.19.42	Qana'chaso 'me qoỹachánỹi so' Jesús, qá'a jaso' napa'lai't sa qaỹáaque, qataxa ỹasouaxat da' ma'le ỹamtaa'le ỹivíta so' lalóqo' so' nemataxaqui so' judiopi.
JHN.20.1	Jeso'me 'uáuapiiñi nolo' naua' noloqo'te, qana'chi jaso' María 'me lase di' Magdala, jaso'me ỹic'átee'ga jaso' napa'lai't joca'li néte'ta. Joca'li maliaxa n'alalégue jen' 'aléua, qana'chi jaso'me ỹilá'a so' qa' 'me lapadénaxat jaso' napa'lai't da' ma'le qonaqat. 
JHN.20.2	Qana'chi jaso'me jec, naqalégoqta'uo ga' huét'a so' Simón Pedro qataxa so' laqáỹa napaxaguenatac 'me ỹátaqta nauotaxaua so' Jesús. Qana'chi 'enapegalo, 'enaaco':
JHN.20.2	—So' qadesaliaxanec qonaqatéegue joca'li jañi' napa'lai't, qaláxasa qo'mi sa saỹátenaq ga' qoỹacha'ague jega'me.
JHN.20.3	Qana'chi so' Pedro qataxa so' lapaxaguenatac laqáỹa, jesaa'me jéque' da' ỹic'átree'ga jaso' napa'lai't. 
JHN.20.4	Jesaa'me chiỹoqodáñi, náictapega't, qaláxasa so' 'oonolec vidiáqaic, napacalégue so' Pedro. Qana'chi jeso'me 'uáutee'ga da' ỹivídee'ga jaso' napa'lai't. 
JHN.20.5	Qana'chi ñ'ii'ñisop jaso'me da' ỹic'aten. Qana'chi ỹilá'a so' naanaxat da' huetai'ndi, qaláxasa sa ỹátaqta táaue. 
JHN.20.6	Joca'li ma'le nóvi' so' Pedro, qana'chi jeso'me ỹátaqta táaue jaso' napa'lai't. Qana'chi jeso'me nataq'en ỹilá'a so' naanaxat 'me huetai'ndi. 
JHN.20.7	Qataxa nataq'en ỹilá'a jeso'me 'uáloq 'me qoỹaxatétaỹi na' laqaic so' Jesús. Qaláxasa jeso'me sa hua'asop jeso'me naanaxat, qá'a jeso'me qoỹinana't qataxa ỹaqá'a so' huéta'ña. 
JHN.20.8	Qana'chi so' laqáỹa lapaxaguenatac 'me 'uáutee'ga joca'li da' ỹivídai'ỹa jaso' napa'lai't, jeso'me nataq'en táaue, qana'chi ỹauáachiỹi ỹima dójo', qana'chi ỹátaqta ỹ'amaqten. 
JHN.20.9	Qá'a jesaa'me maliaxa sa ỹaỹáte'n ga' náỹi naua' nedétrañi n'aqtaqa, da' ỹiuen da' nec'aliséguem qoỹin so' Jesús. 
JHN.20.10	Qana'chi jesaa'me napaxaguenataqa v'iỹílaxade'uo ga' l'acháqa't.
JHN.20.11	Qaláxasa jaso' María qapiỹáñi, huét'a so' lai jaso' napa'lai't. Joca'li maliaxa noỹíitac, qana'chi ñ'íiñi da' ỹic'aten so' lauel jaso' napa'lai't. 
JHN.20.12	Qana'chi ỹila'alo saua' dos namaxa's piỹem lase', pagaxaiqa naua' louo, nétra'ña jeso'me qoỹachá'ña joca'li so' Jesús. So' 'oonolec jesaa'me néta'ña so' nasaxánaqa', qaláxasa so' laqáỹa net'ague so' noqosoxonaqa'. 
JHN.20.13	Qana'chi jesaua' namaxa's ỹinatétrac jaso'me, 'enapega'to':
JHN.20.13	—'Am ỹauo, ¿tóoqo'chi 'anoỹíitac?
JHN.20.13	Qana'chi jaso'me 'enaaco':
JHN.20.13	—Ỹasouaxat da' qoỹáchi so' ỹasoxola', jaỹim sa saỹáten ga' qoỹacha'ague jega'me.
JHN.20.14	Qana'chi joca'li 'chi 'enaac dójo', qana'chi ỹitaxa naxaséguem. Qana'chi ỹilá'a so' Jesús da' nichaatet'asop, qaláxasa sa ỹaỹáten da' naqaiso so' Jesús. 
JHN.20.15	Qana'chi so' Jesús ỹinatétaco' jaso'me, 'enaaco':
JHN.20.15	—'Am ỹauo, ¿tá'nooqo'chi 'anoỹíitac? qataxa ¿jái'chogamaxa 'anmitétaaque?
JHN.20.15	Qana'chi jaso'me 'éetapega da' na'chiso jeso'me ỹilot'ague jaso' nañiise l'acháqa'. Qana'chi 'enapego', 'enaaco':
JHN.20.15	—'Am siỹaxaua, da' 'uootaxa na'chi'am 'me 'auáchi so' ỹasoxola', n'óota da' jaỹim 'au'axátem jega'me 'auacha'ague, qaidi jaỹim s'iiná'a jega'me.
JHN.20.16	Qana'chi so' Jesús 'enapego' jaso'me, 'enaaco':
JHN.20.16	—¡'Am María!
JHN.20.16	Qana'chi jaso'me ỹilapecot, qana'chi huo'oi naua' l'aqtaqa na' hebreo da' 'enapéga, 'eet'oi:
JHN.20.16	—¡Raboni! —jeda'me náỹi da' 'enáacjo': 'Am paxaguenataxanaxaic.
JHN.20.17	Qana'chi so' Jesús 'enapego' jaso'me, 'enaaco':
JHN.20.17	—Jaỹim 'auaxanéegue qomle, qá'a jaỹim maliaxa sa saiỹi da' na'ague ñi' ỹit'a. Qaláxasa 'am qomle 'oc, qana'chi 'au'aqtaxanem ga' ỹapaxaguenatacpi da' jaỹim saiỹi da' net'ague ñi' ỹit'a, 'me nataq'en 'adet'ai, jiñi'me ỹit'a Dios qataxa nataq'en 'adet'ai Dios.
JHN.20.18	Qana'chi jaso' María 'me lase di' Magdala, jaso'me jec da' d'aqtaxanema saua' napaxaguenataqa da' jaso'me nauá'ne' jeso'me qadesaliaxanec, qataxa da' jeso'me ỹ'axátetapeguem dójo' jaso'me.
JHN.20.19	Qana'chi so' nolo' 'me 'uáuapiiñi naua' noloqo'te joca'li ma'le pí'ỹaq, qana'chi saua' napaxaguenataqa dasot'a'salo. Ỹátaqta ỹapadíichidiỹi so' som, ỹasouaxat da' d'óitraaque so' judiopi. Qana'chi so' Jesús p'áuo, qana'chi víchiinỹi so' laiñi saua' lapaxaguenataqa. Qana'chi ỹip'iỹe'n, 'enaaco':
JHN.20.19	—'Ami 'uo qomle da' 'ad'emáxaquii.
JHN.20.20	Joca'li ỹim da' 'enaac dójo' jeso'me, qana'chi ỹaloxo'n saua' loua' qataxa so' lai. Qana'chi jesaa'me ỹátaqta 'uo da' netónaxa'j da' ỹilotr'ot so' qadesaliaxanec. 
JHN.20.21	Ỹim, qana'chi so' Jesús ỹitaxa 'enapegalo jesaa'me, 'enaaco':
JHN.20.21	—'Ami 'uo qomle da' 'ad'emáxaquii. Dójo' 'éeta joca'li da' jaỹim namaq ñi' ỹit'a, naqaida qomle da' seet'eque da' 'ami sama'.
JHN.20.22	Qana'chi jeso'me ỹipetétoovlo jesaa'me so' laỹat, qana'chi 'enapegalo:
JHN.20.22	—'Auacoñiiỹet qomle na' Espíritu Santo. 
JHN.20.23	Jega'me 'auapalaxachii' naua' loico, qana'chi jega'me qoỹapalaxa't naua' loico. Qataxa jega'me sa 'auapalaxachii' naua' loico, qana'chi jega'me sa qoỹapalaxa't naua' loico.
JHN.20.24	Qaláxasa so' Tomás, jeso'me 'oonolec saua' doce napaxaguenataqa 'me qoỹimatá'ac huadiáxaic, jeso'me joca'li maliaxa sa huetaavlo jesaa'me joca'li qonauá'ne' so' Jesús. 
JHN.20.25	Joca'li ỹoxoi'ỹi dójo', qana'chi saua' laqáỹa' napaxaguenataqa d'aqtaxáatrapeguem jeso'me, qoỹinaaco':
JHN.20.25	—Qo'mi ñauanáxai' so' qadesaliaxanec.
JHN.20.25	Qaláxasa so' Tomás 'enapegalo jesaa'me, 'enaaco':
JHN.20.25	—Jaỹim da' sa sec'ate'n saua' loua' ga' liidéuo saua' clavo, 'uootaxa da' sesooguilo ga' liidéuo saua' clavo naua' loua' qataxa so' lai, qana'chi jaỹim sa s'amaqten dójo'.
JHN.20.26	Joca'li ma'le ỹivid'alo saua' ocho noloqo'te, qana'chi saua' napaxaguenataqa ỹitaxa ỹima'a'salo da' huétraaue so' 'emec, qana'chi huétauo so' Tomás da' huetaavlo jesaa'me. Temaqaidi da' ỹátaqta qoỹapadíichiỹi so' som, qaláxasa so' Jesús p'áuo, qana'chi víchiinỹilo jesaa'me. Qana'chi ỹip'iỹe'n, 'enaaco':
JHN.20.26	—'Uo qomle da' 'ad'emáxaquii.
JHN.20.27	Ỹim, qana'chi 'enapego' so' Tomás, 'enaaco':
JHN.20.27	—Ỹa 'auséteelo naua' 'adiaxata naua' ỹoua', qataxa 'auc'ate'n jenaa'me; nataq'en 'ando'quéna na' 'adouaq, 'apoteuó'o jen' ỹai. Sa 'te qomle da' 'auqolguétaxan, na'chidáta da' 'au'amaqtenataxan.
JHN.20.28	Qana'chi so' Tomás 'enaaco':
JHN.20.28	—¡'Am ỹisaliaxanec qataxa 'am ñitamnaxala'!
JHN.20.29	Qana'chi so' Jesús 'enapego' jeso'me, 'enaaco':
JHN.20.29	—'Am Tomás, naỹi 'au'amaqtenataxan, qá'a jaỹim 'anauá'ne'. Qaláxasa ỹátaqta mátac qomle jega'me d'amaqtenataxan, temaqaidi da' sa jaỹim nauá'ne'.
JHN.20.30	So' Jesús nataq'en jalcote so' ỹí'et n'anecpi 'me sa qoỹauanápiỹi da' ỹauáachiỹi qa'en so' lapaxaguenatacpi da' sa qoỹidelégue jan'me nede. 
JHN.20.31	Qaláxasa dójo' qoỹidíñi, jeda'me qoỹidíñi, qaidi 'ami 'au'amaqchíñii so' Jesús da' naqaiso jeso'me qoỹ'axátet'aguet net'a 'me qadec'alaxaqui, jeso'me lec'óxot ñi' qantamnaxala', qataxa qaidi 'ami 'auañoxochii da' 'uo da' 'adec'alaqai da' 'au'amaqchíñii jeso'me.
JHN.21.1	Joca'li ỹim dójo', qana'chi so' Jesús ỹitaxa naloxonalo saua' lapaxaguenataqa, huá'ña di' loxogue jaso' peróna 'me huá'ña di' Tiberias. Da' 'éeta joca'li naloxonalo, 'eet'oi: 
JHN.21.2	Jesaa'me joca'li huet'a'salo Simón Pedro, qataxa Tomás 'me qoỹinapéga da' huadiáxaic, qataxa so' Natanael 'me l'acháqa' di' noic Caná 'me huáaue di' Galilea, qataxa saua' dos lec'óqo'te so' Zebedeo, qataxa saua' laqáỹa' dos lapaxaguenataqa so' Jesús. 
JHN.21.3	Qana'chi jeso' Simón Pedro 'enapegalo jesaa'me, 'enaaco':
JHN.21.3	—Jaỹim sec da' si'ỹáco.
JHN.21.3	Qana'chi jesaa'me 'enapega'to':
JHN.21.3	—Qo'mi nataq'en 'am sec'átaqtapegue'.
JHN.21.3	Qana'chi jéque' jesaa'me, qana'chi huenóchidinỹi jaso' nilicota, qaláxasa jeso' pí'ỹaq qaỹa 'te ga' loxone'j. 
JHN.21.4	Joca'li ma'le ỹamtaa'le ỹ'oxoñi, qana'chi so' Jesús naloxon, huet'ot so' loxogue, qaláxasa jesaua' lapaxaguenataqa sa ỹaỹáte'n da' naqaiso jeso'me. 
JHN.21.5	Qana'chi jeso'me 'enapegalo jesaa'me, 'enaaco':
JHN.21.5	—'Ami soxodipi, ¿séetapega qaỹa ga' 'adoxonquii?
JHN.21.5	Qana'chi jesaa'me 'enapega'to':
JHN.21.5	—Já'a, qaỹa.
JHN.21.6	Qana'chi so' Jesús 'enapegalo jesaa'me, 'enaaco':
JHN.21.6	—'Auasaqáiñi qomle na' 'ade'uáanaxanaxachii, qaláxasa 'auasaqaỹiỹi na' loic jana' 'adilicotai, qaidi 'uo ga' 'adoxonquii.
JHN.21.6	Qana'chi naqaida da' qoỹíit'ec joca'li qoỹasaxáñi so' 'uáanaxanaxat. Joca'li ỹim, qana'chi sa qoỹañoxot da' qonqadiséguem so' 'uáanaxanaxat, ỹasouaxat da' ỹágueegue so' huétaỹi niỹaqpi. 
JHN.21.7	Qana'chi jeso'me napaxaguenatac 'me ỹátaqta nauotaxaua so' Jesús, jeso'me 'enapego' so' Pedro, 'enaaco':
JHN.21.7	—¡Na'chida da' qadesaliaxanec!
JHN.21.7	Qana'chi joca'li 'chi demachíchiỹi dójo' so' Simón Pedro da' naqaiso so' qadesaliaxanec, qana'chi ỹaadíñi saua' louo (qá'a jeso'me naqa't joca'li saua' louo), qana'chi huenóchiinỹi so' noxop. 
JHN.21.8	Saua' laqáỹa' napaxaguenataqa qaa'le ỹivíded'ata so' loxogue da' nétranỹi jaso' nilicota, qoỹauéqueta'ta so' 'uáanaxanaxat, ỹátaqta saqáchiỹi so' niỹaqpi, qá'a jeso'me loxogue ỹóvi' cien metros di' sequet'eta. 
JHN.21.9	Joca'li huenótreegue, qana'chi qoỹilalégue so' dóle' nedot'a't jaso' poqo, huétanỹi so' níỹaq, qataxa 'uo jaso' pan. 
JHN.21.10	Qana'chi so' Jesús 'enapegalo jesaa'me, 'enaaco':
JHN.21.10	—Ỹa 'auauóỹi ga' 'andoita jena'me niỹaqpi 'me ỹímta 'andoita.
JHN.21.11	Qana'chi so' Simón Pedro huenóchiinỹi jaso' nilicota, qana'chi ỹauéctata so' loxogue so' 'uáanaxanaxat 'me ỹátaqta saqáchiỹi so' niỹaqpi, nedot'a't na' let'ádaic. So' niỹaqpi táchii'ña di' ciento cincuenta y tres. Te'me da' ỹátaqta jalcote, qaláxasa sa ỹicolaxat so' 'uáanaxanaxat. 
JHN.21.12	Qana'chi so' Jesús 'enapegalo jesaa'me, 'enaaco':
JHN.21.12	—'Aỹaláỹi, 'au'quíỹi.
JHN.21.12	Qana'chi jesaa'me napaxaguenataqa sa 'te da' 'uootaxa 'uo ga' ỹañoxot da' ỹinat jeso'me jái'chosomaxa jeso'me, qá'a qoỹaỹáten jeso'me da' naqaiso so' qadesaliaxanec. 
JHN.21.13	Qana'chi so' Jesús noqochíiuo, qana'chi ỹacona jaso' pan, qana'chi ỹanoovlo jesaa'me, qataxa na'chi 'ená'am qa'en joca'li so' níỹaq.
JHN.21.14	Naqaida da' 'éet'ec joca'li ma'le ỹivid'alo saua' tres da' v'iỹílaxalégue da' naloxonalo saua' lapaxaguenataqa joca'li ỹim da' ma'le nec'aliséguem.
JHN.21.15	Joca'li ỹima't da' liqui'ỹáxa'j jesaa'me, qana'chi so' Jesús ỹinat so' Simón Pedro, 'enaaco':
JHN.21.15	—'Am Simón 'me 'am lec'óxot so' Jonás, ¿séetapega ỹátaqta da' jaỹim 'auauotec, sa 'auená'am jen' 'adaỹi da' jaỹim ỹauotec?
JHN.21.15	Qana'chi so' Pedro 'enaaco':
JHN.21.15	—Já'a, 'am ỹisaliaxanec, 'am 'auaỹáten maiñaxa da' 'am sauotec.
JHN.21.15	Qana'chi so' Jesús 'enapego' jeso'me, 'enaaco':
JHN.21.15	—Qama'chi táxa 'antelo'o' qomle jan' ỹilopi n'aanaxate lec'oqtepi.
JHN.21.16	Qana'chi v'iỹílaxalégue da' ỹinat jeso'me, 'enaaco':
JHN.21.16	—'Am Simón 'me 'am lec'óxot so' Jonás, ¿séetapega jaỹim 'auauotec?
JHN.21.16	Qana'chi so' Pedro 'enaaco':
JHN.21.16	—Já'a, 'am ỹisaliaxanec, 'am 'auaỹáten maiñaxa da' 'am sauotec.
JHN.21.16	Qana'chi so' Jesús 'enapego' jeso'me, 'enaaco':
JHN.21.16	—Qama'chi táxa 'aulo'ogue qomle jan' ỹilopi n'aanaxate.
JHN.21.17	Qana'chi v'iỹílaxalégue da' ỹinat, 'enaaco':
JHN.21.17	—'Am Simón 'me 'am lec'óxot so' Jonás, ¿séetapega jaỹim 'auauotec?
JHN.21.17	Qana'chi so' Pedro ỹátaqta daquicóta, ỹasouaxat da' sóxote tres da' qov'iỹílaxalégue da' qoỹinat da' ỹátaqta 'eesa da' 'uo da' lauo'chi. Qana'chi jeso'me 'enapego':
JHN.21.17	—'Am ỹisaliaxanec, 'am 'auaỹáten maiñaxa ỹima da' ỹasoxoc, qataxa 'auaỹáten da' ỹátaqta 'am ỹauotaxat.
JHN.21.17	Qana'chi so' Jesús 'enapego' jeso'me, 'enaaco':
JHN.21.17	—Qama'chi táxa 'aulo'ogue jan' ỹilopi n'aanaxate. 
JHN.21.18	Ỹátaqta 'eesa dójo' 'am s'axátem naỹi, da' joca'li maliaxa 'am nesoqolec, qaa'le 'am mai'chi 'auadíñi naua' 'adouo da' 'ané'et qataxa mai'chi 'auoiquíitac ga' 'aiỹi. Qaláxasa da' ỹivíta da' 'am ỹ'axaic, qana'chi 'am 'auanodétraiỹi naua' 'adoua', qana'chi ỹaqá'a ga' 'am n'étaxanaxan, qataxa 'am qoỹaueegue jega'me sa ỹátaqta 'atapeegue.
JHN.21.19	Jedójo' 'enaac so' Jesús, jeda'me náỹi da' sétaaque da' ỹaỹátenaxanaxanec da' 'éeta qomle da' leleuaxa so' Pedro qataxa da' 'éet'ec da' ỹi'ỹoxoden ñi' Dios. Joca'li ỹim, qana'chi 'enapego' jeso'me, 'enaaco':
JHN.21.19	—¡Jaỹim 'auc'átet'ague qomle!
JHN.21.20	Joca'li neselcaac so' Pedro, qana'chi ỹila'aguet so' napaxaguenaxaua 'me ỹátaqta nauotaxaua so' Jesús, jeso'me huéta'uo lai joca'li 'uo so' niqui'ỹáxac, jeso'me ỹinatétaco' jeso'me joca'li 'enaaco': “'Am ỹisaliaxanec, ¿jái'chogamaxa táchiỹi da' 'am ỹaneuo?” 
JHN.21.21	Qana'chi so' Pedro joca'li ỹilá'a jeso'me, qana'chi ỹinatétac so' Jesús, 'enaaco':
JHN.21.21	—'Am ỹisaliaxanec, jena' cha'aguet, ¿jái'chogamaxa hua'ague qomle ga' 'éeta ga' taỹá'a?
JHN.21.22	Qana'chi so' Jesús 'enaaco':
JHN.21.22	—Da' jaỹim sétaaque da' jen'me na'chi 'eeta't qomle da' nec'alétaiỹi, cha ỹivíd'a qomle da' ñ'iỹílaq, qaláxasa ¡'amachít'a qomle; sa 'aỹapée'uo jena'me! 'Am, qaa'le jaỹim 'oquegue.
JHN.21.23	Qana'chi jec dójo' n'aqtaxanaxac jeso'me nauégaxau'pi da' sa ỹileu so' lapaxaguenatac. Qaláxasa so' Jesús sa 'enapéga jeso'me da' sa ỹileu. Qá'a jedójo' 'enaac, 'eet'oi: “Da' jaỹim sétaaque jen'me da' na'chi 'eeta't qomle da' nec'alétaiỹi, cha ỹivíde'ta qomle ñ'iỹílaq, ¡'am sa 'te qomle da' 'aỹapée'uo jen'me!”
JHN.21.24	Jesójo' napaxaguenatac, naqaiso so' ỹ'axátetac ỹima dójo', qataxa mai'chi ỹidíñi. Qaláxasa qo'mi saỹátenaq da' ỹátaqta 'eesa dójo' 'enaac.
JHN.21.25	Nataq'en ỹátaqta jalcote joca'li na' laỹi ỹí'etpi so' Jesús, tadeeto' jen'me da' 'uootaxa ỹima da' qoỹidíñi, qana'chi jaỹim séetapega da' ỹátaqta sa nalolégue jen' 'aléua jan' nedepi 'me qoỹidelégue. Já'a, na'chi naq'áita dójo'.
ACT.1.1	'Am ñauotaxaua ỹaqáỹa Teófilo, jaso' 'uáichiiñi ỹide sedelégue ỹima jen' ỹí'etpi ca'li so' Jesús qataxa na'me lapaxaguenataxanaxacpi jeso' táchiiñi da'me d'onataxan, 
ACT.1.2	cha ỹivíd'a so' nolo' ca'li taiỹi da' piỹem. Chan'eesa ca'li maliaxa sa taiỹi jeso'me da'me piỹem, qana'chi ỹiỹotai'ỹalo saua' lamaxa's, qana'chi ỹapaxaguenque ga'me l'onataxanaxa'j, chiỹaqaỹi qa'en so' Espíritu Santo. 
ACT.1.3	Ca'li ỹim da' leleuaxa, qana'chi so' Jesús ỹitaxa naloxonalo saua' lamaxa's. Qana'chi coovlo saua' cuarenta noloqo'te da' naloxóotac. Da'me naloxónaxac ỹichoxot jeso'me da' 'eesása da'me nec'alétaiỹi. Qana'chi so'me ỹ'axátetapeema saa'me da' l'onataxanaxac ñi' Dios 'me ỹimata'a'téna.
ACT.1.4	Joca'li maliaxa huetaavlo saua' lamaxa's, qana'chi so' Jesús huaqatalo saa'me da' sa quéd'ai qomle di' noic let'ádaic Jerusalén. 'Enaaco':
ACT.1.4	—'Anpogoxóinỹi'ỹi' qomle ga'me ỹ'axátetac ñi' ỹit'a Dios da' 'ami ỹanema, ga'me sóxote 'ami sichoxotétapeema. 
ACT.1.5	Qá'a 'eesa so' Juan dachiláxanataxanỹi na' noxop, qaláxasa naua' noloqo'te laqáỹa' nataq'en 'ami qonachiláxanỹilo ga' Espíritu Santo.
ACT.1.6	Joca'li maliaxa huetaavlo so' Jesús saa'me, qana'chi ỹinatétr'ac, 'enapega'to':
ACT.1.6	—'Am qadesaliaxanec, ¿qo'li na'chína naỹi na' naloqtenec da' ỹitaxa 'aviỹotái'ỹa na' lec'óqo'tepi so' Israel, qaidi sa huet'ot da' lamaxasóxonaxac jen' Roma lé'ecpi?
ACT.1.7	Qana'chi so' Jesús 'enaaco':
ACT.1.7	—'Ami sa 'te 'ami qoỹanómaxanaxanque ga' nolo' 'uootaxa ga'me naloqtenec da' 'uo ga' ỹí'et ñi' qadet'a, qá'a na'chiñíta ñi'me 'me 'uo da' 'enec da' 'uo ga' ỹí'et. 
ACT.1.8	Qaláxasa qomle 'ami nivitalo ga' Espíritu Santo, qaama'le 'auacoñiiỹet qomle ga' nañoqtaxanaxac, qataxa qaidi 'oquiỹot da' jaỹim 'au'axáchii, 'au'aqtaxañiim na'me néta'ña na' Jerusalén, qataxa na'me néta'ña di' 'aléua Judea qataxa di' Samaria, qataxa cha ỹivid'alo naua' lail jen' 'aléua.
ACT.1.9	Joca'li ỹim da' ỹ'axátetac dójo' so' Jesús, qana'chi ỹilóchidisee'megue saa'me joca'li naỹoséguem da' qoỹaueegue da' piỹem. Qataxa janac so' ló'oc, qana'chi táaue. Huá'a, qana'chi pal. 
ACT.1.10	Qaa'le saa'me ỹilóchidisee'megue joca'li so' Jesús 'me taiỹi da' piỹem, huá'a, qana'chi ỹ'aalátr'eque saua' dos siỹaxa'u pagaxaiqa naua' louo 'me naloxonalo saa'me. 
ACT.1.11	Qaa'le 'enapega't saa'me:
ACT.1.11	—'Ami Galilea lase', ¿tá'nooqo'chi 'auloit'ot na' piỹem? Sójo' Jesús 'me 'ami chiỹoqotoovlo da' taiỹi da' piỹem, so'me n'iỹílaq qomle. Ga'me l'iỹílaxasoxoc ỹitaxa 'ená'am qomle dójo' ladíquiaxac 'me 'auañíichiỹi.
ACT.1.12	Qaama'le saa'me quéd'ai jeso' qasoxonaxa 'me nanaqa' jan' 'olívo lichidic, qana'chi v'iỹílaxade'uo di' Jerusalén. 'Me lesequét'a, qá'a na'chidíta 'me loiquiaqa' da' neuoxoc di' nolo' 'me mataxaqui. 
ACT.1.13	Ca'li ỹivídeda'uo di' noic let'ádaic, qana'chi huenódisee'mec ga' p'áseguem ga' 'emec 'me huétrapega. Qana'chi huo'oi saa'me Pedro, Jacobo, Juan, Andrés, Felipe, Tomás, Bartolomé, Mateo qataxa so' Jacobo 'me Alfeo lec'óxot, qataxa so' Simón 'me huétaaue na' judiopi 'me sétaaque da' ỹ'odáiỹi jen' Roma lé'ecpi, qataxa so' Judas 'me lanogaxaua so' Jacobo. 
ACT.1.14	Ỹiméda saa'me qana'chi 'eeta't da' ỹimetapega'salo da' netame'n, huétrapeeuo nataq'en saua' lanogaxa'u so' Jesús, qataxa jaso' lat'e María, qataxa jaso' laỹipi ỹauodipi.
ACT.1.15	Saa'me noloqo'te, qana'chi so' Pedro nichaatáaue so' laỹi 'amaqténataxanaxaicpi 'me sega' ỹóvi' ga' ciento veinte siỹaxadipi. Qana'chi 'enapéga, 'enaaco':
ACT.1.16	—'Ami ỹaqáỹa', ỹátaqta ỹipaisaỹi joca'li da' l'aqtac so' Espíritu Santo 'me nedétañi ca'li dosóoue so' net'a David, da' ỹ'axát'a so' Judas so'me lasoxola' joca'li so'me ỹaconé'uo da' qoỹicoñi' so' Jesús. 
ACT.1.17	Qá'a so' Judas mai'chi qadaqáỹa qataxa qadecochaxaua da'me qad'onataxanaxac. 
ACT.1.18	Qaláxasa so'me ca'li jec, qaama'le neuodéna so' 'aléua, ỹiseeténec jaso' laso'vi so' Jesús joca'li ỹimen. Ca'li ỹim, qana'chi chiỹaqséguem, ỹidóchiiñi na' laqaic, qana'chi depoqóỹi, qana'chi laga't naua' laili's. 
ACT.1.19	Joca'li ỹaỹáten dójo' jen'me siỹaxadipi 'me néta'ña di' Jerusalén, qana'chi ỹanec so'me 'aléua da' lenaxat n'ónaxa 'me laso'vi jaso' netauo', naua' mai'chi l'aqtaqa Acéldama. 
ACT.1.20	Qá'a naua' n'aqtaqa 'me nedetalóo'te jan' nede lenaxat Nalacpi, nedétañi da' 'enaac:
ACT.1.20	Ga' l'emec ga'me ỹátaqta tóchiỹi,
ACT.1.20	qataxa qaỹa 'te nétaaue.
ACT.1.20	Qataxa di' laqáỹa 'enaac:
ACT.1.20	'Uo qomle ga' talégue qoỹin da' l'onataxanaxac.
ACT.1.21	Naỹi seuéna' naua' maliaxa huo'oi qo'mi quetaavlo, naa'me chi'ena da' qo'mi sa ỹiỹotréegue ca'li maliaxa qo'mi huetaavlo so' qadesaliaxanec Jesús, 
ACT.1.22	chiỹoqóchii'ña so'me ca'li ỹímta nachiláxan so'me so' Juan, qataxa cha ỹivíde'ta ca'li taiỹi da' piỹem so'me. Chan'eesa n'óota naa'me da' 'uo ga' qo'mi huaxaavlo, qaidi nataq'en ỹ'axat da' sóxote nec'aliséguem so'me.
ACT.1.23	Qaama'le qoỹiquetelóo'te saua' dos jeso'me siỹaxadipi: Matías qataxa so' José 'me lenaqa'te laqáỹa' daua' Barsabás qataxa Justo. 
ACT.1.24	Qana'chi qonetameelóo'te saa'me, qoỹinaac:
ACT.1.24	—'Am qadesaliaxanec, 'am 'me 'auaỹáten ỹima jan' liquidiaqte na' siỹaxadipi, ỹa 'aualoxon ga' 'oonolec naua' dos ga'me 'aulotelégue, 
ACT.1.25	qaidi nalégue da' l'onataxanaxac so' Judas 'me ỹiguem ỹasouaxat da' loic. Qana'chi so'me taiỹi qoỹin da' lepagaxat lasoxoc.
ACT.1.26	Qana'chi saa'me qonalitelóo'te; so' Matías na'chiso talégue. Huá'a, qana'chi jeso'me huaxaavlo saa'me once namaxa's.
ACT.2.1	Joca'li ỹivíta so' nolo', lenaxat Pentecostés, qana'chi ỹima so' 'amaqténataxanaxaicpi ỹima'a't ga' qouét'a. 
ACT.2.2	Qana'chi nepeláxateta da' qodemachíỹa so' nalimáxa let'ádaic chimaqpecot di' piỹem, 'ená'am na' lesamaxa na' laỹat let'ádaic, ỹátaqta ỹalimaqtet ga'me 'emec 'me qonétaaue. 
ACT.2.3	Huá'a, qana'chi di'ỹoq so' nacháxatpi, 'ená'am na' dóle' lauaq, qana'chi ta'nỹet na' 'oonolqat'ape jeso'me siỹaxadipi. 
ACT.2.4	Qana'chi ỹima jeso'me ỹátaqta saqáchiỹi qa'en so' Espíritu Santo. Huá'a, qana'chi dosiilo naua' ỹoda'alo n'aqtaqa 'me ỹanema so' nepaqal.
ACT.2.5	Qaa'le saua' noloqo'te di' Jerusalén 'uo so' judiopi 'me chiỹoxoguelo ỹiméda naua' lail jen' 'aléua. Jeso'me quetalégue da' l'amaqténataxanaxac. 
ACT.2.6	Qana'chi joca'li qodemachíỹa so'me nalimáxa, qana'chi taỹa't ỹima so' siỹaxadipi, qana'chi ỹátaqta sa naỹáten ga' leenataxac ỹasouaxat da' demachítapega ñi' 'oonolec da' qodosiilo naua' mai'chi l'aqtaqa. 
ACT.2.7	Qana'chi ỹátaqta 'uo da' l'aalaxac qataxa da' loqochoxo, qana'chi mai'chi dosétapega't 'enaac:
ACT.2.7	—¿Qo'li sa Galilea lé'ecpi ỹima jen'me dosétac? 
ACT.2.8	¿Jái'te 'eeto' 'chi semacháqtapegalo qo'mi naua' mai'chi qadalémaxase'te qad'aqtaqa da' nasaqátrapegueegue? 
ACT.2.9	Qá'a qo'mi 'uo na' chiỹaqá'a di' Partia, qataxa da' Media, qataxa da' Elam, qataxa da' Mesopotamia, qataxa Judea, qataxa da' Capadocia, qataxa da' Ponto, qataxa di' 'aléua Asia, 
ACT.2.10	qataxa da' Frigia, qataxa da' Panfilia, qataxa da' Egipto, qataxa da'me lai di' Cirene 'me Africa, qataxa nataq'en 'uo na' chiỹaqá'a da' Roma 'me huet'éna. 'Uo jen' chiỹoxotáuo da' judío lec'óxot, qataxa 'uo na' sa judío lé'ec, qaláxasa quelégue da' l'amaqténataxanaxac jen'me. 
ACT.2.11	Qataxa 'uo nataq'en na' chiỹoxogue da' Creta, qataxa di' Arabia. Qaláxasa ỹima da' losáxac qo'mi semacháqtapega da' qoỹ'axátetac naua' ỹ'étet'ape ñi' Dios 'me qaỹa 'te 'ena'ama qoỹi'n naua' mai'chi qad'aqtaqa.
ACT.2.12	Qaa'le jeso'me ỹátaqta 'uo da' l'aalaxac qataxa sa ỹaỹáten ga' 'éeta ga' leenataxac. Qana'chi mai'chi nenatétapega't, 'enaac:
ACT.2.12	—¿Jái'te 'éeta ga'me lasoxoc ỹima da'me dójo'?
ACT.2.13	Qaláxasa 'uo na' laỹi 'me de'uenáxatac, qana'chi 'enaac:
ACT.2.13	—Jen'me taxaicpi.
ACT.2.14	Chan'eesa so' Pedro nichaata'to saua' laqáỹa' once namaxa's, qana'chi ỹátaqta netenque naua' l'aqtaqa ca'li dose, 'enaac:
ACT.2.14	—'Ami Judea lase' qataxa ỹima na'me néta'ña jen' Jerusalén, 'ami sétaaque da' 'auaỹáchiñii da'me dójo', píiỹa, 'anaquiáxañiichiỹi da'me senaac. 
ACT.2.15	Jénjo' siỹaxadipi sa taxaicpi, sa naqaida da' 'adeenataxaquii, qá'a ỹímta ma'le qaỹat'ague jañi' c'atena. 
ACT.2.16	Qá'a da'me 'auañíichiỹi naỹi, naqaida da'me ỹ'axátet'aguet joca'li so' l'aqtáxanaxanec ñi' Dios, lenaxat Joel, ca'li 'enaac:
ACT.2.17	Ñi' Dios 'enaac: gaua' p'átreegue noloqo'te,
ACT.2.17	qana'chi ñanacot ñi' ỹipaqal da' sanem ỹima na' siỹaxadipi;
ACT.2.17	qana'chi na' nec'oqtepi qataxa jan' nec'oqtepi, ỹ'axa't qomle naua' ỹ'aqtaqa,
ACT.2.17	na' soxodipi di'ỹo't naua' lauanáxanaxaco jaỹim chiỹoqodápecot,
ACT.2.17	qataxa na' ỹ'axaicáchiipi huo'oi naua' lichoxonaxaco.
ACT.2.18	Gaa'me noloqo'te, qana'chi jaỹim ñanacot qomle ñi' ỹipaqal,
ACT.2.18	qana'chi sanem na' ỹamaxa'spi qataxa jan' ỹamaxasepi,
ACT.2.18	huá'a qomle, qana'chi ỹ'axa't naua' ỹ'aqtaqa.
ACT.2.19	Sacho'ot na' piỹem da' saloxon ga' ỹa'uo n'aalaxac,
ACT.2.19	qataxa jen' 'aléua sa'uo na' n'anecpi:
ACT.2.19	netauo', dóle', nichaxa let'ádaic.
ACT.2.20	'Om jañi' c'atena,
ACT.2.20	ñi' 'auóxoic 'ená'am jaga' netauo',
ACT.2.20	qom'chi ỹamtaa'le ỹivíta ga' nolo' 'me livídaxaqui ñi' qadasoxola' Dios.
ACT.2.20	Ga'me nolo' ỹátaqta qaỹa 'te 'ená'am da' lichic qataxa da' li'ỹoxodic.
ACT.2.21	Qana'chi ỹima na' liỹáxanaxat da' lenaxat ñi' qadasoxola',
ACT.2.21	jen'me qonec'alaxatéegue.
ACT.2.22	Píiỹa, 'ami Israel lec'oqtepi, 'anaquiáxañiỹa da'me senaac: So' Jesús 'me Nazaret lé'ec, so'me ỹátaqta ỹáateegue da' 'eesa lamaxasec ñi' Dios. 'Ami 'auañíichiỹi ca'li so'me da' ỹ'e't naa'me n'aalaxaco qataxa naa'me sa qoỹauanapiilo qataxa na' n'anecpi 'me huaavlo 'ami da' ỹ'e't qa'e'n ñi' Dios jeso'me. 'Ami sóxote da' 'auaỹáchiñiita da'me. 
ACT.2.23	Qaláxasa taqadíta joca'li 'ami qoỹanoovlo, qaidi ỹipaquichiilo naa'me 'éetapeeque 'me lapaqátrañi ñi' Dios ca'li maliaxa sa ỹivíta dójo'. 'Ami josii'chi 'auacoñíi'uo jeso'me da' 'aucondíỹi, qataxa 'aualaachii, qataxa 'aviñii ỹip'enaséguem jen'me siỹaxadipi 'me sa ỹataxalégue. 
ACT.2.24	Qaláxasa ñi' Dios nec'alaxadiséguem jeso'me. Huesoỹi qa'en da' lañoqtaxanaxac da' neleuaxa, qá'a da' neleuaxa sa ỹañoxot da' ỹipatáqtañi so'me. 
ACT.2.25	Qá'a so' net'a David nataq'en ỹ'axátet'a so' Jesús joca'li, 'enaac:
ACT.2.25	Jaỹim na'chi 'eeta't da' selót'a ñi' qadasoxola';
ACT.2.25	ñi'me huét'a na' saỹáten, qaidi qaỹa 'te ga' jaỹim ỹadiỹot.
ACT.2.26	Chan'eesa ỹátaqta nesaxáỹi jañi' ỹiquidiaqte da' ñitónaxac,
ACT.2.26	qataxa naua' ỹosáxaco na'chinaua naua' ỹamaico.
ACT.2.26	Chan'eesa nataq'en da' ỹapáchiỹaxac da' ỹivíta da' nematéegue, qaláxasa sa s'óitac.
ACT.2.27	Qá'a 'am sa 'aviimá'ña so' ỹipaqal ga'me loda' na' napa'lpi,
ACT.2.27	qataxa sa 'auasenem da' noláiñi da' lapáchiỹaxac jen'me 'adamaxasec 'me 'adauotaxat.
ACT.2.28	Qataxa jaỹim 'aualoxónỹi so' nadic 'me nec'alaxa,
ACT.2.28	qataxa ỹátaqta jaỹim saqáchiỹi da' ñitónaxac, qá'a jaỹim 'ouet'aguet.
ACT.2.29	'Ami ỹaqai'ỹolqa, 'ami 'auaỹáchiñiita so' huá'au qadet'a David, ca'li ỹileu, qana'chi qoỹisiiñi, qá'a sa pal jañi' napalénaqa' lai't maliaxa di'ỹoq. 
ACT.2.30	Qaláxasa so' David, so'me Dios l'aqtáxanaxanec. Qataxa jeso'me ỹaỹáten da' Dios ỹanem da' l'aqtac so'me da' 'enapéga ỹipaquíchiỹi, ga' 'oonolec jen'me lec'óqo'tepi, 'me naqaiga net'a 'me qadec'alaxaqui, qataxa na'chiga 'me qoỹin náỹi da' l'onataxanaxac so'me da' net'a. 
ACT.2.31	Chan'eesa so' David sega'me chi'ena da' ỹilot'ot so'me joca'li, qana'chi ỹ'axátet'a da' ỹitaxa qonec'alaxadiséguem qomle so'me net'a 'me qadec'alaxaqui, qataxa so' lepaqal sa qoỹiimá'ña ga' loda' na' napa'lpi, qataxa da' lapáchiỹaxac sa 'chi doláchiiñi qoỹin. 
ACT.2.32	Chan'eesa ñi' Dios ỹitaxa nec'alaxadiséguem so'me Jesús. Qataxa ỹima da' senqáta sauanáqchiỹi da'me dójo'. 
ACT.2.33	Chan'eesa ñi' Dios ỹaueegue da' piỹem, ỹacoosop qa'en jen' louaq 'me ỹaỹáten. Huá'a, qaama'le ỹaconeguet so' Espíritu Santo 'me ỹ'axatema joca'li ñi' let'a da' ỹanem. Qana'chi ỹima da'me dójo' 'me 'auañíichiỹi qataxa 'anaquiáxañiichiỹi, jeda'me chiỹoqo'ot jeso'me. 
ACT.2.34	Qá'a so' David sa na'chiso 'me taiỹi da' piỹem. Qá'a so'me 'enaaco':
ACT.2.34	Ñi' qadasoxola' Dios, 'enapéga ñi' ỹasoxola', 'enaac:
ACT.2.34	“'Ona'ague qomle na' saỹáten,
ACT.2.35	cha ỹivíd'a qomle sacho'to naua' 'adapia'te jen'me 'anp'aguénoqo'tpi.”
ACT.2.36	Chan'eesa ỹima na' lec'óqo'tepi so' Israel ỹátaqta ỹiuen da' ỹaỹáteeta da'me dójo', qá'a so'me Jesús 'me 'ap'iñiỹaséguem ca'li, naqaiso so'me ỹanaỹi ñi' Dios da' qadasoxola' qataxa net'a qadec'alaxaqui.
ACT.2.37	Qana'chi so' siỹaxadipi ca'li naquiáxanee'gue da' dójo', qana'chi ỹátaqta liichiilo naua' lai'li. Qana'chi qoỹinatétac so' Pedro qataxa saua' namaxasóxo'u, 'enapega'to':
ACT.2.37	—'Ami qadaqáỹa', naỹi ¿jái'chi 'éeta ga' senqáta?
ACT.2.38	Qaama'le so' Pedro 'enapego' jeso'me siỹaxadipi, 'enaaco':
ACT.2.38	—'Aviimi' qomle naua' 'adoicódii' da' 'auasoiỹot ñi' Dios, qana'chi 'ami qonachiláxa'n, qodachiláxanataxana da' lenaxat so' Jesucristo, qaidi ñi' Dios ỹapalaxa't naua' 'adoicódii', qataxa 'ami ỹanema ga' Espíritu Santo. 
ACT.2.39	Qá'a da'me 'ami qoỹ'axatet'ama joca'li, da'me mai'chi 'adalémaxasichii qataxa jen'me 'ac'óqo'tepii qataxa ỹima naua' qaỹa'alo jen' siỹaxadipi. Qá'a da'me sétaaque da' taỹot jen'me ỹiỹáxana ñi'me qadet'a Dios 'me qadasoxola'.
ACT.2.40	Jenaua naa'me 'enapegalo so' Pedro, qataxa 'uo na' l'aqtac laỹi da' 'éetapega so' siỹaxadipi, 'enaac:
ACT.2.40	—'Anélotaxañiiỹet qomle ga' natalégue ne'uaxánaguec na' siỹaxadipi 'me sómaicpi, qaidi 'adec'aliỹíiỹi.
ACT.2.41	Huá'a, qana'chi na' ỹoqo'cha da' l'aqtac so' Pedro, qana'chi qonachiláxan. Qana'chi jeso'me nolo' nichíỹiỹi na' 'amaqténataxanaxaicpi, qam da' ỹóvi' tres mil so' siỹaxadipi dálaxaicpi. 
ACT.2.42	Qaa'le ỹima so' siỹaxadipi ỹátaqta quetelóo'te naua' lapaxaguenataxanaxaco saa'me namaxa's, qataxa ỹátaqta nauoda't, qataxa netaméetac, qataxa da' dequé'e, qana'chi ỹima'a't.
ACT.2.43	Ỹátaqta 'uo da' l'aalaxac ỹima na' siỹaxadipi, qá'a saua' namaxa's jalcote na' ỹ'e't n'anecpi qataxa jen'me sa qoỹauanápiỹi. 
ACT.2.44	Ỹima na' 'amaqténataxanaxaicpi ỹátaqta 'oonolec da' lasoxoc, qataxa ỹima na' loxosetpi ỹátaqta neuochíichiỹi; 
ACT.2.45	'uo na' ỹimen na' n'atet, qataxa ỹima na' leuoxosetpi, chan'eesa jan' laso'vi qana'chi ỹanem ga' laqáỹa, ỹátaqta jen' ỹiuéetaaque ñi' 'oonolec. 
ACT.2.46	Qana'chi ỹiméda naua' noloqo'te ỹimétapega't, qouét'a jega' tamnaxaqui, qataxa da' qouet'alo naua' n'acháqa'te qana'chi neuan'a't, ỹátaqta mátac qataxa qaỹa 'te pagaxalaic. 
ACT.2.47	Qana'chi qoỹi'ỹoxodéetac ñi' Dios, qataxa ỹima na' siỹaxadipi ỹátaqta sa qolate't saa'me. Chan'eesa so' qadesaliaxanec Jesús nichíỹaxatetaiỹi ỹiméda naua' noloqo'te na' 'amaqténataxanaxaicpi 'me qonec'alaxatéegue.
ACT.3.1	'Uo so' nolo', qana'chi so' Pedro qataxa so' Juan tadísee'ma jeso' tamnaxaqui let'ádaic jidi' Jerusalén, qaa'le ma'le dasíiñi jaso' c'atena, qá'a lalóqo' da' qolapaxañi da' tamnaxac. 
ACT.3.2	Qana'chi 'uo so' siỹaxaua 'me noloqo'te da' qonauéctapee'uo jeso' tamnaxaqui. Jeso'me nañáxat'ai da' l'íoxoic. Qana'chi so'me netaa'uet qoỹin so' som 'me lenaxat 'ónaxaic, qaidi so'me ỹaséltac jen'me ỹinoxótapeeuo. 
ACT.3.3	Jeso'me siỹaxaua joca'li ỹila'aguet so' Pedro qataxa so' Juan da' taidáaue jeso' tamnaxaqui, qana'chi ỹaselt'ape. 
ACT.3.4	Chan'eesa so' Pedro qataxa so' Juan ỹilóchidiỹi so'me. Qana'chi so' Pedro 'enapego' so'me, 'enaac:
ACT.3.4	—Péga, qo'mi 'auc'ate'n.
ACT.3.5	So'me siỹaxaua 'uo da' n'añaxata't da' ỹilotaavlo saa'me, qá'a nip'itáxatapega taa'le 'uo ga' qoỹanem. 
ACT.3.6	Qaláxasa so' Pedro 'enapego' so'me, 'enaac:
ACT.3.6	—Jaỹim qaga 'te ỹimena. Qaláxasa da'me jaỹim huet'ot 'am sanem, 'enaac: 'Am sedolégue da' lenaxat so' Jesucristo 'me Nazaret lé'ec, 'am senapéga da' 'oñíseguem, 'aueuoỹapiỹe't.
ACT.3.7	Chan'eesa so' Pedro ỹacona na' louaq 'me ỹaỹáten so'me, qana'chi nichaalataxañi. Huá'a, qana'chi d'ai'ñiilo naua' lichil qataxa naua' liquiỹóquenal jeso'me. 
ACT.3.8	Qana'chi so'me siỹaxaua ỹátaqta nep'átaxachiseguem da' nichaachiñi, qana'chi jec da' leuoxoc. Qana'chi coo'uelo saa'me da' tadóoue so' tamnaxaqui. Qana'chi 'éetapiỹe't mega, nasotétaseguem qataxa ỹi'ỹoxodéetac ñi' Dios. 
ACT.3.9	Qana'chi ỹima na' siỹaxadipi ỹauáachiỹi so'me da' 'éetapiỹe't mega qataxa ỹi'ỹoxodéetac ñi' Dios. 
ACT.3.10	Qataxa ỹima so' siỹaxadipi ỹátaqta ỹ'aalátapeec qataxa ỹoqo'chim da'me ỹauáachiỹi, qá'a ỹima da' qoỹaateton so'me siỹaxaua qataxa qoỹ'amaxac da' naqaiso 'me dasélaxatac naale netaa'uet ga' nasom so' tamnaxaqui 'me lenaxat 'ónaxaic.
ACT.3.11	So'me siỹaxaua 'me n'óota qoỹin, so'me qana'chi sa ỹiỹotréegue saua' Pedro qataxa so' Juan. Qana'chi ỹima na' siỹaxadipi naqalégoqo'ta ga' huétr'a saa'me 'me lenaxat Nasoxoc so' Salomón, qá'a ỹátaqta 'uo da' l'aalaxac. 
ACT.3.12	Qana'chi so' Pedro joca'li ỹilá'a dójo' noqochoxo, qana'chi 'enapego' so' siỹaxadipi, 'enaac:
ACT.3.12	—'Ami Israel lec'oqtepi, ¿'te 'eeto' 'chi ỹágueegue da' 'adoqchoqoi? ¿Tá'nooqo'chi qo'mi 'auloitaỹilo, sa na'chiqo'mi da' n'óota qasenaq da'me siỹaxaua, qataxa sa mai'chi qad'añaxac 'uootaxa ga' qad'amaqtenataxanaxac ñi' Dios ga' sedoxolégue da'me da' qaidi ỹiuo? 
ACT.3.13	Qaláxasa ñi' netamnaxala' so' huá'au qadet'a Abraham, qataxa so' Isaac, qataxa so' Jacob, ñi'me 'me ỹanem da' let'ádaic 'enec so' lec'óxot Jesús, jeso'me 'ami 'auañiiuó'o josii'chi na' net'alpi. Qataxa so' net'a Pilato ca'li sétaaque da' ỹisóiỹi, qaláxasa 'ami sa 'aviỹamaxadíñii. 
ACT.3.14	Taichaqai'me 'aviỹáxañii'uo da' qoỹisóiỹi so' siỹaxaua 'me huesóta qataxa 'ónaxaicaloic. Qaama'te 'ami 'aviỹáxañii'uo da' qoỹisóiỹi so'me laataxanaxaic. 
ACT.3.15	Naqaida 'me 'oñíit'ec da' 'aualaachii so'me ỹauáaque n'óiỹaxac. Qaláxasa ñi'me Dios ỹitaxa nec'alaxadiséguem so'me, qana'chi ỹima dójo' qo'mi sauanáqchiỹi. 
ACT.3.16	Na'chida da'me lenaxat so'me Jesús, da' 'uootaxa qop'iỹá'a da' lenaxat so'me, da'me 'me chiỹoxotaỹi da' l'añaxac da'me siỹaxaua 'me 'auañíichiỹi qataxa 'ad'oỹaxáchii. Jeda'me 'éeta da' qop'iỹá'a so' Jesús, na'chida 'me 'en ỹátaqta nalóchiiñi da' n'óota da'me siỹaxaua 'me ỹima da' 'oñíita 'auloit'ot.
ACT.3.17	Qaláxasa jaỹim saỹáten, 'ami ỹaqáỹa', da' joca'li 'ami qataxa na'me 'adasoxolá'aipi 'aualaachii so' Jesús, qá'a sa ỹátaqta 'auaỹáchiñii da'me 'av'íchiitac. 
ACT.3.18	Qaláxasa da'me ỹátaqta tachiilo naa'me 'enapegalo ñi' Dios joca'li ỹosáxanaxan so' l'aqtáxanaxanecpi da' 'enaac: “Ga'me samaq net'a 'me nec'alaxaqui, ga'me ỹátaqta 'uo qomle da' ne'queténaxac.” 
ACT.3.19	Chan'eesa 'aviimi' qomle naua' 'adoicódii', qaama'le 'av'iỹílaqaiỹa ñi' Dios, qaidi ỹapalaxa't naua' 'adoicódii'. Qaidi ñi' qadasoxola' Dios ma'le 'ami ỹanema gaua' noloqo'te da' 'aulaquíitapiiñi. 
ACT.3.20	Qataxa qonamaxalo 'ami so' Jesús 'me net'a qadec'alaxaqui, so'me chi'ena jocalia'chi da' sétaaque da' 'adec'alaxaquii. 
ACT.3.21	Temaqaidi da'me naỹi so' Jesucristo maliaxa net'ague da' piỹem, sa taỹa'ague qomle ỹivíta ga' nolo' da' ñi' Dios nadálaxat ỹima na' l'onataxanaxacpi, qá'a ñi'me naqaida da'me 'éetapeec joca'li dosóoue so'me huá'au letaxaỹáxanaxanecpi 'me huosóta. 
ACT.3.22	Qá'a so'me Moisés naqaida da'me 'enaac joca'li 'éetapega so'me huá'au qadet'alpi: “Ñi' Dios 'me qadasoxola', ñi'me 'me 'ami namaxalo qomle ga' l'aqtáxanaxanec. Ga'me mai'chi 'ami chiỹoqotoovlo 'adaqaỹai. Ga'me 'ená'am jaỹim qomle da' 'ami qonamaxalo. Chan'eesa ỹátaqta 'auqochíiỹa ga'me qomle ga'me 'enaac. 
ACT.3.23	Qá'a ỹima qomle na' sa ỹoqo'cha ga'me, qana'chi qoỹiỹotái'ỹa na' lec'óqo'tepi so' Israel, qaama'le qoỹalaat.”
ACT.3.24	Qá'a ỹima so'me huá'au n'aqtáxanaxanecpi, chiỹoqóchii'ña so' Samuel qataxa janac so' laỹi, qana'chi ỹima qoỹ'axat'aita naa'me noloqo'te 'me souqataavlo. 
ACT.3.25	Da'me ỹaloxóotac joca'li ñi' Dios da' ỹan, 'me ỹosáxanaxanec so' l'aqtáxanaxanecpi, da'me mai'chi 'adalémaxasichii. Qataxa ñi'me ỹí'et da' sétaaque 'adiỹamqáichiiñi jocalia'chi niỹamaxá'te' so'me huá'au qadet'alpi, joca'li 'enapéga so' Abraham, 'enaac: “Ỹima qomle na' ỹodapecachi siỹaxadipi 'me netalégue jen' 'aléua 'uo da' neméỹaxac, ỹachiỹoxotaỹi ga'me 'ac'óqo'tepi.” 
ACT.3.26	Chan'eesa ñi' Dios ca'li ỹitaxa nec'alaxadiséguem so' lec'óxot Jesús, qana'chi 'uáichidiñi da' 'ami ỹamaxalo, da' qaidi 'ami ỹanema ga' nó'in 'adadíquiaxaquii, qaidi ñi' 'oonolec da' 'oñíita ỹiguem da' loic.
ACT.4.1	So' Pedro qataxa so' Juan maliaxa d'aqtaxáatrapeguem so' siỹaxadipi, ca'li nividi't so'me letaxaỹáxanaxanecpi na' siỹaxadipi da' qodetaxaỹapégue' ñi' Dios, qonáictapegue' so'me let'a na'me ỹilápegue' jeso' tamnaxaqui qataxa na'me saduceopi. 
ACT.4.2	So'me net'alpi ỹátaqta dalemata, qá'a so' Pedro qataxa so' Juan ỹapaxaguéetrac na' siỹaxadipi, qataxa ỹ'axátrapeguem da' 'éeta da' ỹitaxa nec'aliséguem qomle na' siỹaxadipi, qá'a so' Jesús sóxote ỹitaxa qonec'alaxadiséguem. 
ACT.4.3	Chan'eesa qoỹauéedeuo saa'me da' qoỹicoñi't, qana'chi qoỹaadáaue jaso' necointáxanaxaqui. Chan'eesa qoỹipagaqteet'eguet so' nolo' laqáỹa, qá'a sóxote jávit. 
ACT.4.4	Qaláxasa ỹátaqta jalcote jeso'me naquiáxatapega so'me n'aqtaxanaxac, qana'chi d'amaqtenataxan. Qaa'le so'me dálaxaic d'amaqtenataxan tema'le ỹóvi' ga' cinco mil nedot'a't na' l'imdipi.
ACT.4.5	So' ỹ'oxoñi, qana'chi 'uo so' lemáxac di' Jerusalén na'me let'alpi na' judiopi, dasoỹa't na'me ỹ'axaicáchiipi qataxa na'me dapaxaguenataxanapeec na' naqátaxacpi. 
ACT.4.6	Nataq'en ỹalquétauo so' Anás jeso'me let'a na'me lasoxola'pi na' netaxaỹáxanaxanecpi, qataxa so' Caifás, qataxa so' Juan, qataxa so' Alejandro, qataxa ỹima na'me mai'chi laqaỹasa so'me lasoxola'pi na' netaxaỹáxanaxanecpi. 
ACT.4.7	Qaama'le qodamaxasoxonalo da' qonaviidi't so' Pedro qataxa so' Juan. Qana'chi qonichaalataxadínỹi na' laiñi, qana'chi qoỹinatet'ape, qoỹinaac:
ACT.4.7	—¿Jái'chi ga'me lañoqtaxanaxac, 'uootaxa ga'me lenaxat da'me 'au'onataxañíitapega da' 'av'íchii dójo'?
ACT.4.8	Chan'eesa 'enaac so' Pedro 'me ỹátaqta saqáchiỹi qa'en so' Espíritu Santo 'enaaco':
ACT.4.8	—'Ami 'me 'ami lasoxola'te na' siỹaxadipi, nataq'en 'ami lasoxonaqapi na' Israel lec'óqo'tepi, 
ACT.4.9	naỹi da'me 'aunachíitapeeque qo'mi ga' 'éeta da'me nó'in 'me qoỹ'étec da'me siỹaxaua 'me sa nó'in ca'li, da' qaidi 'auaỹáchiñiita ga'me 'éeta ga' lasoxoc joca'li n'óota. 
ACT.4.10	Naỹi 'ami sechoxotaxama, qaidi ỹaỹáteeta da'me ỹima na' lec'óqo'tepi so' Israel, da'me siỹaxaua 'me 'auloit'ot naỹi ỹátaqta n'óota. Da'me chiỹoxotaỹi da' lenaxat so' Jesucristo 'me Nazaret lé'ec, so'me 'auañiiuo jocalia'chi, qaláxasa ñi' Dios ỹitaxa nec'alaxadiséguem jeso'me. 
ACT.4.11	Jeso'me Jesús, na'chiso so'me qa' 'me 'ad'otáñiquii joca'li, 'ami 'me 'ami 'emec ló'olpi, qaláxasa naỹi na'chiso so' d'añiỹapeeguet qa'en ga' 'emec. 
ACT.4.12	Qaỹa 'te laqáỹa da' chiỹoqo'ot da' nec'alaxa. Qá'a ñi' Dios qaỹa 'te ga'me laqáỹa ga'me lenaxat da' qo'mi ỹanema jen' 'aléua, da' qaidi qo'mi nec'alaxatréegue.
ACT.4.13	Mané'e ca'li so' net'alpi di'ỹoq qa'en da' so' Pedro qataxa so' Juan ỹátaqta sa d'oidalégue da' letaxaỹaxa'j, qataxa di'ỹoq da' saa'me sa paxaguenaxaiqa, qataxa naqáina na' siỹaxadipi 'me 'chi huosoxoic, qana'chi 'uo da' qoỹoqochi'ma. Qataxa qoỹaateto'n da' na'chisaua saua' náigaxa'u joca'li so' Jesús. 
ACT.4.14	Qataxa nataq'en so'me siỹaxaua 'me n'óota qoỹin sa qoỹoxó'ỹa, qana'chi sa qodiilégue nauel da' qoỹinapegalo saa'me. 
ACT.4.15	Chan'eesa qodamaxasoxolóo'te da' quéd'ai qoỹi'n so' nemáxac, qana'chi mai'chi p'aỹa't da' dosapega't. 
ACT.4.16	Qana'chi 'enapega'to' so'me net'alpi:
ACT.4.16	—¿Jái'chi ga'me 'éeta ga' senqat'eque daa'me siỹaxa'u? Qá'a sóxote ỹima na'me néta'ña di' Jerusalén ỹaỹáten da' ỹ'e't daa'me ga' n'anec 'me sa qoỹauanápiỹi, qataxa jeda'me sa soqolguétaq. 
ACT.4.17	Qaláxasa da' qaidi sa quéta da' ỹaỹáten na' siỹaxadipi dójo', n'óota da' sadénaqpegalo daa'me, qaidi naỹi na'chi táchii'ña da' 'ená'te 'uo ga' ỹ'axátrem da'me lenaxat so' Jesús.
ACT.4.18	Qaama'le qoỹiỹáxanee'galo saa'me, qana'chi qoỹinapegalo da' na'chi táchii'ña da' l'aqtaxanaxa'j qataxa sa dapaxaguenataxadec da' lenaxat so' Jesús. 
ACT.4.19	Qaláxasa so' Pedro qataxa so' Juan 'enapega'to':
ACT.4.19	—Qamaa'chi táxa 'aueenachíiỹa ñi' Dios da' 'uootaxa ỹiỹamaxaden da' 'ami soqochaxalo, 'uootaxa soqochaxa ñi'me. 
ACT.4.20	Qá'a qo'mi sa saxanaxañi da' s'axátaqtac ga'me sauanáqchiỹi qataxa ga' ñaquiáxanaqchiỹi.
ACT.4.21	Chan'eesa so' net'alpi ỹátaqta ỹadeetalóo'te saa'me, qaláxasa qoỹisodéegue. Qá'a sa qonata ga'me tauó'o da' qaidi qoỹi'uaxa'n, qá'a ỹima na' siỹaxadipi ỹátaqta ỹi'ỹoxodéetac ñi' Dios, qá'a ỹasouaxat da'me huánỹi. 
ACT.4.22	So'me siỹaxaua 'me chiỹoqóchiỹi da'me sa qoỹauanápiỹi 'me n'óota qoỹin, so'me sóxote napacalóo'te saua' cuarenta naua' 'uóidi da' ỹ'axaic.
ACT.4.23	So' Pedro qataxa so' Juan ca'li qoỹisodéegue, qana'chi saa'me ỹic'ádeta ga'me huét'a so'me mai'chi laỹi, qana'chi ỹ'axátetrapeguem so'me ỹima na' l'aqtacpi so' lasoxola'pi na' netaxaỹáxanaxanecpi qataxa so'me ỹ'axaicáchiipi. 
ACT.4.24	Qana'chi joca'li qonaquiáxanee'gue dójo', qana'chi ỹima da' qonetamenot ñi' Dios, qoỹinaac:
ACT.4.24	—'Am qadasoxola', 'am 'me na'chi'am 'ad'onatac na' piỹem, qataxa jen' 'aléua, qataxa jan' huaxai, qataxa ỹima na' huetalquéna. 
ACT.4.25	'Am 'auachiỹoxochichiỹi jocalia'chi so' Espíritu Santo da' ỹosáxanaxan so' 'adamaxasec David da' 'auenaac:
ACT.4.25	¿Tóoqo'chi na' ỹodapecachi siỹaxadipi 'chi ỹátaqta dalemata,
ACT.4.25	qataxa na' siỹaxadipi naua' leenataxaco qaỹa 'te naavlo?
ACT.4.26	Na' net'alpi jen' 'aléua nichaada't,
ACT.4.26	qataxa na' lasoxola'pi na' siỹaxadipi ỹima'a't,
ACT.4.26	da' nauténa ñi' qadasoxola' Dios qataxa so'me lamaxasec net'a 'me qadec'alaxaqui.
ACT.4.27	Qá'a ỹátaqta 'eesa ñi' net'a Herodes qataxa ñi' Poncio Pilato, naa'me ca'li ỹima'a't, huétr'a jen' noic let'ádaic, qoỹapeteneuo na'me chiỹaqáiỹi qataxa na'me mai'chi lec'óqo'te so' Israel, da' ỹima qonauténa so'me huosóta 'ac'óxot Jesús, 'me 'auanaỹi da' net'a 'me qadec'alaxaqui. 
ACT.4.28	Da'me ỹí'et jen'me ỹima da' tachiilo naa'me 'alapaxadíñi 'adeenataxaco ca'li maliaxa taỹá'a dójo'. 
ACT.4.29	Qataxa naỹi, 'am qadasoxola', ỹa 'auc'aten da'me qanadénaguec. Qana'chi qo'mi 'auanema ga' qad'añaxac, qo'mi 'me qo'mi 'adamaxa's, qaidi sa qad'oilégue da' s'axátaq da' 'ad'aqtac. 
ACT.4.30	Qataxa qo'mi 'auanema ga'me nañoqtaxanaxac, qaidi qo'mi n'óota qasenaq na' leuaxaicpi, qataxa da' s'odáqaiỹi na' né'ecpi qataxa na' sa qoỹauanápiỹi, da' s'euóxonaxa da' lenaxat so'me huosóta 'ac'óxot Jesús.
ACT.4.31	Joca'li ỹim da' netamnaxac so'me 'amaqténataxanaxaicpi, qana'chi so' qouét'a ỹátaqta dachólaxan. Qana'chi so' Espíritu Santo ỹátaqta saqáchiỹi qa'en ỹima so'me siỹaxadipi. Huá'a, qana'chi sa qod'oilégue da' qoỹ'axat da' l'aqtac ñi' Dios.
ACT.4.32	So'me jalcote siỹaxadipi 'me d'amaqtenataxan, jeso'me ỹima da' ỹátaqta 'oonolec da' leenataxac. Qaỹa 'te ga' 'enapéga mai'chi lalémaxaset ga'me huet'ot, na'chidáta da' ỹima qoneuochíichiỹi. 
ACT.4.33	Saua' namaxa's ỹátaqta 'uo da' l'añaxa'j, qana'chi quetr'ot da' ỹ'axátetr'ac da' sóxote ỹitaxa qonec'alaxadiséguem so' qadesaliaxanec Jesús, qana'chi ñi' Dios ỹanem let'ádaic da' neméỹaxac ỹima jeso'me. 
ACT.4.34	Huá'a, qana'chi qaỹa 'te ga' 'oonolec jeso'me da' deuénaxatapiỹe't. Qá'a ỹima jen'me 'uo jen' n'aléua qataxa jen' l'emec, qaláxasa ỹimen, qana'chi ỹaneuo jan' laso'vi, 
ACT.4.35	qana'chi qoỹanema saua' Jesús lamaxa's. Qana'chi saa'me ỹaadéegue, qoỹanem jen'me ỹátaqta 'eesása da' lovic. 
ACT.4.36	Qaa'le 'uo so' ỹalquétauo lenaxat José, 'me lañoqo' jaga' na'a't 'aléua lenaxat da' Chipre. So'me chiỹaqáaue na'me lecochaxau'pi na' netaxaỹáxanaxanecpi 'me lec'óqo'tepi so' Leví. Qaláxasa saua' namaxa's ỹaatec da' dálaxaic da' lenaxat Bernabé. Da'me náaue da' 'añaqtaxanaxaic. 
ACT.4.37	Jeso'me ỹimen so' n'aléua, qana'chi jaso' laso'vi qana'chi ỹanoovlo saua' Jesús lamaxa's.
ACT.5.1	Qaláxasa so' siỹaxaua laqáỹa lenaxat Ananías qataxa jaso' loua Safira, saa'me ỹimen so' n'aléua'. 
ACT.5.2	Jeso'me siỹaxaua navíiñi jaso' laso'vi lai jeso'me l'acháqa', qana'chi ỹanoovlo jaso' lai saua' namaxa's, sega'me nalot'a't. Qataxa jaso' loua ỹima ỹaỹáten dójo'. 
ACT.5.3	Qaama'le so' Pedro 'enapéga so'me, 'enaaco':
ACT.5.3	—Ananías, ¿tá'nooqo'chi 'aunoxonaqtenóoue na' 'adauel so' paiỹac Satanás da' qaidi 'auqovin so' Espíritu Santo, qana'chi 'anavíiñi jaso' laso'vi lai so' 'ad'acháqa' 'me qoneuodéna? 
ACT.5.4	¿Qo'li sa 'adalémaxaset josomaxa 'aléua? Qá'a da'me 'aumen so'me, qana'chi ¿sa 'adalémaxasete jaso' laso'vi? ¿'Éeto' 'chi táchiỹi 'adauel da' 'aué'et dójo'? 'Am 'auqovin ñi' Dios, sa naqaiga ga' ỹ'oqóchiỹi siỹaxaua.
ACT.5.5	Joca'li naquiáxanee'gue da'me dójo' so' Ananías, qana'chi hua'ndi, qana'chi ỹileu. Qana'chi jen'me ỹaỹáten da'me dójo', ỹima ỹátaqta jalcote da' loqolánaxa. 
ACT.5.6	Qana'chi janac saua' neso', qana'chi qolecoxogue jeso'me, qana'chi qoỹidóiỹi, qoỹisiiñi.
ACT.5.7	Joca'li ma'le copát'a, qataxa nivídeuo jaso' loua. Jaso'me sa nóma dójo'. 
ACT.5.8	Qana'chi so' Pedro ỹinato' jaso'me, 'enaaco':
ACT.5.8	—Jaỹim 'auchoxotem. ¿Qo'li naqaso jaso' laso'vi ga'me 'ad'acháqadii 'me 'aumiñii jaso' 'andóiuo?
ACT.5.8	Qana'chi jaso'me ỹ'ato', 'enaac:
ACT.5.8	—Já'a, na'chaso.
ACT.5.9	Qaama'le 'enaaco' so' Pedro:
ACT.5.9	—¿Tá'nooqo'chi 'auosíiỹapiỹi 'ami da' 'auqovíñii joca'li so' lepaqal ñi' Dios? Naỹi sóxote nivídedeuo naa'me ỹidódeegue da' ỹisiidíñi so' 'adoua. Qataxa naỹi nataq'en 'am qoỹidóiỹi.
ACT.5.10	Huá'a, qana'chi jaso'me hua'ndi ỹileu, qana'chi ỹileuá'ña ga' huét'a so' Pedro. Ca'li nenoxodéuo saua' neso', qana'chi ỹilodalégue jaso'me, qataxa ỹidódeegue da' ỹisíidi'ña ga' lai di' loua. 
ACT.5.11	Qana'chi ỹima na' siỹaxadipi 'me 'amaqténataxanaxaicpi qataxa ỹima na' laỹi ca'li qonóm'a dójo', qana'chi ỹátaqta jalcote da' loqolánaxa.
ACT.5.12	Ỹátaqta jalcote na' n'anecpi qataxa na' sa qoỹauanápiỹi 'me ỹ'e't saua' namaxa's da' huáaue qa'en na' siỹaxadipi. Qataxa ỹima jen'me ỹimétapega't, huét'a ga'me qoỹimatá'ac nasoxoc so' Salomón. 
ACT.5.13	Qaláxasa 'uo na' siỹaxadipi laỹi 'me sa neuógooue jen'me ỹimétapega't, qaláxasa ỹima jen'me sa neuóiuo ỹátaqta ỹi'ỹoxodéetac jen'me. 
ACT.5.14	Qataxa ỹivíd'a da' ỹátaqta jalcote na' ỹ'amaqten so' qadesaliaxanec na' siỹaxadipi qataxa na' ỹauodipi. 
ACT.5.15	Qataxa cha ỹivíd'a da' qonauégueegue na' leuaxaicpi, qoỹipenapeelóo'te naua' l'ochaxala'te, qataxa naua' letala'te, da' qoỹipenapeguee'galo naua' nadíco, qaidi da' 'uo ga' tái'ỹa so' Pedro, qana'chi 'uootaxa 'chi lepaqal ga' talégue ga' 'oonolec jen'me leuaxaicpi. 
ACT.5.16	Nataq'en jen'me sa qaỹáaque noiqapiolec ỹátaqta jalcote na' janac siỹaxadipi da' nec'áta di' Jerusalén da' nedo't jen'me leuaxaicpi, qataxa jen'me 'uo na' lé'ec nataqtáqaic, qana'chi ỹima ỹiméegue qoỹin.
ACT.5.17	Chan'eesa so'me let'a na' netaxaỹáxanaxanecpi qataxa na' lauegaqtac na' saduceopi 'me nauéctapegue' jeso'me ỹátaqta niquiỹa'alo saua' Jesús lamaxa's. 
ACT.5.18	Qana'chi ỹacoodé'uo saa'me da' ỹicoñi't, ỹaadáaue jaga' cointáxanaxaqui lat'édai. 
ACT.5.19	Qaláxasa 'uo so' lamaxasec piỹem lé'ec ñi' qadasoxola' ỹ'ouátreegue saua' naso'mi jaso' cointáxanaxaqui so'me pí'ỹaq, qana'chi ỹisodéegue saa'me. Qana'chi 'enapegalo, 'enaac:
ACT.5.20	—Jamoỹi, 'auc'áchiỹa jiñi' tamnaxaqui. Huá'a, qataxa 'au'axáchiim ỹima na' siỹaxadipi da'me nec'alaxa dálaxaic.
ACT.5.21	Joca'li naquiáxadee'gue dójo', qana'chi so' nolo' laqáỹa, qana'chi potrá'uo da' taidáaue jeso' tamnaxaqui, qataxa dapaxaguenataxat'ape.
ACT.5.21	Qaa'le so'me let'a na' netaxaỹáxanaxanecpi qataxa so'me lecochaxau'pi ỹa'uo so' lemáxac, ỹasoxona't na' net'alpi 'me ỹ'étac na' nasoxocpi. Da'me náaue da' janac ỹima na'me lasoxonecpi na' lec'óqo'te so' Israel. Qana'chi qodamaxasóxonee'galo saua' Jesús lamaxa's 'me nétraaue jaso' necointáxanaxaqui. 
ACT.5.22	Qaláxasa so'me huataxanaq lé'ecpi ca'li ỹivíde'uo jaso' necointáxanaxaqui, qana'chi sa qoỹauanalo saa'me. Qana'chi v'iỹíla', ỹáchi da'me nipí'ic, 
ACT.5.23	'enaac:
ACT.5.23	—Qo'mi sec'atenaqátac jañi' cointáxanaxaqui da' ỹátaqta qoỹapadíichiỹi, qataxa huo'oi daua' huataxanaq lase' 'me nouatoqo't naua' so'mi. Qaláxasa cana'le s'ouátaxauo, qana'chi ỹátaqta tóchiỹi na' lauel.
ACT.5.24	Qana'chi joca'li naquiáxanee'gue dójo' so'me let'a na' netaxaỹáxanaxanecpi qataxa so'me let'a na'me ỹilápegue' so' tamnaxaqui, qataxa so'me lasoxola'pi na' netaxaỹáxanaxanecpi, qana'chi so'me nenada't ga'me 'éeta qomle ga' taiỹi ỹima da'me dójo'. 
ACT.5.25	Huá'a, qana'chi nivídeuo so' siỹaxaua, qana'chi d'aqtaxanem jeso'me, 'enaac:
ACT.5.25	—Daa'me siỹaxa'u 'me 'ami 'auañíidaaue jañi' cointáxanaxaqui, daa'me ỹitaxa huétr'a jiñi' tamnaxaqui, ỹapaxaguéetrac jen' siỹaxadipi.
ACT.5.26	Chan'eesa so' let'a na' huataxanaq jec, nauécapegue' so' nesoxonaqapi da' nauéedeuo saa'me, qaláxasa sa ỹauáxanapeelóo'te saa'me, qá'a d'óita na' siỹaxadipi da' 'uootaxa qoỹasaxaque na' qa'. 
ACT.5.27	Joca'li nivídaxatreuo saa'me, qana'chi qoỹasoxona'agueta so'me net'alpi 'me ỹ'étac na' nasoxocpi. Qana'chi so'me let'a na' netaxaỹáxanaxanecpi 'enapegalo jesaa'me, 'enaac:
ACT.5.28	—Qo'mi sóxote 'ami s'eláxataxama ca'li da' 'auapaxaguenataxañíỹic da' lenaxat so' Jesús. Qaláxasa ¿jái'chogamaxa 'éeta da'me 'av'íchii? 'Ami sóxote laguéegue ỹima na' Jerusalén da' 'adapaxaguenataxanaxaquii, qataxa sétaaque da' qo'mi 'aupolquiilóo'te da' leleuaxa jeso'me siỹaxaua da' qadasouaxac.
ACT.5.29	Chan'eesa so' Pedro qataxa saua' laqáỹa' namaxa's 'enapega'to':
ACT.5.29	—Qo'mi ỹátaqta seuénaq da' cha'li soqochaxa ñi' Dios; ỹim, qaama'le jen' siỹaxadipi. 
ACT.5.30	Ñi'me netamnaxala' so' huá'au qadet'alpi, ñi'me 'me ỹitaxa nec'alaxadiséguem joca'li so' Jesús, so'me 'aualaachii joca'li, qataxa 'aup'iñiỹasée'mec jaso' nesodooso. 
ACT.5.31	Qaláxasa ñi' Dios ỹaueegue so'me di' piỹem, qana'chi ỹana'ague jen' ỹaỹáten, qataxa ỹanaỹi da' net'a qataxa qadec'alaxaqui. Qá'a ñi'me sétaaque da'me na' Israel lec'óqo'tepi da' ỹigue'm naua' loico, qaama'le qoỹapalaxa't naua' lesamaxataxaco. 
ACT.5.32	Naqaida 'me qo'mi s'axátaqtac, nataq'en ỹ'axátetac so' Espíritu Santo 'me Dios ỹanem ga'me ỹoqo'cha jiñi'me.
ACT.5.33	Joca'li qodemachíỹa dójo', qana'chi so'me net'alpi ỹátaqta dalemata, qana'chi sétaaque qoỹalaa't saa'me. 
ACT.5.34	Qaláxasa so'me net'alpi ỹalquétaaue so'me chiỹaqáaue na' fariseopi, lenaxat Gamaliel. So'me dapaxaguenataxanapeec na' naqátaxacpi, chan'eesa ỹátaqta 'uo qoỹin da' 'enec. Qana'chi so'me nichaachiñi, qana'chi damaxasoxolóo'te da' cada'acolec da' qoỹauéedeegue saua' namaxa's. 
ACT.5.35	Joca'li ỹim, qaama'le 'enapéga so' net'alpi, 'enaac:
ACT.5.35	—'Ami Israel lé'ecpi, ma'chaxa 'avichiỹalóo'te qomle daa'me siỹaxa'u da' 'uo ga' 'aviñiit'eque. 
ACT.5.36	'Aueenachíiỹa da' 'uo so' nolo' ca'li nichaachiñi so' Teudas, qana'chi 'enapéga da' 'uo qoỹin da' 'enec, qana'chi ỹóvi' cuatrocientos so' siỹaxadipi 'me 'equegue so'me. Qaláxasa ca'li qoỹalaat, qana'chi ỹima so'me quétapegue' so'me nelágaxataac. Huá'a, qana'chi qaỹa da' l'onataxanaxac. 
ACT.5.37	Ca'li qaỹat'ague dójo', qana'chi ỹitaxa huétooue so' nolo' joca'li qoỹidíñi ỹima na' siỹaxadipi da' qonaloqtena't, qana'chi nichaachiñi so' Judas, Galilea lé'ec. Qanataxa 'ená'am ỹátaqta jalcote na' 'equegue so'me. Qaláxasa so'me nataq'en qoỹalaat, qana'chi laga't ỹima so'me quétapegue'. 
ACT.5.38	Chan'eesa 'ami n'óota da' 'amachiit'alo qomle jedaa'me siỹaxa'u, 'ená'te da' 'aualaachii'. Qá'a dójo' ỹ'étetrac qomle 'chi siỹaxaua ga' l'onataxanaxac, qana'chi qaỹa qomle. 
ACT.5.39	Qaláxasa qomle na'chiñi ñi' Dios da' chiỹoqo'ot, qana'chi 'ami sa 'auañoxochii da' 'anoláxachiiñi. 'Au'oiỹ'aguet qomle dójo'. Píiỹa, qomle 'ená'am da' 'adautéuai ñi'me Dios.
ACT.5.40	Qana'chi ỹima ỹiỹamaxadéeta jeso' net'alpi da' 'enaac so'me Gamaliel. Qaama'le qoỹiỹáxanee'galo saua' Jesús lamaxa's, qana'chi qoỹi'uaxáat'ape qataxa qoỹ'iláxatema da' ỹ'axátetrac da' lenaxat so' Jesús. Ỹim, qana'chi qoỹisodéegue. 
ACT.5.41	Qana'chi saa'me Jesús lamaxa's chiỹoqótrooue so' net'alpi da' ỹátaqta 'uo da' lamai'j, qá'a ñi' Dios ỹaseet'ema saa'me da' 'uo da' ne'queténaxa'j, huasoidelégue da' lenaxat so' Jesús. 
ACT.5.42	Qana'chi saa'me quetr'ot da' dapaxaguenataxáatrapeec qataxa ỹ'axátetrac so' Jesucristo, ỹiméda naua' noloqo'te, da' huétr'a jeso' tamnaxaqui, 'uootaxa naua' n'acháqa'te.
ACT.6.1	Saa'me noloqo'te ỹátaqta nichígueegue da' jalcote na' d'amaqtenataxan. Chan'eesa na' judiopi 'me ỹaỹáte'n naua' l'aqtaqa na' griegopi, jen'me sa nodínapegue' na'me laỹi judiopi, qá'a na'me sa ỹilosa'aguet jan' p'aipi 'me ỹaỹáte'n naua' griego l'aqtaqa da' ỹivíta da' qoỹanéegue na' nalic di' nolo'. 
ACT.6.2	Chan'eesa saua' doce Jesús lamaxa's, saa'me ỹauóte so' lemáxa'j ỹima so'me 'amaqténataxanaxaicpi. Qana'chi 'enapega'to':
ACT.6.2	—Sa ỹiỹamaxañi da' qo'mi saxanaxañi da' s'axátaq da' l'aqtac ñi' Dios, qataxa qademelégue da' ỹ'oqóchiỹi niqui'ỹáxac. 
ACT.6.3	Chan'eesa 'ami qadaqáỹa', 'auloỹapiỹi qomle gaua' siete siỹaxa'u da' 'oñíita, gaa'me chi'ena nepe'e'te, qataxa 'uo da' ỹaỹáte'n, qataxa saqachiilo so' Espíritu Santo, qaama'le naqaigaua qomle 'me 'aupataqailóo'te da'me n'onataxanaxac. 
ACT.6.4	Qo'mi qana'chi qolqat'ot da' qantamnaxac qataxa da' qadapaxaguenataxanaxac da' l'aqtac ñi' qan'étoqo't.
ACT.6.5	Ỹima jeso'me ỹiỹamaxadéeta da'me. Qana'chi qoỹaconé'uo so' Esteban, so'me ỹátaqta nesaqáchiỹi da' lip'iỹáxac qataxa so' Espíritu Santo. Qataxa qoỹacone'ualo saua' Felipe, Prócoro, Nicanor, Timón, Parmenas, qataxa so' Nicolás. So'me griego lé'ec 'me néta'ña di' Antioquía, qaláxasa joca'li ma'le ỹ'amaqten da' l'amaqténataxanaxac na' judiopi. 
ACT.6.6	Ca'li ỹim, qana'chi saa'me qonauee'ualo saua' Jesús lamaxa's, qana'chi qonetameelóo'te qataxa qouaseltalóo'te jesaa'me.
ACT.6.7	Qana'chi da' l'aqtac ñi' Dios ỹátaqta laquétaiỹi qataxa di'me liiñi so' d'amaqtenataxan ỹátaqta nichíctaseguem di' Jerusalén, qataxa ỹivíd'a da' jalcote na' d'amaqtenataxan jen'me netaxaỹáxanaxanecpi da' qodosápegue' ñi' Dios 'me judío lé'ecpi.
ACT.6.8	So' Esteban, jeso'me ỹátaqta saqáchiỹi da' lañoqtaxanaxac qataxa da' l'ágaxanataxanaxac ñi' Dios, so'me ỹ'e't naua' sa qoỹauanapegalo qataxa na' n'anecpi huáaue qa'en so' siỹaxadipi. 
ACT.6.9	Chan'eesa huo'oi saua' chiỹoqodá'a jega' lemáxaqui na' judiopi 'me qoỹimatá'ac lemáxaqui na' nelatacpi 'me qoỹisóiỹi. Qataxa so' laỹi 'uo na' chiỹaqá'a di' Cirene, qataxa di' Alejandría, qataxa di' Cilicia, qataxa di' 'aléua Asia. Qana'chi ỹima qonqolguétetapegue' so' Esteban. 
ACT.6.10	Qaláxasa sa qonalo'oguet so'me, qá'a da' detaqa, qana'chi da' laỹátenaxanaxac chiỹaqapecot so' Espíritu Santo. 
ACT.6.11	Chan'eesa so'me siỹaxadipi ỹauo'oi saua' ỹiseete'n, da' qaidi 'enapega't da' 'uo ga' naquiáxadee'gue ga' l'aqtac so'me da' ỹisouéetac so' Moisés qataxa ñi' Dios. 
ACT.6.12	Naqaida da' qoỹíit'ec da' qoỹ'iuoxonaqtet na' siỹaxadipi, qataxa na' nasoxonaqapi, qataxa na' dapaxaguenataxanapeec na' naqátaxacpi. Qana'chi ỹátaqta sa qoỹiỹáloxoden da' qoỹaconé'uo so' Esteban, qana'chi qoỹauée'uo so' net'alpi 'me ỹ'étac na' nasoxocpi. 
ACT.6.13	Qataxa qoỹauosa'ai saua' netaxaỹáxanaxanaqa laqáỹa' da' qaidi ỹ'axa't ga' sa 'eesa. Qana'chi saa'me 'enapega'to':
ACT.6.13	—Dójo' siỹaxaua, da'me ỹátaqta sa ỹaxañi da' nautéetapega jiñi' huosóta qantamnaxaqui di' Jerusalén qataxa na' laqátaxacpi so' Moisés. 
ACT.6.14	Qo'mi semacháqtapega da'me siỹaxaua da' ỹ'axátetac so' Jesús 'me Nazaret lé'ec, da' 'enaaco' noláxachiñi jiñi' huosóta qantamnaxaqui qataxa dálaxaic qa'en na' qan'onataguecpi 'me chiỹoqo'ot ca'li so' Moisés.
ACT.6.15	Chan'eesa so'me net'alpi qataxa ỹima so'me laỹi 'me ñíchiiñi, ca'li qoỹilot'ot so' Esteban, qana'chi qoỹauáachiỹi na' latáxasoxoc da' ỹátaqta 'ená'am da' latáxasoxoc jen'me namaxasec piỹem lé'ecpi.
ACT.7.1	Chan'eesa so' lase na' netaxaỹáxanaxanecpi ỹinatétac so' Esteban, 'enaaco':
ACT.7.1	—¿Qo'li 'eesása ỹima da'me qoỹ'axátetac?
ACT.7.2	Qana'chi 'enaaco' so'me:
ACT.7.2	—'Ami ỹaqai'ỹolqa, qataxa 'ami ỹit'alpi, ỹa jaỹim 'anaquiáxañiỹa. Ñi'me qan'étoqo't 'me ỹ'oxodaic, jiñi'me naloxoneguet joca'li so' qadet'a Abraham ca'li huét'a di' 'aléua Mesopotamia, ca'li so'me maliaxa sa taỹa da' ná'ña di' Harán. 
ACT.7.3	Qana'chi ñi'me 'enapego' so'me, 'enaac: “'Ocá'ai qomle na' 'an'aléua, qataxa ỹima jen'me 'adaqaỹasa, qana'chi 'auc'áta qomle di' 'aléua 'me 'am saloxóna.” 
ACT.7.4	Chan'eesa so' Abraham cá'ai di' 'aléua Caldea, qana'chi ỹic'áta di' Harán da' nalégue. Huá'a joca'li, qana'chi so' let'a ỹileu, qana'chi ñi' Dios nichíỹaxata so' Abraham jénjo' 'aléua 'me 'oñiitalégue naỹi. 
ACT.7.5	Qaláxasa ñi'me sa ỹasenem da' ỹa'uo ga' ỹátaqta lalémaxaset l'acháqa', da' qaidi 'chi li'ỹáqa', qaláxasa ñi'me ỹ'axátem so'me da' ỹanem jénjo' 'aléua, qataxa da' ỹivíta da' ỹileu, qaláxasa talégue ga' lec'óqo'tepi, qaa'le maliaxa qaỹa 'te lec'óqo'tepi so' Abraham joca'li. 
ACT.7.6	Ñi' Dios nataq'en 'enapego' so'me da' ga' lec'óqo'tepi qomle taỹá'a da' netalégue ga' ỹaqá'a 'aléua, 'ená'am ga' ỹaqá'a lé'ec, qana'chi 'chi nelatacpi qataxa ỹátaqta 'uo da' ne'uenáguec, cha ỹinoxótreegue ga' cuatrocientos 'uóidi. 
ACT.7.7	Qaláxasa ñi' Dios nataq'en 'enaaco': “Jaỹim sa'uo qomle ga' ne'uaxánaguec ga'me siỹaxadipi 'me 'en lelatac ga'me. Qataxa qomle ỹim, qana'chi cá'ai ga'me huét'a. Huá'a, qaama'le jaỹim netamenot da' huá'a jénjo' jen'me.” 
ACT.7.8	Qaama'le ñi' Dios niỹamaxá'te' so' Abraham, qana'chi 'enapéga so'me da' ỹa'uo ga' n'anaxaset na' ló'oc. Ga'me na'chiga ga' l'anaxat da'me ỹamaxataxac. Chan'eesa ca'li niỹíñi so' lec'óxot Isaac, qana'chi so' Abraham ỹa'uo so' n'anaxat na' ló'oc joca'li sóxote ỹovi't naua' ocho noloqo'te. Qataxa 'ená'am da' 'éet'ec so' Isaac ca'li 'uo so' lec'óxot Jacob, qataxa naq'áita so' Jacob da'me ỹ'étec so' lec'óqo'tepi, so'me doce qadet'alpi.
ACT.7.9	So'me lec'óqo'tepi so' Jacob 'me sachiỹoxosaqaỹi, so'me josii'cho' ỹip'aguen so' lanoqolec José. Chan'eesa so'me qoỹimen, qana'chi qoỹaueegue da' Egipto. Qaláxasa ñi' Dios huet'aguet so'me, 
ACT.7.10	chan'eesa qoỹilotaxaneguet ỹima na' ne'queténaxacpi, qataxa ỹanem da' laỹátenaxanaxac, qataxa ỹanem da' nauo'chi. Qana'chi so' let'a na'me Egipto lé'ecpi, lenaxat Faraón, ỹanaỹi so' José da' net'a di' 'aléua Egipto, qataxa da' ỹilo'ogue so' l'acháqa' so'me.
ACT.7.11	Qaa'le 'uo so' né'ep, qana'chi ỹátaqta let'ádaic da' nachoxodec di' 'aléua Egipto qataxa di' Canaán. Qana'chi so' qadet'alpi qaỹa 'te ỹachiỹoxot'ague ga' ỹalic. 
ACT.7.12	Qaláxasa so' Jacob joca'li 'uo da' lipí'ic da' qoỹíitapega 'uo na' nalic di' Egipto, qana'chi ỹamaxa di'me so' lec'óqo'tepi 'me qadet'alpi. Qana'chi naq'áita da' ladíquiaxac 'me 'uáichiiñi ladíquiaxac. 
ACT.7.13	So'me ca'li ỹitaxa v'iỹíla', qana'chi so' José nichoxotetapeeta saua' lachoq'olqa. Huá'a, qana'chi so' let'a na'me néta'ña di' Egipto nóm'a so' laỹi so' José 'me chiỹaqáaue. 
ACT.7.14	Qana'chi so' José damaxasóxona so' let'a Jacob da' qonaviỹe't qataxa ỹima so' lec'óqo'tepi, jeso'me ỹóvi' setenta y cinco siỹaxadipi da' ỹima'a't. 
ACT.7.15	Naqaida da' 'éeta so' Jacob da' taỹa di' Egipto da' ná'ña. Qana'chi huá'a joca'li ỹileu jeso'me, nataq'en so' lec'óqo'tepi 'me qadapidiipi. 
ACT.7.16	Joca'li sa lequese'egue, qana'chi qonisidíseguem jeso'me da' qoỹido'ogue di' Siquem, qana'chi qoỹisíi'ña so'me 'aléua 'me neuodénaxat joca'li so' Abraham, 'me chiỹoxotáaue so' lec'óqo'tepi so' Hamor 'me l'acháqa' di' Siquem da' sétaaque da' l'acháqa' na' laqatacpi.
ACT.7.17	Joca'li sóxote ỹauaqá'a so' lalóqo' da' ỹipaquíchiỹi da'me ỹ'axátem ñi' Dios ca'li ỹanem da' l'aqtac so' Abraham 'me 'enapéga da' ỹátaqta ỹipaquíchiỹi, qana'chi jen'me lec'óqo'tepi so' Israel 'me néta'ña di' Egipto ỹátaqta nichíctaiỹi di' liiñi. 
ACT.7.18	Chan'eesa ca'li dálaxaic so' let'a jen'me néta'ña di' Egipto. So'me sa ỹaateton so' José. 
ACT.7.19	Jeso'me net'a ỹoqovin so' qadaỹi qataxa sa ỹiỹamaxatac jeso'me qadet'alpi, qataxa damaxasoxolégue da' qoỹiguem jen' nec'óxot jen' ỹímta niỹíñi, qaidi ỹileu. 
ACT.7.20	Jeso'me nolo', qana'chi natees'aguet da' niỹíñi so' Moisés. Qaa'le so'me nootolec, ỹátaqta noqopita ñi' Dios, qana'chi saua' let'al ỹovi't naua' tres 'auóxoiqa netelta huét'a ga' l'acháqa't. 
ACT.7.21	Joca'li ỹivíta so' lalóqo' da' ỹigue'm so'me, qana'chi jaso' mai'chi lec'óqote so'me let'a na' néta'ña di' Egipto, jaso'me ỹilalégue jeso'me nootolec, qana'chi ỹidóuo, qana'chi ỹaqtet 'ená'am da' dec'oic. 
ACT.7.22	Chan'eesa so' Moisés qoỹapaxaguenec ỹima na' ỹaỹáten na'me l'acháqa' so' Egipto. Qataxa so'me ỹátaqta dañoqtaxan ga'me 'enaac qataxa ga'me ỹí'et.
ACT.7.23	Jeso'me ca'li sóxote ỹovi't naua' cuarenta 'uóidi, qana'chi sétaaque da' desapchiỹa so'me laỹi Israel lec'óqo'tepi. 
ACT.7.24	Huá'a, qana'chi jeso'me ỹauáachiỹi so' Egipto lé'ec da' ỹi'uaxáatac so'me 'oonolec jen'me. Qana'chi ỹic'oolégue, qataxa ỹipaisáaque lóvi', qana'chi ỹalaat so'me Egipto lé'ec. 
ACT.7.25	Qá'a so'me ỹipétetapega da' na' laỹi 'me lec'óqo'tepi so' Israel ỹaỹáteet'eguet da' na'chiñi ñi' Dios ñi' de'uóxona so'me da' ỹisolégue jeso'me. Qaláxasa jeso'me sa ỹaỹáteneguet joca'li dójo'. 
ACT.7.26	So' nolo' laqáỹa, so' Moisés ỹilalóo'te saua' dos Israel lase' ne'uaxáatapega't. Qana'chi jeso'me sétaaque da' nemana'salo qa'e'n, qana'chi 'enapegalo, 'enaac: “'Ami sa ỹoda'achi, ¿te'ena't? ¿jái'chi 'éeta 'chi 'anp'aitapega't?” 
ACT.7.27	Chan'eesa so'me ỹi'uaxáatac so' laqáỹa, qana'chi ỹamaxañi so' Moisés, qana'chi 'enaaco': “¿jái'chogamaxa 'am ỹanaỹi da' 'am qadet'a, qataxa da' qaidi da' 'animit ga' 'uo ga' lasouaxaset da' qo'mi? 
ACT.7.28	¿Qo'li sétaaque da' nataq'en jaỹim 'aualaat, 'onét'am di'me Egipto lé'ec 'me 'aualaat secait?” 
ACT.7.29	Qana'chi so' Moisés ca'li demachii'ỹi dójo', qana'chi dasóiỹi, taỹa di' 'aléua lenaxat Madián, qana'chi ná'a, 'ená'am ga' siỹaxaua 'me ỹaqá'a lé'ec. Huá'a, qana'chi huo'oi saua' dos lec'óqo'te.
ACT.7.30	Joca'li ỹinoxodéegue saua' cuarenta 'uóidi, da' huét'a so' Moisés ga' totelégue 'aléua 'me sa qaỹáaque jega' qasoxonaxa lenaxat Sinaí. Huá'a, qana'chi naloxoneguet so'me so' namaxasec piỹem lé'ec huétaaue jaso' 'epaq lápole 'me 'edétaaue. 
ACT.7.31	Qana'chi so' Moisés ỹátaqta 'uo da' ỹoqo'chim da'me leuoqtaxanaxac. Qana'chi ca'li naqaloxodé'uo da' sétaaque da' qaidi ỹaỹátaxadeeta, qana'chi demachíỹa so' l'aqtac ñi' qadasoxola', 'enaac: 
ACT.7.32	“Jaỹim na'chaỹim netamnaxala' so'me huá'au 'adet'alpi, naqaỹim netamnaxala' so' Abraham, qataxa so' Isaac, qataxa so' Jacob.” Chan'eesa so' Moisés ỹátaqta ỹiviloxolaqtet da' loqolánaxa, sa ỹitaxa ỹiloỹi. 
ACT.7.33	Qana'chi ñi' qadasoxola' 'enapego' so'me, 'enaac: “'Anaqa't qomle naua' 'adapela'te, qá'a jénjo' 'aléua 'me 'auapétalégue, jen'me ỹátaqta 'uo da' nodénaguec. 
ACT.7.34	Jaỹim selá'a da' lec'oic di' ỹalémaxasetpi 'me néta'ña di' Egipto, qataxa semachítapeeguet da' l'alaxac. Chan'eesa ñic'áchi'ña di'me, da' qaidi sesóiỹi. 'Oc qomle da' 'am samaxa di' Egipto.”
ACT.7.35	Temaqaidi da' ỹ'alóxon jeso'me josii'cho' so' Moisés, da' 'enapega'to': “¿Jái'chi ga' 'am ỹanaỹi da' 'am qadet'a, qataxa da' qaidi 'animit ga' 'uo ga' lasouaxaset?” Qaláxasa ñi'me Dios ỹamaxa so' Moisés so' siỹaxadipi da' sétaaque lase qataxa qaidi ỹisolégue, naqaida 'me ỹ'eteguet so' lamaxasec ñi' Dios piỹem lé'ec da' nétaaue jaso' 'epaq lápa 'me naloxoneguet so' Moisés joca'li. 
ACT.7.36	Naqaiso so' Moisés so'me ỹilotaxanem di' Egipto so' huá'au qadet'alpi. Qataxa naqaiso so' ỹí'et na'me sa qoỹauanápiỹi qataxa na' n'anecpi 'me huá'a di' 'aléua, qataxa joca'li huá'a jaso' huaxai tóomaxadai, qataxa so' totelégue 'aléua saa'me cuarenta 'uóidi. 
ACT.7.37	Naqaiso so'me Moisés so' d'aqtaxanem jocalia'cho' so' Israel lec'óqo'tepi, 'enaac: “Ñi' Dios 'ami namaxalo qomle ga' l'aqtáxanaxanec, jega'me mai'chi 'adalémaxasichii 'adaqaỹai, ga'me 'ená'am jaỹim da' 'ami qonamaxalo. Ga'me ỹátaqta 'auqochíiỹa qomle.” 
ACT.7.38	Qataxa naqaiso so' Moisés so'me huétaaue so' siỹaxadipi ca'li huá'a so' totelégue 'aléua. Qataxa naqaiso so' dosétapegue' so' namaxasec piỹem lé'ec ca'li huá'a jeso' qasoxonaxa lenaxat Sinaí, qataxa huétaaue so'me huá'au qadet'alpi. Qataxa naqaiso so' ỹaconeguet joca'li da' n'aqtac 'me chiỹaqaỹi da' nec'alaxa, da' qaidi qo'mi ỹanema.
ACT.7.39	Qaláxasa so'me huá'au qadet'alpi sa ỹoqo'cha so'me joca'li, na'chidáta da' sa qoỹiuotenguet. Qana'chi jeso'me sétaaque da' v'iỹílaxague da' Egipto. 
ACT.7.40	Chan'eesa jeso'me siỹaxadipi 'enapego' so' Aarón, 'enaac: “Qo'mi sétaaque 'am 'aué'et qomle ga' qadenatac qadosáxaua, da' qaidi na'chiga 'me sasoqotai'ỹi, qá'a qo'mi sa saỹátenaq ga'me 'éeta ga'me Moisés 'me qo'mi ỹilotaxatem ca'li di' Egipto.” 
ACT.7.41	Qana'chi so'me siỹaxadipi ỹí'et so' losáxaua, 'ená'am qa'en na' huaca lec'óxot. Huá'a, qana'chi qoỹalaat na' síiỹacpi da' qoỹanot so'me, qana'chi ỹátaqta qonetootapeec so'me 'chi n'oxonec. 
ACT.7.42	Huá'a, qana'chi ñi' Dios cá'ai jeso'me siỹaxadipi, qana'chi ỹaxanec jeso'me da' netamenot jan' huaqchiñipi 'me net'ot na' piỹem. Qá'a naqaida 'me nedétañi l'aqtac ñi' Dios 'me huetalégue jan' lede so' l'aqtáxanaxanecpi, 'me 'enaac:
ACT.7.42	'Ami Israel lase', ca'li 'oquiitalégue so' totelégue 'aléua saa'me cuarenta 'uóidi,
ACT.7.42	¿Séele ca'li 'aualaachíitac na' síiỹacpi da' 'aviñii 'ad'ágaxanaqchii, qo'li na'chaỹim da' jaỹim 'auañíitapecot?
ACT.7.43	'Ai', na'chidáta da' 'ami 'auachíitac so' 'auauóỹi lepe'l so' 'adosáxauai lenaxat Moloc,
ACT.7.43	qataxa so' laqáỹa 'adosáxauai lenaxat Renfán 'me 'ená'am da' n'onataguec jan' huaqchiñi.
ACT.7.43	Saa'me nadénataqa 'ami 'av'íchii' joca'li da' qaidi 'antamiñíitapecoto.
ACT.7.43	Chan'eesa jaỹim 'ami selotaxanema naỹi jénjo' 'ad'acháqadii, qana'chi 'ami samaxalo di' 'aléua 'me p'áiỹi da' lai di' Babilonia.
ACT.7.44	So'me huá'au qadapidiipi joca'li huét'a so' totelégue 'aléua, qana'chi jeso'me ỹachítac so' nepe'l 'me lai't saua' nedétrañi laqátaxaco ñi' Dios. So'me nepe'l qoỹadénaxachichiỹi joca'li so'me ỹamaxalégue ñi' Dios so' Moisés, ca'li 'enapéga so'me da' qaidi ỹadénaxachichiỹi so' n'onataguec so' lauanáxanaxac. 
ACT.7.45	So'me qadapidílpi, so'me ỹaconeguet so'me nepe'l da' chiỹoqo'ot so' lapidílpi, qataxa so' liquiáxau'pi so' Josué nedá'a jénjo' 'aléua so'me nepe'l jeso'me joca'li loxonec na' l'acháqa' so' laỹi siỹaxadipi 'me ỹiladéegue ñi' Dios. Qá'a jénjo' 'aléua sétaaque l'acháqa' qa'en jeso'me. Qana'chi 'éeta so'me nepe'l, qana'chi ỹivid'aguet da' 'uo so' net'a David. 
ACT.7.46	Jeso'me net'a David ñi' Dios ỹanem ca'li so'me da' l'ágaxanataxanaxac, qana'chi so'me sétaaque da' ỹí'et ga' l'emec ñi' netamnaxala' so' let'a Jacob. 
ACT.7.47	Qaláxasa lec'óxot Salomón joca'li so' ỹí'et ñi' l'emec ñi' qantamnaxala'. 
ACT.7.48	Temaqaidi da'me ñi' Dios 'me p'asáiỹi sa náaue ga' l'onatac ga' 'chi siỹaxaua. Qá'a 'enapega't naua' nedétrañi letaxaỹaxaco so' l'aqtáxanaxanec, 'me 'enaac:
ACT.7.49	Jaỹim sonetalégue na' piỹem da' samaxasóxonaac,
ACT.7.49	qataxa jen' 'aléua ỹapiáxala'.
ACT.7.49	Qana'chi ¿jái'chogamaxa 'éeta ga' 'emec 'me 'av'íchii da' ỹ'emec? 'enaaco' ñi' qadasoxola' Dios.
ACT.7.49	Qataxa ¿jái'chogamaxa 'éeta ga'me ñimataqa'?
ACT.7.50	¿Qo'li sa ỹ'onataco' ỹima na'me huetalquéna?
ACT.7.51	Ỹa quéta da' losáxac so' Esteban, 'enaac:
ACT.7.51	—'Ami ỹátaqta na'chi 'eeta't da' sa 'auqochii, qataxa da' 'anaquiáxanaxaqui qataxa naua' 'ad'ai'lídii' 'ená'am ga' maliaxa sa ỹaateton ñi' Dios. Qataxa na'chi 'eeta't da' 'anauchíñiit'ai' so' Espíritu Santo. 'Oñí'ỹam so'me 'adapidiipii. 
ACT.7.52	Qá'a ¿jái'chi ga'me l'aqtáxanaxanec ñi' Dios da' 'uootaxa sa ỹi'uaxan so'me huá'au 'adet'áldii'? Qá'a jeso'me siỹaxadipi ỹalaat josii'cho' so'me 'uáichiiñi da' ỹ'axátet'aguet da' livídaxac so'me siỹaxaua 'me 'ónaxaicaloic. Qaláxasa ca'li nóvi' so'me, qana'chi 'ami 'auacoñíi'uo da' 'aualaachii. 
ACT.7.53	Qamaale na'chi'ami 'me 'auacoñiiỹet joca'li na' laqátaxacpi ñi' Dios 'me nivídaxat so' namaxasec piỹem lé'ec. Qaláxasa 'ami sa 'auqochíiỹa jen'me.
ACT.7.54	Qana'chi so' siỹaxadipi ca'li naquiáxanee'gue dójo', qana'chi ỹátaqta dalemata, qataxa ỹiuoga't naua' lodaitel da' liquiỹáxa so' Esteban. 
ACT.7.55	Qaláxasa so' Esteban, jeso'me ỹátaqta saqáchiỹi so' Espíritu Santo, qana'chi ỹilosée'mec di' piỹem, qana'chi so'me ỹauáachiỹi da' li'ỹoxodic ñi' Dios, qataxa ỹauáachiỹi so' Jesús nichaatétañi, huet'ague jen' ỹaỹáten ñi' Dios. 
ACT.7.56	Chan'eesa 'enaaco' so'me:
ACT.7.56	—¡Chá'a píiỹa! Jaỹim selá'a di' piỹem da' n'ouáteegue qataxa ñi'me siỹaxaua lec'óxot, jiñi'me net'ague jen' ỹaỹáten ñi' Dios.
ACT.7.57	Qaláxasa 'eesa ma'le ỹapadiñiilo naua' lequetélalaaco jeso'me siỹaxadipi, ỹátaqta nesamaxaden da' ỹ'alaq, qana'chi ỹátaqta qouenótetapee'uo so'me da' qoỹaconé'uo. 
ACT.7.58	Qana'chi qoỹauéguee'ga so' p'áiỹi so' noic, qana'chi qoỹidó'oc na' qa' da' qoỹasaq. Qana'chi ỹima jen'me ỹalquéta'uo da'me nasaxásoxonaxac ỹipotan'ot naua' lapo'te so' nesoq lenaxat Saulo. 
ACT.7.59	Ca'li maliaxa qoỹasaqátac so' Esteban, qana'chi so'me netaméetac, 'enaac:
ACT.7.59	—'Am ỹasoxola' Jesús, 'auaconeguet qomle ñi'me 'uo ỹipaqal.
ACT.7.60	Joca'li ỹim, qana'chi ỹisóidiñi naua' liliictel, qataxa ỹátaqta netenec da' l'alaxac, 'enaaco':
ACT.7.60	—'Am ỹasoxola', 'ená'te 'auloỹi qomle da'me lasouaxaset jen'me siỹaxadipi.
ACT.7.60	Joca'li ỹim da'me losáxac, qana'chi ỹileu.
ACT.8.1	Joca'li so' Saulo ỹátaqta ỹiỹamaxadéeta da' nalaataguec so' Esteban.
ACT.8.1	Qana'chiso so' nolo' da' qodecanáxanỹi na' ỹ'amaqten so' Jesús di' Jerusalén, qana'chi 'uo na' taỹa di' 'aléua Judea qataxa di' Samaria. Na'chisáate' saua' Jesús lamaxa's n'óodañi. 
ACT.8.2	'Uo so' siỹaxadipi 'me quetalégue ñi' Dios 'me ỹisiiñi joca'li so' Esteban, qataxa noỹiitapeelégue so'me. 
ACT.8.3	Qaa'le so' Saulo ỹátaqta ỹipitaqten da' ỹicanaac so' 'amaqténataxanaxaicpi, ỹinóxotet'ape naua' 'emáqa. Ga'me ỹilalégue lé'em 'uootaxa ỹauo, qana'chi ỹauécaaỹi, qana'chi ỹanáaue jan' cointáxanaxaqui.
ACT.8.4	Qaláxasa jen'me lagaxaicpi 'me chiỹaqá'a di' Jerusalén, jen'me ỹ'axátetac da' n'aqtac 'me nec'alaxaqui, ga'me ỹivid'ague. 
ACT.8.5	Qaa'le 'uo so' 'oonolec so'me lagaxaicpi, lenaxat Felipe, 'me ỹic'áta josii'cho' di' noic di' 'aléua Samaria. Huá'a, qana'chi ỹ'axátetac so' net'a 'me qadec'alaxaqui. 
ACT.8.6	Qana'chi so' siỹaxadipi ỹimetapeelégue so'me. Ỹima jen'me ỹátaqta qoỹoqochiim da' l'aqtaxanaxac so' Felipe, qataxa nataq'en qoỹic'atéetac na' n'anecpi sa qoỹauanápiỹi 'me ỹ'étetac. 
ACT.8.7	Qá'a jalcote na' siỹaxadipi na' 'uo na' lé'ec nataqtáqaic 'me ỹiméegue qa'en, qaa'le na' né'ecpi 'me ỹinoxonéegue jen'me ỹ'alqátaỹi. Qataxa jalcote na' ỹiméegue qoỹin jen'me l'íoxoicpi qataxa na' sa nalóiñi siỹaxadipi. 
ACT.8.8	Naqaida 'me ỹ'éte'uo da' ỹátaqta ỹima 'uo da' lamaic so'me noic.
ACT.8.9	Qaláxasa 'uo so' siỹaxaua lenaxat Simón. Jeso'me ca'li d'onataxáatapega da' napinaxac da' ỹoqovíitac na' siỹaxadipi 'me néta'ña di'me noic di' 'aléua Samaria. So'me nequetala't noqo' 'enapeela't p'asáiỹi. 
ACT.8.10	Qana'chi ỹima so' siỹaxadipi ỹátaqta qonaquiáxana so'me, ỹivíd'a na' n'ása qataxa jen' sóxote naláuo. Qataxa jen'me 'enaaco':
ACT.8.10	—Dójo' siỹaxaua naqaida da' let'ádaic lañoqtaxanaxac ñi' Dios.
ACT.8.11	Qana'chi ỹátaqta qoỹoqo'cha, qá'a da'me napinaxac ỹátaqta sa lequese'egue da' ỹip'itáxanaqtétac so'me siỹaxadipi. 
ACT.8.12	Qaláxasa ca'li qoỹ'amaqten da'me 'ónaxaic qadipí'ic 'me ỹ'axátetapeguem so'me so' Felipe ca'li ỹ'axátetac da' ñi' Dios ỹimata'a'téna, qataxa ỹ'axátetac da' lenaxat so' Jesucristo, qana'chi ỹima na' l'idimpi qataxa na' ỹauodipi na' d'amaqtenataxan, qana'chi qonachiláxan. 
ACT.8.13	Qana'chi nataq'en ỹalquéteuo so' Simón da' d'amaqtenataxan, qana'chi qonachiláxan. Huá'a, qana'chi quétapegue' so' Felipe, ỹátaqta 'uo da' l'aalaxac da' ỹic'atéetac na'me let'ádaicpi 'me sa qoỹauanápega qataxa jen'me n'anecpi 'me ỹ'étetac so'me.
ACT.8.14	Qana'chi saua' Jesús lamaxa's 'me nétra'ña di' Jerusalén ca'li p'iquidelégue na' néta'ña di' Samaria da' ỹ'amaqten da' l'aqtac ñi' Dios, qana'chi qoỹamaxata di'me so' Pedro qataxa so' Juan. 
ACT.8.15	Mané'e ca'li ỹivididi't, qana'chi netameetrapeelégue so' 'amaqténataxanaxaicpi 'me néta'ña di' Samaria, da' qaidi so'me siỹaxadipi ỹaconeguet so' Espíritu Santo. 
ACT.8.16	Qá'a maliaxa qaỹa 'te ga' 'oonolec da' sóxote da' ta'nỹet so' Espíritu Santo, nedot'a't da' qonachiláxan, qonachiláxanỹi da' lenaxat so' qadesaliaxanec Jesús. 
ACT.8.17	Chan'eesa so' Pedro qataxa so' Juan, saa'me huaselelégue jeso'me. Huá'a, qana'chi jeso'me ta'nỹet so' Espíritu Santo.
ACT.8.18	Qana'chi so' Simón ỹauáachiỹi da' so' Espíritu Santo ta'nỹet so' siỹaxadipi ca'li huaseldelégue jeso'me saua' Jesús lamaxa's. Qana'chi jeso'me ỹaloxóotac jaso' laicaua. 
ACT.8.19	'Enaaco':
ACT.8.19	—Jaỹim 'auañiim nataq'en qomle da'me 'adañoqtaxanaxaquii, qaidi da' 'uo gamachaqaiga saselelégue, qana'chi ta'nỹet ga'me so' Espíritu Santo.
ACT.8.20	Chan'eesa so' Pedro 'enapego' so'me, 'enaac:
ACT.8.20	—'Am qataxa jana' 'anaicaua 'ocápegue' qomle da'me 'auqat, qá'a 'am 'anp'itáxatapega da' ga'me ỹan lañoqtaxanaxac ñi' Dios qoỹañoxot da' qoneuodéna. 
ACT.8.21	Da'me dójo' n'onataxanaxac 'am sa 'te taỹot, qá'a jana' 'adiquidiaqte sa ỹataqtelégue da' 'equegue ñi' Dios. 
ACT.8.22	Na'chidáta da' 'auaxañi da' 'ad'itaxalóxo, qataxa 'anachoxodenot ñi' Dios, ỹ'oxoguet qomle da' 'am ỹichoxoden, qana'chi ỹapalaxat da' sa nó'in leenataxac jañi' 'adiquidiaqte. 
ACT.8.23	Qá'a jaỹim selá'a da' ỹátaqta 'am saqáchiỹi jen' sa nó'in 'me 'am quiỹaxanaqtáqaic qa'en, qataxa da' 'ad'itaxalóxo 'am ỹicoñideta't.
ACT.8.24	Chan'eesa 'enaaco' so' Simón:
ACT.8.24	—Jaỹim 'antamñiilégue qomle, 'aviỹaxañiỹot ñi' Dios, qaidi qaỹa 'te ga' jaỹim talégue ỹima jen'me 'au'axáchiitac.
ACT.8.25	Ca'li ỹima't da' l'aqtaxanaxa'j da' ỹ'axátetrac da' Dios l'aqtac saua' Jesús lamaxa's, qana'chi jalcote jen'me quídiỹi noicpiolec 'me ná'a di' Samaria da' ỹ'axátetrac da' 'ónaxaic qadipí'ic. Ỹim, qana'chi v'iỹílaxata di' Jerusalén.
ACT.8.26	Ca'li ỹim dójo', qana'chi so' piỹem lé'ec lamaxasec ñi' qadasoxola', jeso'me 'enapego' so' Felipe, 'enaac:
ACT.8.26	—'Oñíseguem qomle, qana'chi 'aiỹi da' co'lia, 'oquegue so' nadic 'me chiỹaqsée'mec di' Jerusalén, taỹá'a di' Gaza.
ACT.8.26	Naqaiso so' nadic 'me talégue di' totelégue 'aléua. 
ACT.8.27	Qana'chi so' Felipe ñíseguem, qana'chi jec, qana'chi huadet'eguet joca'li so' siỹaxaua 'me chiỹaqa'ague da' Etiopía. So'me quemáloq qataxa net'a, jeso'me naqaiso so' ỹilo'ogue jan' naicaua jaso' nat'e lenaxat Candace, jaso'me lat'e jen'me néta'ña di' Etiopía. Jeso'me taiỹi joca'li da' Jerusalén da' netamenot ñi' Dios. 
ACT.8.28	So'me v'iỹílaxague da' l'acháqa', nétanỹi jaso' náauena. Qaa'le ỹitaxaỹaxanaxáatac joca'li jaso' lede so' l'aqtáxanaxanec ñi' Dios, lenaxat Isaías. 
ACT.8.29	Chan'eesa so' Espíritu Santo 'enapego' so' Felipe, 'enaaco':
ACT.8.29	—Sa 'auỹotáaque qomle jaso'me náauena.
ACT.8.30	Qana'chi so' Felipe ca'li sóxote sa qaỹáaque jaso' náauena, qana'chi demachítapega jeso'me net'a da' ỹitaxaỹaxanaxáatac jaso' lede so' Isaías. Qana'chi ỹinato' so'me siỹaxaua, 'enaaco':
ACT.8.30	—¿Qo'li 'amachíỹa ga' 'éeta di' 'autaxaỹaxanaxáatac?
ACT.8.31	Qana'chi so'me siỹaxaua 'enaaco':
ACT.8.31	—¿Semachíỹa táxa ga' 'éeta táxa machané'e 'chi 'uo ga' jaỹim ỹapaxaguenec ga' 'éeta di'me?
ACT.8.31	Qana'chi so'me 'enapego' so' Felipe da' huenódiseguem da' noqotá'ai.
ACT.8.32	Jeso'me n'aqtac 'me ỹitaxaỹaxanaxáatac 'eet'oi:
ACT.8.32	Ga'me 'ená'am qomle jaga' n'aanaxate da' qoỹauéguee'ga ga' nalaataqa';
ACT.8.32	qataxa 'ená'am ga' n'aanaxate lec'óxot da' qonpetec, da' sa ỹ'alaq.
ACT.8.32	Naq'áita qomle ga'me da' sa ỹicolaxachiỹi na' nedégaxat da' ỹ'alaq.
ACT.8.33	Qana'chi da'me lachoxodec qoỹin ỹátaqta qaỹa 'te ga'me 'chi ỹic'oolégue;
ACT.8.33	qaláxasa ga'me lec'óqo'tepi ¿jái'chogamaxa qomle ga' ỹañoxot da' ỹ'axat?
ACT.8.33	Qá'a da' l'óiỹaxac qoỹacona, da' qaidi sa huetalégue jen' 'aléua.
ACT.8.34	Chan'eesa so' net'a ỹinatétac so' Felipe, 'enaac:
ACT.8.34	—Jaỹim 'auchoxoden da' jaỹim 'au'axátem, ¿jái'chogamaxa p'aiỹi ga' l'aqtac dójo', qo'li na'chiso so'me l'aqtáxanaxanec ñi' Dios da' n'axátetapeela't, 'uootaxa siỹaxaua laqáỹa ga' n'aqtaguec dójo'?
ACT.8.35	Chan'eesa so' Felipe qana'chi 'ecot da' losáxac, táchii'ña so'me n'aqtac 'me qoỹitaxaỹaxanaxáatac, qataxa ỹ'axátem so'me da' 'ónaxaic qadipí'ic 'me n'aqtaguec so' Jesús. 
ACT.8.36	Qana'chi ca'li ỹivídeta so' ná'ña jaso' noxop lai't, qana'chi so' net'a 'enaaco':
ACT.8.36	—Jañójo' jañi' noxop lai't, ¿jái'chogamaxa ỹaqaláset da' jaỹim qonachiláxan?
ACT.8.37	Chan'eesa so' Felipe 'enapego' so'me, 'enaac:
ACT.8.37	—Qomle ỹátaqta ỹima jañi' 'adiquidiaqte da' 'au'amaqténataxan, qana'chi n'óota.
ACT.8.37	Qana'chi so'me siỹaxaua 'enaaco':
ACT.8.37	—Jaỹim s'amaqten so' Jesucristo da' na'chiso so' lec'óxot ñi' Dios.
ACT.8.38	Qaama'le 'enapéga da' ỹi'ỹáxanguet jaso' lai't da' ỹañíiñi, qana'chi saa'me huenótreegue, qana'chi tadínỹi so' noxop. Qana'chi so' Felipe nachiláxan so'me net'a. 
ACT.8.39	Ca'li nenoxosee'mot so' noxop, qana'chi so' lepaqal ñi' qadasoxola' 'ecot so' Felipe. Chan'eesa so' net'a sa ỹitaxa nauá'ne' so'me, qaláxasa so'me v'iỹílaxa ga' l'acháqa', ỹátaqta mátac. 
ACT.8.40	Qana'chi so' Felipe huét'a joca'li di' Azoto. Huá'a, qana'chi quetaỹilo naua' noiqolqa, ỹ'axátetac da' 'ónaxaic qadipí'ic, cha ỹivíd'a di' noic Cesarea.
ACT.9.1	So' Saulo maliaxa quet'ot da' ỹasáuaxat da' ỹalaat na' ỹ'amaqten so' qadesaliaxanec. Chan'eesa so'me ỹic'áte'uo so' let'a na' netaxaỹáxanaxanecpi da' qodosápegue' ñi' Dios. 
ACT.9.2	Qana'chi ỹiỹaxanot so'me net'a, qaidi ỹanem jaga'me lemalate ga' l'aqtac, qaidi ỹic'áta so' Saulo jega' lemáxaqui na' judiopi 'me ná'ña di' noic Damasco, sétaaque da' naviỹe't na'me quétapegue' da' n'aqtac, nauéga di' Jerusalén da' qaidi qoỹicoñi', ga'me natenalégue l'imdipi, 'uootaxa ỹauodipi. 
ACT.9.3	Qaláxasa joca'li quétapegue' jeso'me so' naq'aic, sóxote ỹauaqá'uo so' noic Damasco, qana'chi nepeláxachichiiñi da' huáaue so' n'edáxa chiỹoqo'ot di' piỹem. 
ACT.9.4	Chan'eesa so' Saulo 'uáqaiỹi. Huá'a, qana'chi demachíỹa so' n'aqtac, 'enaac:
ACT.9.4	—'Am Saulo, ¿Tá'nooqo'chi jaỹim 'aucáatac?
ACT.9.5	Qaama'le so' Saulo dachimaqtaxan, 'enaaco':
ACT.9.5	—'Am ỹasoxola', ¿jái'chi 'am?
ACT.9.5	Qana'chi jeso'me naviliỹáxac ỹitaxa 'enaaco':
ACT.9.5	—Jái'chi táxa, na'chaỹim Jesús, naqaỹim 'me jaỹim 'aucáatac. Mai'chi 'am da' 'an'quemaqtetapeela't, 'auená'am ga'me nauégaxanaxala' huaca da' mai'chi ỹacháqtapeeguet jaga' nesógaxanaqte.
ACT.9.6	Chan'eesa so' Saulo ỹátaqta ỹivíloxolaqtet da' loqolánaxa, qana'chi 'enaaco':
ACT.9.6	—'Am ỹasoxola', ¿jái'chogamaxa sétaaque da' sé'et?
ACT.9.6	Qana'chi so' qadasoxola' 'enapego' so'me, 'enaac:
ACT.9.6	—'Oñíseguem qomle, qana'chi 'auó'o di' noic. Huá'a qomle qaama'le 'am qoỹ'axátem ga'me 'aué'et.
ACT.9.7	Qaa'le jesaa'me liquiáxa'u so' Saulo ỹátaqta d'oi', qá'a saa'me demachítrapega so'me n'aqtac, qaláxasa qaỹa 'te ga' ỹilód'a. 
ACT.9.8	Joca'li ỹim, qana'chi ñíseguem so' Saulo. Qaláxasa ca'li te'me ỹilápii'nỹi so'me, qana'chi sa nauáañi. Chan'eesa qolasáq'a na' louaq, qana'chi qoỹauécta'uo di' Damasco. 
ACT.9.9	Huá'a di'me, qana'chi huét'a tres noloqo'te, da' sa nauáañi, qataxa sa dequé'e, qataxa sa niỹom.
ACT.9.10	Qaa'le di' Damasco na'chi néta'ña so' siỹaxaua 'amaqténataxanaxaic, lenaxat Ananías. So'me 'uo ca'li so' lauanáxanaxac naloxóna so'me so' qadasoxola'. Qana'chi 'enaaco':
ACT.9.10	—¡'Am Ananías!
ACT.9.10	Qana'chi so'me ỹ'ato', 'enaac:
ACT.9.10	—Já'a, na'chaỹim, 'am ỹasoxola'.
ACT.9.11	Qaama'le so' qadasoxola' 'enapego' so'me, 'enaac:
ACT.9.11	—'Oñíseguem qomle, qana'chi 'oquegue so' naq'aic lenaxat ỹachimaqáteegue. Qomle 'avíta ñi' l'emec ñi' Judas, qana'chi 'auachimaqtaxanáaque ga' siỹaxaua 'me chiỹaqá'ña di' Tarso, lenaxat Saulo. Ga'me netaméetac, 
ACT.9.12	qana'chi 'uo so' leuoqtaxanaxac: ỹilá'a ga' siỹaxaua, lenaxat Ananías, da' chimaxatá'uo ga' huét'a, qana'chi huaselelégue na' laqaic, da' qaidi ỹitaxa nauáachiiñi.
ACT.9.13	Qana'chi ca'li demachii'ỹi dójo' so' Ananías, qana'chi 'enaaco':
ACT.9.13	—'Am ỹasoxola', ỹátaqta jalcote na' jaỹim d'aqtaxáatapeguem jega'me siỹaxaua qataxa ỹima jen'me sa nó'in 'me ỹ'étec na'me néta'ña di' Jerusalén 'me 'am quétapegue'. 
ACT.9.14	Ga'me naỹi naiquína, nachítac da' l'aqtac na' lasoxola'pi na' netaxaỹáxanaxanecpi, da' qaidi ỹauec da' ỹicoñi' ỹima na'me ỹiỹáxanaxatac da' 'adenaxat.
ACT.9.15	Qaláxasa so' qadasoxola' 'enapego' so'me, 'enaac:
ACT.9.15	—'Aue, 'auc'áta, qá'a jaỹim selotelégue ñi'me siỹaxaua, da' qaidi ỹitaxaỹáxanaxanec, ỹ'axátem jaỹim ỹima na' ỹodapecachi siỹaxadipi, qataxa na' let'alpi jen'me, qataxa nataq'en na'me lec'óqo'tepi so' Israel. 
ACT.9.16	Jaỹim saloxóna ñi'me qomle da' ỹátaqta jalcote da' ne'queténaxac ỹasouaxat jaỹim.
ACT.9.17	Qaama'le so' Ananías jec da' ỹic'áta ga' 'emec 'me nétaaue so' Saulo. Mané'e ca'li ỹivída'uo ga' néta'ña, qana'chi huaselelégue so'me, qana'chi 'enapego', 'enaac:
ACT.9.17	—'Am ỹaqáỹa Saulo, ñi' qadasoxola' Jesús 'me 'am naloxóna ca'li 'auanaquétapegue' na' naq'aic, ñi'me jaỹim namaxa 'am, da' qaidi ỹitaxa 'anauáachiiñi, qataxa da' 'am saqáchiỹi so' Espíritu Santo.
ACT.9.18	Huá'a, qana'chi so' Saulo 'uo jeso' chiỹoqotoovlo naua' l'ai'te, 'ená'am jan' láso, qana'chi ỹitaxa nauáachiiñi. Qana'chi jeso'me ñíseguem, qana'chi qonachiláxan, qaidi d'amaqtenataxan. 
ACT.9.19	Ca'li ỹim, qana'chi so'me dequé'e, qataxa 'uo da' l'añaxac. Qana'chi huo'oi saua' noloqo'te da' huétaaue so' 'amaqténataxanaxaicpi 'me néta'ña di' Damasco.
ACT.9.20	Joca'li ỹim dójo', qana'chi so' Saulo d'aqtaxáatapegooue jen' lemáxaquipi na' judiopi, ỹ'axátetac so' Jesús da' na'chiso so' lec'óxot ñi' Dios. 
ACT.9.21	Qana'chi ỹima jen'me naquiáxatapega so'me ỹátaqta 'uo da' l'aalaxac. Qana'chi 'enaaco':
ACT.9.21	—¿Qo'li sa na'chido' da' siỹaxaua 'me ỹicáatac jen' néta'ña di' Jerusalén jen'me netaméetapega so' Jesús? qataxa ¿sa naqaido' da'me nec'atequéna da' sétaaque da' ỹauec da' ỹicoñi' na' 'amaqténataxanaxaicpi, qana'chi ỹaneuó'o jen'me lasepi na' netaxaỹáxanaxanecpi?
ACT.9.22	Qaláxasa so' Saulo nichíỹaxateegue da' l'añaxac da' daloxonataxana so' Jesús da' na'chiso so' net'a 'me nec'alaxaqui, cha ỹivíde'ta da' ỹátaqta sa ỹaỹáten ga'me 'éeta qa'en na' judiopi 'me néta'ña di' Damasco.
ACT.9.23	Ca'li sóxote qaỹóxode' saua' noloqo'te, qana'chi so' judiopi dosápiỹi da' sétaaque da' ỹalaat so' Saulo. 
ACT.9.24	Qaláxasa so'me dip'iquilégue da'me. Qaa'le huo'oi saua' noloqo'te qataxa pi'ỹáxadi na' judiopi nauáataaque so'me, qouetau'ta naua' so'mi di'me noic let'ádaic, da' sétaaque da' qoỹalaat. 
ACT.9.25	Qaláxasa na' 'amaqténataxanaxaicpi joca'li pí'ỹaq, qana'chi ỹanánỹi jeso'me jaso' n'oxona lat'édai, qana'chi nasesíchii'nỹi qoỹin na' lai so' lequepaxanaxat so' noic let'ádaic. Huá'a, qana'chi so'me qoỹaxan.
ACT.9.26	Joca'li ỹivída'uo so' Saulo di' Jerusalén, qana'chi sétaaque da' ỹalegóoue na' 'amaqténataxanaxaicpi. Qaláxasa ỹima so'me d'oit'aguet so'me, qá'a sa qoỹauápega so'me da' sóxote da' d'amaqtenataxan. 
ACT.9.27	Qaláxasa so' Bernabé liquiáxaua so'me, qana'chi ỹauee'ualo saua' Jesús lamaxa's. Qana'chi ỹátaqta d'aqtaxáatapeema da' 'éeta so' Saulo ca'li nauá'ne' so' qadasoxola' Jesús ca'li hua'nỹi so' naq'aic, qataxa da'me 'éeta ca'li dosétapegue' so'me, qataxa da' 'éeta da' ỹátaqta sa d'oỹalégue da' ỹ'axátetac da' lenaxat so' Jesús ca'li huét'a di' Damasco. 
ACT.9.28	Chan'eesa so' Saulo huá'a di' Jerusalén, qana'chi náictapee'to saua' Jesús lamaxa's. 
ACT.9.29	Qana'chi so'me ỹátaqta qaỹa 'te d'oỹáaque da' ỹ'axátetac so' qadasoxola', dosétapegue' qataxa noqolguétetapegue' jen'me judiopi 'me ỹaỹáte'n naua' l'aqtaqa na' griegopi. Qaláxasa jen'me sétaaque joca'li da' ỹalaat so'me. 
ACT.9.30	Joca'li dip'iquilégue so'me 'amaqténataxanaxaicpi, qana'chi qoỹauéga so' Saulo di' Cesarea 'me nadíỹaxasom. Huá'a jidi'me, qana'chi qoỹamaxa'ta di' Tarso.
ACT.9.31	Chan'eesa ỹima jen'me 'amaqténataxanaxaicpi 'me néta'ña di' 'aléua Judea, qataxa di' Galilea, qataxa di' Samaria, ỹátaqta 'uo da' lamaic qataxa 'uo da' l'añaxac, qataxa ỹátaqta 'uo da' loqolánaxa so' qadasoxola'. So' Espíritu Santo ỹátaqta ỹ'añaqtet jen'me da' nichíctaiỹi qa'en di' tá'ña na' d'amaqtenataxan.
ACT.9.32	So' Pedro joca'li quétaỹi ỹima na' ỹ'amaqten so' Jesús, ỹivíd'a nataq'en so'me 'amaqténataxanaxaicpi 'me ná'ña di' Lida. 
ACT.9.33	Huá'a, qana'chi ỹilalégue so' siỹaxaua lenaxat Eneas. So'me ỹovi't naua' ocho 'uóidi da' ỹilhuaac, sa d'añiiỹi. Huetalégue so' letala'. 
ACT.9.34	Qana'chi so' Pedro 'enapego' so'me, 'enaac:
ACT.9.34	—'Am Eneas, 'am n'óota qa'en so' Jesucristo, 'oñíseguem qomle, qana'chi 'aunana't na' 'adetala'.
ACT.9.34	Qana'chi ñíseguem so' Eneas. 
ACT.9.35	Qana'chi ỹima qoỹauana'a't na'me néta'ña di' Lida qataxa di' 'aléua Sarón. Huá'a, qana'chi jen'me ỹiguem da' toisec l'amaqténataxanaxac, qana'chi 'equegue so' qadasoxola' Jesús.
ACT.9.36	Jesaa'me noloqo'te 'uo jaso' 'amaqténataxanaxai néta'ña di' noic let'ádaic Jope. Jaso'me lenaxat Tabita jen' l'aqtac na' judío, jen' griego l'aqtac 'enapéga Dorcas (da'me nenaxat náaue da' víaxase). Jaso'me ỹauo ỹátaqta 'ónaxaicaloic, lecochiỹa jen'me 'uo da' leuénaxanaxa. 
ACT.9.37	Qaláxasa 'uo so' nolo', qana'chi jaso' Dorcas ỹilhuaac, qana'chi ỹileu. Joca'li qoỹimat da' qonachiláxatac, qaama'le qoỹidósee'mec ga' p'áseguem so' 'emec. 
ACT.9.38	Di'me Jope, qana'chi sa qaỹáaque di' Lida di'me huét'a so' Pedro. Qana'chi so'me 'amaqténataxanaxaicpi ca'li p'iỹíỹa so'me da'me huet'edi, qana'chi qoỹamaxalo saua' dos siỹaxa'u da' qoỹinapegalo, da' 'enapega't:
ACT.9.38	—'Anec'áta qomle na' Jope; 'ená'te 'aniỹáloxoden.
ACT.9.39	Chan'eesa so' Pedro coovlo saa'me. Joca'li ỹivididi't, qana'chi so'me qoỹavíisee'mec so' 'emec 'me qoỹachíta'ña jaso' Dorcas. Qaa'le ỹima jan' p'aipi dasóta'uo, noỹíitaỹi. Qataxa qoỹaloxóotac jan' l'onata huoxoi qataxa na' somaxaqui 'me l'onatac jaso'me joca'li maliaxa qonchaatét'ai. 
ACT.9.40	Joca'li ỹim, qana'chi so' Pedro ỹima ỹip'áxaneegue so'me laỹi, qana'chi ỹisóidiñi naua' liliictel da' netamen. Joca'li ỹim, qana'chi ỹilotalégue jaso'me sóxote ỹileu, qana'chi 'enaaco':
ACT.9.40	—Tabita, 'oñíseguem.
ACT.9.40	Qana'chi ỹ'ouachiilo naua' l'ai'te jaso'me. Ca'li ỹilo'ot so' Pedro, qana'chi ñíseguem da' ñíiñi. 
ACT.9.41	Qana'chi so'me lasáq'a na' louaq jaso'me, qana'chi ỹañíseguem. Ỹim, qana'chi ỹiỹáxanee'ga so' 'amaqténataxanaxaicpi ỹalcapíỹi na' p'aipi, qana'chi ỹaloxon jaso'me da' ỹitaxa nec'aléegue. 
ACT.9.42	Joca'li ỹaỹáten da'me dójo' ỹima na'me néta'ña di' noic Jope, qana'chi ỹátaqta jalcote na' ỹ'amaqten so' qadasoxola'. 
ACT.9.43	Qana'chi so' Pedro ỹátaqta huo'oi saua' noloqo'te da' huét'a di' noic, néta'ña ga' l'acháqa' so' lenaxat Simón, síiỹac ló'oc ló'o.
ACT.10.1	Di'me noic Cesarea na'chi néta'ña so' siỹaxaua, lenaxat Cornelio. So'me let'a na' huataxanaq, qana'chi ỹilotalégue so'me cien huataxanaq 'me qoỹimatá'ac chiỹaqa'ague da' 'aléua Italia. 
ACT.10.2	So'me siỹaxaua qataxa ỹima so' lec'óqo'tepi ỹátaqta ỹa'uo ñi' Dios qataxa d'oỹa jiñi'me. Nataq'en ỹátaqta jalcote jañi' laicaua da' ỹáatapegooue da' lecochiỹa na' judiopi qataxa na'chi 'eeta't da' netaméetapecot ñi' Dios. 
ACT.10.3	'Uo so' nolo' cana'le dasíchiiñi jaso' c'atena, qana'chi so'me 'uo so' leuoqtaxanaxac: Ỹila'aguet so' namaxasec piỹem lé'ec da' chimaxatá'uo ga' huét'a so'me, qana'chi 'enaaco':
ACT.10.3	—¡'Am Cornelio!
ACT.10.4	Ca'li so'me ỹilo'ot so'me namaxasec piỹem lé'ec, qaláxasa ỹátaqta dó'i. Qana'chi ỹinatetaco', 'enaac:
ACT.10.4	—'Am ỹasoxola', ¿jái'chi ga'me?
ACT.10.4	Chan'eesa so'me namaxasec piỹem lé'ec 'enapego' jeso'me 'enaac:
ACT.10.4	—Ñi'me Dios ỹátaqta ỹiỹamaxadéeta da' 'antamnaxac qataxa da'me 'adoq'oỹaqtaxanaxac da' 'alcochiỹa na'me 'uo da' leuénaxanaxa. 
ACT.10.5	'Auauo'oi qomle gaua' 'adamaxa's da' ỹic'ádeta di' noic Jope, da' qaidi ỹ'iidá'a ñi' lenaxat Simón, da' lenaxat laqáỹa Pedro. 
ACT.10.6	Jiñi'me néta'ña di' l'acháqa' ñi' lenaqteua Simón, síiỹac ló'oc ló'o, di' l'acháqa' net'ot so' loxogue jaso' huaxai. Jiñi'me 'am ỹ'axátem qomle ga' 'éeta ga'me 'aué'et.
ACT.10.7	Joca'li jec so' namaxasec piỹem lé'ec 'me dosétac, qana'chi so' Cornelio ỹiỹáxanee'galo saua' dos saua' lamaxa's qataxa so' 'oonolec nesoxonec 'me nataq'en quétapegue' ñi' Dios qataxa ỹátaqta lepé'et. 
ACT.10.8	Qana'chi ỹátaqta d'aqtaxáat'em so'me ỹima da'me lauanáxanaxac. Ỹim, qana'chi ỹamaxaguelo di' Jope.
ACT.10.9	Qana'chi so' nolo' laqáỹa, ca'li sóxote quéte' saa'me, ma'le ỹauoqodá'uo so' noic Jope, qana'chi so' Pedro tasee'mo' ga' p'áseguem so' 'emec da' netamen. Qaa'le sóxote ỹamtaa'le laiñi so'me nolo'. 
ACT.10.10	Qana'chi jeso'me ỹátaqta 'uo da' loqouáxa, qana'chi diaqta't lauel da' dequé'e. Qaláxasa maliaxa qoỹ'étetac so' jaloq, chan'eesa so'me 'uo so' lauanáxanaxac. 
ACT.10.11	Ỹilo'ot di' piỹem da' 'ená'am da' qoỹ'ouáteuo, qana'chi ỹauaat'eguet so' 'ená'am na' huáloq let'ádaic qoỹaxada'salo naua' cuatro laséenaqa da' naỹá'ña jen' 'aléua. 
ACT.10.12	Jeso'me huétaỹi na' ỹodapecachi síiỹacpi: 'uo na' cuatro naua' lapia'te, qataxa na' naqalec, qataxa na' máỹo'. 
ACT.10.13	Qana'chi so'me demachíỹa so' n'aqtac 'enaac:
ACT.10.13	—'Am Pedro, 'anchaachiñi, 'aua'uo ga' 'aualaat jen'me, qana'chi 'aualic.
ACT.10.14	Qaláxasa so' Pedro 'enaaco':
ACT.10.14	—'Ena't, 'am ỹasoxola', jaỹim ỹátaqta sa sauana da' salic ga' qoỹinapéga paanaxadaic, 'uootaxa ga'me sa qoỹisetaxat da' qoỹalic.
ACT.10.15	Qaláxasa so'me n'aqtac ỹitaxa v'iỹílaxalégue da' 'enaac:
ACT.10.15	—Ga'me sóxote liỹóisec ñi' Dios, ga'me 'ená'te 'auenapéga da' paanaxadaic.
ACT.10.16	Jeso'me n'aqtac tres da' qov'iỹílaxalégue, qana'chi ỹitaxa v'iỹílaxague da' piỹem. 
ACT.10.17	Joca'li maliaxa hueenaté'ta so' Pedro da' ga'me náaue so' lauanáxanaxac, qana'chi ma'le nivídeda'uo so' som saua' siỹaxa'u 'me lamaxa's so' Cornelio 'me dachimaqtaxáatraaque ga' l'acháqa' ga' Simón 'me síiỹac ló'oc ló'o. 
ACT.10.18	Joca'li ỹivídedauo, qana'chi ỹátaqta necosaxade'n da' nataxáatraaque da' 'uootaxa huét'a di' n'acháqa' ga' lenaxat Simón, da' lenaxat laqáỹa Pedro. 
ACT.10.19	Qaa'le so' Pedro maliaxa hueenaté'ta so'me lauanáxanaxac, chan'eesa so' Espíritu Santo 'enapego' so'me, 'enaac:
ACT.10.19	—Huo'oi daua' tres siỹaxa'u 'am nimitétraaque. 
ACT.10.20	'Oñíseguem qomle, 'anenóchiñi, qana'chi 'oqueelo daa'me. 'Ená'te 'uo ga' 'auega, qá'a daa'me mai'chi ỹamaxa's.
ACT.10.21	Chan'eesa so' Pedro ỹic'áchi'ña ga' huétr'a saua' lamaxa's so' Cornelio, qana'chi 'enapegalo, 'enaac:
ACT.10.21	—Naqaỹim 'me jaỹim 'anmichíitaaque. ¿Jái'chogamaxa da' 'uo da' 'adeuoxoquii?
ACT.10.22	Qana'chi saa'me ỹ'a'to':
ACT.10.22	—Qo'mi lamaxa's ñi' huataxanaq let'a, lenaxat Cornelio. Ñi'me n'óota da' lasoxoc qataxa ỹátaqta d'oỹa ñi' Dios. Chan'eesa ỹima na' judiopi ỹátaqta 'uo da' 'enec qa'en qataxa loqopitaxat. 'Uo so' Dios lamaxasec piỹem lé'ec 'enapéga da' 'am namaxasóxona, da' qaidi 'auc'áta di' l'acháqa', qana'chi ñi'me 'am naquiáxana ga'me 'ad'aqtaxanaxac.
ACT.10.23	Qana'chi so' Pedro ỹip'áxadeuo, qana'chi saa'me l'ochaqa't ga' huét'a so'me so' pí'ỹaq. So' nolo' laqáỹa, qana'chi so' Pedro 'equeelo saa'me qataxa huo'oi saua' liquiáxa'u so' 'amaqténataxanaxaicpi 'me ná'ña di' Jope.
ACT.10.24	So' nolo' laqáỹa, qana'chi qoỹivíta di' Cesarea di'me néta'ña so' Cornelio deuataxáatac, qataxa ỹima so'me mai'chi laỹi 'me ỹalquet'aguet, qataxa ỹima na'me nauotaxau'pi 'me ỹip'iquínaxanaxan joca'li. 
ACT.10.25	Joca'li so' Pedro ỹivída'uo ga' 'emec, qana'chi so' Cornelio ca'aguet so'me, qana'chi ỹisocoto naua' liliictel da' sétaaque da' netamenot. 
ACT.10.26	Qaláxasa so' Pedro ỹañíseguem so'me, qana'chi 'enapéga, 'enaac:
ACT.10.26	—'Anchaachiñi qomle, qá'a jaỹim na'chi'am sená'am, qo'mi siỹaxa'u.
ACT.10.27	Qana'chi dosétapegue' so'me, na'chi p'áuo so' Pedro, qana'chi ỹiláaue so'me jalcote siỹaxadipi 'me dasot'a't. 
ACT.10.28	Chan'eesa so' Pedro 'enapego' so'me dasot'a't, 'enaac:
ACT.10.28	—'Ami 'auaỹáchiñii na' judío lé'ecpi ỹasouaxat da' l'amaqténataxanaxac, qana'chi ỹátaqta sa qoỹaseneguet da' ỹaleeguet ga' sa laỹi, 'uootaxa da' 'chi táaue ga' l'emec ga'me. Qaláxasa ñi' Dios jaỹim ỹapaxaguenec da' qaỹa 'te ga' sematá'ac da' paanaxadaic, 'uootaxa sa qoỹiseteguet. 
ACT.10.29	Chan'eesa ỹátaqta qaỹa 'te ga' sega da' ñanac da'me jaỹim 'aviỹáxañiỹa. Chan'eesa naỹi jaỹim sétaaque da' saỹáten ga'me 'uo da' jaỹim 'aviỹáxañiỹa.
ACT.10.30	Qana'chi so' Cornelio 'enaaco':
ACT.10.30	—Naỹi ma'le ỹivi't naua' cuatro noloqo'te da' 'ená'am di' ná'a jañi' c'atena so'me jaỹim souét'a na' ỹ'acháqa', ñoqouaqtela't qataxa ñitaméetac. Qana'chi jaỹim naloxóna so' siỹaxaua saua' leuo ỹátaqta ỹaqséle'j. 
ACT.10.31	Qataxa jaỹim 'enapéga, 'enaac: “'Am Cornelio, ñi' Dios ma'le demachíỹa da' 'antamnaxac, qataxa hueenata da'me 'adoq'oỹaqtaxanaxac da' 'alcochítapega jen'me 'uo da' leuénaxanaxa. 
ACT.10.32	Naỹi 'aua'uo qomle ga' 'auamaxa di' noic Jope, qaidi ỹ'iiná'a ñi' Simón, da' lenaxat laqáỹa Pedro. Ñi'me huét'a di' l'acháqa' ñi' lenaqteua Simón, síiỹac ló'oc ló'o. Ñi'me net'ot na' loxogue jaso' huaxai di' l'acháqa'. Ñi'me qomle nivíta 'am, qana'chi 'am d'aqtaxanem.” 
ACT.10.33	Chan'eesa ỹátaqta sa ñiỹáloxoden da' 'am samaxasóxona. Qaláxasa n'óota naỹi da'me sóxote 'anividi't. Naỹi qo'mi souqat'éna, sasoqóta'uo ñi' qadasoxola' Dios, qá'a qo'mi sétaaque da' ñaquiáxanaxa ỹima ga'me 'am ỹamaxalégue jiñi'me da' qo'mi 'au'axatema.
ACT.10.34	Huá'a, qana'chi so' Pedro d'aqtaxan, 'enaac:
ACT.10.34	—Naỹi jaỹim saỹáten da' ñi' Dios da' 'eesása da' qaỹa 'te lepagaxat ỹima na' siỹaxadipi. 
ACT.10.35	Na'chidáta da' ñi'me ỹátaqta ỹiỹamaxadéeta gamachaqaiga jen'me ỹodapecachi siỹaxadipi da' 'uootaxa ỹátaqta d'oỹa ñi'me qataxa ỹí'et ga' ỹiỹamqáchiiñi. 
ACT.10.36	Ñi' Dios namaxa josii'chi da' l'aqtac so' lec'óqo'tepi so' Israel, da'me l'aqtac 'me ỹí'et da' n'emáxadic, chiỹaqaỹi so' Jesucristo so'me lasoxola' ỹima na' siỹaxadipi. 
ACT.10.37	'Ami 'auaỹáchiñiita ỹima da'me huá'a jen' 'aléua 'me l'acháqa' na' judiopi, chiỹoqóchii'ña josii'chi di' Galilea, ca'li so' Juan ma'le ỹimat da' l'aqtaxanaxac qataxa da' nachiláxatac na' siỹaxadipi. 
ACT.10.38	Qataxa 'ami 'auaỹáchiñiita ỹima da' 'éeta ñi'me Dios da' ỹanem joca'li so' Jesús 'me Nazaret lé'ec da' lañoqtaxanaxac so' Espíritu Santo, qataxa da' 'éeta ca'li so'me da' ỹiuótac na' ỹanem da' ỹiỹamqáchiiñi ỹima na' siỹaxadipi 'me huétaaue da' le'queténataxanaxac so' paiỹac qadó'o. Da'me ỹí'et, qá'a ñi' Dios huet'aguet so'me. 
ACT.10.39	Qo'mi 'me na'chiqo'mi sauanáqchiỹi ỹima jen'me ỹí'etpi so' Jesús ca'li coleetapeelégue di' 'aléua Judea qataxa di'me noic let'ádaic Jerusalén. Joca'li ỹim, qana'chi so'me qoỹalaat, qana'chi qoỹip'iisée'mec jaso' sodooso. 
ACT.10.40	Qaláxasa ñi' Dios ỹitaxa nec'alaxadiséguem jeso'me ca'li ỹivi't saua' tres noloqo'te, qataxa qo'mi naloxoneeta. 
ACT.10.41	Jeso'me sa ỹima da' naloxoneguet na' siỹaxadipi, na'chiqométa da' ñauanáxai'. Qá'a ñi' Dios qo'mi ỹilotelóo'te josii'chi, da' qaidi qo'mi s'axátaq da'me qadauanáxanaxac. Qo'mi ỹátaqta qadiqui'ỹáxaua so'me qataxa qanỹómaxaua ca'li ma'le sóxote ỹitaxa nec'aliséguem qoỹin. 
ACT.10.42	Qana'chi so'me qo'mi ỹamaxalóo'te da' s'aqtaxanaxam ỹima na' siỹaxadipi, da' s'axátaq da' ñi' Dios na'chiso so'me da' 'en nimit qomle na' loicpi na'me nec'alétaiỹi qataxa na' sóxote ỹileu. 
ACT.10.43	Nataq'en sóxote joca'li ỹima so'me huá'au l'aqtáxanaxanecpi ñi' Dios ỹ'axátet'aguet so' Jesús, da' ga' ỹ'amaqten so'me, qana'chi qoỹapalaxa't naua' loico, chiỹaqaỹi da' lenaxat so'me.
ACT.10.44	Maliaxa dosétac joca'li so' Pedro, qana'chi janac so' Espíritu Santo, qana'chi ta'nỹet ỹima so' naquiáxatapega da' l'aqtaxanaxac. 
ACT.10.45	Qana'chi saa'me 'amaqténataxanaxaiqa judío lase' 'me náictapee'to so' Pedro, saa'me ỹátaqta 'uo da' l'aalaxa'j da' so' Espíritu Santo nataq'en qoỹanem na'me sa judío lé'ecpi. 
ACT.10.46	Qá'a ỹasouaxat da' demachítrapega jen'me da' dosiilo naua' n'aqtaqa 'me sa qoỹauanapegalo, qataxa ỹi'ỹoxodéetac ñi' Dios. 
ACT.10.47	Qana'chi so' Pedro 'enaaco':
ACT.10.47	—¿Qo'li ỹañoxot taa'le qoỹ'iláxatem da' 'uootaxa qonachiláxan jénjo' siỹaxadipi 'me ta'nỹet so' Espíritu Santo, 'ená'am da' qo'mi ca'li?
ACT.10.48	Qana'chi damaxasoxolégue da' qonachiláxan so'me siỹaxadipi, qodachiláxanataxana da' lenaxat so' Jesucristo. Ỹim, qana'chi qonachoxodenot so' Pedro da' cada'acolec hua'adi saua' noloqo'te da' huétaaue jeso'me.
ACT.11.1	Saua' Jesús lamaxa's qataxa so' 'amaqténataxanaxaicpi 'me néta'ña di' Judea, so'me joca'li p'iquilégue da' nataq'en ỹaconeguet da' l'aqtac ñi' Dios na' sa judiopi. 
ACT.11.2	Joca'li v'iỹílaxague da' Jerusalén so' Pedro, qana'chi quetapeelégue so'me jen'me judiopi 'me quétapegue' da' napaxaguenataxanaxac da' qoỹa'uo ga' n'anaxat na' ló'oc ga'me sa judío lé'ec. 
ACT.11.3	Qana'chi qoỹinatétaco' so'me, qoỹinaaco':
ACT.11.3	—¿Tá'nooqo'chi 'ausapchiỹa na'me sa judío lé'ecpi qataxa 'adiqui'ỹáxau'pi?
ACT.11.4	Chan'eesa so' Pedro ỹachiỹoxochíchii'ña da' ỹ'axat da'me chiỹoqóchii'ña ỹima da' huápiỹi, 'enaac:
ACT.11.5	—Jaỹim souét'a ca'li di' noic Jope. Qana'chi cana'le ñitaméetac, qana'chi 'uo so' ỹauanáxanaxac: jaỹim selá'a so' 'ená'am na' huáloq let'ádaic chiỹoqo'ot di' piỹem, qoỹaxada'salo naua' cuatro leséenaqa. Qana'chi nivída'ña di' souét'a. 
ACT.11.6	Ca'li ỹátaqta sec'aten, qana'chi selá'a na' síiỹacpi 'me cuatro naua' lapia'te, 'uo na' nelopi qataxa na' huosáñi, qataxa na' naqalec, qataxa na' máỹo'. 
ACT.11.7	Qana'chi semachíỹa so' n'aqtac jaỹim 'enapéga, 'enaac: “'Am Pedro, 'oñíseguem, 'aua'uo qomle ga' 'aualaat jen'me síiỹacpi, qana'chi 'aualic.” 
ACT.11.8	Qaláxasa jaỹim senaac: “'Ena't, 'am ỹasoxola', qá'a jaỹim sa sauana taa'le da' salic ga'me qoỹinapéga da' paanaxadaic, 'uootaxa ga'me sa qoỹisiquiaxaná'a da' qoỹalic.” 
ACT.11.9	Chan'eesa so'me n'aqtac 'me chimaqpecot di' piỹem ỹitaxa v'iỹílaxalégue da' jaỹim 'enapéga, 'enaac: “Ga'me sóxote liỹóisec ñi' Dios 'ená'te da' 'auenapéga da' paanaxadaic.” 
ACT.11.10	Jeso'me n'aqtac tres da' v'iỹílaxalégue da' jaỹim 'enapéga. Huá'a, qana'chi ỹima v'iỹilqot di' piỹem. 
ACT.11.11	Huá'a, qana'chi nivídeda'uo ñi' 'emec 'me souét'a saua' tres siỹaxa'u. Saa'me namaxa's, chiỹoqoda'ague di' Cesarea da' jaỹim n'iidá'a. 
ACT.11.12	Qana'chi so' Espíritu Santo jaỹim ỹamaxaguelo saa'me da' sequeelo, qaỹa 'te ga' sega. Nataq'en huo'oi naa'me ñáictapee'to seis qadaqáỹa'. Qana'chi qadema da' sep'áxauo ñi' l'emec so' siỹaxaua. 
ACT.11.13	Qana'chi so'me qo'mi ỹ'axatema da' 'éeta ca'li huá'a so' l'acháqa' da' nauá'ne' so' namaxasec piỹem lé'ec, nichaatétañi, qana'chi 'enaaco': “'Auauo'oi qomle gaua' 'auamaxategue di' noic Jope, da' qaidi ỹ'iidá'a ñi' lenaxat Simón, da' lenaxat laqáỹa Pedro. 
ACT.11.14	Ñi'me qomle 'am ỹ'axátem da' 'éeta, da' qaidi 'am 'anec'aléegue qataxa ỹima na'me 'ac'óqo'tepi.” 
ACT.11.15	Ca'li jaỹim s'aqtaxáatac, qana'chi janac so' Espíritu Santo da' ta'nỹet ỹima so' siỹaxadipi, 'ená'am da' 'éeta qo'mi ca'li so' ỹímta qota'ñiita. 
ACT.11.16	Huá'a, qana'chi jaỹim seenata ca'li da' l'aqtac so' qadasoxola' 'me 'enaac: “'Eesása so' Juan da' dachiláxanataxana na' noxop, qaláxasa da' 'oñíita qomle 'ami qonachiláxanỹilo ga' Espíritu Santo.” 
ACT.11.17	Ñi'me Dios da' nataq'en ỹanem jen'me siỹaxadipi da' 'ena'ama qa'e'n qo'mi 'me s'amaqténaq so' qadasoxola' Jesucristo, chan'eesa ¿jái'chi jaỹim da' ñauaneguet jiñi'me?
ACT.11.18	Qana'chi so'me 'amaqténataxanaxaicpi 'me néta'ña di' Jerusalén, ca'li naquiáxana dójo', qana'chi ỹaxañi da' losáxac, qana'chi ỹi'ỹoxodéetac ñi' Dios, 'enaac:
ACT.11.18	—¡Já'a, na'chi 'eeto' ñi' Dios da' nataq'en ỹanem na' sa judiopi, da' qaidi ỹigue'm naua' loico, qana'chi 'uo da' lec'alaxa 'me qaỹa 'te loiquiaqa'!
ACT.11.19	Joca'li sóxote qoỹalaat so' Esteban, qana'chi chiỹoqóchii'ña da' nataq'en qoỹilagaxatapíỹi so' l'amaqténataxanaxau'pi, qana'chi 'uo na' dasóiỹi. 'Uo na' taiỹi da' Fenicia, Chipre, qataxa da' Antioquía. Hua'alo naa'me 'ale'u, qana'chi qoỹ'axáteegue da' 'ónaxaic qadipí'ic, qaláxasa na'chínata na' judiopi, qana'chi na' siỹaxadipi laỹi sa qod'aqtaxanem. 
ACT.11.20	Qaláxasa 'uo na' 'amaqténataxanaxaicpi 'me chiỹaqa'ague da' Chipre qataxa da' Cirene 'me nivíta di' noic Antioquía. Qana'chi jen'me d'aqtaxanem nataq'en na'me sa judiopi, ỹ'axátem da'me 'ónaxaic qadipí'ic 'me n'aqtaguec so' Jesús 'me qadasoxola'. 
ACT.11.21	Qana'chi da'me lañoqtaxanaxac so' qadasoxola' ỹátaqta huet'aguet jeso'me, chan'eesa ỹátaqta jalcote na' ỹaxañi da' toisec l'amaqténataxanaxac, qana'chi ỹ'amaqten so' qadasoxola'.
ACT.11.22	Qana'chi jen'me 'amaqténataxanaxaicpi 'me néta'ña di' Jerusalén, ca'li p'iquilégue dójo', qana'chi qoỹamaq so' Bernabé da' ỹividetelégue di' Antioquía. 
ACT.11.23	Joca'li ỹividi't so' Bernabé, qana'chi ỹilalégue da' loq'oỹaqtaxanaxac ñi' Dios. Qana'chi jeso'me ỹátaqta mátac. Huá'a, qana'chi ỹátaqta huaqáta ỹima so'me, da' qaidi sa ỹaqá'a ga' daseegue jan' liquidiaqte, na'chidáta da' ỹátaqta quelégue so' qadasoxola'. 
ACT.11.24	Qá'a so' Bernabé ỹátaqta 'ónaxaicaloic, qataxa so'me saqáchiỹi so' Espíritu Santo qataxa da' lip'iỹáxac. Chan'eesa ỹátaqta jalcote so' dálaxaic siỹaxadipi da' 'equegue so' qadasoxola'.
ACT.11.25	Joca'li ỹim dójo', qana'chi so' Bernabé taiỹi da' Tarso da' ỹ'iiná'a so' Saulo. Ca'li nauá'ne' so'me, qana'chi ỹauéga di' Antioquía. 
ACT.11.26	Qana'chi neda'ndi, ỹaleedóoue na' 'amaqténataxanaxaicpi, ỹinoxóteegue so' 'oonolec huó'e. Qana'chi ỹátaqta jalcote na' siỹaxadipi 'me ỹapaxaguéetrac. Huá'a di' Antioquía, qana'chi ỹímta da' na' 'amaqténataxanaxaicpi qoỹatámatec da' quétapegue' so' Cristo.
ACT.11.27	Jesaa'me noloqo'te huo'oi saua' Dios l'aqtáxanaxanqa chiỹoqodá'ña di' Jerusalén da' ỹic'ádeta di' Antioquía. 
ACT.11.28	'Uo so' 'oonolec saa'me, lenaxat Agabo. So'me nichaachiñi joca'li huétaaue so' 'amaqténataxanaxaicpi, qana'chi so' Espíritu Santo ỹosáxanaxanec so'me da' 'uo qomle ga' né'ep ỹima jen' 'aléua. Qana'chi da'me l'aqtaxanaxac ỹipaquíchiỹi, huétooue so' nolo' ca'li let'a na' net'alpi so' lenaxat Claudio. 
ACT.11.29	Chan'eesa na'me 'amaqténataxanaxaicpi 'me néta'ña di' Antioquía dosápiỹi da' ỹa'uo jaga' lecochaxanaqte da' ỹamaxa so' l'amaqténataxanaxau'pi 'me néta'ña di' Judea. Ga'me táchii'ña ga' ỹañoxot da' ỹan. 
ACT.11.30	Qana'chi naq'áita. Qana'chi qoỹamaxa jaso' n'ágaxanaqte so' nasoxola'pi 'me néta'ña di' Judea, qoỹachóxonaxanque so' Bernabé qataxa so' Saulo.
ACT.12.1	Jesaa'me noloqo'te, qana'chi so' net'a Herodes damaxasoxolégue da' 'uo ga' qoỹaconé'uo na' 'amaqténataxanaxaicpi. 
ACT.12.2	Chan'eesa damaxasoxolégue da' qoỹalaat so' Jacobo so'me laqáỹa so' Juan, qoỹidó'oc so' legaxanaxat. 
ACT.12.3	Qaa'le so'me joca'li ỹilá'a da' na' judiopi ỹátaqta ỹiỹamaxadéeta da'me, qana'chi nataq'en da' damaxasoxolégue da' qoỹicoñi' so' Pedro. Qaa'le da'me huetoovlo saua' noloqo'te da' qoỹalic jan' pan 'me qaỹa 'te lale'gue. 
ACT.12.4	Joca'li sóxote qoỹaconé'uo so' Pedro, qana'chi so' Herodes ỹanáaue so'me jaso' cointáxanaxaqui. Qana'chi 'en nouatoqo't so' dieciseis huataxanaq, cuatro 'e'n naua' huaxaỹapega't, qá'a so'me sétaaque da' qomle ỹim so' nemáxac, qana'chi so' Pedro da' ỹaloxoneguet ỹima na' siỹaxadipi da' ỹalaat. 
ACT.12.5	Chan'eesa so' Pedro nétaaue jaso' necointáxanaxaqui ỹátaqta sa huosalégue. Qaláxasa na' 'amaqténataxanaxaicpi ỹátaqta 'uo da' l'añaxac da' quet'ot da' netameetapecot ñi' Dios, da' netameetapeelégue so'me.
ACT.12.6	Jeso'me pí'ỹaq 'me huáaue jeso' nolo' da' so' Herodes sétaaque da' ỹaloxoneguet na' siỹaxadipi so' Pedro. Qana'chi so' Pedro d'ochitaco', huetañiilo saua' dos huataxanaxalase', qoỹicoñidét'aque saua' dos cadéna, qataxa saua' huataxanaxalase' laqáỹa' nauáatraa'uet so' som jaso' necointáxanaxaqui. 
ACT.12.7	Qana'chi nepelaqala't da' 'uo so' piỹem lé'ec lamaxasec ñi' qadasoxola', qana'chi ỹátaqta ỹ'oqóchiiñi na' lauel jaso' necointáxanaxaqui. Qana'chi so'me namaxasec ỹisói'uo na' lai so' Pedro da' noqotoxon. Qana'chi 'enaaco':
ACT.12.7	—'Oñíseguem, 'am 'engue.
ACT.12.7	Qana'chi saua' leque'te saua' loua' so' Pedro n'áqadañi. 
ACT.12.8	Chan'eesa so' namaxasec 'enapego' so'me, 'enaac:
ACT.12.8	—'Ansaat qomle, qana'chi 'auaadíñi gaua' 'adapela'te.
ACT.12.8	Qana'chi so' Pedro niỹamaxat, qana'chi so' namaxasec 'enapego' so'me, 'enaac:
ACT.12.8	—'Alcoxósoxonỹi na' 'adapoto, qana'chi jaỹim 'oquegue.
ACT.12.9	Qana'chi so' Pedro ỹinoxonéegue, quétapegue' so' namaxasec. Qaláxasa sa ỹaỹáten da' 'eesása da'me, 'uootaxa sa 'eesa. Qá'a so'me 'ená'am qa'en da' 'uootaxa 'chi lauanáxanaxac da'me dójo'. 
ACT.12.10	Qaláxasa joca'li napacdalégue ga' huétr'a saua' 'uáichidiñi nivitáxanaxanqa qataxa huosá'ai saua' laqáỹa', cha ỹivídetrai'ỹa so' som 'me ỹima'a't laicaua 'me p'aiỹet so' nadic. Qana'chi mai'chi n'ouáteegue so' som, qana'chi ỹinoxodéegue, qana'chi quéte'. Joca'li napacdalégue ga' 'oonolec nadic, qana'chi so' namaxasec piỹem lé'ec cá'ai, nedoqtéeteegue so'me. 
ACT.12.11	Huá'a, qana'chi so' Pedro ỹímta ma'le ỹaỹáten da'me dójo', qana'chi 'enaaco':
ACT.12.11	—Naỹi ma'le saỹáteeta da' 'eesa da'me dójo'. Ñi' qadasoxola' namaq so' lamaxasec da' jaỹim ỹisoi'isop ñi' Herodes qataxa ỹima jen'me sétaaque da' jaỹim 'éet'ec na'me judiopi.
ACT.12.12	Qana'chi hueenaté'ta dójo' so' Pedro, qana'chi ỹic'áta ga' l'acháqa' jaso' María 'me lat'e so' Juan, da' lenaxat laqáỹa Marcos. So'me na'chi huét'a so' jalcote siỹaxadipi dasot'a't, netaméetac. 
ACT.12.13	Joca'li ma'le ỹi'uaxáatapee'uo so' som so' soxoc, qana'chi jaso' q'añole, lenaxat Rode, ỹic'átee'ga da' 'chi ỹic'aten so'me. 
ACT.12.14	Qaláxasa ca'li ỹaateton da' laviliỹáxac so' Pedro, qana'chi sa ỹ'ouáteegue so' som, qá'a ỹágueegue da' netónaxac. Qana'chi naqalégaqa'uo ga' p'áuo da' talaxanec so' Pedro da' huetaa'uet so' som. 
ACT.12.15	Qana'chi qoỹíitapega jaso'me, qoỹinaac:
ACT.12.15	—¡Qa'chi 'uo' da'me 'am huét'ac!
ACT.12.15	Qaláxasa jaso'me ỹátaqta sa ỹ'aiden da' naqaiso. Qaláxasa so'me 'enapega'to':
ACT.12.15	—¡'Axai', sa naqaida; 'chi lepaqal jooda da' naloxon!
ACT.12.16	Qaláxasa so' Pedro 'eesama'le da' ỹi'uaxáatapee'uo so' som. Joca'li qoỹ'ouáteegue so' som, qana'chi ỹátaqta dó'i so'me dasot'a't. 
ACT.12.17	Qaláxasa jeso'me ỹauen na' louaq jeso'me siỹaxadipi qaidi ỹ'imáqta. Ỹim, qana'chi ỹ'axat da'me 'éeta ñi' qadasoxola' da' naqatee'guesop so'me jañi' cointáxanaxaqui. Ỹim, qana'chi 'enapego' so'me siỹaxadipi, 'enaaco':
ACT.12.17	—'Au'axáchiim qomle ỹima dójo' ga' Jacobo qataxa ỹima na' qadaỹi.
ACT.12.17	Chan'eesa ca'li ỹim so'me, qana'chi ỹic'áta ga' 'aléua laqáỹa.
ACT.12.18	Ca'li ma'le ỹ'oxoñi, qana'chi ỹátaqta sa ỹaỹáten ga' 'éeta so'me huataxanaq, qá'a sa qonóma ga' 'éeta so' Pedro. 
ACT.12.19	Qana'chi so' Herodes damaxasoxolégue da' qonimitáaque so'me. Joca'li sa qoỹauana, qana'chi ỹachimaxatétapega so'me huataxanaq 'me nivitáxanaxanec. Ỹim, qana'chi damaxasoxolégue so'me da' ỹima qoỹalaat. Ca'li ỹim dójo', qana'chi so' Herodes cá'ai di' Judea da' ỹic'áta di' Cesarea.
ACT.12.20	Qaa'le so' Herodes ỹátaqta dalemataỹa na'me siỹaxadipi 'me néta'ña di' Tiro qataxa di' Sidón. Qaláxasa so'me siỹaxadipi joca'li ỹima'a't da' sétaaque qoỹic'áte'uo so'me da' qodosápegue'. Qaláxasa qoỹi'uáuaxañi da' qodosápegue' so' Blasto so'me net'a 'me lecochaxaua so' Herodes, da' qaidi so'me dosápegue' so' net'a Herodes, qaidi ỹanem da' lelagaxadic so'me siỹaxadipi. Qá'a da'me liqui'ỹáxac so' siỹaxadipi na'chi ỹachiỹoxotapíi'ña di'me n'aléua so' net'a. 
ACT.12.21	Qana'chi so' Herodes ỹa'uo so' nolo' 'me lalóqo' qa'en da' janac so' siỹaxadipi. Joca'li ỹivíta so'me nolo', qana'chi so'me ỹaadíñi saua' leuo 'me lasoxoqui', qana'chi nánỹi jaso' nes'ónaxaqui da' net'a, qana'chi ỹa'uo so' losáxac. 
ACT.12.22	Chan'eesa na' siỹaxadipi ỹ'alqátaỹi, 'enaac:
ACT.12.22	—¡Nójo' siỹaxaua 'me dosétac sa 'te 'chi siỹaxaua, ñi'me 'ená'am na' nosáxaua paiỹac!
ACT.12.23	Copát'a, qana'chi janac so' lamaxasec piỹem lé'ec ñi' qadasoxola', qana'chi ỹilhuaac qa'en so' Herodes, qá'a so'me sa ỹi'ỹoxoden ñi'me Dios. Qana'chi na' lailsec qochi'lpi ỹalic, cha ỹiléeta'ñi'.
ACT.12.24	Qaláxasa da' l'aqtac ñi' Dios lamá'asa da' nichíctaiỹi qataxa qoỹ'axatema ỹiméda naua' lail jen' 'aléua.
ACT.12.25	Joca'li ỹima't so' Bernabé qataxa so' Saulo da' l'onataxanaxa'j, qana'chi v'iỹíla', chiỹoqóchidi'ña di' Jerusalén, náictrapegue' so' Juan, da' lenaxat laqáỹa Marcos.
ACT.13.1	Jeso' 'amaqténataxanaxaicpi 'me néta'ña di' Antioquía 'uo na' l'aqtáxanaxanec ñi' Dios qataxa na' dapaxaguenataxanapeec da' n'aqtac. Naua' lenaqa'te saa'me Bernabé, qataxa so' Simón (da' lenaxat laqáỹa Huédaic), qataxa so' Lucio, Cirene lé'ec, qataxa so' Manaén (so'me naquétasee'me' joca'li so' net'a Herodes 'me ỹilo'ogue di' Galilea), qataxa so' Saulo. 
ACT.13.2	'Uo so' nolo' joca'li jeso'me dasot'a't ỹ'étetac so' li'ỹoxodénataxanaxac ñi' qadasoxola', qana'chi noqouaqtetapeela't da' netamen. Qana'chi so' Espíritu Santo 'enapego' so'me, 'enaac:
ACT.13.2	—'Aviỹochiỹái'ỹa qomle ñi' Bernabé qataxa ñi' Saulo, qaidi sanaỹilo da'me sétaaque l'onataxanaxa'j 'me ỹa'uo da' ỹiỹáxanaxac.
ACT.13.3	Chan'eesa ca'li ỹim da' netamnaxac qataxa da' noqouaqtela't, qana'chi qonetameelóo'te saa'me, qouaselelóo'te. Ỹim, qaama'le qoỹama'.
ACT.13.4	Joca'li ỹim dójo', qana'chi so' Espíritu Santo ỹama' saua' Bernabé qataxa so' Saulo, qana'chi saa'me tategue da' Seleucia. Huá'a di'me, qana'chi noqotedáuo da' páide'ta di' niỹaqa'ta 'aleuolec, lenaxat Chipre. 
ACT.13.5	Joca'li ỹivídede'ta di'me, huétr'a so' nadíỹaxasom lenaxat Salamina. Huá'a, qana'chi ỹ'axátetrac da' l'aqtac ñi' Dios, huétaaue jen' lemáxaqui na' judiopi. So' Juan Marcos na'chi quetaavlo saa'me da' lecochitapegalo. 
ACT.13.6	Qana'chi ca'li ỹima't saa'me da' coleetrapeelégue jeso' niỹaqa'ta 'aléua, qataxa ỹivíded'a di' noic Pafos. Huá'a di'me, qana'chi qoỹilalégue so' judío lé'ec, lenaxat Barjesús, pi'ỹoxonaq, so'me ỹátaqta qovínaxanaxaic, 'éetapega da' l'aqtáxanaxanec ñi' Dios. 
ACT.13.7	Jeso'me pi'ỹoxonaq na'chi sa ỹiỹotéegue so' net'a, lenaxat Sergio Paulo, 'me siỹaxaua ỹátenaxanaxaic. Jeso'me net'a damaxasóxona joca'li so' Bernabé qataxa so' Saulo, qá'a so'me sétaaque da' naquiáxana da' l'aqtac ñi' Dios. 
ACT.13.8	Qaláxasa so'me pi'ỹoxonaq 'me da' lenaxat laqáỹa Elimas, so'me ỹátaqta nequepaxatet'aita saa'me, qataxa nauáatapeeguet so' net'a, da' qaidi sa d'amaqtenataxan. 
ACT.13.9	Huá'a, qana'chi so' Saulo 'me nataq'en lenaxat Pablo, 'me ỹátaqta saqáchiỹi qa'en so' Espíritu Santo, ỹátaqta ỹilóchiỹi so'me. 
ACT.13.10	Qana'chi 'enaaco':
ACT.13.10	—¡'Am qovínaxanaxaic qataxa 'am 'itaxalóxoic, 'am lec'óxot so' paiỹac 'me qadó'o, qataxa ỹátaqta 'adautéua ỹima na' ỹiỹamqáchiiñi! ¿Tóoqo'chi sa 'axañi da' 'auasáxadiñi naua' ỹiỹamadíchidiñi 'éetapeeque ñi' Dios? 
ACT.13.11	Naỹi ñi' qadasoxola' Dios ỹa'uo da' 'ane'uaxánaguec, da' qaidi sa 'anauáañi, qana'chi ỹátaqta huo'oi gaua' noloqo'te da' sa 'anauá'ne' jañi' c'atena.
ACT.13.11	Huá'a, qana'chi so'me 'o'm naua' l'ai'te. Qana'chi ỹipotétaaque da' 'chi 'uo ga' ỹacona'aguet so'me, qá'a sa nauáañi. 
ACT.13.12	Joca'li so' net'a ỹauáachiỹi dójo', qana'chi d'amaqtenataxan, qá'a ỹátaqta ỹ'aalátapeec da' napaxaguenataxanaxac da' qoỹ'axátetac so' qadesaliaxanec Jesús.
ACT.13.13	So' Pablo qataxa saua' liquiáxa'u noqotedáuo chiỹoqóchidi'ña di' Pafos da' páide'ta di' Perge 'me huá'a di'me 'aléua Panfilia, qaláxasa so' Juan Marcos v'iỹílaxague da' Jerusalén da' sa coovlo saa'me. 
ACT.13.14	Ca'li ỹim, qana'chi quéd'ai di' Perge da' ỹic'ádeta di' noic Antioquía 'me huáaue di' 'aléua Pisidia. Huá'a di'me, qana'chi ỹic'átre'uo jeso' lemáxaqui na' judiopi so' nolo' 'me mataxaqui, qana'chi ñíchidiñi. 
ACT.13.15	Joca'li ỹim da' qoỹitaxaỹaxanaxáatac jaso' lidíise so' Moisés 'me huetalégue na' naqátaxacpi qataxa jaso'me lidíise so'me l'aqtáxanaxanecpi ñi' Dios, qana'chi saua' nasoxola'te jeso' nemáxaqui, saa'me 'enapegalo saua' Pablo, 'enaac:
ACT.13.15	—'Ami qadaqáỹa', qomle 'uo ga' 'ad'aqtaquii, qana'chi n'óota da' 'au'axáchiim naỹi na' siỹaxadipi.
ACT.13.16	Chan'eesa so' Pablo nichaachiñi, qana'chi 'en na' louaq da' nodéegue da' qaidi ỹ'imáqta na' siỹaxadipi. Qana'chi 'enaaco':
ACT.13.16	—Jaỹim 'anaquiáxañiỹa, 'ami Israel lase' nataq'en 'ami 'me 'au'óiỹa ñi'me Dios. 
ACT.13.17	Ñi'me let'a Dios jen'me lec'óqo'tepi so' Israel, ñi'me ỹilotelégue joca'li so'me huá'au qadapidiipi, qana'chi ỹanem jeso'me da' ỹátaqta jalcote qa'en so'me joca'li néta'ña di'me ỹaqá'a 'aléua lenaxat Egipto. Joca'li ỹim, qana'chi cá'ai qa'en jeso'me di'me 'aléua, ỹidolégue da' p'asáiỹi lañoqtaxanaxac. 
ACT.13.18	Ñi' Dios ỹátaqta n'añaxáteeta josii'cho' naua' loico 'me sa n'oi'n so'me ca'li quetalégue so' totelégue 'aléua saua' cuarenta 'uóidi. 
ACT.13.19	Qataxa ñi'me ỹ'étec da' qoỹalaat joca'li so' siete ỹodapecachi siỹaxadipi 'me netalégue jénjo' 'aléua Canaán, qá'a sétaaque da' ỹanem jénjo' 'aléua so'me huá'a qadapidiipi. 
ACT.13.20	Joca'li ỹim, qana'chi ñi' Dios ỹilo'ogue qa'en so'me saua' cuatrocientos cincuenta 'uóidi na'me nasoxola'pi 'me nimitaac na' nesamaxataxacpi, cha ỹivíd'a so' nolo' ca'li 'uo so' l'aqtáxanaxanec lenaxat Samuel. 
ACT.13.21	Huá'a joca'li, qana'chi jeso'me ỹiỹáxanaaque ga' let'a da' qaidi ỹilo'ogue. Qana'chi ñi' Dios ỹanem da' let'a qa'en so' Saúl, jeso'me lec'óxot so' Cis. Jeso'me chiỹaqáaue na' lec'óqo'tepi so' Benjamín, qana'chi ỹilo'ogue jen'me saua' cuarenta 'uóidi. 
ACT.13.22	Joca'li ỹim, qana'chi ñi'me Dios ỹoqosáxanee'guesop da' net'a so'me, qana'chi ỹanem jen'me siỹaxadipi da' let'a qa'en so' David. Qá'a ñi'me 'enaaco': “Naỹi da'me 'uo ñi' David, ñi'me Isaí lec'óxot, ñi'me 'me ỹátaqta siỹamaxadéeta, qá'a ỹátaqta ỹí'et ỹima qomle jen'me séetapeecpi.” 
ACT.13.23	'Uo so' 'oonolec jen'me lec'óqo'tepi so'me David, jeso'me na'chiso so' Jesús so'me Dios ỹanem da' nec'alaxatéegue na' lec'óqo'tepi so' Israel, qá'a sóxote joca'li da' ỹ'axátet'am da'me da' ỹan. 
ACT.13.24	Joca'li maliaxa sa nóvi' so' Jesús, qana'chi so' Juan ỹima da' d'aqtaxáatapeguem ỹima jen'me Israel lec'óqo'tepi, 'éetapega da' ỹaxadíñi naua' loico, qaidi qonachiláxan. 
ACT.13.25	Qataxa so' Juan ca'li ỹauaqá'a ga' lalóqo', qana'chi so'me 'enaaco': “Jaỹim sa na'chaỹim ga'me 'anp'itáxañiitaaque; qaláxasa ga'me jaỹim nec'atetalégue, jena'me ỹátaqta sa sañoxot taa'le 'chi sesodéegue naua' leque'te gaua' lapela'te.”
ACT.13.26	'Ami ỹaqáỹa' 'me 'ami lec'óqo'te so' Abraham, qataxa ỹima da' 'oñíita 'me ỹátaqta 'au'óiỹa ñi' Dios, da'me dójo' qoỹ'axátetac nec'alaxa, jeda'me mai'chi 'adalémaxasichii. 
ACT.13.27	Qá'a na'me siỹaxadipi 'me néta'ña di' Jerusalén qataxa na'me lasoxola'pi, jen'me sa ỹaateton joca'li so' Jesús da' naqaiso 'me nec'alaxaqui, qataxa jen'me sa ỹaỹáteneeta naua' l'aqtaqa so'me l'aqtáxanaxanecpi ñi' Dios 'me qoỹosáxanaxat'ape da' huáaue jen' lemáxaquipi jen'me di' nolo' 'me mataxaqui, qana'chi 'éeta so'me da' qoỹaneguet da' nalaataguec. Da'me ỹí'et, qana'chi ỹipaquíchiỹi da'me ỹ'axátetac joca'li so' n'aqtáxanaxanecpi. 
ACT.13.28	Sa ỹaqalan da' sa qonata ga'me huasoilégue joca'li so'me da' qoỹalaat, qana'chi 'ená'am qoỹiỹaxanot so' Pilato, da' qaidi damaxasoxolégue da' qoỹalaat. 
ACT.13.29	Joca'li ỹim ỹima da' qoỹ'étec so'me jen'me sóxote nedétañi 'me n'aqtagueco josii'cho', qana'chi qonaqchiñi qochiỹoxotaỹi jaso' nesodooso, qana'chi qoỹisiiñi. 
ACT.13.30	Qaláxasa ñi' Dios ỹitaxa nec'alaxadiséguem so'me. 
ACT.13.31	Qaa'le qaỹóxode' saua' noloqo'te da' naloxóotapegalo so'me saua' ỹátaqta náigaxa'u joca'li chiỹoqóchidi'ña di' Galilea, cha ỹivíde'ta di' Jerusalén. Qana'chi naỹi na'chisaua saa'me da' ỹ'axátetrapeguem na' siỹaxadipi da'me dójo'.
ACT.13.32	Chan'eesa qo'mi s'axátaxama 'ami naỹi dójo' 'ónaxaic qadipí'ic 'me ỹ'axátem joca'li so'me huá'au qadapidiipi ñi' Dios. 
ACT.13.33	Qá'a qo'mi mai'chi lec'óqo'tepi jeso'me, chan'eesa ñi' Dios ỹátaqta ỹipaquíchiỹi da'me 'enaac joca'li da' ỹitaxa nec'alaxadiséguem so' Jesús da' qadec'alaxaqui. Qá'a na'chi nedetalégue jaso' nede lenaxat Nalacpi da' l'aqtac, 'enaac: “'Am 'me na'chi'am ỹalec, 'am sec'oic jénjo' nolo'.” 
ACT.13.34	Ñi' Dios ỹ'axátet'a joca'li da' ỹitaxa nec'alaxadiséguem so'me, qaidi da' ló'oquiaxac sa 'te noláiñi. Qá'a na'chi 'enapega't naua' nedétrañi l'aqtaqa, 'eet'oi: “Jaỹim 'ami sanema qomle da' ỹoqouagaxanataxanaxac 'me s'axátetapeguem ca'li so' David.” 
ACT.13.35	Nataq'en so' n'aqtac 'me nedetalégue jan' Nalac laqáỹa 'enaac: “Sa 'auasenem da' noláiñi da' ỹó'oquiaxac, qá'a jaỹim 'adamaxasec 'adauotaxat.” 
ACT.13.36	Qana'chi 'eesa da' so' David ỹátaqta ỹilo'ogue joca'li so' laỹi da' ỹ'e't naua' ỹamaxalóo'te ñi' Dios. Qaláxasa joca'li ỹim, qana'chi so'me ỹileu, qana'chi qoỹisenóoue so'me let'alpi 'me huá'au, qana'chi da' ló'oquiaxac noláiñi. 
ACT.13.37	Qaláxasa so'me ló'oquiaxac jesójo' 'me nec'alaxadiséguem ñi' Dios, jeso'me sa 'te noláiñi. 
ACT.13.38	Chan'eesa, 'ami ỹaqáỹa', n'óota da' 'auaỹáchiñii da' na'chiso so' Jesús 'me chiỹoqóchiỹi da' qoỹapalaxa't naua' noico. Na'chida da'me 'ami s'axátetapeema naỹi. 
ACT.13.39	Qana'chi ỹima jen'me ỹ'amaqten so'me, qana'chi qoỹapalaxat ỹima na' loicpi 'me sa ỹaqanatet joca'li da' ỹapalaxat na' laqátaxacpi so' Moisés. 
ACT.13.40	Ma'choqo' qomle da' 'oñíita, je'domataxa 'ami tachiilo naua' l'aqtaqa so'me l'aqtáxanaxanecpi ñi' Dios, 'me 'enaac:
ACT.13.41	Cha' píiỹa, 'ami 'uenáxanaxaicpi,
ACT.13.41	'chi 'au'aaláita qomle, qataxa 'ami palíchidiñi,
ACT.13.41	qá'a jaỹim 'me ỹ'onataquéna, 'uo ga' nolo' qomle 'avídiiỹa,
ACT.13.41	qana'chi 'uo ga' sa'uo sa dalaỹá'a,
ACT.13.41	ga'me ỹátaqta sa 'au'amaqchíñii, temaqaidi da'me 'uo ga'me 'ami d'aqtaxáatapeema.
ACT.13.42	So' Pablo qataxa saua' liquiáxa'u ca'li ỹinoxodéegue da' quéd'ai jeso' lemáxaqui na' judiopi, qana'chi na' sa judío lé'ecpi ỹiỹáxatoto saa'me, da' qaidi ga'me nolo' laqáỹa 'me mataxaqui qana'chi ỹitaxa ỹipaquetrelégue da' ỹ'axa't dójo'. 
ACT.13.43	Joca'li sóxote ỹim so' nemáxac jeso' nemáxaqui, qana'chi ỹátaqta jalcote na' judiopi qataxa jen'me 'chi ỹaconeguet da' l'amaqténataxanaxac na' judiopi qataxa ỹátaqta quetelégue, jeso'me 'equegue so' Pablo qataxa so' Bernabé. Qana'chi saa'me ỹátaqta huaqátetapega jen'me, da' qaidi sa ỹaxanéegue da' lichoxodénataxanaxac ñi' Dios.
ACT.13.44	Joca'li ỹivídee'ga so' nolo' laqáỹa 'me mataxaqui, qana'chi huec ỹima da' ỹima'a't jen'me néta'ña so' noic, da' naquiáxana da' l'aqtac ñi' Dios. 
ACT.13.45	Qaláxasa joca'li ỹilá'a jen'me judiopi na' siỹaxadipi, qana'chi jen'me judiopi ỹátaqta 'uo da' nedáxaỹaxac. Qana'chi qoỹ'iỹílaxatet'aguet na' l'aqtacpi so' Pablo qataxa qoỹisouéetac. 
ACT.13.46	Qaláxasa so' Pablo qataxa so' Bernabé sa d'oidalégue da' l'aqtaxanaxa'j. Qana'chi ca'li ỹim, qana'chi 'enapega'to':
ACT.13.46	—Da' l'aqtac ñi' Dios, da'me n'óota da' 'uáiñi da' qoỹ'axátem jen'me judiopi. Qaláxasa naỹi da' 'ami sa 'auacoñiiỹet da' nec'alaxa 'me qaỹa 'te loiquiaqa', qamaa'chi táxa qo'mi naỹi saxáaue jen'me sa judío lé'ecpi. 
ACT.13.47	Qá'a naqaida da' qo'mi ỹamaxalóo'te ñi' qadasoxola', 'enaac:
ACT.13.47	'Am sen sega'me 'am lecoỹadáxat na' ỹodapecachi siỹaxadipi,
ACT.13.47	qataxa 'am chiỹoqóchiỹi qomle da' nec'alaxa, cha ỹivid'alo naua' lail jen' 'aléua.
ACT.13.48	Joca'li naquiáxanee'gue dójo' jen'me sa judiopi, qana'chi ỹátaqta 'uo da' lamaic. Qana'chi so'me 'enaaco': “Ỹátaqta 'ónaxaic da' l'aqtac ñi' qadasoxola'.” Huá'a, qana'chi d'amaqtenataxan jen'me chi'ena ca'li da' qoỹaqátaxatapiỹe't da' qaidi taỹot da' nec'alaxa 'me qaỹa 'te loiquiaqa'. 
ACT.13.49	Qana'chi 'éeta joca'li da' qoỹ'axátetac da' l'aqtac ñi' qadasoxola' ỹima so'me 'aléua. 
ACT.13.50	Qaláxasa jen'me judiopi 'uo jen' dosétapegue' na'me ỹ'oxodaipi ỹauodipi 'me quétapegue' ñi' Dios, qataxa jen'me l'imdipi 'me naláuo so'me noic da' ỹadín'a jen'me, da' qaidi qoỹiqueuógaxa'n so' Pablo qataxa so' Bernabé, cha quéd'ai qoỹin so'me 'aléua. 
ACT.13.51	Huá'a, qana'chi saa'me nichiỹoxodíñi jen' 'enáxaỹaxa naua' lapia'te, da'me na'chi l'anaxat da' mai'chi nasouaxatela't so'me siỹaxadipi. Qana'chi saa'me ỹic'ádeta di' noic Iconio. 
ACT.13.52	Qaláxasa na'me d'amaqtenataxan ỹátaqta 'uo da' lamaic qataxa nesaqáchiỹi 'en so' Espíritu Santo.
ACT.14.1	Huétr'a di' Iconio so' Pablo qataxa so' Bernabé, qana'chi saa'me ỹic'átre'uo jeso' lemáxaqui na' judiopi, qana'chi d'aqtaxáat'ape. Qana'chi ỹátaqta jalcote na' d'amaqtenataxan, qataxa ỹivíd'a na'me sa judiopi. 
ACT.14.2	Qaláxasa jen'me judiopi 'me sa d'amaqtenataxan, jen'me ỹisoxonot na'me sa judiopi, qaidi niquiỹáxanaxaneeta saa'me. 
ACT.14.3	Chan'eesa saa'me ỹátaqta qaỹóxode' saua' noloqo'te da' huétr'a di'me, qana'chi ỹátaqta sa d'oidelégue da' ỹ'axátetrac da' n'aqtac qataxa ỹátaqta huaxatot so' qadasoxola'. Qana'chi so' qadasoxola' ỹátaqta ỹipagaqteetelóo'te naua' l'aqtaxanaxaco saa'me da' ỹ'axátetrac da' loqouagaxanataxanaxac ñi' Dios, qana'chi ỹanema saa'me da' lañoqtaxanaxa'j, da' qaidi ỹ'e't na' n'anecpi qataxa jen'me sa qoỹauanápiỹi. 
ACT.14.4	Qaláxasa jen'me siỹaxadipi 'me néta'ña so'me noic, jeso'me colaxaỹi, 'uo na' ỹic'oolégue na' judiopi qataxa 'uo na' ỹic'oolóo'te saua' Jesús lamaxa's. 
ACT.14.5	Chan'eesa jen'me judiopi qataxa na'me sa judiopi niỹamaxadé'te' na' net'alpi da' qodosápiilo saa'me, da' qaidi qodapetalo qataxa qoỹasaxaque na' qa'. 
ACT.14.6	Qaláxasa so' Pablo qataxa so' Bernabé ca'li p'iquidelégue dójo', qana'chi saa'me nelotaxa'n, ỹic'ádeta di' Listra qataxa di' Derbe, 'me huédaaue di' 'aléua Licaonia. Qana'chi coleetrapeelégue ỹima di'me 'aléua. 
ACT.14.7	Huá'a di'me, qana'chi ỹitaxa ỹ'axátetrac da' 'ónaxaic qadipí'ic.
ACT.14.8	Di' Listra, qana'chi ná'ña so' siỹaxaua 'me sa piỹíñi. So'me ñíchiiñi, qá'a na'chi ñáxat'ai joca'li da' sa piỹíñi, qana'chi ỹátaqta sa ỹauana da' ỹiuotapiỹe't. 
ACT.14.9	So'me siỹaxaua naquiáxatapega joca'li da' l'aqtaxanaxac so' Pablo. Qana'chi so' Pablo ỹilapecot so'me, qana'chi di'ỹoq da' ỹátaqta 'uo da' lip'iỹáxac da' ỹiméegue qoỹin. 
ACT.14.10	Qana'chi ỹátaqta necosaxadeelégue da' 'enapego':
ACT.14.10	—'Anchaachiñi qomle, 'au'añaxachí'ñiilo naua' 'adichil.
ACT.14.10	Qana'chi so'me siỹaxaua nacháseguem da' nichaachiñi, qana'chi ma'le ỹiuoỹaac. 
ACT.14.11	Qana'chi ca'li ỹauáachiỹi dójo' ỹí'et so' Pablo na' siỹaxadipi, qana'chi ỹ'alaqaỹi, qa'e'n naa'me l'aqtaqa na'me Licaonia lé'ecpi, 'enaac:
ACT.14.11	—¡Ỹátaqta nemédañi daua' paiỹa'go, neléemaxata na' siỹaxaua, daa'me qo'mi huetaavlo!
ACT.14.12	Qana'chi so' Bernabé qoỹíitapega da' naqaiso so' 'oiquiaxaic lenaxat Júpiter, so' Pablo qaamaxa qoỹíitapego' da' naqaiso so' 'oiquiaxaic lenaxat Mercurio, qá'a so'me na'chiso 'me dosétac. 
ACT.14.13	Chan'eesa so' ỹilo'ogue jega' ni'ỹoxodénataxanaxaqui da' qoỹi'ỹoxoden ga' 'oiquiaxaic lenaxat Júpiter, 'me ná'a ga'me niiuo jeso' noic, jeso'me nauectrauo saua' huaca qataxa nedótauo jen' 'epaq la'uo. Qana'chi so'me qataxa ỹima na' siỹaxadipi sétaaque da' netamnoto saa'me, qana'chi qoỹalaa't saua' huaca da' qoỹin nachítaqtaxanaqte. 
ACT.14.14	Qaláxasa saua' Jesús lamaxa's Bernabé qataxa so' Pablo ca'li nóm'da dójo', qana'chi saa'me necolaxata'ai naua' leuo, qana'chi tadóoue na' siỹaxadipi, qana'chi ỹ'ala', 'enapega't:
ACT.14.15	—¡'Ami siỹaxadipi! ¿Tá'nooqo'chi qoñíit'ec dójo'? Qo'mi na'chi'ami senqa'ama, 'chi qo'mi lapa'chi. Qaláxasa naqaida 'me 'uo da' ñivítaxalo da' 'ami senaqpegalo da' 'axañíiñi na' qaỹa 'te ga' náỹi, qana'chi 'oquiỹiỹi ñi' Dios 'me nec'alétaiỹi, ñi'me l'onatac di' piỹem, 'aléua, huaxai qataxa ỹima na' huetalquéna. 
ACT.14.16	Saua' noloqo'te laqáỹa' ñi' Dios ỹimachít'a na' siỹaxadipi, da' qaidi mai'chi ỹoiquíitac ga' ladíquiaxac. 
ACT.14.17	Qaláxasa temaqaidi da' jiñi'me ỹátaqta qo'mi naloxoot'alo, da' qo'mi ỹ'eteque da' ỹiỹamqáchiiñi; qo'mi namaxalo na' huétep, qataxa nó'in 'en na' qadañiisec, qataxa sa qoue qa'en na' qonoq, da' qaidi qo'mi madet'ape.
ACT.14.18	Qaláxasa saa'me temaqaidi da' 'eedaac dójo', qaláxasa sa leuótr'a na' siỹaxadipi da' sétaaque sa ỹipaguelégue da' qoỹalaa't saua' huaca da' qoỹanoto da' qonetamenoto saa'me.
ACT.14.19	Qana'chi 'uo so' nivídeuo judío lé'ecpi, chiỹaqá'a di' Antioquía qataxa di' Iconio. Qana'chi ỹisóxonooue na' siỹaxadipi, da' qaidi qoỹasaxac na' qa' so' Pablo. Joca'li qoỹíitapega da' sóxote ỹileu, qana'chi qoỹauéguee'ga ga' p'áiỹi so' noic. 
ACT.14.20	Qaláxasa so' 'amaqténataxanaxaicpi ca'li qolapoosop so' Pablo, qana'chi ñíseguem so'me, ỹitaxa v'iỹílaxa'uo so' noic. So' nolo' laqáỹa, qana'chi jec, liquiáxaua so' Bernabé da' tategue da' Derbe.
ACT.14.21	Joca'li ỹim da' ỹ'axátetrac da' 'ónaxaic qadipí'ic di'me noic, qana'chi ỹátaqta jalcote na' lauégue'j na' d'amaqtenataxan. Ỹim, qana'chi v'iỹílaxategue da' Listra, Iconio, qataxa da' Antioquía. 
ACT.14.22	Qana'chi saa'me ỹátaqta huaqátetrapega na' 'amaqténataxanaxaicpi 'me netalóo'te naa'me 'ale'u, da' qaidi ỹátaqta n'añaxatec da' lip'iỹáxac, qataxa ỹ'axátetrac da' qoỹinoxoneuó'o da' l'onataxanaxac ñi' Dios 'me ỹimata'a'téna, qana'chi jalcote da' 'queténaxac. 
ACT.14.23	Nataq'en qoỹa'uo na' lasoxola'pi na' 'amaqténataxanaxaicpi. Joca'li ỹim da' sa dequé'e ỹasouaxat da' netamnaxac, qana'chi qoỹipotan'aguet jen'me da' netelá'a ñi' qadasoxola' 'me qoỹ'amaqtéetac.
ACT.14.24	Ca'li ỹim, qana'chi tadelégue di' 'aléua Pisidia, qana'chi ỹivíded'a di' 'aléua Panfilia. 
ACT.14.25	Qana'chi ỹ'axátetrac da' n'aqtac huétr'a di' noic Perge. Huá'a, qana'chi ỹitaxa tategue da' Atalia. 
ACT.14.26	Huá'a di'me, qana'chi huenótreuo da' páide'ta di' Antioquía di'me noic 'me huéd'a ca'li qoỹanoto ñi' Dios da' netela'lo da'me l'onataxanaxa'j 'me ỹímta naỹi da' ỹima't. 
ACT.14.27	Ca'li ỹivídeda'uo di' Antioquía, qana'chi saa'me lapooda't na' 'amaqténataxanaxaicpi. Qana'chi ỹ'axátetrapeguem jen'me ỹima na' ỹ'eteque saa'me ñi' Dios qataxa da' 'éeta so' qadesallaxanec da' ỹ'ouate'uo da' lip'iỹáxac jen'me sa judiopi, da' qaidi d'amaqtenataxan. 
ACT.14.28	Qana'chi so' Pablo qataxa so' Bernabé ỹátaqta huo'oi saua' 'auóxoiqa da' huétraaue na' 'amaqténataxanaxaicpi nétra'ña di'me.
ACT.15.1	Jesaua' noloqo'te, qana'chi huo'oi saua' nivididi't siỹaxa'u chiỹoqoda'ague di' Judea da' ỹic'ádeta di' Antioquía. Qana'chi saa'me ỹapaxaguéet'ec na' 'amaqténataxanaxaicpi da' ga' sétaaque da' qonec'alaxatéegue, qana'chi ga'me ỹiuen da' qoỹa'uo ga' n'anaxaset na' ló'oc, qá'a da'me na'chi lamaxasóxonaxac so' Moisés. 
ACT.15.2	Qana'chi so' Pablo qataxa so' Bernabé noqolguétetapee'to saa'me, ỹátaqta let'ádaic da' necotaxa'j. Huá'a, qana'chi qoỹaconé'uo so' Pablo qataxa so' Bernabé qataxa qoỹauo'oi saua' laqáỹa'. Qana'chi qoỹamaxategue da' Jerusalén da' ỹic'ádeta qoỹi'n saua' Jesús lamaxa's qataxa saua' laqáỹa' lasoxola'te na' 'amaqténataxanaxaicpi 'me nétra'ña di'me noic, da' qaidi qodosápiỹi ga' ladic dójo'.
ACT.15.3	Qana'chi so' 'amaqténataxanaxaicpi 'me néta'ña di' Antioquía ỹama' jesaa'me. Qana'chi da'me 'éque' saa'me, qana'chi tadelégue di' 'aléua Fenicia qataxa di' 'aléua Samaria. Qana'chi ỹ'axátetrac da' 'éeta jen'me sa judiopi da' ỹiguem da' toisec l'amaqténataxanaxac, qana'chi 'equegue ñi' Dios. Qana'chi ỹima na' 'amaqténataxanaxaicpi ỹátaqta 'uo da' lamaic, ỹasouaxat da'me lipí'ic.
ACT.15.4	Ca'li ỹivídeda'uo so' Pablo qataxa so' Bernabé di' Jerusalén, qana'chi na' 'amaqténataxanaxaicpi qataxa saua' Jesús lamaxa's, qataxa saua' nasoxola'te ỹátaqta ỹoqochi'igueta saa'me. Qataxa saa'me ỹ'axátetrac ỹima jen'me ỹ'eteque ñi' Dios saa'me. 
ACT.15.5	Qaláxasa huo'oi saua' ỹalquétrauo na' fariseopi 'me 'amaqténataxanaxaiqa, saa'me nichaachidíñi, qana'chi 'enapega'to':
ACT.15.5	—Jen' 'amaqténataxanaxaicpi 'me sa judiopi, jen'me ỹiuen da' qoỹa'uo ga' n'anaxaset na' ló'oc, qataxa da' qoỹamaxalégue da' ỹí'et na' naqátaxacpi 'me chiỹoqo'ot so' Moisés.
ACT.15.6	Chan'eesa saua' Jesús lamaxa's qataxa saua' laqáỹa' nasoxola'te ỹauóte so' letaxaỹaxa'j, da' qaidi qoỹiláaque ga' lasoxoc dójo'. 
ACT.15.7	Ca'li ma'le qaỹa'ague da' nosáxac, qana'chi so' Pedro nichaachiñi, qana'chi 'enaaco':
ACT.15.7	—'Ami ỹaqáỹa', 'ami 'auaỹáchiñii da' ñi' Dios jaỹim ỹilotelégue joca'li, da' 'ami ỹachiỹoxotetoovlo, da' qaidi jaỹim s'axátem da' 'ónaxaic qadipí'ic na' sa judiopi, da' qaidi d'amaqtenataxan. 
ACT.15.8	Qataxa ñi'me Dios 'me ỹaateton jan' niquidiaqte, qana'chi ỹaloxon jen'me ỹiỹamaxadéeta da' ỹanem so' Espíritu Santo, 'ená'am da' 'oñíita josii'chi. 
ACT.15.9	Ñi' Dios sa 'te qo'mi ỹiloỹilo, da'me ỹiỹoté'ta jen'me. Qá'a jiñi'me ỹiỹo jan' liquidiaqte jen'me, chiỹoqóchiỹi qa'en da' lip'iỹáxac. 
ACT.15.10	Chan'eesa naỹi 'ami, ¿tóoqo'chi 'auqolguíchiitac da'me ỹí'et ñi' Dios, qataxa 'aupolquiitapeelégue na' sa judiopi da' sa p'áteta 'me nataq'en qo'mi sa sañoxotaq da' ñipenaxaséguem, qataxa so'me huá'au qadapidiipi? 
ACT.15.11	Jaldáta da' s'amaqténaq da' qo'mi ñic'alaxáiỹi, sachíỹoxosoqchiỹi da' lecouagaqtaxanaxac so' qadasoxola' Jesús, qana'chi senqá'am jen'me.
ACT.15.12	Huá'a, qana'chi ỹima jeso'me dasot'a't n'emáxañi. Qana'chi qonaquiáxanalo so' Bernabé qataxa so' Pablo da' ỹ'axátetrac na' n'anecpi qataxa na'me sa qoỹauanápiỹi da' ỹí'et ñi' Dios, ỹachiỹoxochichiilo saa'me da' huáaue qa'en jen'me sa judiopi. 
ACT.15.13	Joca'li ỹima't da' losáxa'j, qana'chi so' Jacobo dose, 'enaaco':
ACT.15.13	—'Ami ỹaqáỹa', ỹa 'anaquiáxañiỹa da' ỹ'aqtac: 
ACT.15.14	Ñi' Simón Pedro 'ami ỹ'axátetapeema da' 'éeta ñi' Dios ca'li ỹímta da' noq'oỹá'ac jen'me sa judiopi, qana'chi ỹilotelégue jen'me da' 'en lalémaxasetpi. 
ACT.15.15	Da'me dójo' ỹátaqta táchiỹi da'me l'aqtaxanaxac so' l'aqtáxanaxanecpi ñi' Dios 'me nedétañi, 'enaac:
ACT.15.16	Qomle ỹim dójo', qana'chi jaỹim ñ'iỹílaq,
ACT.15.16	da' qaidi ỹitaxa ñiuaxaỹaxaséguem ñi' l'emec so' David 'me sóxote noláiñi;
ACT.15.16	qana'chi ỹitaxa ñ'oxoséguem ga'me maliaxa huót'ai,
ACT.15.17	qaidi ỹima jen'me siỹaxadipi lai jaỹim nimitáaque 'me jaỹim nasoxola',
ACT.15.17	qataxa ỹima na'me ỹodapecachi siỹaxadipi 'me siỹáxana da' sétaaque ỹalémaxasetpi.
ACT.15.18	'Éeta da' l'aqtac ñi' qadasoxola' 'me ỹ'axátet'a dójo' jocalia'cho'.
ACT.15.19	Chan'eesa naỹi senapegalo 'ami da' 'ená'te 'anqueuóquiỹapega jen'me sa judiopi, 'me sóxote cá'ai da'me toisec l'amaqténataxanaxac, qana'chi 'equegue ñi' Dios. 
ACT.15.20	Jaldáta da' qo'mi samaxasáxa jaga' qadedíise jen'me, da' qaidi ỹaxañi da' ỹalic ga' nalic 'me sóxote qoỹanot ga' 'chi niquí'i n'onatac, qataxa sa 'te 'uo ga' nichíuatetapegue' jaga' sa loua, qataxa sa 'te ỹalic na' lapat ga' ỹichigoo'ue na' loqosot, qataxa ga' 'ouaxaic 'me sa huocodédeegue naua' letauo't, qataxa sa 'te ỹalic jan' netauo'. 
ACT.15.21	Qá'a da'me chiỹoqóchii'ña saua' 'uáudeegue 'uóidi 'uo joca'li na' siỹaxadipi 'me ỹ'axátet'ape naua' laqátaxaco so' Moisés 'me qoỹitaxaỹaxanaxáat'ape di' nolo' mataxaqui da' huáaue jen' lemáxaqui na' judiopi, qataxa nauójo' naqátaxaco sa ỹisiquiaxana'alo.
ACT.15.22	Qana'chi saua' lamaxa's so' Jesús qataxa saua' nasoxola'te laqáỹa', qataxa ỹima na' 'amaqténataxanaxaicpi, 'uo da' leenataxac da' qoỹauo'oi gaua' qoỹacone'ualo jeso'me, qana'chi qoỹamaxategue da' Antioquía da' náicapee'to qoỹi'n so' Pablo qataxa so' Bernabé. Qana'chi qoỹaconé'uo so' Judas, da' lenaxat laqáỹa Barsabás, qataxa so' Silas. Saa'me ỹ'odíchiilo lasoxola'te na' laỹi. 
ACT.15.23	Qana'chi jesaa'me qoỹamaxaguelo jaso' nidíise 'me huetalégue da' n'aqtac, 'enaac:
ACT.15.23	“Qo'mi Jesús lamaxa's, qataxa naua' qadiquiáxa'u nasoxola'te, qataxa ỹima na' qadaỹi, qo'mi samaxasaxalo da' qadip'iỹénataxanaxac na' qadaỹi 'me sa judiopi, 'me néta'ña di' Antioquía, qataxa di' 'aléua Siria, qataxa di' Cilicia. 
ACT.15.24	Qá'a qo'mi sip'iquíaqtapeeguet da' 'uo na' siỹaxadipi da' chiỹaqa'ñína, da' sa qadamaxasec, da' ỹic'atalo 'ami da' sa 'ami ỹalémaxa't. Naua' l'aqtaxanaxaco jen'me ỹ'éte'uo da' sa 'auaỹáchiñii ga' 'oñíita, qataxa 'ami ỹamaxalóo'te da' 'auauóỹaaque ga' 'an'anaxasíchii, qataxa da' 'oquiỹiỹi na' laqátaxacpi so' Moisés. 
ACT.15.25	Chan'eesa ỹima da' senqáta siỹamaxadénaqta da' sauoqo'oi naa'me qadaqáỹa', qaidi 'ami ỹic'atalo, qataxa náictapee'to naua' qanauotaxa'u qadaqáỹa' Bernabé qataxa Pablo, 
ACT.15.26	naa'me qadaqáỹa' ỹátaqta nañaateguet ỹima da' lichic ỹasouaxat so' qadasoxola' Jesucristo. 
ACT.15.27	Chan'eesa naỹi 'ami samaxasaxalo na' Judas qataxa na' Silas. Naa'me 'me ỹátaqta 'ami d'aqtaxaat'ema qomle, 'ami ỹ'axátet'ema ỹima da'me qad'aqtac. 
ACT.15.28	Qá'a so' Espíritu Santo ỹátaqta ỹiỹamaxadéeta, qataxa qo'mi, qaỹa 'te laqáỹa da' 'ami sachaqalóo'te ga' sa nep'áteta, jaldáta da' sétaaque 'auaỹáchiñii da' 'eet'oi: 
ACT.15.29	'Ená'te 'aualíquii qomle na' lapat ga'me sóxote qoỹanot na' niquí'i 'chi n'onatac; qataxa 'ená'te 'aualíquii jan' netauo', qana'chi 'ená'am na' lapat na' síiỹac 'me ỹichigoo'ue na' loqosot, qataxa 'ená'te 'uo ga' nichíuatetapegue' jaga' sa loua. Qomle 'aupaquiitelóo'te da' 'av'íchii' naa'me, qana'chi ỹátaqta ỹiỹamqáchiiñi. 'Ónaxaic qomle da' 'adadíquiaxaquii.”
ACT.15.30	Qaa'le ca'li ỹim da' qoỹacone'ualo da' qoỹama', qana'chi 'éque', tategue da' Antioquía. Ca'li sóxote ỹivididi't, qana'chi ỹima'a't na' 'amaqténataxanaxaicpi, qana'chi ỹaadéuo jaso' nidíise. 
ACT.15.31	Qana'chi joca'li qoỹitaxaỹaxanaxáatac jaso' nidíise, qana'chi so' 'amaqténataxanaxaicpi ỹátaqta mátac ỹasouaxat da' n'añaqtaguec. 
ACT.15.32	Qá'a so'me Judas qataxa so' Silas, saa'me nataq'en l'aqtáxanaxanqa ñi' Dios. Qana'chi saa'me ỹ'añaqte't qataxa huaqátetrapega so' 'amaqténataxanaxaicpi, ỹátaqta let'ádaic da' laqátaxa'j. 
ACT.15.33	Ca'li sóxote qaỹóxode' saua' noloqo'te, qana'chi so' 'amaqténataxanaxaicpi nip'iỹíitapee'to saa'me da' v'iỹílachi. Qana'chi qoỹanema da' ỹátaqta ỹachítreegue da' lamai'j, da' qaidi v'iỹílaxata saa'me so' namaxasóqo't. 
ACT.15.34	Qaláxasa so' Silas 'uo da' leenataxac da' qapiỹáñi. 
ACT.15.35	Qataxa so' Pablo qataxa so' Bernabé, saa'me qapidá'ña di' Antioquía. Qana'chi saa'me, nataq'en 'uo so' jalcote laỹi', queted'ot da' lapaxaguenataxanaxa'j da' ỹ'axátetrac da' l'aqtac so' qadasoxola'.
ACT.15.36	'Uo so' nolo', qana'chi so' Pablo 'enapego' so' Bernabé, 'enaac:
ACT.15.36	—Ỹitaxa qolaq qomle da' sesapchaxa na' qad'amaqtenataxanaxau'pi 'me na'alo naua' noiqa 'me souqat'alo ca'li s'axátaqtac da' l'aqtac so' qadasoxola' Jesús, qaidi saỹátenaq da' qaỹa 'te 'uo.
ACT.15.37	Qana'chi so' Bernabé sétaaque da' náicapegue' so' Juan Marcos. 
ACT.15.38	Qaláxasa so' Pablo sa ỹiỹamaxaden da' ỹitaxa qoỹauec so'me, qá'a sóxote ca'ai saa'me ca'li huéd'a di' Panfilia, qana'chi sa coovlo saa'me da' l'onataxanaxa'u. 
ACT.15.39	Qana'chi necotrápiỹi so'me, cha ỹivíd'a da' colaxaỹilo saa'me da' ladíquiaxa'j. Qana'chi so' Bernabé ỹauec so' Marcos, qana'chi huenóteuo da' taiỹi da' Chipre. 
ACT.15.40	Chan'eesa so' Pablo 'en liquiáxaua so' Silas. Ca'li ỹim da' ỹanot ñi' Dios so'me so' laỹi da' qaidi netela, qana'chi jec. 
ACT.15.41	Qana'chi talégue di' Siria qataxa di' Cilicia, qana'chi ỹátaqta ỹ'añaqtétac na' l'amaqténataxanaxau'pi jen' tamnaxaquipi.
ACT.16.1	So' Pablo qataxa so' Silas ỹivíded'a di' noic lenaxat Derbe qataxa di' Listra. Huá'a di'me, qana'chi ỹilodalégue so' 'amaqténataxanaxaic lenaxat Timoteo. Jeso'me lec'óxot jaso' judío lase 'amaqténataxanaxai, qaláxasa so' let'a 'me griego lé'ec. 
ACT.16.2	So' 'amaqténataxanaxaicpi 'me néta'ña di' Listra qataxa di' Iconio ỹátaqta 'ónaxaic qa'en da' lasoxoc so'me. 
ACT.16.3	Qana'chi so' Pablo sétaaque da' náictapegue' so' Timoteo. Qana'chi ỹ'áta da' qoỹa'uo jeso' n'anaxaset na' ló'oc, qá'a sétaaque da' na' judiopi 'me néta'ñalo saa'me 'ale'u ỹiỹamaxadéeta so'me, qá'a ỹima qoỹaỹáten da' griego lé'ec so' let'a. 
ACT.16.4	Qana'chi ỹima jen'me noicpi 'me tadelégue, ỹ'axátetrapeguem da'me laqátaxa'j saua' Jesús lamaxa's qataxa saua' nasoxola'te laqáỹa' 'me nétra'ña di' Jerusalén. 
ACT.16.5	Huá'a, qana'chi na' 'amaqténataxanaxaicpi ỹátaqta 'uo da' l'añaxac da' lip'iỹáxac, qana'chi saua' noloqo'tédi ỹátaqta nichíctaiỹi di' liiñi na' d'amaqtenataxan.
ACT.16.6	So' Espíritu Santo sa ỹasenema saa'me da' ỹ'axátrem da' n'aqtac di' 'aléua lenaxat Asia. Chan'eesa saa'me napacdalégue di' 'aléua Frigia qataxa di' Galacia, 
ACT.16.7	cha ỹivíd'a ga' loiquiaqa' di' 'aléua lenaxat Misia. Huá'a, qana'chi sétaaque da' tadé'uo di' 'aléua lenaxat Bitinia, qaláxasa so' lepaqal so' Jesús sa ỹaseedé'uo saa'me da' ỹic'átre'uo. 
ACT.16.8	Chan'eesa saa'me napacdalégue di' 'aléua Misia, qana'chi nenóchidi'ña di' nadíỹaxasom lenaxat Troas. 
ACT.16.9	Huá'a di'me, qana'chi so' Pablo 'uo so' leuoqtaxanaxac jeso'me pí'ỹaq: ỹilo'oto' so' siỹaxaua 'me na'ata di' Macedonia. So'me nichaatétañi, qana'chi nachoxodéetapecot so'me, 'enaaco': “Ỹa 'auanait'a qomle na' Macedonia, qo'mi 'alcochiỹalo.” 
ACT.16.10	Ca'li 'uo da' leuoqtaxanaxac so' Pablo, qana'chi qo'mi ñiỹamaxataq da' saxa'ta di' Macedonia. Qá'a ỹátaqta 'eesa da' na'chiñi ñi' Dios ñi' qo'mi niỹáxatapee'talo, da' qaidi s'axátaxam ga'me siỹaxadipi da'me 'ónaxaic qadipí'ic.
ACT.16.11	Qana'chi sapágaxa'ta, sachíỹoxosoqchii'ña di' Troas, seloqot'eta di' 'aleuolec lenaxat da' Samotracia. So' nolo' laqáỹa, qana'chi sivítaxa di' nadíỹaxasom Neápolis. 
ACT.16.12	Huá'a di'me, qana'chi qótaxa di' Filipos, 'me ỹátaqta nedóchiiñi na' chiỹaqa'ague da' Roma na' netalégue na' ỹilótapegue' di'me, qataxa na'chidi di'me noic let'ádaic 'me ỹátaqta ỹ'oxodaq di'me 'aléua Macedonia. Huá'a di'me, qana'chi huo'oi saua' noloqo'te da' souqát'a. 
ACT.16.13	'Uo so'me nolo' 'me mataxaqui, qana'chi saxái'ỹa da' lai di' noic let'ádaic, sec'átaqaasó'ma so' loxogue so' ñáchi di'me huápega da' qoỹí'et da' tamnaxac. Huá'a, qana'chi sonqáchiiñi, qana'chi s'axátaqtapeguem da' n'aqtac na' ỹauodipi 'me dasot'a't. 
ACT.16.14	Qaa'le 'uo jaso' 'oonole ỹauo, lenaxat Lidia, chiỹaqa'ague da' noic Tiatira. Jaso'me ỹiméetac jen' ỹátaqta nó'in huoxóidit ỹimalqalégue na' letóomaxa. Jaso'me ỹauo na'chi 'eeta't da' quétapegue' ñi' Dios. Jaso'me naquiáxatac, qana'chi so' qadasoxola' ỹ'ouáchiỹi jaso' liquidiaqte, da' qaidi ỹaconeguet da'me ỹ'axátetac so' Pablo. 
ACT.16.15	Ỹim, qana'chi qonachiláxan, nataq'en ỹima so' lec'oqtepi. Ca'li ỹim, qana'chi jaso'me qo'mi nachoxodenoto, 'enaac:
ACT.16.15	—Qomle 'eesa 'ami da' 'auaatetoñii da' ỹ'amaqténataxanaxac so' qadasoxola', qana'chi n'óota qomle da' 'auc'áchiỹa di' ỹ'acháqa' da' 'ad'ochaqádii.
ACT.16.15	Qana'chi jaso'me ỹátaqta 'enapegalo qo'mi da' sonqáta'ña so' l'acháqa'.
ACT.16.16	Cana'le ỹitaxa qótaxa'ỹa so'me tamnaqa', qana'chi sauadaq'aguet jaso' q'añole nelata 'me 'uo so' lé'ec nataqtáqaic 'me ỹilápegooue 'en ga' laqáỹa. Jaso'me ỹátaqta dauégaxatapiỹi jaso'me so'me ladípa, da' ỹilóoue ga'me laqáỹa. 
ACT.16.17	Jaso'me q'añole qana'chi quétapegue' so' Pablo, qataxa qo'mi. Qana'chi ỹ'alqata't, 'enaac:
ACT.16.17	—Nauójo' siỹaxa'u, naa'me d'onataxáatrapecot ñi'me Dios 'me p'asáiỹi, naa'me 'ami ỹ'axátetapeema da' ladic da' nec'alaxa.
ACT.16.18	Ỹátaqta huo'oi saua' noloqo'te da' na'chi 'eeta't dójo'. Cha ỹivíd'a da' ỹátaqta sa ỹiỹamaxaden so' Pablo. Qana'chi so'me v'iỹílaxaguet jaso'me, qana'chi 'enapego' so'me né'ec 'me nétaaue jaso'me, 'enaaco':
ACT.16.18	—'Am sedolégue da' lenaxat so' Jesucristo da' 'ocá'ai jana'me q'añole.
ACT.16.18	Qana'chi so'me né'ec cá'ai jaso'me.
ACT.16.19	Qaláxasa so' ladípa jaso' q'añole ca'li ỹilá'a da' ma'le qaỹa so'me dauégaxatapiỹi 'me n'onataguec jaso'me, qana'chi qoỹaconé'uo so' Pablo qataxa so' Silas, qana'chi qoỹauéguee'ga ga' letaxaỹaqa' so' net'alpi 'me huá'a laiñi so' noic. 
ACT.16.20	Qana'chi qoỹaueegueta saua' net'al 'me nimitraac na' nasouaxasetpi, qana'chi qoỹinaaco':
ACT.16.20	—Nauójo' siỹaxa'u, naa'me judío lase'. Naa'me ỹátaqta sa ỹalémaxa't na' siỹaxadipi jen' qad'acháqa', 
ACT.16.21	qataxa dapaxaguenataxatec na' n'onataguec 'me sa siỹamaxadénaq da' saconaxaguet da' s'étaq, qá'a qo'mi romano lase'.
ACT.16.22	Chan'eesa so' siỹaxadipi ỹátaqta nep'aguee'to saa'me, qana'chi saua' net'al damaxasoxolóo'te da' qonaqa't naua' leuo saa'me, qana'chi qoỹalaqai'n, qoỹido'oque na' ne'uáanaxanaxat 'me 'epaq. 
ACT.16.23	Joca'li sóxote jalcote da' qoỹi'uaxáat'ape, qana'chi qoỹanédaaue jaga' necointáxanaxaqui. Qana'chi qoỹinapéga jeso'me ỹilótapegue' jaso' necointáxanaxaqui da' ỹátaqta netela'lo. 
ACT.16.24	Qana'chi ca'li 'uo da' n'aqtaguec jeso' ỹilótapegue' jaso' necointáxanaxaqui, qana'chi qoỹaadá'uo ga' ỹátaqta p'ásauo jaso' necointáxanaxaqui saa'me, qana'chi qoỹanaỹilo naua' lapia'te naua' necointáxanaxaqui' 'epa.
ACT.16.25	Qaláxasa so' pí'ỹaq laiñi, qana'chi so' Pablo qataxa so' Silas, saa'me netameet'ape qataxa d'onaxaat'ape, ỹi'ỹoxodéetrac ñi' Dios. Qana'chi so'me laỹi necointáxau'pi naquiáxatapegalo saa'me. 
ACT.16.26	Qana'chi nepeláxateta da' 'uo so' nedáxa, qana'chi ỹátaqta ỹachólaxan jaso' necointáxanaxaqui, ỹátaqta ỹivídañi. Huá'a, qana'chi mai'chi n'ouátreegue naua' so'mi, qataxa mai'chi huosoỹilo naua' leque'te so' necointáisecpi. 
ACT.16.27	Qana'chi datom so'me ỹilótapegue' jaso' necointáxanaxaqui. Qana'chi ca'li ỹilá'a da' ỹima n'ouátetaiỹi na' sompi jaso' necointáxanaxaqui, qana'chi so'me nauégueegue so' legaxanaxat da' sétaaque da' mai'chi nalaatela't, qá'a nip'itáxatapega da' n'otáiỹi so' necointáisecpi. 
ACT.16.28	Qaláxasa so' Pablo ỹ'alaxalégue so'me, 'enaac:
ACT.16.28	—'Ená'te da' 'analaatela't, qá'a qo'mi ỹima da' qadalot'a't.
ACT.16.29	Chan'eesa so' ỹilótapegue' jaso' necointáxanaxaqui ỹiỹáxanaaque jaso' coỹadáxanaqte, qana'chi ỹátaqta naqalégaqa'uo so' p'áuo, ỹátaqta divíloxolem da' loqolánaxa. Qana'chi so'me ỹisocoto naua' liliictel so' Pablo qataxa so' Silas. 
ACT.16.30	Ỹim, qana'chi ỹinoxodaqtréegue saa'me, qana'chi ỹinatet'ape, 'enaac:
ACT.16.30	—'Ami ỹaqáỹa', ¿jái'chogamaxa 'éeta ga' séeta, da' qaidi jaỹim qonec'alaxatéegue?
ACT.16.31	Qana'chi saa'me 'eedaaco':
ACT.16.31	—'Au'amaqten so' qadasoxola' Jesucristo, qaidi 'am 'anec'aléegue, qataxa ỹima ga' 'ac'oqtepi.
ACT.16.32	Qana'chi qoỹ'axátetapeguem so'me da' l'aqtac ñi' Dios qataxa ỹima so'me néta'ña so' l'acháqa'. 
ACT.16.33	Qaa'le na'chiso' so' pí'ỹaq so' ỹilótapegue' jaso' necointáxanaxaqui ỹiỹot'ape saua' liidíñi saua' ne'uaxánaqa saa'me. Ỹim, qana'chi so'me qataxa ỹima so' lec'oqtepi qonachiláxan. 
ACT.16.34	Joca'li ỹim, qana'chi ỹauéede'uo saa'me ga' l'acháqa', qana'chi ỹiqui'ỹáxat'ape. So'me qataxa so' lec'óqo'tepi ỹátaqta madet'ape, qá'a da' ỹ'amaqte'n ñi' Dios.
ACT.16.35	So' nolo' laqáỹa, qana'chi saua' net'al ỹamaxata so' huataxanaq so'me ỹilótapegue' jaso' necointáxanaxaqui, da' qaidi 'enapéga da' ỹisodéegue saa'me. 
ACT.16.36	Chan'eesa so' necointáxanaxaqui ló'o 'enapego' so' Pablo, 'enaac:
ACT.16.36	—'Uo da' l'aqtac jen'me net'alpi, da' sétaaque da' jaỹim 'ami sesodéegue. Chan'eesa naỹi 'ami maale 'aunoxoñíiỹi, qaỹa 'te 'ami nauáneeta.
ACT.16.37	Qaláxasa so' Pablo 'enapego' so' huataxanaq, 'enaac:
ACT.16.37	—Qo'mi 'me qo'mi romano lase'. Qo'mi 'aualaqáiñiit'ape, ỹima da' qo'mi qoỹic'atéet'ape, qamaale maliaxa da' sa qoỹaỹáten ga' sasouaxalégue. Qataxa qo'mi qoỹanédaaue jañi' necointáxanaxaqui, qana'chi ¿naỹi sétaacogamaxa da' 'chi qo'mi 'auoxochíitrapiiñi da' qo'mi 'ausoidéegue? ¡'Axai'! N'óota da' nepaca't ga'me, da' qaidi qo'mi ỹisodéegue.
ACT.16.38	Qana'chi saua' huataxanaxalase' ỹ'axatema so' net'alpi da' l'aqta'j saa'me. Qana'chi jeso'me net'alpi ca'li ỹaỹáten dójo', qana'chi ỹátaqta dó'i, qá'a ỹaỹáten da' romano lase' saa'me. 
ACT.16.39	Qana'chi so'me net'alpi janac da' nemáatapecot so' Pablo qataxa so' Silas. Ỹim, qana'chi ỹisodéegue saa'me, qana'chi nachoxodéetapecoto, da' qaidi saa'me quéd'ai di' noic. 
ACT.16.40	Qana'chi saa'me ca'li quéd'ai jaso' necointáxanaxaqui, qana'chi ỹic'ádeta ga' l'acháqa' jaso' Lidia. Joca'li ỹima't da' nauáa'te' na' l'amaqténataxanaxau'pi qataxa da' ỹ'añaqtétrac, qana'chi saa'me jéque'.
ACT.17.1	Da' leuoxo'j saua' Pablo qataxa so' Silas tadelégue di' Anfípolis qataxa di' Apolonia. Ỹim, qana'chi ỹic'ádeta di' noic Tesalónica. Di'me ná'a so' lemáxaqui na' judiopi. 
ACT.17.2	So' Pablo, da' jalchi'ena n'onataguec, so'me ỹivi't saua' tres mataxaqui' da' v'iỹílaqta'uo so' lemáxaqui na' judiopi, qana'chi d'aqtaxáatapeguem. 
ACT.17.3	Ỹacona jaso' nede naua' nidii's l'aqtaqa ñi' Dios, qana'chi ỹ'axátetac ga' net'a nec'alaxaqui 'me qoỹiuatétaaque, ga'me qomle ỹátaqta 'uo da' ne'queténaxac. Qomle ỹim, qana'chi qoỹalaat, qana'chi ga'me ỹitaxa qonec'alaxadiséguem. Qana'chi 'enaaco':
ACT.17.3	—Chan'eesa so'me 'ami s'axátetapeema 'me Jesús, so'me naqaiso 'me net'a qadec'alaxaqui 'me qoỹ'axátet'aguet.
ACT.17.4	Chan'eesa 'uo na'me judiopi na' d'amaqtenataxan, qana'chi 'equegue so' Pablo qataxa so' Silas. Nataq'en jalcote na' d'amaqtenataxan na' griego lé'ecpi 'me na'chi 'eeta't da' quétapegue' ñi' Dios. Qataxa jalcote na' ỹauodipi na' d'amaqtenataxan jan'me ỹátaqta ỹ'oxodaipi. 
ACT.17.5	Qaláxasa taqadíta 'uo na' judiopi na'me sa d'amaqtenataxan. Qana'chi jen'me ỹátaqta 'uo da' nedáxaỹaxac, qana'chi ỹaconegue jen'me siỹaxadipi 'me qalhuaxaicpi 'me qaỹa 'te ỹí'et, 'chi coléetapeeguelo naua' naq'áico, da' qoỹ'iuóxonaqtet. Qana'chi jeso'me 'chi ỹisóxonooue jen'me néta'ña di' noic. Qana'chi qoỹic'áta ga' l'acháqa' so' Jasón da' qonenóxoteegue, qonimitétaaque so' Pablo qataxa so' Silas da' sétaaque da' qoỹacone'ualo, qana'chi qoỹaadóoue na' siỹaxadipi. 
ACT.17.6	Qaláxasa ca'li sa qonatalo saa'me, qana'chi qoỹauec so' Jasón, qoỹauéctac. Qataxa huo'oi saua' laqáỹa' 'amaqténataxanaxaiqa da' qoỹauee'ualo so'me net'alpi jeso'me noic. Qana'chi qoỹ'alqatalóo'te saa'me, qoỹinaac:
ACT.17.6	—Náajo' siỹaxa'u 'me ỹiqueuógaxatrac ỹima na' siỹaxadipi da' chiỹoqotr'ague, naa'me naỹi qataxa naqauatequéna. 
ACT.17.7	Qataxa da'me Jasón, da'me ỹaconeeta, qana'chi ỹáatra'ña di' l'acháqa'. Ỹima jen'me ỹátaqta nauténa da' lamaxasóxonaxac ñi'me qadet'a 'me net'ague da' Roma, qá'a jen'me siỹaxadipi 'éetapega 'uo ga' net'a laqáỹa 'me lenaxato' Jesús.
ACT.17.8	Ca'li naquiáxanee'gue da'me so' siỹaxadipi qataxa so' net'alpi, qana'chi ỹátaqta 'uo da' cotaxac. 
ACT.17.9	Qaláxasa so' Jasón qataxa saua' laqáỹa' ca'li ỹim da' 'uo jaso' neseeténaqte', qana'chi qoỹisodéegue.
ACT.17.10	So' 'amaqténataxanaxaicpi ỹátaqta sa qoỹiỹáloxode'n so' Pablo qataxa so' Silas da' qoỹamaxategue da' Berea so'me pí'ỹaq. Joca'li ỹivididi't, qana'chi ỹic'átre'uo so' lemáxaqui na' judiopi. 
ACT.17.11	Qaa'le so'me judiopi ỹátaqta qaỹa 'te ga' ỹiga da' naquiáxan, sa 'ená'am so' néta'ña di' Tesalónica. Qá'a jen'me ỹátaqta noqopita da' naquiáxana da' n'aqtac. Chan'eesa ỹiméda naua' noloqo'te da' nimitet'ape naua' nidii's l'aqtaqa ñi' Dios da' 'uootaxa ỹátaqta 'eesa da'me qoỹ'axátetac. 
ACT.17.12	Huá'a, qana'chi ỹátaqta jalcote na' d'amaqtenataxan jen'me, nataq'en jen'me griego lé'ecpi ỹátaqta jalcote na' d'amaqtenataxan, l'imdipi qataxa jen' ỹauodipi 'me ỹ'oxodaipi. 
ACT.17.13	Qaláxasa na' judiopi 'me sa d'amaqtenataxan 'me l'acháqa' di' Tesalónica, joca'li p'iỹíỹa so' Pablo da' ỹ'axátetac da' l'aqtac ñi' Dios huét'a di' Berea, qana'chi ỹic'áta di'me, qana'chi ỹí'et da' l'euóxonaxac na' siỹaxadipi. 
ACT.17.14	Qaláxasa so' 'amaqténataxanaxaicpi sa ỹiỹáloxoden so'me da' ỹamaq, qaidi taxasó'ma so' loxogue jaso' huaxai. Qana'chi ỹisamachi saua' Silas qataxa so' Timoteo 'me qapidá'ña di' Berea. 
ACT.17.15	Qana'chi saua' náictapee'to so' Pablo ỹividetr'ague da' noic let'ádaic Atenas. Ca'li ỹim, qana'chi n'iỹíla', qana'chi nachítrac da' l'aqtac so'me da' 'enapegalo saua' Silas qataxa so' Timoteo da' pasá'a jana'j da' ỹic'ádeta so'me.
ACT.17.16	So' Pablo ca'li huét'a di' Atenas da' ỹiuatetapiỹi saua' Silas qataxa so' Timoteo, qana'chi ỹátaqta sa maỹíñi ỹasouaxat da' ỹic'atéetac so'me noic let'ádaic da' ỹátaqta saqáchiỹi na' 'chi noqolac niquí'i 'me netaméetapecot. 
ACT.17.17	Chan'eesa ỹic'áte'uo jega' nemáxaqui, qana'chi d'aqtaxáatapeguem na' judiopi, nataq'en jen'me laỹi 'me ỹi'ỹoxodéetac ñi' Dios. Qataxa ỹiméda naua' noloqo'te d'aqtaxáatac, d'aqtaxáatapeguem jen'me huét'a ga' nemáqa'. 
ACT.17.18	Qaa'le 'uo so' siỹaxadipi 'me napaxaguéetapega da' lapaxaguenataxanaxac jen'me lenaxat epicúreo, qataxa jen'me napaxaguéetapega da' lapaxaguenataxanaxac na'me lenaxat estoico, qana'chi jen'me dosétapegue' so'me. Qana'chi jen'me 'uo na' 'enaac:
ACT.17.18	—¿Jái'chi da' qo'mi ỹ'axátetapeema da'me dójo' siỹaxaua, 'chi sa nem da' dose?
ACT.17.18	Qataxa 'uo na' 'enaac:
ACT.17.18	—Séetapega da'me ỹ'axátetapegueegue ga'me netaxaỹaxaua ỹaqá'a.
ACT.17.18	Da'me qoỹinaac, qá'a so' Pablo ỹ'axátetac da' nó'in qadipí'ic 'me n'aqtaguec so' Jesús, qataxa da' 'éeta da' ỹitaxa nec'aliséguem ga' siỹaxaua. 
ACT.17.19	Chan'eesa so' Pablo qoỹauéguee'ga ga' nemáqa' lenaxat Areópago, ga'me chi'ena 'me huápega da' 'uo na' qodosápiỹi. Qana'chi qoỹinatétac, qoỹinaac:
ACT.17.19	—¿Qo'li 'uo ga' saỹátenaq qo'mi da'me dójo' dálaxaic 'me 'au'axátetac? 
ACT.17.20	Qá'a da'me 'au'axátetac, jeda'me ỹátaqta ỹouálaq'a, chan'eesa sétaaque da' saỹátenaq ga'me 'éeta ỹima da'me.
ACT.17.21	Qá'a ỹima jen'me néta'ña na' Atenas qataxa ỹima jen'me chiỹaqaiỹipi ỹátaqta qaỹa 'te losáxac laqáỹa, na'chidáta da' naquiáxataaque da' 'uo ga' qoỹ'axat dálaxaic.
ACT.17.22	Qana'chi so' Pablo nichaatánỹi so' laiñi so'me dasot'a't siỹaxadipi 'me huét'a di' Areópago. Qana'chi 'enaaco':
ACT.17.22	—'Ami siỹaxadipi 'me 'ad'acháqadii jénjo' Atenas, jaỹim sec'atéetac ỹima da' 'oñíita ỹátaqta 'oquiit'egue da' 'ad'amaqténataxanaxaquii jen'me 'chi n'onatac niquí'i 'me 'antamñiitapecot. 
ACT.17.23	Qá'a da'me secoléetapiilo qataxa sec'ateet'ape ỹima jen'me 'antamnaqádiipi. Qana'chi 'uo di' selalégue tamnaqa' qoỹidétañi so' n'aqtac, 'enaac: “Tamnaqa' da' qonetamenot ga'me Dios 'me sa qoỹaateton.” Ñi'me Dios 'me 'antamñiitapecot qaláxasa sa 'auaatetoñii, naqaiñi naỹi ñi' 'ami s'axatema.
ACT.17.24	Ñi'me Dios 'me l'onatac jen' 'aléua qataxa ỹima jen'me huetalégue, jiñi'me na'chiñi ñi' lalémaxaset di' piỹem qataxa jen' 'aléua. Jiñi'me sa 'te náaue ga' tamnaxaqui 'me 'chi l'onatac ga'me 'chi siỹaxaua. 
ACT.17.25	Qataxa sa ỹiuen ga' 'chi l'onatac ga' siỹaxaua da' qoỹanem. Qá'a ñi'me na'chiñi ñi' chiỹoqo'ot ỹima da' qadec'alaxa, qataxa naua' qadaỹa'chi, qataxa ỹima jen' chaqáina.
ACT.17.26	Jiñi'me ỹachiỹoxotaỹi joca'li so' 'oonolec siỹaxaua da' ỹí'et ỹima na' ỹodapecachi siỹaxadipi, da' qaidi jen'me nalóo'te naua' 'ale'u. Qataxa ỹauo'oi naua' laloqo'te jen'me, qataxa ỹa'n naua' l'acháqa'te, 
ACT.17.27	da' qaidi jen'me ỹiláaque ñi' Dios, temaqaidi da' 'uootaxa 'ená'am da' 'chi depotaxaatapiỹe't da' nimitétaaque ñi'me. Qamaale ñi'me sa qaỹáaque qa'en ỹima da' qo'mi. 
ACT.17.28	Qá'a ñi'me Dios naqaiñi 'me 'en ñic'alaqátaiỹi, qataxa sedáxasoqtac, qataxa ñichaataqátac. Jeda'me nataq'en l'aqtac so'me ỹátenaxanaxaic da' 'oñíita, 'enaac: “Qo'mi mai'chi lec'óqo'tepi ñi' Dios.”
ACT.17.29	Chan'eesa 'ená'te 'ená'am qasenaq ñi' Dios ga' 'chi nadénaqtac 'me chiỹaqáaue na' oro, 'uootaxa na' plata, qataxa na' qa', 'me mai'chi l'onatac ga' siỹaxaua chiỹoxotaỹi ga' mai'chi leenataxac. 
ACT.17.30	Ñi'me Dios 'me sa ỹiloỹilo joca'li naua' l'énaxaco na' siỹaxadipi saua' 'uáudeegue 'uóidi. Qaláxasa naỹi ñi'me 'enapéga na' siỹaxadipi 'me netalóo'te naua' ỹodapecachi 'ale'u, da' qaidi ỹaxadéegue naua' loico. 
ACT.17.31	Qá'a ñi'me sóxote ỹa'uo ga' 'oonolec nolo' 'me huáaue da' nimit qomle ỹima na' lesamaxataxacpi na' siỹaxadipi, ỹátaqta tachiilo naua' n'onataico. Qaláxasa ỹachiỹoxotaỹilo qo'mi so'me 'oonolec siỹaxaua 'me leloisec. Qaa'le 'eesa da' ỹí'et dójo' qomle, qá'a jiñi'me ỹitaxa nec'alaxadiséguem josii'cho' so'me siỹaxaua.
ACT.17.32	Joca'li qodemachíi'ỹi da'me 'éeta da' ỹitaxa nec'aliséguem jen' napa'lpi, qana'chi 'uo na' lasáxatac, qataxa 'uo na' 'enaac:
ACT.17.32	—Mai'chi ñaquiáxanaxa da'me dójo' qomle ỹitaxa 'au'axat.
ACT.17.33	Chan'eesa so' Pablo cá'ai so'me siỹaxadipi. 
ACT.17.34	Qaláxasa 'uo na' d'amaqtenataxan, qana'chi quétapegue' so'me. So'me d'amaqtenataxan, qana'chi huétauo so' Dionisio. Jeso'me mai'chi laỹi na'me letaxaỹaqa' so' Areópago. Nataq'en jaso' ỹauo lenaxat Dámaris, qataxa 'uo so' laỹi.
ACT.18.1	Joca'li ỹim dójo', qana'chi so' Pablo cá'ai di' Atenas da' taiỹi di' noic Corinto. 
ACT.18.2	Huá'a di'me, qana'chi huada'aguet so' judío lé'ec lenaxat Aquila. So'me chiỹoxogue di' 'aléua lenaxat Ponto. Jeso'me Aquila qataxa jaso' loua Priscila ỹímta da' ỹivídedeuo, chiỹoqotr'ague da' Italia. Quéd'ai di'me, qá'a so' let'a na' net'alpi lenaxat Claudio 'enapéga ỹima na' judiopi da' cá'ai di' Roma. Qana'chi so' Pablo desapchiỹo' so'me, 
ACT.18.3	qá'a na'chi 'ena'ama saa'me da' l'onataxanaxa'j da' ỹ'étetrac na' nepe'l, qana'chi net'asopa so'me da' l'onataxanaxa'u. 
ACT.18.4	Qataxa di' nolo' 'me mataxaqui, qana'chi so' Pablo ỹic'áte'uo jen' lemáxaqui na' judiopi, qana'chi d'aqtaxáatapeguem, qataxa na'me sa judiopi, da' qaidi d'amaqtenataxan qa'en.
ACT.18.5	Joca'li nivididi't so' Silas qataxa so' Timoteo, chiỹoqoda'ague di' Macedonia, qana'chi so' Pablo ỹátaqta ỹalemaqat'eguet da' ỹ'axátetac da' l'aqtac ñi' Dios, qataxa ỹátaqta d'aqtaxáat'em na' judiopi da' so' Jesús so'me naqaiso so' net'a 'me qadec'alaxaqui 'me qoỹiuatétaaque. 
ACT.18.6	Qaláxasa jeso'me judiopi ỹátaqta necotátapegue' jeso'me, qataxa ỹisouéetac, qana'chi so' Pablo ỹichiỹo' saua' leuo, da'me l'anaxat da' jec. Chan'eesa 'enapego' jeso'me judiopi, 'enaaco':
ACT.18.6	—'Ami mai'chi 'anasouaxachiila't qomle ỹivíta da' 'adelivii; jaỹim sa 'ami ỹasouaqtaqa. Naỹi da'me sat'ague, jaỹim sáaue qomle na' sa judiopi.
ACT.18.7	Qana'chi cá'ai jeso' lemáxaqui na' judiopi, qana'chi ỹic'áta ga' l'acháqa' so' siỹaxaua lenaxat Justo. So'me ỹátaqta quétapegue' ñi' Dios qataxa leseec jeso' nemáxaqui. 
ACT.18.8	So' Crispo 'me ỹilótapegue' jeso' nemáxaqui, jeso'me qataxa ỹima so' lec'oqtepi ỹ'amaqten so' qadasoxola'. Nataq'en jalcote jen'me siỹaxadipi 'me l'acháqa' di' Corinto ca'li naquiáxana da' n'aqtac, qana'chi d'amaqtenataxan, qana'chi ỹima qonachiláxan. 
ACT.18.9	'Uo so' pí'ỹaq, qana'chi so' qadasoxola' 'enapego' so' Pablo ca'li huáaue so' lichoxonaxac, 'enaaco':
ACT.18.9	—'Ená'te 'adó'i qomle, na'chi 'ocot da' 'ad'aqtaxanaxac, 'ená'te 'anañaxanáñi. 
ACT.18.10	Qá'a jaỹim 'am souet'aguet, qataxa qaỹa 'te ga' 'am ỹaconé'uo da' 'uo ga' 'am 'éet'ec. Qá'a ỹátaqta jalcote na' siỹaxadipi na' néta'ña jénjo' noic na' ỹalémaxasetpi.
ACT.18.11	Chan'eesa so' Pablo ná'ña di' Corinto so' 'oonolec huó'e qataxa so' laiñi so' huó'e laqáỹa da' ỹapaxaguéetapeec jeso'me da' l'aqtac ñi' Dios.
ACT.18.12	Qaláxasa so' nolo' ca'li lasoxola' jen'me néta'ña di' Acaya so' lenaxat Galión, qana'chi na' judiopi huaxaỹa't da' qonep'aguéna so' Pablo. Qana'chi qoỹaconé'uo so'me da' qoỹauée'uo jaga' l'onataxanaxaqui so' net'a. 
ACT.18.13	Qana'chi qoỹinapego' so' net'a, qoỹinaac:
ACT.18.13	—Dójo' siỹaxaua, da'me quétapee'uo na' siỹaxadipi, da' qaidi netamenot qa'en ñi' Dios, qaláxasa da'me 'éetapeec qa'en da' ni'ỹoxodénataxanaxac ỹátaqta nepateneguet na' mai'chi qanaqátaxacpi.
ACT.18.14	Mané'e joca'li sétaaque da' detaqa so' Pablo, qana'chi so' net'a Galión 'enapego' so' judiopi, 'enaac:
ACT.18.14	—'Ami judío lase', da' 'uootaxa jaỹim 'andói'uo ga' gamachaqaiga cotaxac, 'uootaxa let'ádaic nasouaxac, qana'chi quetáxa jaỹim ñiuálaxai'to da' 'ami ñaquiáxanalo. 
ACT.18.15	Qaláxasa da' jaỹim 'andói'uo di' 'chi n'aqtac da'me 'anp'aguíñiitapiỹi, qataxa da'me nenaxat, qataxa jen'me mai'chi 'anaqátaxaquii 'me 'ami qoỹanema joca'li, chan'eesa n'óota da' mai'chi 'ananóiquiñiỹapegue' ga' lasoxoc. Qá'a jaỹim sa sétaaque da' sé'et ga' lasoxoc da'me.
ACT.18.16	Qana'chi chiỹaqáaue jaso' l'onataxanaxaqui da' ỹ'odáiỹi jeso'me siỹaxadipi. 
ACT.18.17	Chan'eesa ỹima jen'me griego lé'ecpi ỹaconé'uo so' Sóstenes, jeso'me lasoxola' jega' nemáxaqui, qana'chi ỹátaqta qoỹi'uaxáatac, ỹic'atéetac qoỹin so' net'a Galión. Qaláxasa jeso'me Galión sa ỹoqo'cha da'me dójo'.
ACT.18.18	Qana'chi so' Pablo ỹátaqta huo'oi saua' noloqo'te da' huét'a di' Corinto. Joca'li ỹim, qana'chi so'me nip'iỹíitapegue' so' laỹi, qana'chi p'aita da' ỹic'ádet'a di' 'aléua Siria, liquiáxaua so' Aquila qataxa jaso' Priscila. So'me ca'li ỹidiáqaac da' cá'ai di' nadíỹaxasom Cencrea da' huenóteuo. Qana'chi namadeelégue na' laqaic, qá'a sétaaque da' ỹipaquíchiỹi ga'me l'aqtac 'me ỹan josii'cho'. 
ACT.18.19	Joca'li ỹivídede'ta di' noic Efeso, qana'chi so' Pablo n'ónaxatrañi saua' Priscila qataxa so' loua Aquila, qana'chi ỹic'áte'uo jeso' lemáxaqui na' judiopi, qana'chi d'aqtaxáatapeguem ỹima so' dasot'a't judiopi. 
ACT.18.20	Qana'chi jeso'me nachoxodéetapecot so' Pablo da' ỹa cadá'ac hua'idi, qaláxasa jeso'me sa hua'idi. 
ACT.18.21	Qaama'le nip'iỹí'ne' jeso'me da' jec. Qana'chi 'enapéga, 'enaac:
ACT.18.21	—Jaỹim 'uo da' ỹidiáxa da' sivíta di' Jerusalén, da' qaidi souétauo ga' nemáxac 'me naỹáuo. Qaláxasa 'uo qomle ga' nolo' da' jaỹim ỹitaxa 'ami ñ'iỹilaxalo, qomle ỹitaxa jaỹim ỹanem ga' ỹadíquiaxac ñi' Dios.
ACT.18.21	Qana'chi huenóteuo so'me, chiỹaqá'ña di' Efeso. 
ACT.18.22	Joca'li ỹivíta di' Cesarea, qana'chi so' Pablo ỹic'áta di' Jerusalén da' ỹip'iỹen so' 'amaqténataxanaxaicpi. Ca'li ỹim, qana'chi taiỹi di' Antioquía. 
ACT.18.23	Joca'li sóxote huo'oi saua' noloqo'te da' huet'edi, qana'chi ỹitaxa jec, quétaỹilo diaua' 'ale'u Galacia qataxa di' Frigia, da' ỹ'añaqtétac ỹima na' 'amaqténataxanaxaicpi.
ACT.18.24	Jesaa'me noloqo'te, qana'chi ỹivíta di' Efeso so' judío lé'ec lenaxat Apolos. So'me mai'chi lañoqo' di' 'aléua Alejandría. So'me ỹátaqta ỹaỹáten da' l'aqtaxanaxac, qataxa ỹátaqta ỹaỹáte'n naua' lasoxoco naua' nedétrañi l'aqtaqa ñi' Dios. 
ACT.18.25	Qataxa ỹátaqta ỹaỹáten da' ladíquiaxac da' l'onataxanaxac ñi' qadasoxola', qana'chi da' dapaxaguenataxáatac ỹátaqta 'uo da' napitaxac da' ỹ'axatee'gue da' ladíquiaxac so' Jesús, qaa'le 'en da'me nedot'a't da' lachiláxanataxanaxac so' Juan da' ỹaỹáten da' ỹ'axatee'gue. 
ACT.18.26	Qana'chi so' Apolos ca'li huétaaue jega' lemáxaqui na' judiopi, qana'chi d'aqtaxáatac qaỹa 'te ga' d'óitaaque. Qaláxasa ca'li naquiáxatrapega so'me jaso' Priscila qataxa so' Aquila, qana'chi ỹauéedeegue, qana'chi ỹátaqta qoỹ'axátet'em da' ladíquiaxac da' l'onataxanaxac ñi' Dios. 
ACT.18.27	Chan'eesa ca'li 'uo da' lidiáxa so' Apolos da' taiỹi da' 'aléua Acaya, qana'chi so' 'amaqténataxanaxaicpi lecochiỹa so'me da' ỹ'añaqtet, qataxa qoỹa'uo jaso' nidíise qoỹamaxa so' 'amaqténataxanaxaicpi 'me ná'ña ga'me 'aléua da' ỹátaqta qoỹilo'oguet so'me. Qana'chi so'me ca'li ỹivíta di' Acaya, qana'chi ỹátaqta let'ádaic da' lecochiỹa jen'me ỹachiỹoxochíchiỹi qa'en da' loqouagaxanataxanaxac ñi' Dios da' d'amaqtenataxan qa'en. 
ACT.18.28	Qá'a ỹátaqta ỹ'axátet'em ỹima na' lesamaxataxacpi na' judiopi. Qana'chi jeso'me ỹátaqta qaỹa 'te ga' ỹoqolguet. Qá'a so'me ỹátaqta 'e'n naua' nidii's l'aqtaqa ñi' Dios, qana'chi ỹ'axátetac so' Jesús da' na'chiso so' net'a qadec'alaxaqui 'me ỹiuatétaaque jeso'me siỹaxadipi.
ACT.19.1	Ca'li maliaxa huét'a so' Apolos di' Corinto, qana'chi so' Pablo quetaỹilo naua' 'ale'u 'me na'alo naua' comadeelóo'te, cha ỹivíde'ta di' Efeso. Huá'a, qana'chi 'uo so' ỹilalégue 'amaqténataxanaxaicpi. 
ACT.19.2	Qana'chi ỹinatetaco' jeso'me siỹaxadipi, 'enaaco':
ACT.19.2	—¿Qo'li sóxote 'auacoñiiỹet so' Espíritu Santo ca'li 'au'amaqténataxañii?
ACT.19.2	Qana'chi 'enapega'to' so'me:
ACT.19.2	—Qo'mi ma'chaxa taa'chi ñaquiáxanaqpeelégue da' 'uo' ga' Espíritu Santo.
ACT.19.3	Qaama'le so' Pablo ỹinato' jeso'me, 'enaac:
ACT.19.3	—Qa'chi ¿jái'chi ga' lachiláxanataxanaxac ga'me 'auacoñiiỹet joca'li?
ACT.19.3	Qana'chi jeso'me siỹaxadipi 'enapega'to':
ACT.19.3	—Da'me lachiláxanataxanaxac so' Juan.
ACT.19.4	Qana'chi so' Pablo 'enaaco':
ACT.19.4	—Já'a, so' Juan joca'li nachiláxatac jen'me siỹaxadipi 'me ỹaxadíñi naua' loico, qaláxasa nataq'en 'enapéga jen'me da' qaidi ỹ'amaqten ga'me nata't 'me nec'atetalégue, jeso'me naqaiso so' Jesús jeso'me net'a 'me qadec'alaxaqui.
ACT.19.5	Qana'chi joca'li naquiáxanee'gue dójo' jeso'me, qana'chi qonachiláxan, qodachiláxanataxana da' lenaxat so' qadasoxola' Jesús. 
ACT.19.6	Qana'chi so' Pablo ca'li huaseltalégue jeso'me siỹaxadipi, qana'chi so' Espíritu Santo janac da' ta'nỹet jeso'me siỹaxadipi. Huá'a, qana'chi dosiilo naua' n'aqtaqa 'me ỹoda'alo, qataxa ỹ'axátet'ape naua' l'aqtaqa ñi' Dios. 
ACT.19.7	Qaa'le da' ỹima'a't jeso'me, qana'chi ỹóvi' doce so' l'idimpi.
ACT.19.8	Qana'chi so' Pablo ỹátaqta ỹivídaxatetreegue saua' tres 'auóxoiqa da' v'iỹílaqta'uo jeso' lemáxaqui na' judiopi da' d'aqtaxáatac, qaỹa 'te ga' d'óitaaque, qataxa ỹ'axátetapeguem jeso'me siỹaxadipi da' l'onataxanaxac ñi' Dios da' ỹimata'a'téna, da' qaidi d'amaqtenataxan. 
ACT.19.9	Qaláxasa 'uo jen' ỹ'añaxatétaỹilo naua' liquidiaqtel da' sa d'amaqtenataxan; na'chidáta da' ỹátaqta sa ỹodiáquenaac da' n'aqtac da' dosí'ỹa, ỹimachaqtet na' siỹaxadipi. Chan'eesa so' Pablo cá'ai so' siỹaxadipi, qana'chi ỹauéga so'me d'amaqtenataxan jega' lapaxaguenataxanaxaqui so'me lenaxat Tiranno. Huá'a, qana'chi ỹica'n naua' noloqo'te da' d'aqtaxáatac. 
ACT.19.10	Qana'chi 'éeta, cha ỹivídaxatetreegue saua' dos 'uóidi. Qana'chi ỹátaqta ỹima na' néta'ña di' 'aléua lenaxat Asia, judiopi qataxa jen' sa judiopi, naquiáxatapega da' n'aqtaguec so' qadasoxola' Jesús. 
ACT.19.11	Chan'eesa ñi' Dios ỹ'e't naa'me let'ádaiqa 'me sa qoỹauanapiilo da' chiỹoqodápiỹi qa'e'n so' Pablo, 
ACT.19.12	ỹivídichiilo naua' 'chi qailapo' c'óqo'te, qataxa jega' noxot da' 'chi toxoiỹet so' ló'oquiaxac jeso'me, qana'chi qoỹidói'ỹa ga' leuaxaic da' qaidi qolapaxalégue, qana'chi ỹiméegue, qataxa ỹ'odáiỹi na' né'ec 'me nataqtáqaic.
ACT.19.13	Qaláxasa huo'oi saua' judío lase' 'me quétraỹi na' siỹaxadipi da' ỹ'odétrapegueegue na' né'ecpi 'me nataqtáqaic. Qana'chi saa'me sétaaque da' d'otáxata da' lenaxat so' qadasoxola' Jesús, da' qaidi ỹ'odédaiỹi na' né'ecpi. Qana'chi saa'me 'eedapego' na' né'ecpi, 'enapega'to':
ACT.19.13	—'Ami sedoxolóo'te da' lenaxat so' Jesús 'me ỹ'axátetac so' Pablo da' 'oquíỹii.
ACT.19.14	Da'me 'éete' joca'li saua' siete lec'óqo'te so' judío lé'ec lenaxat Esceva. So'me lasoxola' na' netaxaỹáxanaxanecpi da' qodosápegue' ñi' Dios. 
ACT.19.15	Qaláxasa ca'li ỹ'e't da'me, qana'chi so'me né'ec nataqtáqaic ỹ'ato', 'enaac:
ACT.19.15	—Jaỹim saateton so' Jesús, nataq'en saatetóota so' Pablo; qaláxasa 'ami, ¿jái'te da' 'oñíita?
ACT.19.16	Qana'chi so'me siỹaxaua 'me 'uo so' lé'ec nataqtáqaic huenotapiilo saa'me, qana'chi ỹátaqta qaỹa 'te nequepaxateguet, ỹátaqta ỹauáxanapegoovlo, qataxa ỹicolaxatet'ape, qana'chi salee'tailo qa'e'n qataxa ỹi'quemaqte't. Qana'chi saa'me dasodéegue. 
ACT.19.17	Qana'chi ỹima na' néta'ña di' Efeso judío lé'ecpi qataxa na' sa judiopi ỹaỹáten da'me dójo', qana'chi ỹátaqta jalcote da' loqolánaxa. Qana'chi jen'me 'enaac ỹátaqta let'ádaic da' li'ỹoxodic da' lenaxat so' qadasoxola' Jesús.
ACT.19.18	Nataq'en ỹátaqta jalcote na'me d'amaqtenataxanpi na' n'axáteuo jen'me sa nó'in 'me ỹacoñíỹi ca'li maliaxa sa d'amaqtenataxan. 
ACT.19.19	Qana'chi ỹátaqta jalcote jen'me napaxaguéetapego' josii'chi da' pinaxac 'me sa di'ỹoxolégue, qana'chi nedóuo jan' lede 'me huetalégue da'me. Qana'chi qoỹigóoue ỹima jan'me, ỹic'atéetac qoỹin na' siỹaxadipi. Joca'li ỹim, qana'chi qoỹisoga't jaso' laso'vi, qaa'le jaso'me ỹátaqta sa lec'oqtole. 
ACT.19.20	Qana'chi 'éeta da' n'aqtaguec so' qadasoxola' da' ỹátaqta nichíctaseguem, qataxa ỹaloxon da' lañoqtaxanaxac.
ACT.19.21	Joca'li ỹim dójo', qana'chi so' Pablo 'uo da' leenataxac da' taiỹi da' Macedonia qataxa da' Acaya, qataxa sétaaque ỹivíd'a di' Jerusalén. Qataxa da' 'uootaxa sétaaque da' ỹimat di' Jerusalén, qana'chi taiỹi di' Roma. 
ACT.19.22	Chan'eesa ỹamaxategue da' Macedonia saua' dos lecochaxa'u Timoteo qataxa so' Erasto, qana'chi so'me maliaxa huo'oi saua' noloqo'te da' huét'a di' Asia.
ACT.19.23	Jesaa'me noloqo'te, qana'chi 'uo so' let'ádaic cotaxac ỹasouaxat da' l'aqtac ñi' Dios. 
ACT.19.24	Qaa'le da'me cotaxac chiỹoxouó'o so' siỹaxaua lenaxat Demetrio 'me ỹ'étac na' laicaua lenaxat plata. So'me ỹ'étetac na' ladénaqtac 'emecpi, ỹadénaxatetac so' l'emec jaso' nat'e 'me qonetaméetapecot, lenaxat Diana, 'en na' laicaua liquí'i. Na'chida da'me ỹachiỹoxotétapiỹi da' let'ádaic lauégaxanaxac na' l'onataxanaxanecpi. 
ACT.19.25	Qana'chi jeso'me lapona'to' so' l'onataxanaxanecpi, qataxa ỹima jen'me 'ená'am da' l'onataxanaxac so'me. Qana'chi 'enapego', 'enaac:
ACT.19.25	—'Ami siỹaxadipi, 'ami 'auaỹáchiñii da'me qad'onataxanaxac, da'me na'chidáta 'me siỹamaxasóqtapiỹi. 
ACT.19.26	Qaláxasa 'ami sóxote 'auc'achiñíitac, qataxa 'amachíitapega so' Pablo so'me 'éetapega da' na' noqolacpi 'me mai'chi ladénaqtac jen' siỹaxadipi, jen'me sa 'eesa da' dec'alaqtaxan. Qana'chi so'me ỹátaqta jalcote na' lañoqtac da' ỹ'amaqten da'me 'éetapega, qataxa sa na'chína na' Efeso, nataq'en ỹiméda naua' 'ale'u lail na' Asia. 
ACT.19.27	Da'me ỹátaqta 'uo da' lichic, qá'a da'me qad'onataxanaxac ỹañoxot da' pal qomle. Nataq'en ñi' l'emec jañi' ñitamnaqátapecot qadat'e Diana, ñi'me pal qomle da' li'ỹoxodic. Huá'a qomle, qana'chi qaỹa 'te li'ỹoxodic qoỹin qomle jañi'me qadat'e 'me netaméetapecot na' néta'ña na' Asia qataxa ỹima jen'me na'alo naua' 'ale'u laqáỹa'.
ACT.19.28	Qaa'le joca'li 'chi qodemachíi'ỹi da'me, qana'chi ỹima jeso'me siỹaxadipi ỹátaqta dalemata. Qana'chi ỹ'alqátaỹi, 'enaaco':
ACT.19.28	—¡Ỹátaqta let'ádaic da' li'ỹoxodic jañi' Diana 'me lat'e na'me néta'ña na' Efeso!
ACT.19.29	Qana'chi ỹátaqta 'uo da' l'áxa ỹima so' noic. Qana'chi qoỹaconé'uo so' Gayo qataxa so' Aristarco, saa'me chiỹoqoda'ague di' Macedonia, qana'chi náictrapegue' so' Pablo. Qana'chi saa'me qoỹauécdaaue ga'me 'emec 'me huápega da' qoỹí'et na' nosáxac. 
ACT.19.30	Qana'chi so' Pablo sétaaque da' ỹic'áte'uo jeso'me dasot'a't, da' qaidi d'aqtaxanem, qaláxasa so'me 'amaqténataxanaxaicpi sa qoỹaseneuó'o so'me. 
ACT.19.31	Nataq'en 'uo na' net'alpi 'me l'acháqa' di' Asia jen'me naatetonaxau'pi so' Pablo jen' namaxa da' l'aqtac so'me, da' qaidi sa ỹic'áteuo. 
ACT.19.32	Qana'chi so'me nemáxac ỹátaqta 'uo da' n'alaxac, ỹodapecachi na' qoỹ'alqatalégue, qá'a na' siỹaxadipi ỹátaqta sa nela'a't. Qana'chi ỹátaqta jalcote na' ỹalquétauo, qaláxasa sa ỹaỹáten ga' 'uo 'me qoỹí'et jeso'me nemáxac. 
ACT.19.33	Qaláxasa 'uo na' lalgaxau'pi 'me d'aqtaxanem da' 'éeta da'me nemáxac so' Alejandro, qana'chi na' judiopi ỹamaqáuo so'me da' qaidi dasoỹa'aguet ỹima jeso'me siỹaxadipi. Qana'chi so'me ỹaaséguem na' louaq, da' qaidi n'emáxañi qa'en na' siỹaxadipi, qana'chi sétaaque da' d'aqtaxanem jen'me da' na' judiopi da' sa lasouaxaset da'me dójo'. 
ACT.19.34	Qaláxasa joca'li qoỹaateton so'me da' judío lé'ec, qana'chi so'me siỹaxadipi ỹitaxa ỹ'alqaỹi, ỹivid'alo saua' dos horas da' ỹ'alqátac, 'enaac:
ACT.19.34	—¡Ỹátaqta let'ádaic da' li'ỹoxodic jañi' Diana 'me lat'e na' néta'ña na' Efeso!
ACT.19.35	Chan'eesa so'me nedáxanaxanec da' qoỹí'et na' netaxaỹaxac 'me l'acháqa' so'me noic, ca'li ỹañoxot da' n'emáxañi qa'en so' siỹaxadipi, qana'chi 'enaaco':
ACT.19.35	—'Ami siỹaxadipi 'me 'ad'acháqadii na' Efeso, 'ami 'auaỹáchiñii da' ỹima na' siỹaxadipi ỹaỹáten da' na' noic Efeso, na'chína na' ỹilótapegue' ñi' l'emec jañi' qadat'e Diana qataxa ñi'me liquí'i 'me n'áqañi josii'cho' chiỹoqo'ot di' piỹem. 
ACT.19.36	Qá'a qaỹa 'te ga' ỹoqolguet da'me dójo', qana'chi n'óota da' 'amachíi'ỹa, 'ená'te 'uo qomle ga' 'av'íchii da' 'uootaxa sa 'aueenachíiỹa. 
ACT.19.37	Qá'a náajo' siỹaxa'u 'me 'anavíquiideuo, naa'me sa 'te ỹisouéetrac jañi'me ỹima da' 'ada'chii. 
ACT.19.38	Qomle da'me Demetrio qataxa jen'me l'onataxanaxanecpi da' 'uo ga' necotátrapegue', qaláxasa 'uo jen'me net'alpi 'me ló'o da' nimit na' nasouaxasetpi da' qoỹic'áte'uo, qaidi ñi' 'oonolec ỹ'axat ga' sa ỹiỹamaxaden. 
ACT.19.39	Qataxa qomle 'uo ga' laqáỹa 'aviỹáxañiitaaque, qana'chi n'óota da' 'auauóỹaaque ga' 'ademáxaquii da' ỹalquétauo 'aviñii na' net'alpi, da' qaidi 'auosíiỹapegue'. 
ACT.19.40	Qá'a qo'mi ma'le souqáaue naỹi da' lichic da' 'uootaxa qoỹinapegalo qo'mi p'aguénaxaiqa, ỹasouaxat da'me s'étaqtac naỹi. Qá'a qo'mi qaỹa 'te ga'me qad'aqtaxanaxac da' 'uootaxa qo'mi qoỹinateque da'me dójo' qancotaxac.
ACT.19.41	Ca'li ỹim da'me l'aqtac, qana'chi tachi'ndi qa'en so'me nemáxac.
ACT.20.1	Joca'li sóxote ỹim so'me cotaxac, qana'chi so' Pablo ỹiỹáxanooue na' 'amaqténataxanaxaicpi, da' qaidi ỹanem da' l'aqtac. Ỹim, qana'chi nip'iỹíitapegue' jeso'me, naqapáltapegue', qana'chi taiỹi da' Macedonia. 
ACT.20.2	Qana'chi quetaỹilo ỹiméda saa'me 'ale'u, ỹátaqta jalcote da' l'añaqtaxanaxac da' ỹ'añaqtetétac na' 'amaqténataxanaxaicpi, cha ỹivíde'ta di' Grecia. 
ACT.20.3	Huá'a di'me, qana'chi ỹivi't tres 'auóxoiqa da' néta'ña. Joca'li sóxote sétaaque da' noqotá'uo jaso' licota da' taiỹi di' Siria, qana'chi so'me p'iquilégue da' na' judiopi sétaaque da' ỹalaat. Qana'chi so'me v'iỹílaxague na' ladic, talégue di' Macedonia. 
ACT.20.4	Qana'chi náictapee'to saua' Sópater 'me l'acháqa' di' Berea, qataxa so' Aristarco qataxa so' Segundo 'me l'acháqa't di' Tesalónica, qataxa so' Gayo 'me l'acháqa' di' Derbe, qataxa so' Timoteo, nataq'en so' Tíquico qataxa Trófimo 'me chiỹoqoda'ague di' 'aléua Asia. 
ACT.20.5	Qana'chi saa'me naqáỹa' 'ua'u, qana'chi ca'li ỹivíded'a di' noic Troas, qana'chi qo'mi ỹiuatétapiỹi. 
ACT.20.6	Qá'a qo'mi cana'le ỹim so' nolo' nemáxaqui 'me huáaue da' qoỹalic jan' pan 'me sa qoỹa'uo jen' lale'gue, qana'chi qadalémaxaỹi, sachíỹoxosoqchii'ña di' Filipos, ñoqotaqá'uo jaso' licota. Ỹivi't saua' cinco noloqo'te, qana'chi sivítaxa di' Troas di'me huétr'a saa'me. Huá'a di'me, qana'chi ỹivi't saua' siete noloqo'te da' souqát'a di'me.
ACT.20.7	So' 'uáuapiiñi nolo' naua' noloqo'te, qana'chi 'uo so' qademáxac, da' qaidi salíinaq jan' pan. Qana'chi so' Pablo ỹapaxaguéetac na' 'amaqténataxanaxaicpi. Qá'a so'me sétaaque da' jec so' nolo' laqáỹa, qana'chi ỹátaqta 'ecot da' l'aqtaxanaxac, cha ỹivíd'a so' pí'ỹaq lauel. 
ACT.20.8	Qaa'le so'me qademáxac huásee'mec so' p'áseguem 'emec, ỹátaqta jalcote jan' coỹadáxanaqtepi 'edétanỹi. 
ACT.20.9	Qaa'le 'uo so' nesoqolec, lenaxat Eutico, nes'ootaa'uet jaso' l'aite so' 'emec. Qá'a so' Pablo ỹátaqta jaloc da' letaxaỹaxac, qana'chi so'me 'uo na' l'ochaxa, cha ỹivíd'a da' ỹátaqta 'etét'ec na' l'ochaxa. Qana'chi n'áqañi, chiỹaqsée'mec so' p'áseguem 'emec, qana'chi qoỹacoosop, qá'a ỹátaqta ỹileu. 
ACT.20.10	Chan'eesa so' Pablo nenóteegue, qana'chi naqpaxaalégue, qana'chi nesoxouo jeso'me nesoq. Qana'chi 'enapego' so' laỹi, 'enaaco':
ACT.20.10	—'Ená'te 'au'óỹii; jen'me maliaxa nec'alétaiỹi.
ACT.20.11	Qana'chi so' Pablo ỹitaxa v'iỹílaxaseguem. Ỹim, qana'chi necolaxachiñi jaso' pan, qana'chi dequé'e. Qataxa 'ecot da' letaxaỹaxac, cha ỹivíd'aguet so' ỹ'oxoñi, qana'chi jec. 
ACT.20.12	Qana'chi so' nesoqolec qoỹauéga ga' l'acháqa', qá'a nec'aléegue. Qana'chi ỹima jeso'me siỹaxadipi ỹátaqta mátac.
ACT.20.13	Qo'mi ỹitaxa ñoqotaqá'uo jaso' licota se'uáuaqa'ta di' Asón. Huá'a di'me, qana'chi seuataqa'aguet so' Pablo, qá'a qadeenataxac, qá'a so' Pablo mai'chi leenataxac da' pétañi. 
ACT.20.14	Cana'le ñauanáxai' so'me di' Asón, qana'chi ñoqotaqá'ai jaso' licota, da' saxague da' Mitilene. 
ACT.20.15	Ỹitaxa sachíỹoxosoqchii'ña di'me da' qótaxa di' Quío, qana'chi souqá'a di' nalótee'ga. So' nolo' laqáỹa, qana'chi sivítaxa di' nadíỹaxasom lenaxat Samos. Qana'chi qanmataqa' di' Trogilio. Qana'chi so' nolo' laqáỹa, qana'chi sivítaxa di' Mileto. 
ACT.20.16	Qana'chi 'éeta da' qadadíquiaxac, qá'a so' Pablo leenataxac joca'li da' huá'a di' Asia, qana'chi napacalégue di' Efeso. Qá'a so'me sétaaque té'tataxa ỹivíta di' Jerusalén, da' qaidi huá'a di'me ga' nolo' lenaxat Pentecostés, da' 'uootaxa ỹañoxot so'me.
ACT.20.17	So' Pablo joca'li huét'a di' Mileto, qana'chi damaxasóxone'uo na' lasoxola'pi na' 'amaqténataxanaxaicpi 'me néta'ña di' Efeso. 
ACT.20.18	Joca'li sóxote dasot'a't, qana'chi 'enapego', 'enaac:
ACT.20.18	—'Ami 'auaỹáchiñii da' 'éeta da' ỹasoxoc chiỹoqóchii'ña so' 'uáuapiiñi nolo' ca'li ỹímta da' ñivíta na' Asia. 
ACT.20.19	Ỹiméda saua' noloqo'te, da' 'ami souetaavlo da' s'onataxaatapecot so' qadasoxola', qataxa sa jaỹim 'te pagaqtenaxaic. Na'chidáta da' ñoinaxac, qataxa jalcote na' ñ'iinaguec 'me jaỹim ỹ'étec na' judiopi. 
ACT.20.20	Qaláxasa jaỹim sa saxañi da' 'ami s'axátetapeema ỹima jen'me 'ami ỹ'eteque ga' ỹiỹamqáchiiñi, 'ami sapaxagueet'ape da' 'uo na' nemáxac qataxa da' hua'alo naua' 'ad'acháqa'chídii'. 
ACT.20.21	Ỹima jen'me judiopi qataxa jen'me sa judiopi séetapega da' ỹigue'm naua' loico, qana'chi 'equegue ñi'me Dios, qataxa da' ỹ'amaqten so' qadasoxola' Jesucristo. 
ACT.20.22	Naỹi jaỹim saiỹi da' Jerusalén, qá'a jaỹim ỹauec so' Espíritu Santo. Sa saỹáten ga'me séeta qom'chi sóvi'. 
ACT.20.23	Qá'a jaldáta da' 'uo di' sivíta jen' noicpi, qana'chi so' Espíritu Santo jaỹim d'aqtaxáatapeguem da' 'uo qomle ga' ñicointáguec, qataxa ỹátaqta jalcote da' ñi'queténaxac. 
ACT.20.24	Qaláxasa ỹima jen'me qaỹa 'te soqo'cha, ỹivíd'a da' mai'chi ỹ'óiỹaxac 'ená'am qasen da' qaỹa 'te náaue. Jaldáta da' sétaaque jaỹim mátac qomle semat da' ñamaxaságuec qataxa da' sepaquetelégue da'me ỹ'onataxanaxac 'me jaỹim ỹanem so' qadasoxola' Jesús, da' qaidi s'axat da' 'ónaxaic qadipí'ic 'me ỹ'axat da' lichoxodénataxanaxac ñi' Dios.
ACT.20.25	Qana'chi naỹi jaỹim saỹáteeta da' ỹima da' 'oñíita jen'me s'axátetapeguem ca'li da' l'onataxanaxac ñi' Dios da' ỹimata'a'téna, da' naỹi qana'chi sa ỹitaxa jaỹim nauá'ne'. 
ACT.20.26	Chan'eesa naỹi 'ami s'axatema da' qaỹa 'te ga' ỹasouaqtac da' 'oñíita. 
ACT.20.27	Qá'a jaỹim ỹátaqta s'axáteta ỹima jen'me 'éetapeecpi ñi'me Dios, qaỹa 'te soxotétapiiñi. 
ACT.20.28	Chan'eesa ñi' 'oonolec da' 'oñíita ỹátaqta netelela't qomle, qataxa nataq'en 'adichilíiỹa ỹima qomle na' 'amaqténataxanaxaicpi 'me 'ami ỹipataxalóo'te so' Espíritu Santo da' qaidi 'auloilégue. Jen'me mai'chi lalémaxasetpi so' qadasoxola', neuodénaxatpi, laso'vi jaso' letauo' joca'li qoỹalaat. 
ACT.20.29	Qá'a jaỹim saỹáteeta da' qomle secá'ai jen'me, qana'chi 'uo qomle ga' laqáỹa janac da' sétaaque noláxachiñi na' 'amaqténataxanaxaicpi, 'ená'am ga' síiỹac da' di'quiỹaac da' detoxónỹi jan' n'aanaxatepi. 
ACT.20.30	Qataxa da' 'oñíita 'uo qomle ga' mai'chi 'ami chiỹoqotoovlo, qana'chi dapaxaguenataxanec na' 'chi nesepegaxanaxac, qana'chi sa ỹ'axat ga' ỹátaqta 'eesa, qá'a sétaaque da' jen' 'amaqténataxanaxaicpi 'equegue ga'me. 
ACT.20.31	Ma'choqo' qomle, 'anloiséguem, 'aueenachiỹo' qomle saua' tres 'uóidi, da' ỹica'n naua' noloqo'te qataxa naua' pi'ỹáxadi da' 'ami saqátetapegalo, ñoỹiitalégue ñi' 'oonolec da' 'oñíita.
ACT.20.32	Naỹi 'ami ỹaqáỹa', 'ami sepotan'aita da' letelaqtaxanaxac ñi' Dios qataxa da'me n'aqtaguec da' lichoxodénataxanaxac 'me ỹátaqta 'uo da' lañoqtaxanaxac, da' qaidi 'ami ỹ'añaqte't, qataxa qaidi 'ami 'auacoñiiỹet ga'me ỹaqátaxatapiiỹe't ñi' Dios da' ỹanem ỹima jen'me lalémaxasetpi. 
ACT.20.33	Jaỹim sa 'te ñaquitét'a josii'cho' jaga' 'chi nemena 'uootaxa ga' loxot ga' gamachaqaiga siỹaxaua. 
ACT.20.34	Na'chidáta da' 'auaỹáchiñiita 'ami da' jaỹim ỹátaqta s'onataxáatac, da' qaidi ñaqachiñi ga'me seuéetaaque qataxa naua' ỹiquiáxa'u. 
ACT.20.35	Na'chi 'eeta't da' 'ami sapaxaguéetapeeque da'me ga' siỹaxaua d'onataxan, qaidi ỹañoxot da' lecochiỹa ga'me 'uo da' leuénaxanaxa. Seenataqá'ta qomle da' l'aqtac joca'li so' qadasoxola' 'me 'enaac: “Ỹátaqta machiỹaa ga' siỹaxaua qomle dachítaqtaxan, sa 'ená'am ga'me 'chi qoỹachítetac.”
ACT.20.36	Joca'li ỹim da' letaxaỹaxac so' Pablo, qana'chi ỹisóidiñi naua' liliictel da' netamná'ai ỹima jeso'me 'amaqténataxanaxaicpi. 
ACT.20.37	Chan'eesa jeso'me ỹima noỹíitaỹi, qana'chi qoqapáltapeec so'me, qataxa qonec'ouóqtac. 
ACT.20.38	Qataxa ỹátaqta daquicóta so' siỹaxadipi, qá'a so' Pablo 'enaac da' sa ỹitaxa taa'le qonauá'ne'. Ỹim, qana'chi qopiỹai'ỹi, qoỹauéguee'ga jaso' licota.
ACT.21.1	Ca'li ma'le qolqá'ai so' qadaỹi, qana'chi senótaxauo, qana'chi ỹiuótaq'a di' nadíỹaxasom lenaxat Cos. So' nolo' laqáỹa, qana'chi sivítaxa di' Rodas. Huá'a di'me, qana'chi saxa di' Pátara. 
ACT.21.2	Huá'a di'me, qana'chi sauadaq'aguet jaso' licota 'me taỹa'ague da' Fenicia. Qana'chi ñoqotaqá'uo jaso'me, qana'chi qadalémaxaỹi. 
ACT.21.3	Cana'le qolqáta, qana'chi 'chi seloqót'ata jañi' nepe di' Chipre p'aỹa'ague jen' qan'emaq, qana'chi cha sivídaq'a di' Siria. Qá'a jaso' licota qoniỹóxoñi na' lé'ec cana'le huá'a di'me nadíỹaxasom Tiro, qana'chi saxauó'o di'me. 
ACT.21.4	Qana'chi qo'mi ñauanáxai' na' 'amaqténataxanaxaicpi, qana'chi souqátaaue jeso'me saua' siete noloqo'te. Qana'chi so' Espíritu Santo d'aqtaxanem jeso'me 'amaqténataxanaxaicpi, da' qaidi 'enapéga so' Pablo da' qaidi sa taiỹi da' Jerusalén. 
ACT.21.5	Ca'li ỹinoxodéegue saua' siete noloqo'te, qana'chi ỹitaxa qolaq. Qana'chi ỹima so' 'amaqténataxanaxaicpi ỹiméta na' ỹauodipi qataxa na' lec'oqtepi da' qo'mi ỹicaadai'ỹi da' lai di' noic. Cana'le sivídaqaasó'ma so' loxogue, qana'chi qo'mi sesógaxadiñi naua' qadiliictel, qana'chi ñitamnaqátac. 
ACT.21.6	Huá'a, qana'chi ñaqapálaqtapegue' jeso'me da' ñip'iỹínaqtapegue', qana'chi sonqánỹi jaso' licota. Qana'chi jeso'me v'iỹílaxa'ualo naua' l'acháqa'te.
ACT.21.7	Qana'chi sachíỹoxosoqchii'ña di' Tiro, cha sivídaqat'a di' Tolemaida. Huá'a di'me, qana'chi tá'ña da' qadeuoxoc da' qolqátanỹi na' noxop. Huá'a di'me, qana'chi ñauanáxai' so' qadaỹi, qana'chi 'oonolec so' nolo' da' souqátaaue. 
ACT.21.8	Qana'chi so' nolo' laqáỹa, qana'chi so' Pablo nataq'en qo'mi ỹitaxa qadalémaxaỹi, qana'chi sivídaq'a da' noic Cesarea. Huá'a di'me, qana'chi qótaxa'ỹa di' l'acháqa' so' Felipe 'me ỹ'axátetac da' l'aqtac ñi'me Dios, so'me 'oonolec saua' siete necochaxau'pi josii'cho'. Qana'chi souqá'a di' l'acháqa'. 
ACT.21.9	So' Felipe huo'oi saua' cuatro lec'oqotel. Saa'me maliaxa sa 'uo'n, jesaa'me l'aqtáxanaxanal ñi' Dios. 
ACT.21.10	Cana'le huo'oi saua' noloqo'te da' souqát'a di' l'acháqa', qana'chi nividi't so' letaxaỹáxanaxanec ñi' Dios, lenaxat Agabo, chiỹaqá'a di' Judea. 
ACT.21.11	So'me qo'mi nesapchiỹalo. Qana'chi so'me ỹacona so' nesáataxaqui so' Pablo, qana'chi mai'chi ỹicoñidiilo naua' lichil qataxa naua' loua'. Qana'chi 'enaac:
ACT.21.11	—So' Espíritu Santo 'enaac da' l'aqtaxanaxac di'me judiopi 'me l'acháqa' di' Jerusalén naq'áita qomle da' qoỹíit'ec ñi'me loxot jénjo' sáataxaqui da' qoỹicoñi'. Ỹim, qana'chi ỹaneuó'o na' sa judiopi.
ACT.21.12	Cana'le semacháxa'ỹi da'me, qana'chi qo'mi qataxa na' qadaỹi 'me néta'ña di' Cesarea, qana'chi ñachoxodénaqtapecot so' Pablo, da' qaidi sa taiỹi da' Jerusalén. 
ACT.21.13	Qaláxasa so' Pablo 'enaaco':
ACT.21.13	—¿Tá'nooqo'chi 'anoiñíitac qataxa sétaaque 'te da' jaỹim 'auaquicoqchichii? Jaỹim ỹátaqta qaỹa 'te ga' sega, da' 'uootaxa jaỹim qoỹicoñi', 'uootaxa da' jaỹim qoỹalaat da' souá'a di' Jerusalén, da' sasoilégue so' qadasoxola' Jesús.
ACT.21.14	Qá'a sa 'te qo'mi ỹalaxagueta so' Pablo, qana'chi saxanaxañi, qana'chi senqátapega, senqaac:
ACT.21.14	—N'óota qomle ỹátaqta ỹipaquíchiỹi ga' 'éetapeec ñi' qadasoxola'.
ACT.21.15	Ca'li ỹim da'me, qana'chi ñiỹamaxataqátac da' saxague di' Jerusalén. 
ACT.21.16	Qana'chi huo'oi saua' ñáigaqtapee'to jen'me 'amaqténataxanaxaicpi 'me l'acháqa' di' Cesarea, nataq'en ỹalquétaavlo saa'me so' chiỹaqa'ague di' Chipre, so'me lenaxat Mnasón. So'me sóxote sa lequese'egue da' 'amaqténataxanaxaic. Naqaiso so' 'éetapega da' souqa'asop ga' l'acháqa' da' sivídaxa.
ACT.21.17	Ca'li ma'le sivítaxa di' Jerusalén, qana'chi na' qadaỹi ỹátaqta qo'mi netootapeeque. 
ACT.21.18	So' nolo' laqáỹa, qana'chi so' Pablo qataxa qo'mi c'ótaxa'uo so' Jacobo. Qana'chi so'me net'asop ỹima so' laỹi nasoxola'pi. 
ACT.21.19	Qana'chi so' Pablo nip'iỹíitapegue' ỹima jeso'me. Ỹim, qana'chi ỹachiỹoxochíchii'ña da' ỹ'axátetac ỹima jen'me ỹí'etpi ñi' Dios 'me ỹachiỹoxotaỹi so'me da' huáaue qa'en jen'me sa judiopi. 
ACT.21.20	Qaa'le ca'li ỹim da' qonaquiáxana ỹima da'me, qana'chi ỹátaqta qoỹi'ỹoxodéetac ñi'me Dios. Ỹim, qana'chi qoỹíitapega so' Pablo, qoỹinaac:
ACT.21.20	—Já'a, 'am qadaqáỹa, 'am sóxote 'auaỹáten da' na' judiopi ỹátaqta jalcote na' d'amaqtenataxan. Jen'me ỹátaqta ỹima da' ỹipaquétapegue' da' qodiiỹi jen'me laqátaxacpi so' Moisés. 
ACT.21.21	Jen'me p'iquitapeelégue da' 'am 'auapaxaguéetapeeco' ỹima jen'me judiopi 'me na'alo naua' 'ale'u ỹoda'alo, da' qaidi sa ỹalaxaguet jen'me laqátaxacpi so' Moisés, qataxa qonetapego' da' qaidi sa ỹa'uo na' n'anaxat na' ló'oc na' lec'óxot, qataxa ỹaxadéegue naua' mai'chi qadasoxoco. 
ACT.21.22	Qana'chi naỹi ¿jái'te ga' 'éeta? Qá'a na' siỹaxadipi ỹima'a't qomle dip'iquilégue da' 'am sóxote 'anóvi'. 
ACT.21.23	Chan'eesa 'am n'óota da' 'aué'et qomle ga' qad'aqtac, 'enaac: Huo'oi naua' cuatro siỹaxa'u souqat'aita 'me sóxote ỹivíta ga' lalóqo' ga'me l'aqta'j josii'cho' da' qaidi ỹauóte ga' ỹaatot ñi' Dios. 
ACT.21.24	Na'chinaua qomle 'anáicapee'to da' 'aniỹóxo'u. Ỹim, qana'chi 'avisiichíñii jaga'me laso'vi da' 'aniỹóxoqui. Qomle ỹim, qana'chi naa'me ỹañoxo't da' nepete'j na' laỹoqo'te. Naqaida qomle da' 'onét'ec, qaidi ỹima qoỹaỹáten da' sa 'eesa da'me 'an'aqtaguec, qá'a na'chidáta da' 'am nataq'en ỹátaqta 'aualaxaguet ỹima 'aupaquetelégue na' naqátaxacpi. 
ACT.21.25	Qaláxasa jen'me sa judiopi 'me sóxote d'amaqtenataxan, jen'me sóxote sauoqo ca'li jaso' qadidíise da' senaqpéga, da' qaidi sa nedénapee'ualo naua' qadasoxoco. Na'chidáta da' jen'me sa ỹalic qomle jen' lapat jen'me sóxote qoỹanot na' 'chi nadénaqtac, qataxa sa ỹalic jan' netauo' qataxa na' lapat ga' 'chi ỹichigoo'ue na' loqosot, qataxa qaỹa 'te qomle da' 'uo ga' nichíuatetapegue' jaga' sa loua.
ACT.21.26	Chan'eesa so' Pablo liquiáxa'u saua' cuatro siỹaxa'u. Qana'chi so' nolo' laqáỹa, qana'chi nataq'en niỹoi' saa'me. Ca'li ỹim, qana'chi ỹic'átre'uo jeso' tamnaxaqui da' ỹichoxo't ga'me nolo' 'me lalóxoqui da' ỹim da' niỹóxo'j, ga'me nolo' 'me huáaue da' ỹaadéuo jaga' lachítaqtaxanaqte'.
ACT.21.27	Qaláxasa ca'li ỹinoxótraiỹi saua' siete noloqo'te, qana'chi huo'oi saua' judío lase' 'me chiỹoqoda'ague di' 'aléua Asia. Saa'me ỹilodalégue so' Pablo da' huétaaue jeso' tamnaxaqui. Qana'chi saa'me ỹ'e't da' l'áxa so' siỹaxadipi, ỹátaqta sa nela'a't qa'en. Qana'chi qoỹaconé'uo so' Pablo. 
ACT.21.28	Qana'chi qoỹ'alqatalégue so'me, qoỹinaac:
ACT.21.28	—¡'Ami Israel lé'ecpi, ỹa qo'mi 'alcochiiỹalo! Dójo' da'me siỹaxaua 'me ỹátaqta nimíchiseguem qa'en naua' ỹiméda 'ale'u da' ỹapaxaguéetapeec na' siỹaxadipi, da' qaidi nauté'ne' na' qad'acháqadiaxau'pi, qataxa jen' naqátaxacpi 'me chiỹoqo'ot so' Moisés, qataxa jen'me qantamnaxaqui. Qataxa naỹi qataxa ỹinoxonaqtróoue jen' qantamnaxaqui naua' griego lase', ỹisepaxanaqte't jen' tamnaqa' 'me sa qoỹisetaxat.
ACT.21.29	Jesaa'me 'enapega'to' da'me, qá'a ỹauáachiỹi joca'li so' Pablo huáaue so' noic da' náictapegue' so' Trófimo, so'me Efeso lé'ec. Qana'chi qonp'itáxatapega da' so' Pablo ỹauégooue jeso' tamnaxaqui so'me.
ACT.21.30	Qana'chi ỹima na' siỹaxadipi 'me néta'ña so' noic ỹátaqta sa nela'a't, naqalégoqtaỹi. Qana'chi qoỹaconé'uo so' Pablo, qoỹauécai'ỹa so' lai jeso' tamnaxaqui. Qana'chi sa huaỹáloq da' qoỹapadíñiilo naua' so'mi. 
ACT.21.31	Qana'chi sétaaque da' qoỹalaat. Qaláxasa ca'li sóxote 'uo da' lipí'ic so' huataxanaq let'a da' ỹima jeso'me noic Jerusalén da' ỹátaqta 'uo da' l'áxa. 
ACT.21.32	Chan'eesa so' huataxanaq let'a ỹimata'a't so' nesoxonaqapi qataxa so' lecochaxau'pi, qana'chi naqalégoqo'ta so' huét'a so' siỹaxadipi. Qana'chi ca'li qoỹila'aguet so' huataxanaq let'a qataxa so' nesoxonaqapi, qana'chi qoỹaxañi da' qoỹi'uaxáatac so' Pablo. 
ACT.21.33	Chan'eesa so' huataxanaq let'a nichíi'uo, qana'chi qoỹaconé'uo so' Pablo, qana'chi damaxasoxolégue da' qoỹicoñida't naua' loua' saua' leque'te. Joca'li ỹim, qana'chi dachimaqtaxáatapeelégue so'me qataxa ga'me ỹí'et so'me. 
ACT.21.34	Qaláxasa so' siỹaxadipi ỹátaqta ỹ'alqátaỹi. Qana'chi so' huataxanaq let'a ỹátaqta sa demachíỹapeguem, qataxa sa ỹaỹáten ga' 'éetac, qá'a ỹasouaxat jen' n'alaxacpi. Qana'chi damaxasoxolégue da' qoỹauéga so' l'acháqa' na' huataxanaq. 
ACT.21.35	Ca'li qouét'a ga' l'acháqa' na' huataxanaq, qana'chi ỹátaqta qonpiiséguem so' Pablo ỹasouaxat da' ỹi'uaxáatac so' siỹaxadipi. 
ACT.21.36	Qá'a ỹima jeso'me nec'ataxáatauo, ỹátaqta ỹ'alqátaỹi, 'enaac:
ACT.21.36	—¡N'óota da' qoỹalaat!
ACT.21.37	Joca'li ma'le sétaaque da' qoỹip'áxaneuo so' Pablo, qana'chi so'me 'enapego' so' let'a na' huataxanaq, 'enaac:
ACT.21.37	—¿Qo'li n'óota da' 'uo ga' ỹ'aqtac?
ACT.21.37	Qana'chi so' net'a 'enaaco':
ACT.21.37	—¡'As! ¿Qa'chi 'auaỹáte'no' naua' l'aqtaqa na' griegopi? 
ACT.21.38	Qa'chi ¿sa naq'amo' so'me Egipto lé'ec 'me 'uo so' nolo', qana'chi ỹí'et so' p'aguénaxac, qana'chi ỹauéguee'ga so' totelégue so' cuatro mil siỹaxadipi 'me laataxanaxaicpi?
ACT.21.39	Chan'eesa so' Pablo 'enaaco':
ACT.21.39	—'Axai', jaỹim judío lé'ec, ỹañoqo' di' noic Tarso 'me ỹ'oxodaic, huáaue di' 'aléua lenaxat da' Cilicia. Qaláxasa ỹa jaỹim 'auchoxoden, jaỹim 'auaséet'em da' sa'uo ga' ỹ'aqtac jen'me siỹaxadipi.
ACT.21.40	Qana'chi so' huataxanaq let'a ỹaséet'em so' Pablo da' dose. Qana'chi so' Pablo ñíseguem, nichaachiñi, qana'chi nodíseguem na' louaq da' 'enapéga na' siỹaxadipi da' ỹ'imáqta. Joca'li ma'le tóchiiñi, qana'chi so'me dose, ỹaconalo naua' l'aqtaqa na' judiopi. Qana'chi 'enaaco':
ACT.22.1	—'Ami ỹaqáỹa', qataxa 'ami ỹit'alpi, ỹa 'anaquiáxañiỹa da'me 'ami senapegalo.
ACT.22.2	Ca'li demachíỹa da' dosiilo na' judío l'aqtaqa, qana'chi ỹátaqta ỹ'imaqtam so' siỹaxadipi. Qana'chi so' Pablo 'enaaco':
ACT.22.3	—Jaỹim judío lé'ec. Ỹañoqo' di' noic Tarso 'me huáaue di' 'aléua Cilicia. Qaláxasa jaỹim ñaxatalégue na' Jerusalén, jaỹim lapaxaguenatac so' Gamaliel. Jaỹim ỹátaqta sequetelóo'te naua' laqátaxaco so'me huá'au qadapidiipi. Chan'eesa ỹátaqta na'chi 'eeta't 'uo da' ỹouoxo da' s'onataxáatapecot ñi' Dios, ỹátaqta semato'ot jañi' ỹiquidiaqte. Qana'chi sena'ama da' 'ami naỹi. 
ACT.22.4	Jaỹim ca'li ỹátaqta ỹó'o jen'me quétapegue' da'me n'aqtac 'me nec'alaxaqui, cha ỹivíd'a da' 'uo na' salaat. Qataxa saconé'uo da' secoñi' na' l'idimpi qataxa na' ỹauodipi, da' qaidi sanáaue jañi' cointáxanaxaqui. 
ACT.22.5	Qaa'le so'me lasoxola' na' netaxaỹáxanaxanecpi da' qodosápegue' ñi' Dios, qataxa ỹima jen'me laỹi nasoxola'pi, jen'me ỹañoxot da' ỹ'axat dójo', da' naqáina jen'me 'me jaỹim ỹanem jaso' nidíise 'me taỹa na' qadaỹi judiopi 'me néta'ña di' Damasco. Qana'chi jaỹim saỹá'a di'me ca'li da' s'iiná'a na' 'amaqténataxanaxaicpi, da' qaidi ñauéga na' Jerusalén, da' qoỹi'uaxan.
ACT.22.6	Qaláxasa ca'li sequétapegue' so' naq'aic, qana'chi sóxote ñadíite'uo di' Damasco, qaa'le nadíit'a nolo' laiñi, qana'chi nepeláxateta da' souáaue so' n'edáxa 'me chiỹoqo'ot na' piỹem. 
ACT.22.7	Qana'chi se'uáqaiỹi. Ỹim, qana'chi semachíỹa so' n'aqtac jaỹim 'enapéga, 'enaac: “'Am Saulo, ¿tá'nooqo'chi jaỹim 'aucáatac?” 
ACT.22.8	Chan'eesa jaỹim senataxáatac, senaac: “'Am ỹasoxola', ¿jái'chi 'am?” Qana'chi jeso'me jaỹim 'enapéga, 'enaac: “Na'chaỹim Jesús 'me jaỹim Nazaret lé'ec, na'chaỹim 'me jaỹim 'aucáatac.” 
ACT.22.9	Qana'chi saa'me ñáictapee'to, saa'me ỹauáachidiỹi so'me n'edáxa, qana'chi ỹátaqta d'oi'. Qaláxasa sa demachíta so'me jaỹim 'éetapega. 
ACT.22.10	Qana'chi jaỹim senaac: “'Am ỹasoxola', ¿jái'chogamaxa sétaaque da' séeta?” Qana'chi so' qadasoxola' jaỹim 'enapéga, 'enaac: “'Oñíseguem, qana'chi 'ocot da' 'adeuoxoc da' 'aiỹi di' Damasco. Huá'a qomle di'me, qana'chi 'am qoỹ'axátem ỹima ga'me 'ad'onataxanaxac.” 
ACT.22.11	Qaa'le jaỹim na'chi sa ñauanéegue, qá'a ỹasouaxat so' n'edáxa, qana'chi saua' ñáictapee'to jaỹim ỹacootr'aguet, cha sivída'uo di' Damasco.
ACT.22.12	Di'me, qana'chi néta'ña so' siỹaxaua lenaxat Ananías. So'me ỹátaqta ỹalaxalégue jen'me laqátaxacpi so' Moisés. Qana'chi jen'me judiopi 'me l'acháqa' di' Damasco ỹátaqta n'óota qa'en da' n'aqtaguec so'me. 
ACT.22.13	Qana'chi so'me Ananías jaỹim nec'áta, qana'chi jaỹim 'enapéga, 'enaac: “'Am ỹaqáỹa Saulo, 'am ỹitaxa 'anauanéegue qomle.” Huá'a, qana'chi ỹitaxa ñauáachiiñi, qana'chi selot'ot so'me. 
ACT.22.14	Qana'chi so'me jaỹim 'enapéga, 'enaac: “Ñi'me netamnaxala' so'me huá'au qadapidiipi, ñi'me 'am ỹilotelégue josii'cho', qá'a sétaaque da' qaidi 'am 'auaỹáten ga'me mai'chi 'éetapeec ñi'me, qataxa qaidi 'anauá'ne' so'me 'ónaxaicaloic, qataxa qaidi 'anaquiáxana so'me da' 'am detaxaỹot. 
ACT.22.15	Qá'a 'am 'au'axat qomle so'me da' 'au'aqtaxanem ỹima na' siỹaxadipi, qataxa 'au'axat da'me 'adauanáxanaxac qataxa da' 'amachíchiỹi. 
ACT.22.16	Qana'chi naỹi ¿jái'chogamaxa 'auasáptapiỹi? 'Oñíseguem qomle, qana'chi 'am qonachiláxan, ỹátaqta 'aup'iỹá'a da' lenaxat so' qadasoxola' Jesús, qaidi qoỹapalaxa't naua' 'adoico.”
ACT.22.17	Cana'le jaỹim ñ'iỹílaxa na' Jerusalén, qana'chi sec'áte'uo ñi' tamnaxaqui da' qaidi ñitamen, qana'chi 'uo so' ỹauanáxanaxac. 
ACT.22.18	Jaỹim selá'a so' qadasoxola' Jesús, qana'chi jaỹim 'enapéga, 'enaac: “Sa 'aniỹáloxoden qomle da' 'ocá'ai na' Jerusalén, qá'a sa qoỹaconguet da' 'ad'aqtaxanaxac da' jaỹim 'au'axátetac.” 
ACT.22.19	Chan'eesa jaỹim senaac: “'Am ỹasoxola', jen'me ỹaỹáten da' jaỹim sequétaỹi ca'li ỹima jen' lemáxaquipi na' judiopi, qana'chi saconé'uo da' secoñi' ỹima jen'me ỹ'amaqtéetac da' 'onéta, qataxa salaatétac. 
ACT.22.20	Qataxa joca'li qoỹalaat di' Esteban 'me 'ad'aqtáxanaxanec, qana'chi jaỹim salquétauo nataq'en, qataxa selótapee'to naua' leuo jen'me dalaataxan.” 
ACT.22.21	Qaláxasa so' qadasoxola' Jesús jaỹim 'enapéga, 'enaac: “'Aue, 'oc qomle, qá'a ỹátaqta qaỹa'ague ga'me 'am samaxague, 'am samaxa qomle jen'me sa judiopi.”
ACT.22.22	Huá'a, qana'chi táchii'ña da' sa qonaquiáxana. Qana'chi so' siỹaxadipi ỹátaqta ỹ'alqátaỹi, 'enaac:
ACT.22.22	—¡N'óota da' qoỹalaat da'me siỹaxaua! ¡'Ená'te taa'le nec'alétaiỹi qoỹin!
ACT.22.23	Qaa'le na'chi quet'ot da' ỹ'alqátaỹi so'me siỹaxadipi, qataxa ỹasaqátrapiiseguem naua' leuo qataxa na' 'aléua, 
ACT.22.24	qana'chi so' huataxanaq let'a damaxasoxolégue da' ỹitaxa qoỹanáaue so' l'acháqa' na' huataxanaqpi so' Pablo, qataxa damaxasoxolégue da' qaidi qoỹi'uaxan so'me, qaidi ỹ'axat ga' ỹ'éte'uo da' ỹ'alqatalégue so'me na' siỹaxadipi. 
ACT.22.25	Qaláxasa ca'li sóxote ỹim da' qoỹicoñida't da' sétaaque da' qoỹi'uaxan, qana'chi so' Pablo 'enaaco':
ACT.22.25	—¿Qa'chi ỹañoxoto' da' 'ami da' 'au'uaxáñii ga' romano lé'ec, da' 'uootaxa da' maliaxa sa 'anmichiỹáaque ga' huasoilégue?
ACT.22.26	Ca'li demachí'ỹa da'me so' lecochaxaua so' huataxanaq let'a, qana'chi jec da' d'aqtaxanem so' let'a, 'enaac:
ACT.22.26	—Ma'chaxa qomle, 'ad'oỹa'aguet da' sétaaque 'aué'et, qá'a da'me siỹaxaua, da'me romano lé'ec.
ACT.22.27	Chan'eesa so' net'a ỹic'áte'uo so' Pablo, qana'chi ỹinatétac, 'enaac:
ACT.22.27	—¿Qo'li 'eesa da' 'am romano lé'ec?
ACT.22.27	Qana'chi so' Pablo 'enaaco':
ACT.22.27	—Já'a.
ACT.22.28	Qana'chi so' net'a 'enaaco':
ACT.22.28	—Jaỹim ỹátaqta sa lequese'egue da' seseetéetac da' qaidi jaỹim romano lé'ec.
ACT.22.28	Qaláxasa so' Pablo 'enaaco':
ACT.22.28	—Jaỹim qaamaxa ỹátaqta ỹañoqo' di'me.
ACT.22.29	Huá'a, qana'chi so'me sétaaque da' ỹi'uaxan so'me, qana'chi nelágaxataac. Ỹivíd'a so' net'a ca'li ỹaỹáten da' so'me romano lé'ec, qana'chi so'me ỹátaqta 'uo da' loqolánaxa ỹasouaxat da' ỹicoñideta't so' Pablo.
ACT.22.30	So' nolo' laqáỹa, qana'chi so'me net'a sétaaque da' ỹaỹáten ga' 'éeta jen' judiopi da' nauténa so' Pablo. Chan'eesa naqa't naua' leque'te, qana'chi 'enapéga da' ỹí'et so' lemáxac so' lasoxola'pi na' netaxaỹáxanaxanecpi, nataq'en ỹima so' net'alpi 'me ỹ'étac na' nasoxocpi. Qaama'le nauégueegue so' Pablo da' qoỹanóoue so' dasot'a't.
ACT.23.1	Chan'eesa so' Pablo ca'li ỹilápegooue so' net'alpi 'me ỹ'étac na' nasoxocpi. Qana'chi 'enaaco':
ACT.23.1	—'Ami ỹaqáỹa', jaỹim cha ỹivíd'a naỹi da' qaỹa 'te ga' taỹapíỹi ỹiuel, ñi' Dios ỹaỹáten.
ACT.23.2	Qaama'le so' Ananías 'me naqaiso so' lasoxola' na' netaxaỹáxanaxanecpi da' qodosápegue' ñi' Dios, jeso'me ỹiladelégue jen'me sa ỹiỹotáaque so' Pablo, da' qaidi ỹi'uaxánooue na' nedégaxat so'me. 
ACT.23.3	Qaláxasa so' Pablo 'enaaco':
ACT.23.3	—¡Ñi'me Dios 'am ỹi'uaxan qomle, 'am 'me 'onapeela't 'am 'eesa! 'Am 'ans'oota'ñína da' qaidi jaỹim 'audolégue na' naqátaxacpi da' qaidi jaỹim 'anmit, qaláxasa ¿tá'nooqo'chi 'anpaténeeta naua' naqátaxaco da' jaỹim 'auamaxasoxolégue da' jaỹim qoỹi'uaxan?
ACT.23.4	Qana'chi so'me huet'edi 'enapego' so' Pablo, 'enaac:
ACT.23.4	—¿Tóoqo'chi 'onéta da' 'ausouen ñi'me lasoxola' na' netaxaỹáxanaxanecpi da' qodetaxaỹapégue' ñi' Dios?
ACT.23.5	Qana'chi so' Pablo 'enaaco':
ACT.23.5	—'Ami ỹaqáỹa', jaỹim sa saỹáten ñi'me da' na'chiñi ñi'me lasoxola' na' netaxaỹáxanaxanecpi; qá'a 'enapega't naua' nedétrañi l'aqtaqa ñi' Dios, 'eet'oi: “Sa 'ausouen qomle ga'me let'a na' mai'chi 'adaỹi.”
ACT.23.6	Chan'eesa so' Pablo ca'li ỹilá'a da' 'uo na' saduceopi so'me net'alpi 'me ỹ'étac jen' nasoxocpi, qataxa 'uo na' fariseopi. Qana'chi so'me ỹátaqta n'áaloxodenque naua' l'aqtaqa, 'enaac:
ACT.23.6	—'Ami ỹaqáỹa', jaỹim fariseo lé'ec, qana'chi sachiỹaqaaue na' fariseopi. Qana'chi jaỹim ñaquitét'a qomle ỹitaxa qonec'alaxadiséguem na' napa'lpi, qaama'te naỹi jaỹim qanmichíitac.
ACT.23.7	Ca'li 'enaac da'me, qana'chi na' fariseopi qataxa na' saduceopi mai'chi p'aỹa't da' dapeda't. Huá'a, qana'chi jeso'me colaxaỹi. 
ACT.23.8	Qá'a jen'me saduceopi, jen'me 'éetapega jen' napa'lpi da' sa ỹitaxa da' nec'aliséguem, qataxa qaỹa 'te ga' chiỹaqséguem da' lamaxasec ñi' Dios, qataxa qaỹa jen'me sa di'ỹoq; qaláxasa na' fariseopi ỹ'amaqten da' 'uo ỹima jen'me. 
ACT.23.9	Qana'chi ỹima jeso'me ỹ'alqátaỹi; 'uo na' nichaachiñi jen'me dapaxaguenataxanapeec na' naqátaxacpi 'me mai'chi laỹi na' fariseopi. Qana'chi jen'me 'enaac:
ACT.23.9	—Dójo' siỹaxaua, da'me qaỹa 'te ỹacoñíỹi ga' sa ỹiỹamaxañi, qá'a sa qoue da' 'uootaxa jeda'me dosétapegue' jen'me piỹem lé'ecpi, 'uootaxa ga' sa di'ỹoq. Qana'chi n'óota qomle da' 'ená'te 'uootaxa ñicotaqátapegue' ñi' Dios.
ACT.23.10	Qana'chi ỹátaqta let'ádaic da' cotaxac. Qana'chi so'me huataxanaq let'a ỹátaqta 'uo da' loqolánaxa da' qonauécapiỹi so' Pablo. Huá'a, qana'chi damaxasóxonee'ga so' nesoxonaqapi da' qaidi qoỹachiỹoxotétooue so'me siỹaxadipi so' Pablo, qana'chi ỹitaxa qoỹauée'uo so' l'acháqa' na' huataxanaq.
ACT.23.11	Qana'chi jeso'me pí'ỹaq, qana'chi so' qadasoxola' naloxóna so' Pablo, qana'chi 'enapéga 'enaac:
ACT.23.11	—'Am Pablo, 'an'añaxat qomle, qá'a da'me 'onét'ec da' jaỹim 'au'axátetac ca'li 'ouét'a na' Jerusalén, nataq'en na'chida qomle da' 'onét'ec da' jaỹim 'au'axat qomle 'ouá'a di' Roma.
ACT.23.12	So' nolo' laqáỹa, qana'chi 'uo na' judiopi na' dosétapiỹi da' sétaaque da' ỹalaat so' Pablo, qana'chi jeso'me ỹan da' l'aqtac da' 'enaac da' sa dequé'e, qataxa sa niỹom, da' qomle maliaxa sa qoỹalaat so'me. 
ACT.23.13	Qaa'le napacalégue di' cuarenta so'me siỹaxadipi 'me n'íchiỹi dójo'. 
ACT.23.14	Qana'chi so'me ỹic'áte'uo so'me lasoxola' na' netaxaỹáxanaxanecpi, qataxa jen'me ỹ'axaicáchiipi jen'me judiopi, qana'chi 'enaaco':
ACT.23.14	—Qo'mi sanaxáiỹi da' qad'aqtac, da' qaidi sepagaqatelégue da' sa siqui'ỹaq qomle maliaxa sa salaataq so' Pablo. 
ACT.23.15	Naỹi 'ami qataxa jen'me laỹi net'alpi 'me ỹ'étac na' nasoxocpi, 'aviỹáxañiỹot qomle ñi' huataxanaq let'a, da' qaidi qomle ỹ'oxoñi néte'ta qana'chi navigui't ga' Pablo, 'chi 'aviñiit'oi qomle da' sétaaque da' ỹátaqta 'auc'achiñii jeda'me huasoilégue so'me. Qana'chi qo'mi qomle, qana'chi sóxote ñiỹamaxataqata't, da' qaidi salaataq ga'me qomle cha'li naỹáuo.
ACT.23.16	Qaláxasa so'me la'ỹolec so' Pablo dip'iquilégue da'me, qana'chi jeso'me jec ỹic'áte'uo so' l'acháqa' na' huataxanaq, qana'chi d'aqtaxanem so' Pablo. 
ACT.23.17	Qana'chi so' Pablo ỹiỹáxana so' 'oonolec so'me lecochaxau'pi so' huataxanaq let'a, qana'chi 'enapéga, 'enaac:
ACT.23.17	—'Auauée'uo qomle da'me nesoq ga' net'a, qá'a da'me 'uo da' l'aqtaxanaxac, qaidi d'aqtaxanem ga'me.
ACT.23.18	Qana'chi so'me lecochaxaua so' net'a ỹauée'uo jeso'me so' net'a, qana'chi d'aqtaxanem, 'enaac:
ACT.23.18	—Ñi'me Pablo 'me necointáisec, jiñi'me jaỹim ỹiỹáxana. Qana'chi jaỹim 'enapéga da' qaidi 'am ñauée'uo da'me nesoq, qá'a 'uo ga'me l'aqtaxanaxac da' 'am ỹ'axátem.
ACT.23.19	Qana'chi so' net'a ỹacona na' louaq so' nesoqolec, qana'chi ỹiỹotái'ỹa. Qana'chi ỹinatétac, 'enaac:
ACT.23.19	—¿Jái'chi ga'me sétaaque jaỹim 'au'axátem?
ACT.23.20	Qana'chi so' nesoq 'enaaco':
ACT.23.20	—Jen'me judiopi sóxote nemá'te' da' l'aqtac da' sétaaque da' 'am qoỹiỹaxanot qomle ỹ'oxoñi, da' qaidi 'auauéga ñi' Pablo na' net'alpi 'me ỹ'étac na' nasoxocpi, 'chi qodoqovinaxalégue da' qoỹíitapega da' ỹátaqta qonimitáaque ga'me lasouaxaset. 
ACT.23.21	Qaláxasa 'ená'te 'au'amaqten; qá'a napacalégue di' cuarenta na' siỹaxadipi na' nañoxótetapiiñi dauánaxaatac. Jidi'me naỹi sóxote niỹamaxateta't, 'chi qoỹiuatét'a ga' 'ad'aqtac.
ACT.23.22	Qana'chi so' net'a nip'iỹí'ne' so' nesoq, qana'chi 'enapéga so'me da' qaidi qaỹa 'te ga' ỹ'axátem dójo'.
ACT.23.23	Qana'chi so' net'a ỹiỹaxanalo saua' dos 'me ỹilódapegue' na' huataxanaq, qana'chi 'enapegalo da' qaidi ỹaqátaxatra't ga' doscientos huataxanaq na' pétañi, qataxa setenta jen'me pegaq ladi'pi, qataxa doscientos jen'me ỹauót'ai jan' nimiỹoxo, qá'a qomle copat'egue na' pí'ỹaq, qana'chi jeso'me qoỹamaxague da' Cesarea. 
ACT.23.24	Nataq'en damaxasoxolégue da' qoỹaqátaxata't ga' lenótaxala' pegaq so' Pablo. Qana'chi huaqáta da' qaỹa 'te 'uo qoỹin da' qoỹauéga so' net'a Félix. 
ACT.23.25	Qana'chi ỹidénaqteneelo saa'me jaso' lidíise 'me huetalégue da' 'enaac:
ACT.23.26	“Jaỹim Claudio Lisias, 'am samaxa da' ỹip'iỹénataxanaxac, 'am ñauotaxaua ỹit'a Félix. 
ACT.23.27	Na' judiopi ca'li ỹaconé'uo na'me siỹaxaua, qana'chi sétaaque da' ỹalaat. Qaláxasa cana'le saỹáten da' romano lé'ec jen'me, qana'chi sa'uo na' ñisoxonaqapi, qana'chi sec'áta da' se'uolégue. 
ACT.23.28	Ca'li sétaaque da' saỹáten ga'me 'uo 'me qonep'aguéetapega, qana'chi sauéga na' let'alpi na' judiopi. 
ACT.23.29	Huá'a, qana'chi saỹáten da' 'chi huasoitapeelégue qoỹin na' mai'chi laqátaxacpi jen'me judiopi, qana'chi qaỹa ga'me ỹátaqta huasoilégue na'me da' qaidi qoỹalaat, 'uootaxa da' qoỹicoñideta't. 
ACT.23.30	Qaláxasa ca'li sanóm'a da' na' judiopi sóxote dosétapiỹi da'me da' sétaaque da' qoỹalaat, qana'chi jena'me 'am samaxa. Nataq'en séetapega jen'me nep'aguéetapega na'me da' qaidi nataq'en 'am dasoỹot, da' qaidi ỹ'axat ga'me huasoitapeelégue qoỹin na'me. Qana'chi na'chi táchi'ndi.”
ACT.23.31	Chan'eesa so'me nesoxonaqapi ỹí'et da'me l'aqtac so' net'a. Qana'chi so' pí'ỹaq qana'chi qoỹinótaxaseguem so' Pablo, qoỹauéga di' noic Antípatris. 
ACT.23.32	So' nolo' laqáỹa, qana'chi n'iỹílaxa so' l'acháqa' so' huataxanaq 'me pétañi, qana'chi nedóteegue so'me huót'ai lalo 'me náictapegue' so' Pablo. 
ACT.23.33	Ca'li qoỹivíta di' Cesarea, qana'chi qoỹanem so' net'a jaso' nidíise, nataq'en qoỹaneuo so' Pablo. 
ACT.23.34	Ca'li ỹimat da' ỹitaxaỹaxanaxáatac jaso' nidíise so' net'a, qana'chi ỹinatétac so' Pablo da' ga'me chiỹoqóchii'ña. Joca'li sóxote ỹaỹáten so'me da' chiỹoqot'ague da' Cilicia, 
ACT.23.35	qana'chi 'enapego', 'enaac:
ACT.23.35	—Mai'chi 'am ñaquiaxano' qomle nóvi' ga'me 'am nep'aguéetapega.
ACT.23.35	Ỹim, qana'chi damaxasoxolégue so'me da' qaidi qoỹauéga da' qoỹanáaue so' l'emec josii'cho' so' Herodes. Qana'chi qoỹa'uo so' nouatoqo'tpi.
ACT.24.1	Ca'li ỹinoxodéegue saua' cinco noloqo'te, qana'chi nóvi' so' Ananías, so'me lasoxola' na' netaxaỹáxanaxanecpi, chiỹoqot'ague da' Cesarea, náictapegue' so' nasoxonaqapi qataxa so' ló'o na' nesamaxataxac, lenaxat Tértulo. Qana'chi saa'me ỹic'átra'uo so' net'a, da' qaidi qoỹ'axat ga'me huasoilégue so' Pablo. 
ACT.24.2	Ca'li sóxote qonauée'uo so' Pablo, qana'chi so' Tértulo d'aqtaxanem so' net'a Félix da' ỹ'axat ga'me lasouaxaset so' Pablo, 'enaac:
ACT.24.2	—Ỹasouaxat da' 'onéta, 'am qadet'a, qo'mi 'uo da' qadamaic, ỹátaqta selagaqátapiiñi, qataxa ỹima da' 'ad'onataxanaxac da' 'am net'a ỹátaqta ỹiỹamqáchiiñi, qá'a 'uo da' 'adaỹátenaxanaxac. 
ACT.24.3	Qana'chi ỹima jen'me siỹaxadipi 'me na'alo naua' 'ale'u ỹátaqta na'chi 'eeta't da' netóot'ac da'me 'ad'onataxanaxac, 'am qadet'a. 
ACT.24.4	Qaláxasa jaỹim sétaaque da' sa jaloc ga' ỹosáxac, chan'eesa 'am ñachoxodenot da' qo'mi 'anqouagueque da' cadá'ac da' qo'mi 'anaquiaxanalo. 
ACT.24.5	Qá'a qo'mi ỹátaqta selaqalégue ñi'me siỹaxaua da' ỹátaqta sa dalemaqtaxan, qataxa ỹiméda naua' 'alé'u laqáỹa' ỹ'étec da' colaxaỹi qa'en na' judiopi, qataxa na'chiñi ñi'me lasoxola' jen'me lasoxoñiisecpi so' qoỹimatá'ac Nazaret lé'ec. 
ACT.24.6	Jiñi'me nataq'en ỹivíd'a da' sétaaque da' le'uenec jiñi' qantamnaxaqui let'ádaic di' Jerusalén, qana'chi qo'mi saconáxa'uo da' secoindaq, qataxa ñimitaqátac, sedoxolégue na' mai'chi qanaqátaxacpi. 
ACT.24.7	Qaláxasa so' huataxanaq let'a Lisias qo'mi huañiilo, qana'chi ỹátaqta sa dodínataxanaac da' deuootáxanec. 
ACT.24.8	Chan'eesa so'me 'enapéga na'me nep'aguéetapega ñi'me da' janac da' 'am nec'áta. Qana'chi naỹi 'am mai'chi 'auachimaxata ñi'me da' 'uootaxa sa 'eesa da'me qad'aqtaxanaxac da' s'axátaqtac 'me ỹima lasouaxaset.
ACT.24.9	Qana'chi jen'me judiopi 'me ỹalquétauo ỹima nemáseguem da' 'enapéga ỹátaqta 'eesa da'me. 
ACT.24.10	Chan'eesa so' net'a ỹatecapéga so' Pablo, da' qaidi dose. Qana'chi so' Pablo 'enaaco':
ACT.24.10	—Jaỹim ỹátaqta quetelégue ỹiuel da' sa'uo ga' ỹosáxac, da' qaidi jaỹim 'amachíỹa, qá'a jaỹim saỹáten da' 'am 'me na'chi'am 'aué'et na' lasoxocpi da' 'uo ga' gamachaqaiga jen'me qadaỹi, da'me 'ad'onataxanaxac, da'me sóxote qaỹóxode' saua' 'uóidi. 
ACT.24.11	Naỹi 'am mai'chi 'auachimaqtaxalégue qomle da' ỹ'aqtaxanaxac, qá'a jaỹim ỹímta ma'le ñivíta di' Jerusalén, naỹi maliaxa sa ỹivi't gaua' doce noloqo'te, jaỹim ñanac da' sétaaque da' ñitamenot ñi' Dios. 
ACT.24.12	Qataxa sa jaỹim 'te qonatenalégue taa'le 'uo ga' ñicotátapegue', 'uootaxa da' s'étec da' sa naỹáten na' siỹaxadipi jiñi' tamnaxaqui, 'uootaxa da' huáaue jiñi' lemáxaqui na' judiopi, 'uootaxa ga'me hua'ague di'me noic. 
ACT.24.13	Jénjo' siỹaxadipi sa 'eesa qa'en ỹima na'me 'éetapega da' ỹasouaxaset. 
ACT.24.14	Qaláxasa jaỹim ñ'axátetela't da' jaỹim s'onataxáatapecot ñi'me netamnaxala' so' huá'au ỹit'alpi, qaláxasa sequétapegue' da'me dálaxaic nadíquiaxac 'me jen'me judiopi ỹimatá'ac da' dálaxaic n'amaqtenataxanaxac, qá'a jaỹim s'amaqten ỹima jen'me nedétañi naqátaxacpi 'me chiỹoqo'ot so' Moisés qataxa so'me letaxaỹáxanaxanecpi ñi' Dios. 
ACT.24.15	Qataxa na'chi sená'am jen'me da'me qanaquitaxac ñi' Dios da' jen' napa'lpi da' ỹitaxa nec'alaxadiséguem, ga'me 'ónaxaicaloic qataxa ga'me qalhuaxaic. 
ACT.24.16	Chan'eesa jaỹim ỹátaqta 'uo da' ỹitelaxa da' ỹátaqta qaỹa 'te 'uo da' ỹaviliỹáxac, da' qaidi qaỹa 'te ga' huet'ot ỹisamaxataxac ñi' Dios, qataxa ỹima na' siỹaxadipi.
ACT.24.17	Qaláxasa ca'li lamai' saua' 'uóidi da' secoléetac, qana'chi jaỹim ñ'iỹílaxa di' ỹ'acháqa' Jerusalén da' ñido't jaso' ỹ'agaxanaqte qataxa da' sanot jaga' ỹachítaqtaxanaqte ñi' Dios. 
ACT.24.18	Qaa'le ca'li jaỹim s'étetac dójo', qana'chi huo'oi saua' judío lase' 'me chiỹoqoda'ague di' Asia. Saa'me jaỹim ỹic'atéetrac da' souétaaue jiñi' tamnaxaqui let'ádaic, ca'li ma'le semat da' ñiỹóxoc da' s'étetac da' mai'chi qan'onataguec. Qaláxasa sa léca na' siỹaxadipi, qataxa qaỹa 'te ga' cotaxac. 
ACT.24.19	Naqaigaua toqo' gaua' siỹaxa'u 'me jana'j, da' qaidi ỹ'axa't ga' ỹasouaxaset da' 'uootaxa 'uo ga'me sa ỹiỹamaxade'n da' séeta. 
ACT.24.20	Qaláxasa na'chi 'ená'am jen'me da' ỹ'axat naỹi da' 'uootaxa 'uo ga' ỹauáachiỹi da' ỹasouaxaset ca'li sasot'aguet jen'me let'alpi na' judiopi so' lemáxac 'me ỹ'étac na' nasoxocpi. 
ACT.24.21	Qá'a sa qoue da' 'uootaxa na'chida da' sasoilégue da'me ỹ'aqtac joca'li da' sa ñicosaỹáñi da' sose: “Na' nolo' jaỹim 'anmichíitac, ỹasouaxat da' jaỹim s'amaqten da' ỹitaxa qonec'alaxadiséguem qomle na' napa'lpi.”
ACT.24.22	Ca'li demachíỹa dójo' so' net'a Félix, qá'a so'me ỹátaqta ỹaỹáteeta da' ladic jen'me ỹ'amaqten so' Jesús, qana'chi so'me ỹicochaxaguet so' nosáxac. Qana'chi 'enaaco':
ACT.24.22	—Qomle nóvi' ga' huataxanaq let'a Lisias, qana'chi ỹitaxa 'uo qomle ga' saỹáten da'me 'ancotáitapiỹi.
ACT.24.23	Chan'eesa so' net'a Félix 'enapéga so'me ỹilápegue' na' huataxanaq da' maliaxa 'eeta't da' qoỹicoñideta't so' Pablo. Qaláxasa qoỹanem da' sa 'eesá'me da' qoỹilolégue, qataxa qoỹaséet'em da' qodesapchiuó'o, qataxa mai'chi qolecochiỹa.
ACT.24.24	Saua' noloqo'te laqáỹa', qana'chi ỹitaxa nóvi' so' Félix, náictapegue' jaso' loua Drusila. Jaso'me judío lase. Qana'chi so'me damaxasóxonee'ga so' Pablo, da' qaidi naquiáxata da' ỹ'axat ga' ladic da' qop'iỹá'a so' Jesucristo. 
ACT.24.25	Qaláxasa so' Pablo ca'li ỹ'axat da' ladic ga' siỹaxaua da' nó'in da' lasoxoc, qataxa da' 'éeta da' mai'chi netelela't, qataxa ga'me p'áteegue nolo' qomle qonimit ỹimaquéna, qana'chi so' Félix ỹátaqta dó'i. Qana'chi 'enaaco':
ACT.24.25	—'Ausómta qomle, mai'chi qomle ỹitaxa 'uo ga' ỹidáqa', qana'chi ỹitaxa 'am siỹáxanee'ga.
ACT.24.26	Nataq'en so' Félix 'uo da' ỹiuatét'a da' 'uootaxa so' Pablo ỹiseeten so'me, qana'chi ỹisóiỹi. Chan'eesa ỹátaqta jalcote da' ỹiỹáxanee'ga so'me da' dosápegue'. 
ACT.24.27	Qaa'le ỹivi't saua' dos 'uóidi da' 'eeta't so'me. Qana'chi so' Félix joca'li ỹaxañi da' net'a, qana'chi janac so' Porcio Festo da' nalégue da' l'onataxanaxac so'me. Qá'a so' Félix sétaaque da' qaỹa 'te 'uo na' judiopi, qana'chi quet'ot da' qoỹicoñideta't qa'en so' Pablo.
ACT.25.1	Chan'eesa so' Festo joca'li sóxote qoỹanaỹi da' net'a, qana'chi ca'li ỹivi't saua' tres noloqo'te, qana'chi chiỹoqóchii'ña di' Cesarea da' taiỹi da' Jerusalén. 
ACT.25.2	Huá'a di'me, qana'chi na' lasoxola'pi na' netaxaỹáxanaxanecpi da' qodetaxaỹapégue' ñi' Dios qataxa na' judiopi 'me ỹ'oxodaicpi qana'chi qodíi'uo da' qodiñíỹa'uo so' Pablo. 
ACT.25.3	Qana'chi qonachoxodeetapecot so'me da' qoỹichoxoden da' damaxasóxona so' Pablo da' qonauéga di' Jerusalén. Qaa'le leenataxac jeso'me net'alpi da' sétaaque da' damaxasoxolégue so'me da' qoỹalaata'nỹi na' naq'aic so'me. 
ACT.25.4	Qaláxasa so' Festo ỹ'axat so' Pablo da' qoỹicoñideta't, net'ague di' Cesarea, qataxa so'me na'chi leenataxac da' sa niỹáloxoden da' taiỹi da'me. 
ACT.25.5	Qana'chi 'enaaco':
ACT.25.5	—Chan'eesa n'óota da' na' net'alpi da' 'oñíita ñáicapegue' qomle da' saxague di' Cesarea, qaidi ga'me siỹaxaua da' 'uootaxa 'eesa da' 'uo ga' lasouaxaset, qana'chi mai'chi 'auoiquiñiỹaac ga' 'oñíit'ec.
ACT.25.6	Qana'chi so' Festo ỹivi't saua' 'ocho 'uootaxa diez noloqo'te da' huét'a di' Jerusalén. Ỹim, qana'chi v'iỹílaxague da' Cesarea. So' nolo' laqáỹa, qana'chi ỹic'áte'uo jeso' l'onataxanaxaqui, qana'chi damaxasóxonee'ga so' Pablo. 
ACT.25.7	Qana'chi joca'li nivídeuo so' Pablo, qana'chi janac so' judiopi 'me chiỹoxogue di' Jerusalén. Qana'chi ỹátaqta jalcote na' qoỹasaxalégue lasouaxasetpi jeso'me, qaláxasa qaỹa 'te ga' ỹataqtelégue 'eesa qoỹin. 
ACT.25.8	Qana'chi so' Pablo ỹa'uo da' letaxaỹaxac, 'enaac:
ACT.25.8	—Jaỹim qaỹa 'te ga' ỹisamaxataxac, qataxa sa ñip'aguéna na' naqátaxacpi 'me chiỹoqo'ot so' Moisés, qataxa sa ñip'aguéna jiñi' tamnaxaqui let'ádaic di' Jerusalén, qataxa jega'me net'a 'me net'ague di' Roma.
ACT.25.9	Qaláxasa so' Festo, da' sétaaque da' qaỹa 'te 'uo qa'en na' judiopi, qana'chi ỹinat so' Pablo, 'enaac:
ACT.25.9	—¿Qo'li sétaaque jodamaxa 'aiỹi da' Jerusalén, da' qaidi hua'ague da'me da' 'am ñimit da' 'uootaxa 'eesa da' 'uo ga' 'adesamaxataxac?
ACT.25.10	Qana'chi so' Pablo 'enaaco':
ACT.25.10	—Jaỹim sóxote da' sonétaaue jen' l'onataxanaxaqui ga' qadet'a 'me net'ague da' Roma, 'me naqáina 'me huá'a da' jaỹim qonimit. Qá'a sóxote 'am 'auaỹáten da' jaỹim qaỹa 'te ga' sasoilégue da' 'uootaxa huáaue na' judiopi. 
ACT.25.11	Qá'a qomle 'eesa da' 'uo ga'me ỹasouaxaset da' jaỹim qoỹalaatec, qana'chi jaỹim sa ñoqolguet da' jaỹim qoỹalaat. Qaláxasa qomle sa 'eesa ga'me jaỹim qoỹasaqatapeelégue, nataq'en sa 'chi jaỹim qoỹanóoue jena'me. Chan'eesa jaỹim sepacapégue' ga'me qadet'a 'me net'ague di' Roma da' jaỹim nimit.
ACT.25.12	Qana'chi so' Festo ca'li ỹim da' dosápegue' so' lecochaxau'pi, qana'chi 'enapego' so' Pablo, 'enaac:
ACT.25.12	—'Am 'aupacapégue' da' 'am nimit ga' qadet'a 'me net'ague di' Roma. Naỹi na'chiga 'me 'auc'áta, da' qaidi 'am nimit.
ACT.25.13	Joca'li ma'le qaỹóxode' saua' noloqo'te, qana'chi janac so' net'a Agripa qataxa jaso' loua Berenice da' ỹic'ádeta di' Cesarea da' ỹip'iỹe'n so' Festo. 
ACT.25.14	Qana'chi huo'oi saua' noloqo'te da' huétr'a di'me, qana'chi so' Festo ỹ'axátem so' Agripa da'me 'éeta so' Pablo. 'Enaaco':
ACT.25.14	—'Uo ñi' siỹaxaua huét'a jénjo' 'me lecointáisec joca'li so' Félix. 
ACT.25.15	Ca'li souet'ague da' Jerusalén, qana'chi na' lasoxola'pi na' netaxaỹáxanaxanecpi qataxa jen'me lasoxonecpi na' judiopi jaỹim qodiñíctapecot da' saséeta da' qaidi qoỹalaat. 
ACT.25.16	Qana'chi jaỹim s'axátetapeguem jen'me da' na' net'alpi 'me chiỹaqa'ague da' Roma sa loic da' ỹaneuó'o da' nalaataguec ga' necointáisec da' maliaxa sa nasoỹá'ai da' nicotaỹapégue' ga'me necointóqo'tpi. 
ACT.25.17	Chan'eesa ca'li janac jeso'me judiopi da' naỹa jénjo', qana'chi jaỹim sa ñiỹáloxodena't so' nolo' laqáỹa da' sauó'o jiñi' ỹ'onataxanaxaqui, qana'chi selatáxanee'ga jiñi'me siỹaxaua. 
ACT.25.18	Qaláxasa so'me nec'áte'uo jaỹim da' ỹ'axat na' qoỹíitapega lasouaxasetpi jiñi'me, 'me qaỹa 'te ga' nateneguet jen'me qoỹíitapega da' lasouaxaset jen'me sepétetapegapi. 
ACT.25.19	Na'chidáta da' qoncotaỹapíỹi da'me mai'chi n'amaqténataxanaxac, qataxa jega'me lenaxato' Jesús 'me qoỹalaat joca'li, qaláxasa ñi' Pablo 'enapéga sóxote nec'aliséguem. 
ACT.25.20	Da'me jaỹim sa saỹáten da' 'uo ga' 'ená'am dójo', chan'eesa senatétac ñi'me Pablo da' 'uootaxa sétaaque da' taiỹi da' Jerusalén, da' qaidi hua'ague da'me da' qonimit da'me huápiỹi. 
ACT.25.21	Qaláxasa ñi'me mai'chi diñíỹa'uo da' nimit ga'me qadet'a Augusto 'me na'ague da' Roma. Qana'chi jaỹim na'chi séet'ac da' qoỹicoñideta't, mai'chi da' ỹivíta da' samaxa ga'me qadet'a.
ACT.25.22	Qana'chi so' net'a Agripa 'enapego' so' Festo, 'enaac:
ACT.25.22	—Jaỹim nataq'en sétaaque da' ñaquiáxana ga'me siỹaxaua.
ACT.25.22	Qana'chi so' Festo 'enaaco':
ACT.25.22	—Qomle ỹ'oxoñi, qana'chi 'anaquiáxana ñi'me.
ACT.25.23	So' nolo' laqáỹa joca'li nivídedeuo so' Agripa qataxa jaso' loua Berenice, qana'chi ỹátaqta jalcote da' li'ỹoxodi'j qoỹi'n, quédaa'ue so' huataxanaq let'alpi qataxa jen'me net'alpi di'me noic da' qotáaue jeso' netaxaỹaxaqui. Qana'chi so' Festo damaxasóxonee'ga so' Pablo. 
ACT.25.24	Qana'chi 'enaaco':
ACT.25.24	—'Am net'a Agripa, qataxa ỹima jen'me qo'mi quetaavlo, dójo' da'me siỹaxaua 'me ỹátaqta jalcote na' judiopi 'me néta'ña di' Jerusalén qataxa na'me néta'ña na' Cesarea da' diñíctapee'uo. Qataxa jen'me ỹátaqta jaỹim v'iỹílaqat'a da' da'me siỹaxaua sa 'eeta't da' qonec'alaxatétaiỹi. 
ACT.25.25	Qaláxasa jaỹim sa sanata da' 'uo ga' lasouaxaset da' qaidi qoỹalaatec da'me. Qaláxasa da'me mai'chi diñíỹa'uo da' qaidi nimit ga'me qadet'a Augusto, qana'chi jaỹim sóxote s'ateguet da'me da' samaq. 
ACT.25.26	Qaláxasa da' jaỹim maliaxa saqalaatalégue ga' ỹ'aqtac, da' qaidi samaxa ga'me qadet'a 'me net'ague da' Roma, da' s'axátem ga' huasoilégue da'me, chan'eesa da'me 'ami saueegueta. Qana'chi jaỹim ỹátaqta 'am salémaxatet'ot da'me, 'am net'a Agripa, qaidi 'aunat da'me, qaidi jaỹim 'uo ga' ỹidíisec ỹ'aqtaxanaxac da' samaq. 
ACT.25.27	Qá'a jaỹim saỹáten da' sa ỹiỹamaxañi da' 'chi samaq ga' necointáisec da' sa di'ỹoxoỹi ga' qoỹíitapega huasoilégue.
ACT.26.1	Chan'eesa so' net'a Agripa 'enapego' so' Pablo, 'enaac:
ACT.26.1	—'Am qo'li 'aua'uo ga' 'ad'aqtac.
ACT.26.1	Qana'chi so' Pablo ỹaaséguem na' louaq, qana'chi dose, 'enaaco':
ACT.26.2	—Ỹátaqta jaỹim mátac da' 'anaquiáxana da' ỹitaxaỹaxac, 'am ỹit'a Agripa, da' qaidi sa'uo ga' senaac da' sasoỹa'aguet ỹima jen'me 'éetapega ỹasouaxasetpi na' judío lé'ecpi. 
ACT.26.3	Qá'a jaỹim saỹáteeta da' 'am ỹátaqta 'auaỹáteete' naua' qan'onataico qo'mi judío lase', qataxa da'me ñicotaqátapiỹi. Chan'eesa jaỹim 'am ñachoxodenot da' jaỹim 'aneuálaxai'ne' da' jaỹim 'anaquiáxana.
ACT.26.4	Ỹima na' judiopi ỹátaqta ỹaỹáteeta da' ỹasoxoc ca'li sonéta'ña di' ỹ'acháqa' qataxa di' Jerusalén ca'li sonétaaue jen'me ca'li maliaxa jaỹim nootolec. 
ACT.26.5	Jen'me nataq'en ỹaỹáteeta, qataxa da' sétaaque da' ỹ'axat qana'chi ỹ'axat, ca'li maliaxa jaỹim nootolec, qana'chi ñáxat'ai na' fariseopi, jen'me ỹátaqta quet'egue da' l'amaqténataxanaxac na' judiopi, sa 'ená'am na' laỹi. 
ACT.26.6	Qaa'le naỹi jaỹim qonauéeuo, da' qaidi jaỹim qonimit ỹasouaxat da'me ñaquitaxac, da' ñi' Dios da' ỹitaxa nec'alaxadiséguem qomle na' napa'lpi, qá'a naqaida da'me ỹ'axát'em josii'chi so'me huá'au qadet'alpi. 
ACT.26.7	Nataq'en jen'me lec'óqo'tepi' saua' sachíỹoxosoxogueta doce lec'óqo'te so' Israel, jen'me nataq'en ỹiuatétac qomle ỹivíta da' ỹipaquíchiỹi da'me n'aqtaguec joca'li. Chan'eesa jen'me ỹi'ỹoxodéetac ñi' Dios, qataxa ỹí'et da' l'aqtac ỹiméda naua' noloqo'te qataxa naua' pi'ỹáxadi. Qana'chi naqaida da'me ñaquitét'a, 'am ỹit'a Agripa, da'me ỹa'uo da' na' judiopi jaỹim nep'aguéna. 
ACT.26.8	¿Qo'li sa 'te 'au'amaqchiñiỹo' 'ami da' ñi' Dios ỹitaxa da' nec'alaxadiséguem na' napa'lpi?
ACT.26.9	Jaỹim ca'li ỹátaqta jalcote jen'me sa nó'in ỹeenataxacpi 'me sétaaque da' s'étec da'me lenaxat so'me Jesús 'me Nazaret lé'ec. 
ACT.26.10	Qana'chi sepacá'a da' sé'et da'me ca'li huá'a di' Jerusalén, qana'chi jen'me lasoxola'pi jen'me netaxaỹáxanaxanecpi jaỹim ỹanem so' l'aqtac. Huá'a, qana'chi ỹátaqta jalcote na' secoñi' jen'me 'amaqténataxanaxaicpi. Qataxa da' 'uo na' qoỹalaat, qana'chi jaỹim ỹátaqta siỹamaxadéeta. 
ACT.26.11	Qataxa 'uo da' ỹátaqta se'uaxáatac jen'me da' sétaaque da' qaidi ỹaxañi da' lip'iỹáxac. Naqaida da'me séet'ec ỹima jen'me lemáxaquipi na' judiopi. Qá'a jaỹim ỹátaqta jalcote da' ỹiquiỹáxa jen'me, cha ỹivíd'a da' secanáxañiilo naua' ỹoda'alo noiqa.
ACT.26.12	Na'chida da'me ỹeenataxac ca'li jaỹim sat'ague da' noic Damasco, jaỹim ỹanem da' l'aqtac jen'me lasoxola'pi jen'me netaxaỹáxanaxanecpi da' jaỹim ỹamaq. 
ACT.26.13	Qaláxasa ca'li hua'nỹi so' naq'aic, 'am ỹit'a Agripa, so' nolo' laiñi, qana'chi sela'aguet so' nauaq ỹátaqta napacalégue na' l'edáxa jañi' c'atena, chiỹoqo'ot na' piỹem. Qana'chi jaỹim souáaue, nataq'en saa'me ñáictapee'to. 
ACT.26.14	Chan'eesa qademáñi da' qade'uáqaiỹi, qana'chi jaỹim semachíỹa so' n'aqtac jaỹim 'enapéga, 'e'n naua' judiopi l'aqtaqa, 'enaac: “'Am Saulo, ¿tá'nooqo'chi jaỹim 'aucáatac? 'Am mai'chi 'an'quemaqtetapeela't, 'auená'am ga' nauégaxanaxala' huaca da' mai'chi ỹacháqtapeeguet jaga' nesógaxanaqte.” 
ACT.26.15	Qana'chi senaac: “¿Jái'chi 'am, 'am ỹasoxola'?” Qana'chi so'me jaỹim 'enapéga, 'enaac: “Na'chaỹim Jesús 'me jaỹim 'aucáatac. 
ACT.26.16	Qaláxasa 'oñíseguem qomle, 'anchaachiñi, qá'a jaỹim 'am ñaloxonguet, qá'a sétaaque da' qaidi jaỹim 'au'onataxanot, qataxa da' qaidi 'au'axat da'me naỹi 'adauanáxanaxac qataxa ga'me tát'a da' 'am saloxóna. 
ACT.26.17	Jaỹim qomle 'am ñic'alaxatee'guesop na' judiopi, qataxa jen'me ỹaqá'a chiỹoxogue, jen'me naỹi 'am samaxa da' 'auc'atalo. 
ACT.26.18	Jaỹim 'am samaxa jen'me siỹaxadipi, da' qaidi nauanéegue 'auen, qaidi sega'me sa quétaaue na' n'álaxa, na'chidáta da' quétaỹi na' ỹ'oqóchiiñi; qataxa qaidi jen'me sa quet'ot da' lañoqtaxanaxac so' paiỹac Satanás, na'chidáta da' 'equegue ñi' Dios; qataxa qaidi jaỹim ỹ'amaqten, qana'chi qoỹapalaxat jen' loicpi, qataxa qaidi qoỹapoteneuó'o da' qoỹanem qomle ga'me ỹ'axátet'am ñi' Dios jen'me lalémaxasetpi jiñi'me.”
ACT.26.19	Chan'eesa, 'am ỹit'a Agripa, jaỹim sa 'te sa soqo'cha joca'li da' ỹauanáxanaxac 'me chiỹoqo'ot na' piỹem. 
ACT.26.20	Jaldáta da' jaỹim se'uáuaxachiiñi da' s'axátem da' n'aqtac jen'me néta'ña di' Damasco. Ỹim, qataxa jec jen'me néta'ña di' Jerusalén, qataxa ỹima jen'me néta'ña di' 'aléua Judea, qataxa nataq'en na' sa judiopi. Senapéga da' qaidi ca'ai naua' loico, qataxa v'iỹílaxa ñi' Dios, qana'chi ỹí'et ga'me 'ónaxaic 'me chiỹaqáaue da' dálaxaic lasoxoc. 
ACT.26.21	Naqaida da' ỹa'uo da' na' judiopi jaỹim ỹaconé'uo da' jaỹim ỹicoñi' ca'li huáaue jiñi' tamnaxaqui let'ádaic di' Jerusalén, qana'chi sétaaque da' jaỹim qoỹalaat. 
ACT.26.22	Qaláxasa ỹasouaxat da' lecochaxac ñi' Dios da' séeta, chan'eesa naỹi maliaxa sequéta da' s'axátetapeguem ñi'me ỹima na' siỹaxadipi, s'aqtaxanem na' maliaxa sa ỹ'axaic qataxa jen'me ỹ'axaiquipi. Qaa'le sa ỹaqá'a ga'me ỹ'aqtaxanaxac da' s'aqtaxan. Jaldáta da' s'axátetac da' l'aqtaxanaxac so' huá'au letaxaỹáxanaxanecpi ñi' Dios qataxa so' Moisés da' qoỹ'axátet'aguet da' naỹa'quéna. 
ACT.26.23	Da'me n'aqtaxanaxac qoỹinaac ga'me net'a 'me nec'alaxaqui, jega'me qomle ỹátaqta 'uo da' ne'queténaxac. Da' ỹim, qana'chi qoỹalaat, naqaiga qomle ga' le'uáuaxanec da' qonec'alaxadisee'mot na' napa'lpi. Ỹim, qana'chi ga'me ỹ'axátem da' nec'alaxa jen'me qadaỹi qataxa jen'me sa judío lé'ecpi, da'me 'ená'am na' ỹ'oqóchiiñi.
ACT.26.24	Joca'li 'enaac dójo' so' Pablo, qana'chi so' Festo ỹ'alaqo', 'enaac:
ACT.26.24	—¡Qa'chi 'uo da' 'am huét'ac, 'am Pablo! Souaxat da' ỹágueegue da' 'anapaxaguenaxac, qana'chi 'am n'áxat.
ACT.26.25	Qaláxasa so' Pablo 'enaaco':
ACT.26.25	—Qaỹa 'te ga' jaỹim huét'ac, 'am ỹit'a Festo; qá'a jeda'me jaỹim s'axátetac ỹátaqta lasoxoc, qataxa ỹátaqta 'eesa. 
ACT.26.26	Jiñíjo' ñi' net'a Agripa qo'mi quetaavlo, jiñi'me ỹátaqta ỹaỹáteeta dójo'. Chan'eesa jaỹim sa ñitelétapiiñi da' jaỹim demachítapega jiñi'me, qá'a saỹáten da' jiñi'me nataq'en ỹaỹáteeta ỹima da'me dójo'. Qá'a da'me sa huapóxoic da' lasoxoc; da'me ỹátaqta ỹáateegue. 
ACT.26.27	Qana'chi 'am net'a Agripa, ¿qo'li 'au'amaqten da' l'aqtaxanaxac so'me letaxaỹáxanaxanecpi ñi' Dios? Di'ỹoqóta da' 'am 'au'amaqten.
ACT.26.28	Qana'chi so' Agripa 'enaaco':
ACT.26.28	—Tema'le huec da' jaỹim 'auañoxot da' qaidi s'amaqten so' Cristo.
ACT.26.29	Chan'eesa so' Pablo 'enaaco':
ACT.26.29	—Temaqaidi da'me huec da' 'au'amaqténataxan, 'uootaxa maliaxa, qaláxasa jaỹim sétaaque da' ñi' Dios sa 'am 'oonolec qa'en, nataq'en ỹima jen'me jaỹim naquiáxatapega naỹi ỹivíd'a da' 'ená'am jaỹim qomle, qaláxasa sa jaỹim 'oñí'ỹam qomle da' jaỹim qoỹicoñideta't.
ACT.26.30	Ca'li ỹim da' 'enaac dójo' so' Pablo, qana'chi ñíseguem so' net'a Agripa, nataq'en so' net'a Festo, qataxa jaso' Berenice, qataxa ỹima so'me ñíchiiñi. 
ACT.26.31	Qana'chi p'áiỹi jeso'me net'alpi, qana'chi qodosétapiỹi da'me dójo'. Qana'chi jeso'me mai'chi 'enapega'to':
ACT.26.31	—Ñíjo' siỹaxaua, jiñi'me ỹátaqta qaỹa 'te ga' huasoilégue da' qaidi qoỹalaatec, 'uootaxa da' 'chi qoỹicoñideta't.
ACT.26.32	Qana'chi so' Agripa 'enapego' so' Festo, 'enaac:
ACT.26.32	—Ñíjo' siỹaxaua ỹaqanatet da' qoỹisóiỹi taa'le sa ỹiỹáxane'uo da' nimit ga'me qadet'a 'me na'ague da' Roma.
ACT.27.1	Ca'li ma'le qoỹ'atelégue da' qo'mi qoỹamaxategue da' Italia. Qana'chi so' Pablo qataxa so' laỹi necointáxau'pi qoỹamoqot so' huataxanaq let'a, lenaxat Julio. So'me ỹilápegue' so' huataxanaq 'me qoỹimatá'ac nesoxonaqapi so' net'a Augusto. 
ACT.27.2	Qana'chi qo'mi ñoqotaqá'uo jaso' licota 'me lase di' nadíỹaxasom Adramitio, jaso'me taỹa'alo naua' nadíidaxasom di' Asia. Huetaavlo qo'mi nataq'en so' Aristarco, jeso'me l'acháqa' di' Tesalónica 'me huáaue di' 'aléua Macedonia. 
ACT.27.3	So' nolo' laqáỹa, qana'chi sivídaxa di' nadíỹaxasom lenaxat Sidón. Huá'a di'me, qana'chi so' Julio da' ỹátaqta ỹiỹamaxatétac so' Pablo, da' ỹaséet'em so'me da' qaidi desapchiỹa na' nauochaxau'pi da' qaidi qolecochiỹa. 
ACT.27.4	Qana'chi ỹitaxa qolqá'ai di' Sidón, ñolegaqatelégue di' 'aléuolec Chipre, p'aỹa'ague na' qan'emaq, qá'a ỹasouaxat so' laỹat da' sasoqot'eguet. 
ACT.27.5	Qana'chi qolqátanỹi jaso' huaxai, qaláxasa qolqat'ot na' loxogue, chan'eesa ñolegaqat'ot di' Cilicia qataxa di' Panfilia, qana'chi sivídaq'a di' noic Mira huáaue di' 'aléua Licia.
ACT.27.6	Huá'a di'me, qana'chi so' huataxanaq let'a ỹauana jaso' licota 'me Alejandría lase, jaso'me taỹa'ague da' Italia. Qana'chi ỹitaxa qo'mi noqtaxadá'uo, qana'chi ỹitaxa qolaq. 
ACT.27.7	Qaa'le qaỹóxode' saua' noloqo'te da' qolqáta, 'chi sasesáqta, qataxa ỹátaqta 'uo da' qancotaxac, cha sivídaqat'a di' nalótee'ga di' Gnido. Qá'a maliaxa 'uo so' laỹat 'me sasoqot'eguet, qana'chi saqátee'ga di' nalótee'ga di' Salmón, qana'chi 'chi secolnaqat'esop jadi' nepe lenaxat Creta. 
ACT.27.8	Qana'chi ỹátaqta 'uo da' qanaqaliitaxac ca'li qolqat'ot so' loxogue, cha sivídaqat'a di' lenaxat 'Ónaxaic Nadíỹaxasom. Di'me, qana'chi sa qaỹáaque di' noic Lasea.
ACT.27.9	Qaa'le sóxote qaỹóxode' saua' noloqo'te da' ỹisamaxadéegue da' qadadíquiaxac, qataxa ma'le 'uo da' lichíquiaxac da' qouánỹi jaso' huaxai, qá'a sóxote naqaviaqáchiiñi. Chan'eesa so' Pablo 'uo da' laqátaxac, 
ACT.27.10	'enaac:
ACT.27.10	—'Ami siỹaxadipi, jaỹim selá'a da'me qadeuoxoc da' ỹátaqta 'uo da' lichic, da' 'uootaxa daqat qomle jan' qadenótaxaqui qataxa jen' lí'ỹac, qataxa ỹivid'alo qo'mi da' saqtaq qomle.
ACT.27.11	Qaláxasa so' huataxanaq let'a sa ỹoqo'cha so' Pablo, nedot'a't da' l'aqtac so'me lalémaxasete jaso' licota qataxa so'me ló'o jaso'me. 
ACT.27.12	Qá'a di'me nadíỹaxasom ỹátaqta sa nó'in da' qouá'a di' naqaviaxa, qana'chi so'me siỹaxadipi huec da' 'ena'a't da' neenataxac da' qodíc'ai di'me, qana'chi qoỹ'iỹen da' qoỹic'áta di' Fenice 'me nadíỹaxasom di' Creta, da' qaidi qouá'a di'me da' naqaviaxa. Qá'a jidi'me dasot'egue da' jávit qataxa da' taỹíñi.
ACT.27.13	Qaama'le lapaxauo so' laỹat laqaua' chiỹoxogue na' co'lia, qaláxasa sa vichaxaguet. Qana'chi jeso'me siỹaxadipi nip'itáxana da' ỹitaxa jec. Chan'eesa jec, qoquet'ot na' loxogue di' Creta. 
ACT.27.14	Qaláxasa ca'li qaỹat'ague, qana'chi lapaxauo so' laỹat let'ádaic huaquiaxaic, qana'chi ỹátaqta ỹi'uaxanot jaso' licota. 
ACT.27.15	Qana'chi ỹátaqta ỹivíd'a da' ỹilio't. Qá'a sa qadalo'oguet so' laỹat, qana'chi senaqa't da' qo'mi ỹilio't. 
ACT.27.16	Qana'chi cha qo'mi ỹivídaxatr'ague da' lai so' 'aleuolec lenaxat Clauda. Qana'chi huá'a, qana'chi ma'chaxa da' sa vichaxaguet so' laỹat. Huá'a, qana'chi ỹátaqta ñaqaliitaqátapegue' jaso' secoindáqtauo qadilicota da' sepenaqánỹi jaso' sonqátanỹi. 
ACT.27.17	Cana'le ỹim da' sepenaqaséguem jaso'me, qana'chi jeso'me siỹaxadipi ỹacona so' ñic, qana'chi qoỹaxata'ague na' lasot jaso' licota, da' qaidi ỹ'añaxatet'a't. Cana'le ỹim, qana'chi ỹátaqta 'uo da' noqolánaxa da' 'uootaxa qotatelégue jaso' d'ailégue lenaxat da' la Sirte. Chan'eesa qonaqchidíñi saua' laỹat ló'ol, qana'chi qoỹaxanee'gue jaso' licota da' ỹaỹoxon so' laỹat. 
ACT.27.18	So' nolo' laqáỹa, qá'a maliaxa quéta so'me laỹat let'ádaic, qana'chi so' siỹaxadipi ỹasaxáiỹi na' lí'ỹac jaso' licota, qoỹasaqápiinỹi jaso' huaxai. 
ACT.27.19	Qaa'le ma'le ỹivi't tres saua' noloqo'te, qana'chi 'chi saconaqatalégue da' sasaxásoxonỹi na' noxop na' mai'chi leuoxosetpi jaso' licota. 
ACT.27.20	Sóxote qaỹa'aguelo saua' noloqo'te da' sa ñauanáxai' jaso' c'atena qataxa jan' huaqchiñipi. Qá'a ỹasouaxat so' laỹat 'me qo'mi ỹaỹoxoot'ape, qana'chi ma'le ỹima liiỹi qadauel da' sa ñic'alaxáiỹi.
ACT.27.21	Qaa'le sóxote sa lequese'egue da' sa siqui'ỹaq, qana'chi so' Pablo nichaatánỹi na' laiñi so'me siỹaxadipi, qana'chi 'enapéga, 'enaaco':
ACT.27.21	—'Ami siỹaxadipi, 'ónaxaic toqo' ca'li da' jaỹim 'aualaqaiguet da' sa sedáxana' di' Creta, da' qaidi sa ñi'queténaxaỹi dójo', qataxa da' 'uo na' daqat. 
ACT.27.22	Qaláxasa naỹi 'ami senapegalo da' 'an'añaxachii qomle, qá'a qaỹa 'te ga' 'oonolec da' ỹileu da' 'oñíita, temaqaidi da'me daqat jan'me qadenótaxaqui. 
ACT.27.23	Qá'a siipí'ỹaq jaỹim naloxóna so' chiỹaqséguem lamaxasec ñi' Dios 'me souet'ot qataxa s'onataxáatapecot. 
ACT.27.24	Jeso'me jaỹim 'enapéga, 'enaac: “'Ená'te 'auó'i qomle, 'am Pablo, qá'a 'am 'analoxóne'uo qomle ñi' net'a 'me net'ague da' Roma. Qataxa ỹasouaxat 'am, qana'chi ñi' Dios nec'alaxatee'guesop qomle da' leleuaxac ỹima jen'me 'anoqotaxau'pi jan' licota.” 
ACT.27.25	Chan'eesa 'ami siỹaxadipi, 'an'añaxachii qomle, qá'a jaỹim ỹátaqta 'uo da' ỹip'iỹáxac ñi' Dios, qataxa da' ỹátaqta 'eesa qasen da' ỹipaquíchiỹi da'me 'enaac so' namaxasec piỹem lé'ec. 
ACT.27.26	Qaláxasa qo'mi saỹoxonaqalégue qomle jaga' nepe.
ACT.27.27	'Uo so' 'oonolec pí'ỹaq cana'le sóxote ỹinoxodéegue saua' dos semanas da' qolqáta, qaa'le maliaxa souqátanỹi jaso' huaxai lenaxat Adria, 'chi qo'mi ỹilioxotet'ape so' laỹat. Qana'chi cana'le sóxote laiñi so' pí'ỹaq, qana'chi so' ló'opi jaso' licota nóm'a da' sóxote da' sa qaỹáaque ga' l'añaxa. 
ACT.27.28	Qana'chi qonaloqten di' lisiquíchiiñi na' noxop, qana'chi sóxote ỹóvi' treinta y seis metros. Cana'le ỹitaxa qonaloqten, qana'chi ỹóvi' veintisiete metros. 
ACT.27.29	Qana'chi ỹátaqta 'uo da' noqolánaxa da' 'uootaxa jaso' licota 'uo ga' netóuoxoi' qa'. Huá'a, qana'chi qoỹasaxádiñi saua' cuatro laicaual 'me lasápaxat jan' licota. Qataxa so' siỹaxadipi ỹátaqta 'uo da' loqolánaxa, chan'eesa qoỹiuata'aguet so' ỹ'oxoñi. 
ACT.27.30	Huá'a, qana'chi so'me lecochaxau'pi so' ló'o jaso' licota, jeso'me sétaaque da' n'ota. Chan'eesa jeso'me sétaaque da' ỹasaxánỹi so' noxop jaso' lilicota, 'chi sétaaque da' doqovinaxanot da' ỹasaxáñi ga'me lasápaxat na' leséenec jaso' licota. 
ACT.27.31	Qaláxasa so' Pablo d'aqtaxanem so'me huataxanaq let'a qataxa so' nesoxonaqapi, 'enaac:
ACT.27.31	—Da' 'uootaxa sa nétanỹi jan' licota jen'me, qana'chi 'ami sa 'auañoxochii qomle da' 'adec'aliỹíiỹi.
ACT.27.32	Qaama'le so' huataxanaq ỹichíỹiỹi so' lequet jaso' nilicota, qana'chi tánỹi qoỹin so' noxop.
ACT.27.33	Qana'chi sóxote ỹa'agueteda, qana'chi so' Pablo huaqátetapegooue ỹima so' laỹi da' qaidi dequé'e, 'enaaco':
ACT.27.33	—Naỹi ma'le ỹivi't naua' dos semanas da' 'ami sa 'au'ochii qataxa da' 'au'quíỹi. 
ACT.27.34	Chan'eesa naỹi 'ami ñachoxodenoovlo da' 'au'quíỹi. Da'me ỹátaqta 'uo lovic, da' qaidi 'adec'aliỹíiỹi, qá'a ỹátaqta qaỹa 'te qomle ga' 'chi 'oonolec da' 'oñíita da' daqat.
ACT.27.35	Qaa'le ca'li 'enaac dójo' so' Pablo, qana'chi ỹacona jaso' pan, qana'chi ỹanem da' netónaxac ñi' Dios, ỹima qoỹic'atéetac so'me. Ỹim, qana'chi necolaxachiñi jaso' pan, qana'chi dequé'e. 
ACT.27.36	Ỹim, qana'chi ỹima jeso'me siỹaxadipi 'uo da' l'añaxac, qana'chi nataq'en dequé'e. 
ACT.27.37	Qaa'le so' liiñi ỹima qo'mi 'me sonqátanỹi jaso' licota sivídaq'a doscientos setenta y seis. 
ACT.27.38	Cana'le ỹimat da' liqui'ỹáxac jeso'me siỹaxadipi, qana'chi na' trigo qoỹasaxánỹi jaso' huaxai, qá'a sétaaque da' sa desali jaso' licota.
ACT.27.39	Qaa'le sóxote ỹ'oxosáñi, qana'chi so'me ló'opi jaso' licota ỹátaqta leuál'a so' 'aléua. Qaláxasa qoỹilot'ata jeso' lemetec 'me 'uo so' n'ootelégue. Qana'chi sétaaque qoỹaỹoqtéet'a so' loxogue jaso' licota. 
ACT.27.40	Qana'chi qoỹichíideegue saua' leque'te saua' lasápaqa'te jaso' licota, qana'chi n'óodanỹi qoỹi'n jaso' huaxai, qataxa qoỹisodéegue saua' leque'te saua' licotaxanaqa'te 'me ñ'ímaxatrapiiñi jaso' licota, qataxa qoỹavíiseguem jaso' laỹat ló'o 'me 'uáuaac. Qana'chi jaso' licota nichict'ata so' loxogue. 
ACT.27.41	Qaláxasa qotatelégue so' hua'alo saua' dos laỹinaqa. Huá'a, qana'chi jaso' licota ỹivid'aguet jeso' lemetec, qana'chi na' leséenec ỹátaqta ỹipacáñi, qana'chi sa dedáỹaac. Qana'chi jan' nate' jaso' licota ỹátaqta colaxadéegue ỹasouaxat jen' lepáxa. 
ACT.27.42	Qana'chi so' nesoxonaqapi sétaaque da' ỹalaat na' necointáisecpi, da' qaidi sa n'ota da' dalóxon. 
ACT.27.43	Qaláxasa so'me let'a so' huataxanaq sétaaque da' nec'alaxatétaiỹi so' Pablo, qana'chi sa ỹasenem jeso'me nesoxonaqapi da' dalaataxan; na'chidáta da' 'enapéga da' ga' ỹaỹáten da' lalóxonaxac qana'chi 'uaut'ata so' l'añaxa da' dalóxon. 
ACT.27.44	Qana'chi na' laỹi 'chi nec'ataxáatauo, daloxolégue na' 'epaq, 'uootaxa na' lai jaso' licota. Qana'chi naq'áita da'me jeso'me ỹivíd'ata so' loxogue, ỹima nec'aléegue.
ACT.28.1	Cana'le sóxote ỹima da' ñic'alaxáiỹi, qana'chi saỹátenaq da' lenaxat jadi'me nepe, lenaxat da' Malta. 
ACT.28.2	Qaa'le na' l'acháqa' di'me ỹátaqta qo'mi ỹilo'ogueta. Chan'eesa qoỹalóoñi so' dóle' let'ádaic, qá'a ỹasouaxat na' l'ómaxa qataxa so' huétep. Ỹim, qana'chi qo'mi 'enapegalo da' ỹima ñoqochíỹaxa'uo so' dóle', da' qaidi ñitónaq. 
ACT.28.3	Qana'chi so' Pablo ỹipaltapega't na' 'epaq láso, qana'chi ỹasaqátanỹi so' dóle'. Qana'chi jeso'me nanaic 'me dasói'ỹem na' lauaq so' dóle', qana'chi ỹipaxachiỹi na' louaq, qana'chi nétauo. 
ACT.28.4	Qana'chi jen'me l'achaq'adi ca'li ỹauáachiỹi so'me nanaic néta'uo na' louaq so' Pablo, qana'chi 'enapega'to' so'me:
ACT.28.4	—Dójo' siỹaxaua di'ỹoq da' laataxanaxaic, chan'eesa da' ỹaxan na' noxop, qaláxasa ñi'me sa di'ỹoq 'me ỹa'uo ga' ne'uaxánaguec jen' nasouaxasetpi, jiñi'me sa nec'alaxatáiỹi da'me.
ACT.28.5	Qaláxasa so' Pablo 'chi ỹichiỹoxoñíỹi so'me so' dóle'. Qana'chi ỹátaqta qaỹa 'te 'uo so'me. 
ACT.28.6	Qana'chi ỹima jeso'me ỹiuatét'a da' 'uootaxa so'me nalaatéegue na' ló'oc, 'uootaxa n'ochíchiiñi leuótaiỹi da' ỹileu. Qaláxasa cana'le qoniỹáta da' netaguec, qana'chi qoỹilá'a da' qaỹa 'te 'uo so'me, qana'chi jeso'me siỹaxadipi nadálaxat da' leenataxac. Qana'chi ỹitaxa qoỹíitapega da' so' Pablo naqaiso 'me paiỹac.
ACT.28.7	Qaa'le so'me qouét'a sa qaỹáaque so' n'aléua so'me lasoxola' na' l'acháqa' jaso' nepe, jeso'me lenaxat da' Publio. Jeso'me qo'mi ỹaconeeta, qana'chi ỹátaqta qo'mi ỹilo'ogueta saua' tres noloqo'te. 
ACT.28.8	Qaa'le so'me let'a so'me sa ỹiỹamaxañi, huetalégue ga' l'ochaxala', p'étac jen' ló'oc qataxa ỹic'on na' lauel. Qana'chi so' Pablo ỹic'áta desapchiỹa so'me. Joca'li ỹim da' netameelégue jeso'me, qana'chi huaselelégue, qana'chi ỹiméegue qa'en. 
ACT.28.9	Huá'a, qana'chi janac nataq'en jen'me leuaxaicpi laỹi 'me néta'ña jaso'me nepe, qana'chi ỹima n'óota qoỹin. 
ACT.28.10	Qana'chi jeso'me l'achaq'adi ỹátaqta jalcote da' li'ỹoxodénataxanaxac da' senqáta. Cana'le ỹim, qana'chi ỹitaxa qolaq, qana'chi jeso'me qo'mi ỹanema ỹima na' seuénaq da'me qadeuoxoc.
ACT.28.11	Ca'li ma'le ỹinoxodéegue saua' tres 'auóxoiqa da' souqát'a jadi'me nepe. Qana'chi ỹitaxa ñoqotaqá'uo jaso' licota 'me chi'ena da' huet'edi, ỹiuatét'a da' ỹinoxonéegue so' naqaviaxa. Jaso'me licota, jaso'me lase di' Alejandría, 'me huetalóo'te saua' dos n'anaqa liquí'il saua' paiỹa'go Cástor qataxa so' Pólux. 
ACT.28.12	Ca'li sivítaxa di' nadíỹaxasom lenaxat Siracusa, qana'chi tres noloqo'te da' souqát'a. 
ACT.28.13	Huá'a di'me, qoloqot so' loxogue, cha sivídaq'a di' lenaxat Regio. So' nolo' laqáỹa, qana'chi ỹitaxa janac so' qolauaic. Chan'eesa so' nolo' laqáỹa, qana'chi ỹímta ma'le sivítaxa di' Puteoli. 
ACT.28.14	Huá'a, qana'chi huo'oi saua' ñauanáxa'to qadaqáỹa', qana'chi jesaa'me qo'mi n'eláxachidiñi 'oonolec so' semana. Ca'li ỹim, qana'chi ỹitaxa qolaq da' saxague da' Roma. 
ACT.28.15	Qaa'le so' qadaỹi 'me néta'ña di' Roma sóxote da' dip'iquilóo'te da' qo'mi; qana'chi jeso'me qo'mi huaqátet'aita. 'Uo na' naqátetai'ỹa di' nemenaqa' so' Apio, qataxa di'me lenaxat tres mataqa'te. Ca'li ỹiláaue jeso'me qadaỹi so' Pablo, qana'chi ỹanem da' netónaxac ñi' Dios, qana'chi ỹátaqta nomt'eguet da' l'añaxac. 
ACT.28.16	Ca'li sivídaxa'uo di' Roma, qana'chi so'me huataxanaq let'a ỹaneuó'o na' necointáisecpi so'me ỹilápegue' jaso' cointáxanaxaqui. Qaláxasa so' Pablo niỹaqái'ỹa ga' néta'ña qoỹin, qaláxasa qoỹa'uo so' 'oonolec nouatoqo't huataxanaq lé'ec.
ACT.28.17	Ca'li ma'le ỹivi't tres noloqo'te da' sivídaq'a di' Roma, qana'chi so' Pablo damaxasóxonee'ga na'me lasoxola'pi na' judiopi 'me néta'ña di'me. Ca'li sóxote da'me huet'a't jeso'me, qana'chi so' Pablo 'enaaco':
ACT.28.17	—'Ami ỹaqáỹa', jaỹim temaqaidi da'me qaỹa 'te s'étec na' qadaỹi judío lé'ecpi, qataxa sa ñip'aguéna da' n'onataguec so'me huá'au qadet'alpi, qaláxasa taqadíta jen'me jaỹim ỹicoñi' ca'li huá'a di' Jerusalén, qana'chi jaỹim qoỹaneuó'o na' net'alpi romano lé'ecpi. 
ACT.28.18	Ca'li ỹim da' jaỹim qoỹachimaxatétapega, qana'chi sétaaque da' jaỹim qoỹisóiỹi. Qá'a sa qonata ga' sasoilégue ga'me ỹa'uo da' ñalaataguec. 
ACT.28.19	Qaláxasa jen'me judiopi sa ỹiỹamaxaden da' jaỹim qoỹisóiỹi. Huá'a, qana'chi jaỹim siỹáxane'uo da' jaỹim nimit ñi'me qadet'a 'me ná'ña na' Roma, temaqaidi da' jaỹim qaỹa 'te sesouenec jen'me mai'chi ỹaỹi. 
ACT.28.20	Chan'eesa naqaida 'me 'uo da' 'ami siỹaxanee'galo, da' qaidi 'ami ñauaa'to, qataxa 'ami sosápee'to. Qá'a na'chida da'me ỹima qadasoxónataxanaxac qo'mi Israel lase', da'me ỹa'uo da'me ñicoindet'aque naua' ỹique'te.
ACT.28.21	Qaama'le qo'enapego' so'me, qoỹinaac:
ACT.28.21	—Qo'mi qaga 'te jaga' qo'mi nivitalo nidíise da' chiỹaqá'a di' Judea da' 'uootaxa 'am qoỹ'axat, qataxa jen'me nivídetaac qadaỹi qaỹa ga'me 'chi 'am ỹ'axat da' 'uo ga' 'auasoilégue. 
ACT.28.22	Chan'eesa qo'mi sétaaque da' 'am ñaquiáxanaxa ga' 'éeta ga' 'adeenataxac. Qá'a saỹátenaq da' ỹiméda naua' 'ale'u qonep'aguéna da'me dálaxaic n'amaqténataxanaxac.
ACT.28.23	Chan'eesa ca'li qoỹa'uo so' naloqtenec nolo'. Qana'chi joca'li ỹivíta so'me nolo', qana'chi ỹátaqta jalcote na' siỹaxadipi na' nivíta ga' néta'ña so' Pablo. Qana'chi 'ecot so'me néte'ta, cha ỹivid'aguet so' jávit, da' ỹ'axátetapeguem jeso'me da' l'onataxanaxac ñi' Dios da' ỹimata'a'téna, ỹátaqta quétapee'uo jeso'me da' ỹ'amaqten qa'en so' Jesús, qana'chi ỹ'axátetac jen'me naqátaxacpi 'me chiỹoqo'ot so' Moisés qataxa jen'me l'aqtaxanaxac jeso'me letaxaỹáxanaxanecpi ñi' Dios. 
ACT.28.24	Qana'chi 'uo na' ỹ'amaqten so' l'aqtaxanaxac so' Pablo, qataxa 'uo na' sa ỹ'amaqten. 
ACT.28.25	Qá'a da'me sa 'ena'a't so'me judiopi, qana'chi 'uo na' jec. Chan'eesa so' Pablo 'enaaco':
ACT.28.25	—Ỹátaqta táchiỹi da' l'aqtaxanaxac so' Espíritu Santo josii'chi ỹosáxanaxan so' Isaías da' 'enapéga so' huá'au qadapidiipi, 'enaac:
ACT.28.26	'Ausómta 'au'aqtaxanem qomle jen'me siỹaxadipi, 'auet'oi:
ACT.28.26	'Ami di'ỹoq da' 'amachíitac, qaláxasa sa 'auaỹáchiñii ga'me qoỹ'axátetac;
ACT.28.26	'ami 'anlóitaiỹi, qaláxasa sa 'anauañíiñi.
ACT.28.27	Qá'a jan' liquidiaqte jen'me siỹaxadipi v'iỹílaxalégue da' ỹátaqta sa nedámchiỹi,
ACT.28.27	qataxa sa demachíỹaac,
ACT.28.27	qataxa naua' l'ai'te d'ochita'salo;
ACT.28.27	da' qaidi sa dec'atenaxanalo,
ACT.28.27	qataxa sa demachíỹaac,
ACT.28.27	qataxa sa daỹátenataxan jaga' liquidiaqte,
ACT.28.27	qataxa sa jaỹim n'iỹílaxa, da' qaidi ỹiméegue qasen.
ACT.28.28	Naỹi 'ami 'auaỹáchiñii, da'me qotat'ague, qana'chi jeda'me nec'alaxa 'me chiỹoqo'ot ñi' Dios, da'me qoỹanem qomle jen'me sa judío lé'ecpi. Qataxa naqáina qomle na' ỹátaqta naquiáxana.
ACT.28.29	Qana'chi so' Pablo joca'li 'enaac da'me, qana'chi jen'me judiopi jec, qaláxasa ỹátaqta mai'chi nec'ona't.
ACT.28.30	Qana'chi so' Pablo ỹátaqta ỹinoxonaqtétreegue saua' dos 'uóidi da' néta'ña di'me, nétaaue so' 'emec 'me 'chi ỹiseetéetac. Qana'chi ỹátaqta ỹilo'oguet ỹima jen'me nec'áte'uo jeso'me da' nauá'ne'. 
ACT.28.31	Qana'chi ỹátaqta qaỹa 'te nedáqtaaque da' ỹ'axátetac da' l'onataxanaxac ñi' Dios da' ỹimata'a'téna, qataxa dapaxaguenataxáatapeec so' qadasoxola' Jesucristo. Ỹátaqta qaỹa 'te ga' nauánapeeguet da' l'aqtaxanaxac.
ROM.1.1	Jaỹim Pablo, ỹadípa so' Jesucristo. Ñi' Dios jaỹim ỹiỹáxana qataxa jaỹim ỹiỹotái'ỹa da' jaỹim lamaxasec, da' qaidi s'axáteegue da' l'aqtac 'me chiỹaqaỹi da' nec'alaxa.
ROM.1.2	Ñi' Dios ỹan joca'li dójo' l'aqtac, ỹachiỹoxotaỹi 'en so' l'aqtáxanaxanecpi joca'li ỹidáxanaxanque naua' lalémaxase'te l'aqtaqa jiñi'me. 
ROM.1.3	Dójo' n'aqtac 'me ỹ'axat da' ladíquiaxac jeso' qadesaliaxanec Jesucristo, jeso'me lec'óxot ñi' Dios. Jeda'me ỹ'oqóchiỹi lañoxoc jeso'me, qaa'le chiỹoxoguet so' net'a David. 
ROM.1.4	Qaláxasa chiỹoqóchiỹi so' Espíritu Santo joca'li ỹ'axat jeso'me da' lec'óxot ñi' Dios qataxa 'uañaxaic joca'li ñi' Dios nec'alaxadiséguem. 
ROM.1.5	Qana'chi chiỹoqóchiỹi so' Jesucristo jiñi'me Dios qo'mi ỹichoxode'n da' qo'mi ỹanaỹilo da' qo'mi lamaxa's, qaidi s'onataxanqot jeso'me, qaidi ỹima jen'me ỹodapecachi siỹaxadipi 'uo ga' d'amaqténataxan qataxa ỹalaq. 
ROM.1.6	Jen'me nataq'en 'aualiquiiỹet da' 'ami ỹiỹaxanalo ñi' Dios, qaidi 'ami lalémaxase'te so' Jesucristo.
ROM.1.7	'Ademíỹa 'me 'oñíita'ña na' noic let'ádaic Roma, 'ami samaxalo jan' ỹidíise. 'Ami 'me 'ami lauotaqa'te ñi' Dios qataxa 'ami ỹiỹaxanalo, qaidi 'ami 'anañiiỹot jiñi'me. 'Auacoñiiỹet qomle da' 'anchoxodénataguiquii qataxa da' n'emáxac 'me chiỹoqo'ot ñi' qadet'a Dios qataxa so' qadesaliaxanec Jesucristo.
ROM.1.8	Jaỹim se'uáuaxachiiñi da' sachiỹoxotaỹi so' Jesucristo da' sanot da' ñitónaxac ñi' ỹit'a Dios, ỹasouaxat da' 'oñíita, qá'a ỹiméda naua' lail 'ami qon'aqtaxaatapiilo da' 'adip'iỹáxaquii. 
ROM.1.9	Qataxa jiñi'me Dios, 'me s'onataxaatapecot qataxa sematet'ot jan' ỹiquidiaqte da' s'axat da'me n'aqtaguec so' lec'óxot, jiñi'me jaỹim ỹaỹáteetac da' sa 'ami sepeteláxagueta da' ỹivíta da' ñitaméetac. 
ROM.1.10	Na'chi 'eeta't da' seỹaxaatapecot ñi'me Dios da' mai'chi chiỹoqo'ot jiñi'me da' jaỹim ỹanem ga' nolo' da' 'ami sesapchiỹalo. 
ROM.1.11	Qá'a jaỹim sétaaque da' 'ami ñauaa'to, qataxa da' 'ami secochaxanaxanque jega'me chiỹoqo'ot so' Espíritu Santo, qaidi ỹátaqta 'ami 'uañaxaiqa. 
ROM.1.12	Qaidi ñi' 'oonolec da' qo'mi ỹañoxot da' ỹ'añaqtet ga' laqáỹa da' ỹidolégue dójo' nip'iỹáxac 'me 'ami huet'oto nataq'en jaỹim.
ROM.1.13	'Ami ỹaqai'ỹolqa, sétaaque 'ami 'auaỹáchiñiita da' jaỹim ỹátaqta sa lec'óxotolec da' sétaaque da' 'ami sec'atalo, qaidi 'ami ñauaa'to. Qaláxasa cha ỹivíde'ta naỹi da' maliaxa da' sañoxot. Sétaaque naale da' 'ami saỹalo, da' qaidi jalcote ga' ỹauéguec da' 'oñíita da' d'amaqténataxan, 'ená'am da' seet'eque naua' 'ale'u laqáỹa'. 
ROM.1.14	Qá'a 'uo da' ñ'aqtaguec da' s'aqtaxanem ỹima na' siỹaxadipi, temaqaidi jega'me ỹaỹáten da' niỹamaxataxac, 'uootaxa jega'me sa ỹaqanatet da' niỹamaxataxac, qataxa jen'me ỹaỹáten jan' nede, 'uootaxa ga' sa ỹaỹáten jan' nede. 
ROM.1.15	Chan'eesa jaỹim ỹátaqta 'uo da' lamaic da' ỹidiáxa da' nataq'en 'ami s'axatema dójo' nec'alaxa ỹima da' 'oñíita 'me 'oñíita'ña na' Roma.
ROM.1.16	Qá'a jaỹim sa sepecoxolégue da'me 'ónaxaic qadipí'ic 'me n'aqtaguec so' Jesús, qá'a jeda'me naqaida da' l'añaxac ñi' Dios 'me nec'alaxatéegue ỹima jega'me ỹ'amaqten. 'Uáichiiñi na' judiopi da' qonec'alaxatéegue, ỹim, qataxa na' sa judío lé'ec. 
ROM.1.17	Qá'a dójo' 'ónaxaic qadipí'ic, jeda'me qo'mi ỹaloxonalo da' lasoxoc ñi' Dios da' qo'mi ỹiỹamaxadéete'. Jeda'me 'eet'oi: na'chigáta jega'me 'uo da' lip'iỹáxac da' ỹ'amaqten ñi' Dios. Naqaida da' 'enaac naua' nidii's l'aqtaqa ñi' Dios, da' 'eet'oi: “Ga' ỹiỹamaxaden ñi' Dios, jega'me da' l'óiỹaxac ỹachiỹoxochíchiỹi da' lip'iỹáxac.”
ROM.1.18	Chan'eesa qo'mi selqá'a da' let'ádaic lichic da' lalemataic ñi' Dios, 'me ỹachiỹoxot'ot na' piỹem, da' namaxa ỹima jen' siỹaxadipi 'me cá'ai jiñi'me qataxa 'itaxalóxoicpi, da' ỹa'uo ga' ne'uaxánaguec, ỹasouaxat dójo' ỹ'étetac sa nó'in 'me sa ỹasenem qa'en ga' laqáỹa da' ỹaateton da' 'eesa lasoxoc. 
ROM.1.19	Jen'me ỹátaqta ỹaỹáteeta da' 'éeta da' lasoxoc da' qoỹaateton ñi' Dios, qá'a jiñi'me ỹátaqta naloxóot'a jen'me. 
ROM.1.20	Qá'a jeda'me sa di'ỹoq lasoxoc ñi' Dios chiỹoqóchiỹi jen'me l'onatacpi jiñi'me da' qoỹañoxot da' qoỹilá'a. Ỹátaqta qoỹaatetóota da' jiñi'me naqaiñi ñi' ỹimata'a'téna qataxa da' jiñi'me na'chi 'eeta't da' l'añaxac, chiỹoqóchii'ña joca'li jiñi'me ỹ'étetac jen' 'aléua. Chan'eesa jen'me sa 'te qaỹa ga' lasouaxac. 
ROM.1.21	Qá'a jen'me temaqaidi da' ỹaateton ñi' Dios, qaláxasa sa ỹimatá'ac da' naqaiñi ñi' let'a, qataxa sa ỹanot da' netónaxac. Na'chidáta da' jen'me hueenatétapega jen'me qaỹa 'te náỹi, qataxa jan' liquidiaqte ỹátaqta sega'me huétaỹi jen' l'álaxa. 
ROM.1.22	Temaqaidi jen'me da' 'enapeela't ỹátenaxanaxaicpi, qamaale qaỹa 'te ga' ỹaỹátenaac. 
ROM.1.23	Qá'a jen'me ỹaxañi da' netameetapecot ñi' qan'étoqo't 'me sa ỹileu. Na'chidáta da' netamenot jen' liqui'ipi jen' siỹaxadipi 'me 'uo ga' loiquiaqa', qataxa ỹivíd'a jen'me liqui'ipi jen' maỹo'pi, nanaicpi qataxa jen'me síiỹacpi.
ROM.1.24	Chan'eesa ñi' Dios ỹaxanéegue jen'me da' mai'chi 'equeelo jenaa'me leenataxaco 'me desepaxanaqtaxa'n. Huá'a, qana'chi jen'me siỹaxadipi ñi' 'oonolec mai'chi ỹ'étec ga' laqáỹa jega'me ỹí'et da' n'alóxo, 
ROM.1.25	qá'a ỹasouaxat da' sa qoỹ'amaqten jeda'me 'eesa lasoxoc 'me chiỹoqo'ot ñi' Dios, na'chidáta jeda'me noqovínaxanaxac. Huá'a, qana'chi qoỹi'ỹoxoden qataxa qonetamenot jen'me l'onatacpi jiñi'me. Qana'chi sa qonetamenot jiñi'me 'me ỹátaqta taiỹet da' qaỹa 'te loiquiaqa' da' ni'ỹoxodénataguec. Já'a, na'chi naq'áita dójo'.
ROM.1.26	Chan'eesa ñi'me Dios demachít'a jen'me da' ỹí'et ga' mai'chi 'éetapeec 'me ỹátaqta qonepecoxolégue. Qá'a na' ỹauodipi, qaa'le ỹivíd'a da' ỹiguem da' mai'chi lasoxoc da' ỹí'et jega'me sa natenguet da' nauoisíỹaxac. 
ROM.1.27	Qataxa ỹivíd'a nataq'en na' l'imdipi ỹiguem da' lasoxoc da' 'uoneguet jaga' ỹauo, qana'chi ñi' 'oonolec mai'chi ỹip'iỹaqtet ga' n'imiséua. Na' l'imdipi ñi' 'oonolec ỹ'étec ga' laqáỹa jega'me ỹátaqta ỹí'et da' nepecóxo. Qana'chi ỹátaqta ỹi'quemáxam da' mai'chi lalémaxaset ló'oquiaxac, ỹasouaxat da' ỹí'et ga' sa nó'in.
ROM.1.28	Qá'a jen'me ma'le ỹaxanéegue da' naatetonaguec ñi'me Dios, tadeno' jiñi'me cá'ai jen'me, da' qaidi ỹ'e't naua' sa n'oi'n leenataxaco, qataxa da' ỹí'et jega'me sa lasoxoc. 
ROM.1.29	Qana'chi jen'me ỹátaqta saqáchiỹi ỹima na' n'etaxalóxo, nequeséeguetaxa, sa nó'inpi, qataxa da' nimitá'ai jan' laicaua, qataxa jen' sa ỹiỹamaxañi. Jen'me siỹaxadipi quiỹaxanaqtáqaicpi, laataxanaxaicpi, loiquiaxaicpi, qovínaxanaxaicpi, denaxanaxaicpi, qataxa n'aqtaqa ló'opi. 
ROM.1.30	Qataxa sa ỹiỹamaxataac ga' laqáỹa da' detaxaỹá'a, sa ỹauotec ñi' Dios, c'onaxanaxaicpi, 'amaqtenaxaicpi, ỹ'oxodenaxaicpi. Jen'me chiỹaqpíỹi jen' sa nó'in, sa ỹalaxalóo'te gaua' let'al, 
ROM.1.31	qaỹa 'te ỹaỹátenaac, sa ỹipaguelóo'te naua' l'aqtaqa, qaỹa 'te ỹauotec, sa ỹaỹáten da' ỹichoxodenalégue ga' lasouaxac ga' laqáỹa, sa nomguet ga' lichoxodénataxanaxac. 
ROM.1.32	Jen'me ỹaỹáteetac jen'me damaxasoxolégue ñi' Dios, qataxa ỹaỹáteeta da' ga' siỹaxaua 'me ỹ'étetac jen' sa ỹiỹamaxañi, qaa'le jega'me nétaỹi da' qoỹa'uo ga' nalaataguec. Qaláxasa jen'me taqadíta quet'ot da' ỹ'étetac jen'me sa nó'in, qataxa ỹivíd'a da' ỹátaqta ỹiỹamaxadéeta da' ỹilót'a ga' laqáỹa da' ỹ'étetac jen'me.
ROM.2.1	Chan'eesa sa naqaida da' qaỹa ga' 'adasouaxac, 'am 'me 'auáatapiỹi ga' lasouaxac ga' 'adaqáỹa, temaqaidi da' jái'chogamaxa da' 'onéta. Qá'a da' 'am 'auáatapiỹi ga' lasouaxac ga' 'adaqáỹa, qana'chi 'am mai'chi 'oquéta'uo lai da' qoỹa'uo qomle ga' 'ane'uaxánaguec, qá'a 'am nataq'en 'au'étetac jen'me sétaaque da' 'anmit. 
ROM.2.2	Qá'a qo'mi saỹátenaq ñi'me Dios da' ỹaqadesaỹi da' nimit ga' nasouaxac, qom'chi ỹivíta da' ỹa'uo ga' ne'uaxánaguec jega'me ỹ'étetac jen'me sa nó'in. 
ROM.2.3	Qana'chi 'am 'me 'auáatapiỹi ga' lasouaxaset ga' 'adaqáỹa, qamaale 'am nataq'en 'au'étetac jen'me sa nó'inpi, ¿'auéetapecogamaxa da' 'am ỹaxan ñi' Dios, qom'chi ỹa'uo ga' ne'uaxánaguec jega'me 'uo ga' huasoilégue? 
ROM.2.4	'Uootaxa ¿'am 'au'otan séetapega da'me sa ỹiméta lichoxodénataxanaxac qataxa da' neuálaxainaxac ñi' Dios, qaama'le sa 'auanóma dójo' nichoxodénataxanaxac da' 'am ỹauec'aguet da' 'auañoxot da' 'auaxadíñi naua' 'adoico? 
ROM.2.5	Qaláxasa 'am ỹátaqta sa nedámchiỹi jana' 'adiquidiaqte qataxa sa 'auaxadíñi naua' 'adoico. Chan'eesa 'ená'am da' mai'chi 'alapootapega't da' 'ane'uaxánaguec qom'chi ỹivíta ga' nolo' 'me huétooue da' ỹichoxot ñi' Dios ga' lasouaxac ñi' 'oonolec da' ỹa'uo ga' ne'uaxánaguec. 
ROM.2.6	Jega'me nolo' qomle jiñi'me ỹa'uo ga' neseeténaguec ñi' 'oonolec ga'me táchiỹi jega'me ỹ'étetac. 
ROM.2.7	Qana'chi jiñi'me ỹanem ga' l'óiỹaxac 'me qaỹa 'te loiquiaqa' jega'me quet'ot da' ỹ'étetac jega'me ỹiỹamqáchiiñi qataxa nimitétaaque ñi' Dios da' ỹanem ga' li'ỹoxodic, ni'ỹoxodénataguec qataxa jega'me n'óiỹaxac 'me qaỹa 'te loiquiaqa'. 
ROM.2.8	Qaláxasa ỹidolégue qomle da' lalemataic qomle ỹa'uo ga' ne'uaxánaguec jen'me ỹ'étetac ga' mai'chi 'éetapeec qataxa sa ỹaloxolégue da' 'eesa lasoxoc, na'chínata jen'me sa nó'inpi. 
ROM.2.9	Ỹátaqta 'uo qomle da' ne'queténaxac qataxa da' naỹaliaxa ỹima jen'me ỹ'étetac da' sa nó'in. Qoỹ'áuaxachiiñi qomle na' judiopi qataxa jen' sa judiopi. 
ROM.2.10	Qaláxasa jiñi'me Dios ỹanem qomle da' li'ỹoxodic, ni'ỹoxodénataguec qataxa da' n'emáxac ỹima jen'me ỹ'étetac jeda'me 'ónaxaic. Qoỹ'áuaxachiiñi na' judiopi, nataq'en jen'me sa judío lé'ec.
ROM.2.11	Qá'a ñi' Dios sa niquiỹátapiỹi jen'me siỹaxadipi. 
ROM.2.12	Qá'a ỹima jen'me 'uo ga' huasoilégue, da' sa huet'ot jen' naqátaxacpi 'me chiỹoqo'ot so' Moisés, jen'me daqat, temaqaidi da' sa huet'ot dójo' naqátaxac. Qataxa jen'me 'uo ga' huasoilégue, temaqaidi da' 'uootaxa huet'ot jénjo' naqátaxacpi, jen'me qomle qonimit, qoỹidolóo'te nauójo' 'enapegalo jénjo' naqátaxacpi. 
ROM.2.13	Qá'a sa ỹiỹamaxaden ñi'me Dios ga' nedóteegue qa'en da' naquiáxatapega jen' naqátaxacpi, na'chigáta jega'me ỹátaqta ỹalaq. 
ROM.2.14	Qaláxasa jen'me sa judiopi 'me sa huet'ot jen' naqátaxacpi da' mai'chi chiỹoxotétooue da' laviliỹáxac da' ỹí'et jega'me damaxasoxolégue jen'me naqátaxacpi, qana'chi jen'me ỹaloxon da' ỹaỹáten jega'me 'ónaxaic da' qoỹiuen da' qoỹí'et. 
ROM.2.15	Qá'a da' mai'chi lalémaxaset lasoxoc ỹichoxot dójo' naqátaxac da' nedetalégue jañi' liquidiaqte. Qá'a jeda'me laviliỹáxac ỹátaqta 'eesa qa'en dójo', qataxa da' mai'chi laviliỹáxac ỹichoxot da' lasouaxaset, 'uootaxa nequepaxatelégue 
ROM.2.16	jega'me p'áteegue nolo', qom'chi ỹivíta ñi' Dios ỹachiỹoxotaỹi qa'en so' Jesucristo da' nimit jen'me sa di'ỹoq leenataxacpi ỹima jen' siỹaxadipi. Qana'chi ỹátaqta ỹipaquíchiỹi qomle dójo' s'axátetac n'aqtac 'me chiỹaqaỹi da' nec'alaxa.
ROM.2.17	Qaláxasa 'am 'me 'auenapeela't da' 'am judío lé'ec, qataxa 'auequétapega jen'me naqátaxacpi 'me chiỹoqo'ot so' Moisés, qataxa 'ani'ỹoxodéetapiỹi jiñi'me 'adet'a Dios. 
ROM.2.18	Qataxa 'auaateton jen'me 'éetapeecpi jiñi'me Dios, qataxa jen'me naqátaxacpi 'am ỹapaxaguenec da' 'oquegue ga' 'ónaxaic. 
ROM.2.19	Qataxa ỹátaqta 'eesa 'auen da' 'auaỹáten da' 'auauec'aguet jega' sa nauáañi, qataxa da' sega'me 'aucoỹadelégue jen'me huétaaue ga' n'álaxa. 
ROM.2.20	Qataxa 'auéetapecogamaxa da' 'am 'auaỹáten da' lasoxoc da' 'auapaxaguen jega'me qaỹa 'te ga' ỹaỹátenaac, qataxa jen'me dálaxaicpi, qá'a jen'me naqátaxacpi ỹimatet'a't ỹima jen'me lasoxocpi jeda'me naatetonaxanaxac qataxa jeda'me lasoxoc 'me ỹátaqta 'eesa. 
ROM.2.21	Qana'chi 'am 'me 'auapaxaguéetac ga' 'adaqáỹa, qalqaiga ¿tóoqo'chi da' sa mai'chi 'anapaxagueela't? Da' 'am mai'chi 'au'axátetac da' qaỹa 'te qodecachíỹa, qalqaiga ¿tóoqo'chi da' 'aucachítac? 
ROM.2.22	Qataxa 'am 'me 'auéetapega da' sa qoncachítapegue' jaga' sa noua, qalqaiga ¿tóoqo'chi da' 'ancachítapegue' jaga' sa 'adoua? Qataxa 'am 'me 'anquiỹátapega jen' niqui'ipi nadénaqtac, qalqaiga ¿tóoqo'chi da' 'aucachítapega da' lesaliaxa jen' l'emecpi jen' niqui'ipi? 
ROM.2.23	Qataxa 'am 'me 'ani'ỹoxodéetapiỹi jen' naqátaxacpi, qaláxasa sa 'aualaxalégue jen'me, qana'chi 'am 'auasouaxat da' sa qoỹodiáquen ñi'me Dios. 
ROM.2.24	Chaqainmaxa naua' nidii's l'aqtaqa ñi' Dios da' 'eet'oi: “Jen'me sa judiopi sa ỹodiáquenaac da' detaxaỹá'a ñi' Dios, ỹasouaxat 'ami.”
ROM.2.25	'Eesa da' 'uo ga' náỹi da' 'uootaxa qoỹa'uo ga' n'anaxaset na' 'adó'oc, da' ỹátaqta 'aualaxaguet ga' 'enaac jen' naqátaxacpi 'me chiỹoqo'ot so' Moisés. Qaláxasa da' sa 'aualaxalégue, qana'chi 'ená'am da' sa qoỹa'uo ga' 'an'anaxaset. 
ROM.2.26	Qataxa jega'me sa qoỹa'uo ga' n'anaxaset jen' ló'oc, da' 'uootaxa ỹí'et ỹima jen'me damaxasoxolégue jen'me naqátaxacpi, qana'chi jega'me ñi' Dios 'ená'am qa'en ga' 'uo ga' n'anaxaset, temaqaidi da' qaỹa ga' n'anaxaset. 
ROM.2.27	Jega'me sa qoỹa'uo ga' n'anaxaset jen' ló'oc, qaláxasa ỹátaqta ỹaloxoguet jega'me 'enaac jen' naqátaxacpi, qana'chi jega'me ỹí'et qomle da' 'am qoỹa'uo ga' 'ane'uaxánaguec, ỹasouaxat da' sa 'aualaq, qamaale 'am huet'ot jen' naqátaxacpi qataxa da' qoỹa'uo ga' 'an'anaxaset. 
ROM.2.28	Qá'a da' 'am judío lé'ec, qaa'le sa na'chidáta jeda'me ỹ'oqóchiỹi. Qataxa da' qoỹa'uo ga' 'an'anaxaset, qaláxasa sa na'chináta jena'me ỹ'oqóchiỹi 'adó'oc. 
ROM.2.29	Qá'a ga' ỹátaqta 'eesa da' judío lé'ec, qaa'le na'chida jeda'me sa di'ỹoq laviliỹáxac. Qataxa jega'me ỹátaqta 'eesa da' qoỹa'uo ga' n'anaxaset, qaa'le na'chañi jañi' liquidiaqte qoỹ'an. Jeda'me sa chiỹaqaỹilo naua' nidii's naqátaxaco, qá'a jeda'me chiỹoqóchiỹi jeda'me sa di'ỹoq naviliỹáxac. Qana'chi jega'me 'éet'ec dójo', qana'chi jega'me ỹátaqta qoỹiỹamaxadéeta, qaláxasa sa 'chi siỹaxaua ga' ỹiỹamaxaden, qá'a na'chiñi ñi'me Dios.
ROM.3.1	Chan'eesa ¿hua'ague toqo' ga' 'éeta ga' lasoxoc da' ñapagaqpeelégue ga' qadaqáỹa da' qo'mi judío lase'? 'uootaxa ¿jái'chogamaxa qoỹachiỹoxotaỹi da' qoỹa'uo ga' n'anaxaset ga' siỹaxaua? 
ROM.3.2	Qá'a jalcote, qataxa jalcote na' lasoxocpi da' jen'me judiopi napacapeelégue ga' laqáỹa. Qá'a da' 'uáichiiñi 'eet'oi: Ñi'me Dios ỹanem da' ỹilolégue joca'li jen' judiopi da' l'aqtac. 
ROM.3.3	Qaláxasa ¿hua'ague jogamaxa 'éeta jen'me da' 'uootaxa 'uo na' sa ỹipaguelégue dójo' n'aqtac? ¿Séetapega ñi'me Dios qo'li ỹaxañi da' sa ỹipaguelégue ga' l'aqtac? 
ROM.3.4	¡'Ai', sa naq'áita! Na'chidáta da' ñi' Dios ỹátaqta 'eesa da' ỹipaquetelóo'te naua' l'aqtaqa, temaqaidi da' ỹima jen' siỹaxadipi qovínaxanaxaicpi. Qá'a 'enapega't naua' nidii's l'aqtaqa, 'eet'oi:
ROM.3.4	Da' 'autaqa, qana'chi qoỹilá'a da' ỹátaqta 'eesa da' 'auenaac,
ROM.3.4	qataxa 'anchaatéegue qomle da' qaỹa ga' 'adasouaxaset qomle 'am qonimit.
ROM.3.5	Qaláxasa jen'me qad'etaxalóxocpi da' chiỹoqóchiỹi da' ỹ'axat ñi'me Dios ỹí'et ga' 'ónaxaic, qana'chi ¿hua'ague jogamaxa senqáta? ¿Séetapega jiñi'me Dios sa nó'in ga' ỹí'et, da' 'uootaxa qo'mi ỹi'uaxa'n? (Dójo' ỹ'aqtac 'ená'am da' l'aqtac na' 'chi siỹaxaua.) 
ROM.3.6	¡'Eesa maiñaxa da' sa naq'áita dójo'! Qá'a da' 'uootaxa ñi'me Dios sa nó'in ga' ỹí'et, qana'chi ¿hua'ague toqo' da' ỹañoxot da' nimit ga' lasouaxaset jen' siỹaxadipi?
ROM.3.7	Qaláxasa jega'me ỹoqovínaxanaxac da' 'uootaxa chiỹaqaỹi da' nichíisaiỹi da' li'ỹoxodic dójo' 'eesa lasoxoc 'me chiỹoqo'ot ñi' Dios, qana'chi ¿tóoqo'chi da' jaỹim qonimit da' sená'am qoỹin ga' 'uo ga' jaloic? 
ROM.3.8	Da' na'chi naq'áita dójo', ¿tóoqo'chi da' sa qoỹí'et jega'me sa nó'in, qaidi janac jega'me 'ónaxaic? Naqaida jeda'me 'uo na' 'éetapega da' sapaxaguenataxanqátapeec, qá'a sa nó'in da' leenataxac. Chan'eesa jen'me siỹaxadipi n'óota qomle da' qoỹa'uo ga' ne'uaxánaguec.
ROM.3.9	Chan'eesa ¿jái'chogamaxa hua'ague ga' 'éeta? ¿Séetapega da' qo'mi judío lase' sañoxotaq da' ñapagaqalégue jen'me sa judiopi? ¡'Ai', sa sañoxotaq! Qá'a ma'le ỹim da' s'axátetac da' qo'mi judío lase' qataxa jen'me sa judío lé'ecpi da' ỹima souqat'ot da' lamaxasóxonaxac da' n'etaxalóxoc. 
ROM.3.10	Qá'a naua' nidii's l'aqtaqa jiñi'me Dios 'eet'oi:
ROM.3.10	Qaỹa 'te da' 'uo ga' 'chi 'oonolec siỹaxaua da' 'ónaxaicaloic;
ROM.3.11	qataxa qaỹa 'te 'uo ga' 'chi 'oonolec da' sétaaque da' 'uo' ga' ỹaỹáten,
ROM.3.11	qaỹa 'te da' 'uo ga' nimitétaaque ñi'me Dios.
ROM.3.12	Ỹima jen' siỹaxadipi ỹisómtac, qataxa ỹima daqat.
ROM.3.12	Qaỹa ga' ỹí'et ga' 'ónaxaic, ỹátaqta ỹima'a't qaỹa.
ROM.3.13	Naua' nedégaqa'te qaa'le 'ena'ama jaga' napa'lai't 'me qoỹ'ouateta'nỹet;
ROM.3.13	naua' l'aqtaqa qaa'le doqovínaxaat'ape,
ROM.3.13	qataxa 'ená'am jen' le'uenáxanaxat jen' nanaic 'me huetaavlo naua' nedégaqa'te.
ROM.3.14	Da' detaqa, qaa'le na'chidáta da' ỹadíit'a da' qoỹa'uo ga' ne'uaxánaguec ga' laqáỹa, qataxa qaỹa ga' lamai'j naua' l'aqtaqa.
ROM.3.15	Naua' lichil qaa'le sa ỹilá'uailo da' dalaataxan;
ROM.3.16	da' lasoxoc qaa'le noláxachiñi ga' laqáỹa, qataxa ỹachoxoden,
ROM.3.17	qataxa sa ỹaateton ga' ladic da' n'emáxac.
ROM.3.18	Qataxa qaỹa da' 'chi cada'acolec da' taỹapiỹi lauel da' d'oiỹa ñi'me Dios.
ROM.3.19	Qá'a qo'mi saỹátenaq da' ỹima jen'me 'enaac na' naqátaxacpi 'me chiỹoqo'ot josii'chi so' Moisés, ỹilónaxachiỹi da' 'enapéga jen'me huet'ot na' naqátaxacpi, da' qaidi qaỹa ga' 'éetapega qaỹa ga' lasouaxaset, qataxa qaidi ỹima na' siỹaxadipi huo'ot da' 'éeta qomle ñi' Dios nimit ỹima jen'me. 
ROM.3.20	Qá'a qaỹa ga' ỹañoxot da' ỹiỹamaxaden ñi' Dios ỹasouaxat da' ỹ'étetac jen'me damaxasoxolégue jen' naqátaxacpi, qá'a jen'me naqátaxacpi na'chidáta da' ỹí'et da' qo'mi qoỹaỹátenaxanaxanque da' qo'mi 'uo ga' qadasouaxaset.
ROM.3.21	Qaláxasa naỹi ñi' Dios ỹañoxot da' qo'mi ỹaỹátenaxanaxanque da' naq'áita da' lasoxoc da' qo'mi ỹiỹamaxadéete' jiñi'me, qaa'le sa chiỹoqóchiỹi qa'en jen' naqátaxacpi. Jeda'me sañoxotaq da' selaqá'a da' qo'mi setaxaỹaxanaqátac jen' nidíisec naqátaxacpi qataxa naua' l'aqtaqa jeso'me Dios letaxaỹáxanaxanecpi. 
ROM.3.22	Jedójo' 'éet'ec ñi'me Dios ỹañoxot da' qo'mi ỹiỹamaxadéete', jeda'me chiỹoqóchiỹi da' qop'iỹá'a so' Jesucristo, qataxa ỹanem ỹima jen'me d'amaqténataxan. Qaa'le sa ỹañoxot da' leloisec jen' siỹaxadipi, 
ROM.3.23	qá'a ỹima jen'me siỹaxadipi 'uo da' lasouaxaset, qataxa ỹátaqta soqoỹoqót'a ñi'me Dios 'me ỹañoxot da' dec'alaqtaxan. 
ROM.3.24	Qaláxasa ñi'me Dios jeda'me lauo'chi ỹ'eteguet jen'me siỹaxadipi da' ỹañoxot da' ỹiỹamaxaden. Qaga jaga' laseete qa'en, qá'a jiñi'me chiỹaqaỹi qa'en so' Jesucristo da' nec'alaxatéegue jen'me siỹaxadipi. 
ROM.3.25	Ñi'me Dios ỹanéegue so' Cristo, da' qaidi da' leleuaxa chiỹaqaỹi qa'en da' ỹapalaxat jen' janoicpi. Jeda'me chiỹaqaỹi da' qop'iỹá'a jeso'me. Qá'a dójo' 'éeta jiñi'me, sétaaque da' qoỹaỹáten da' ỹañoxot da' ỹí'et ga' 'ónaxaic, qá'a da' neuálaxainaxac jiñi'me ỹátaqta sa ỹañoxot da' ỹiloỹi jeso'me huá'au janoicpi. 
ROM.3.26	Dójo' 'éeta jiñi'me, sétaaque da' ỹaloxon da' ỹí'et ga' 'ónaxaic. Qataxa maliaxa quéta naỹi da' jiñi'me ỹ'étetac ga' 'ónaxaic, ỹasouaxat da' ỹiỹamaxaden jega'me ỹ'amaqten so' Jesús.
ROM.3.27	Qana'chi ¿hua'ague ga' taiỹi ga' n'amaqténaxac jen' siỹaxadipi? Jega'me p'áiỹi qoỹin. ¿Tóoqo'chi da' p'áiỹi qoỹin? Qá'a da' ỹipaquíchiỹi qoỹin na' 'enaac jen' naqátaxacpi, qana'chi ỹí'et da' ỹ'oxodénaxac, jeda'me nip'iỹáxac, qaa'le qaỹa. 
ROM.3.28	Chan'eesa qo'mi selaqá'a ñi'me Dios ỹañoxot da' ỹiỹamaxaden jega'me siỹaxaua 'me 'uo da' lip'iỹáxac, qana'chi sa ỹilótaỹi jega'me da' 'uootaxa ỹ'étetac jega'me 'enaac jen' naqátaxacpi, 'uootaxa da' sa ỹí'et.
ROM.3.29	¿Séetapega na'chínata jen'me judiopi da' let'a ñi' Dios? ¿Séetapega da' nataq'en let'a na' sa judiopi? Já'a, jen'me nataq'en let'a jiñi'me. 
ROM.3.30	Qá'a qaỹa 'te Dios laqáỹa, na'chiñíta 'oonolec jiñi'me. Jiñi'me Dios 'me ỹañoxot da' ỹiỹamaxaden jega'me 'uo da' lip'iỹáxac, jiñi'me sa ỹiloỹi da' 'uootaxa qoỹa'uo ga' n'anaxaset, 'uootaxa sa qoỹa'uo. 
ROM.3.31	Qana'chi ¿séetapega chiỹoqóchiỹi da' qadip'iỹáxac da' qaỹa 'te ga' náỹi qasenaq jen' naqátaxacpi? ¡'Ai'! Na'chidáta da' ỹátaqta sauenaq laso'vi jeda'me 'uo da' 'enec jen'me naqátaxacpi.
ROM.4.1	Tadeeto' senqát'ec ga' qad'aqtac: ¿Jái'chogamaxa ỹaconguet joca'li jeso'me Abraham 'me sachíỹoxosoxoguet? 
ROM.4.2	Qá'a jeso'me da' 'uootaxa ỹiỹamaxadéeta ñi'me Dios ỹasouaxat da' l'onataxanaxac, qana'chi jeso'me ỹañoxot taa'le da' 'uo da' ni'ỹoxodénaxac, qaláxasa sa ỹañoxot da' ni'ỹoxodenot ñi' Dios. 
ROM.4.3	Qá'a ¿hua'ague ga' 'éeta ga' l'aqta'j naua' nidii's l'aqtaqa ñi' Dios? Qá'a 'eet'oi: “So' Abraham 'uo da' lip'iỹáxac ñi' Dios, chiỹoqóchiỹi dójo' lip'iỹáxac da' tadeeto' jiñi'me Dios ỹiỹamaxadéeta, qana'chi ỹimatá'ac da' 'ónaxaic siỹaxaua.” 
ROM.4.4	Qá'a da' 'uootaxa 'uo ga' siỹaxaua da' 'uo ga' l'onataxanaxac, qana'chi jega'me da' neseeténataguec da' qoỹiseeten sa 'te da' 'chi qoỹanem, qá'a mai'chi laseete. 
ROM.4.5	Qaláxasa da' 'uo ga' qaỹa 'te ỹí'et, qaa'le ỹátaqta ỹ'amaqten ñi'me Dios 'me ỹiỹamaxaden ga' 'itaxalóxoic, qana'chi jega'me ỹátaqta ỹiỹamaxaden ñi'me Dios ỹasouaxat da' lip'iỹáxac. 
ROM.4.6	So'me net'a David nataq'en ỹ'axat da' lamaic ga' siỹaxaua 'me ỹimatá'ac ñi'me Dios da' 'ónaxaic siỹaxaua, qaláxasa sa ỹañoxot da' ỹilótaỹi jega'me ỹ'étetac. 
ROM.4.7	Qana'chi so' David 'enaaco':
ROM.4.7	Ỹátaqta mátac qomle ga' siỹaxaua 'me ỹapalaxa't ñi'me Dios naua' l'etaxalóxoco,
ROM.4.7	qataxa sa ỹiloỹi ỹima jen'me lasouaxasetpi.
ROM.4.8	Ỹátaqta mátac qomle ga' siỹaxaua 'me sa ỹiloỹi ỹima na' lasouaxacpi ñi' qadasoxola' Dios.
ROM.4.9	Dójo' namaic 'me ỹ'axátetac so' David, ¿séetapega na'chigáta ga' qoỹa'uo ga' n'anaxaset, 'uootaxa nataq'en jega'me sa qoỹa'uo ga' n'anaxaset? Qo'mi s'axátaqtac ñi'me Dios da' ỹiỹamaxaden so' Abraham, qana'chi ỹimatá'ac da' 'ónaxaic siỹaxaua ỹasouaxat da' lip'iỹáxac. 
ROM.4.10	Qaláxasa ¿teuá'a joca'li da' ỹiỹamaxaden? ¿Séetapega joca'li ỹimat so' Abraham da' qoỹa'uo so' n'anaxaset, 'uootaxa joca'li maliaxa da' sa qoỹa'uo? 'Ai', maliaxa joca'li ỹimat da' qoỹa'uo so' n'anaxaset. 'Me joca'li sonaliaxa da' qoỹa'uo. 
ROM.4.11	Joca'li ỹim da' so' Abraham qoỹa'uo so' n'anaxaset na' ló'oc da' 'ená'am da' l'anaxanaxat ñi'me Dios da' ma'le ỹiỹamaxaden jeso'me, qana'chi ỹimatá'ac da' 'ónaxaic siỹaxaua ỹasouaxat da' lip'iỹáxac. Naqaida da' 'éeta so' Abraham da' tadeeto' qoỹanaỹi da' let'a qoỹin nataq'en ỹima jen'me 'uo da' lip'iỹáxac, temaqaidi da' sa qoỹa'uo ga' n'anaxaset na' ló'oc. Qaláxasa taqadíta ỹiỹamaxaden ñi'me Dios da' 'ená'am qa'en ga' 'ónaxaic siỹaxaua. 
ROM.4.12	'Eesa so' Abraham naqaiso so' let'a jen'me qoỹa'uo ga' n'anaxaset jen' ló'oc. Qaláxasa sa na'chidáta jeda'me. Qá'a jen'me siỹaxadipi nataq'en quétapegue' da' ladíquiaxac da' lip'iỹáxac jeso' qadet'a Abraham joca'li maliaxa da' sa qoỹa'uo ga' n'anaxaset na' ló'oc.
ROM.4.13	Qá'a ñi' Dios ỹaloxónapega joca'li so' Abraham qataxa jega'me lec'oqtepi jen' 'aléua da' ỹa'uo lalémaxaset l'acháqa'. Qaláxasa dójo' qoỹaloxónapega sa 'te da' 'uootaxa chiỹoqóchiỹi da' ỹalaxalégue jen'me naqátaxacpi so' Abraham. 'Me ỹasouaxat jeso'me 'uo da' lip'iỹáxac ñi'me Dios. Qana'chi ñi' Dios ỹiỹamaxaden jeso'me, qana'chi ỹimataỹi da' 'ónaxaic siỹaxaua. 
ROM.4.14	Qá'a da' 'uootaxa nedóchiiñi jen'me ỹalaxaguet na' naqátaxacpi da' na'chínata da' ỹaconguet jega'me qoỹaloxóotac, huá'a, qana'chi da' nip'iỹáxac ỹátaqta qaỹa ga' chiỹaqaỹi, qataxa dójo' ỹaloxóotac ñi'me Dios qaỹa ga' náỹi. 
ROM.4.15	Qá'a jen'me naqátaxacpi ỹí'et ga' ne'uaxánaguec ga' siỹaxaua. Qaláxasa jega'me huéta'ña da' qaỹa jen' naqátaxacpi, qana'chi qaỹa ga' sa ỹalaxalégue jen'me.
ROM.4.16	Chan'eesa dójo' qoỹaloxónapega so' Abraham, jeda'me chiỹoqóchiỹi qoỹin da' nip'iỹáxac, qaidi 'chi qoỹáat'em, qataxa qaidi na'chi 'eeta't da' huet'ot ỹima jega'me lec'óqo'tepi. Jeda'me 'eet'oi: Dójo' qoỹaloxóotac sa na'chínata jen'me ỹaloxoguet jen'me naqátaxacpi da' ỹaconguet, qá'a nataq'en ỹima jen'me d'amaqténataxan, 'ená'am so' Abraham. Huá'a, qana'chi jeso'me qoỹanaỹi da' ỹima qadet'a, 
ROM.4.17	qana'chi jeda'me chiỹoqóchiỹi ñi'me Dios 'me ỹ'amaqten nataq'en jeso'me. Qana'chi ỹipaquíchiỹi jeda'me 'enapega't naua' nidii's l'aqtaqa ñi'me Dios, 'me 'eet'oi: “'Am sanaỹi da' 'am let'a na' sa lec'óxotolec ỹodapecachi siỹaxadipi.” Qá'a ñi'me Dios ỹañoxot da' nec'alaxadiséguem jen'me napa'lpi, qataxa ỹañoxot da' di'ỹoq qa'en jega'me sa di'ỹoq.
ROM.4.18	Temaqaidi da' ma'le qaỹa ga' quitaxac, qaláxasa so' Abraham d'amaqténataxan, qataxa 'uo da' naquitaxac. Chan'eesa ỹañoxot da' “let'a jega'me sa lec'óxotolec ỹodapecachi siỹaxadipi.” Ỹipaquíchiỹi da' l'aqtac ñi'me Dios joca'li 'enapéga, 'eet'oi: “Naqaida qomle da' 'éeta da' lecáta ga' lec'oqtepi.” 
ROM.4.19	Qana'chi so' Abraham sa ỹaqtaqtet da' lip'iỹáxac, temaqaidi da' ma'le ỹamtaa'le ỹivitalo naua' cien 'uóidi da' lasoxo. Qataxa ỹilá'a jeso'me qataxa jaso' loua Sara da' ma'le ỹamtaa'le ỹile'u, qá'a sóxote ỹátaqta ỹ'axaicáchiilo, da' 'uootaxa 'uo ga' lec'oqtepi'. 
ROM.4.20	Qaláxasa jeso'me sa ỹoqolguet qataxa da' sa naquitá'a jeda'me qoỹaloxóotac. Na'chidáta da' let'ádaic da' lip'iỹáxac qataxa da' naquitaxac. Qana'chi ỹi'ỹoxodéetac ñi'me Dios, 
ROM.4.21	qá'a ỹátaqta ỹaỹáteeta da' jiñi'me 'uo da' l'añaxac da' ỹañoxot da' ỹipaquíchiỹi ỹima jega'me ỹaloxóotac. 
ROM.4.22	Chan'eesa ñi'me Dios ỹiỹamaxaden jeso'me, qana'chi ỹimataỹi da' 'ónaxaic siỹaxaua, ỹasouaxat da' lip'iỹáxac.
ROM.4.23	Qana'chi dójo' 'éeta jeso'me da' ñi'me Dios ỹiỹamaxaden qataxa ỹimataỹi da' 'ónaxaic siỹaxaua ỹasouaxat da' lip'iỹáxac, jeda'me qoỹidíñi, qaláxasa sa na'chisóta so' Abraham, 
ROM.4.24	nataq'en qo'mi tachiilo. Qá'a ỹasouaxat da' qadip'iỹáxac, qana'chi ñi'me Dios nataq'en qo'mi ỹiỹamaxade'n, qataxa qo'mi ỹimata'aque da' qo'mi 'ónaxaiqa siỹaxa'u. Qá'a qo'mi s'amaqténaq jiñi'me 'me ỹañoxot da' nec'alaxadiséguem so' qadesaliaxanec Jesús, 
ROM.4.25	'me qoỹaneuó'o jocalia'cho' da' nalaataguec ỹasouaxat na' qadoicpi, qataxa nec'alaxadiséguem ñi'me Dios, da' qaidi ỹañoxot qa'en da' qo'mi ỹiỹamaxade'n ñi'me Dios.
ROM.5.1	Sóxote qo'mi ỹiỹamaxade'n ñi'me Dios ỹasouaxat da' qadip'iỹáxac. Chan'eesa naỹi ñiỹamaxadénaqte' jiñi'me, qana'chi dójo' chiỹoqóchiỹi so' qadesaliaxanec Jesucristo. 
ROM.5.2	Qá'a so'me chiỹoqóchiỹi da' tadeeto' qo'mi senoxonaxauó'o dójo' lichoxodénataxanaxac ñi'me Dios, qana'chi dójo' chiỹoqóchiỹi da' qadip'iỹáxac. Chan'eesa dójo' nichoxodenataxanaxac ỹátaqta ñ'añaxataxac, qataxa qo'mi madet'apolqa, qá'a 'uo da' qanaquitaxac da' ñiuánaqa'uo da' li'ỹoxodic ñi'me Dios. 
ROM.5.3	Qaláxasa sa na'chidáta dójo'. Nataq'en qo'mi máchidiñi ỹasouaxat da' qane'queténaxac. Qá'a qo'mi saỹátenaq dójo' 'queténaxac da' ỹí'et da' qanapogáxadenaxac, 
ROM.5.4	qana'chi dójo' pogáxadenaxac ỹí'et da' qo'mi qoỹiỹamaxadéete'. Qana'chi da' qo'mi qoỹiỹamaxadéete', qana'chi 'uo nataq'en da' qanaquitaxac. 
ROM.5.5	Qana'chi dójo' qanaquitaxac ỹí'et da' sa ñ'alóxonaqtac. Qá'a da' lesóxodic ñi'me Dios sóxote da' qoỹicodí'ñiita naua' qadiquidiaqtel, chiỹoqóchiỹi qa'en so' Espíritu Santo 'me ma'le qo'mi ỹanema.
ROM.5.6	Qá'a joca'li souqátaaue da' qaỹa ga' qad'añaxac da' mai'chi ñic'alaxataxala't, qana'chi so' Cristo ỹileualégue jen' sa nó'inpi joca'li ỹivíta so' lalóqo' qa'en ñi'me Dios. 
ROM.5.7	Ỹátaqta 'eesa da' qaỹa ga' siỹaxaua da' 'uootaxa ỹañoxot da' nañaalégue da' ỹileualégue ga' 'ená'am laqáỹa, temaqaidi da' 'uootaxa ỹipaquichiilo naua' naqátaxaco. Qaláxasa sa ỹiuénaaque da' 'uootaxa 'uo ga' ỹañoxot da' nañaalégue da' ỹileualégue ga' laqáỹa 'me ỹátaqta sóxodaic. 
ROM.5.8	Qaláxasa da' ỹátaqta ỹichoxot da' ñi' Dios qo'mi ỹauoteque 'eet'oi: So' Cristo qo'mi ỹileualóo'te qa'en, temaqaidi da' qo'mi maliaxa souqátaaue da' qadoiquiaxac. 
ROM.5.9	Qana'chi naỹi da' ma'le qo'mi ỹiỹamaxade'n ñi'me Dios da' sachíỹoxosoqchiỹi da' leleuaxa so' Cristo, qana'chi lamá'asa da' 'eesa da' qo'mi nec'alaxatréegue jeso'me jega'me ne'uaxánaguec jen' siỹaxadipi 'me naỹa'quéna. 
ROM.5.10	Qá'a ñi'me Dios da' ỹachiỹoxotaỹi da' leleuaxa so' lec'óxot da' qo'mi ỹiỹamaxade'n joca'li maliaxa souqátaaue da' ñip'aguénaqtapegue' jiñi'me, qana'chi lamá'asa da' 'eesa da' qo'mi nec'alaxatréegue jeso'me, qá'a nec'alétaiỹi qataxa ỹasouaxat da' sóxote ỹim da' ñiỹamaxadénaqa'te' ñi'me Dios. 
ROM.5.11	Qataxa sa na'chidáta dójo'. Qá'a nataq'en qo'mi ñitónaqtapeec ñi' Dios, qana'chi dójo' qantónaxac chiỹaqaỹi so' qadesaliaxanec Jesucristo. Qá'a jeso'me chiỹaqaỹi da' tadeeto' ñiỹamaxadénaqa'te' ñi'me Dios.
ROM.5.12	Chiỹoqóchiỹi so' 'oonolec siỹaxaua da' tadeeto' 'uo da' nasouaxac jen' 'aléua qataxa da' neleuaxa. Huá'a, qana'chi da' neleuaxa táaue ỹima jen' siỹaxadipi, qá'a 'ená'uac jen'me 'uo da' jaloic. 
ROM.5.13	Joca'li maliaxa qaỹa na' naqátaxacpi, qana'chi chi'ena da' 'uo jen' janoicpi jen' 'aléua, temaqaidi da' 'uootaxa sa qoỹoqo'cha jen' janoicpi da' 'uootaxa qaỹa jen' naqátaxacpi. 
ROM.5.14	Qana'chi chiỹoqóchii'ña so' Adán, cha ỹivíde'ta so' Moisés da' dójo' neleuaxa ỹátaqta 'uo da' l'añaxac da' ỹañoxot da' ỹileu qa'en jen'me 'uo da' huasoilégue, temaqaidi da' 'uootaxa dójo' lasouaxaset, sa chiỹoxotaỹi da' ỹasouaxat da' sa ỹalaxaguet ga' namaxasóxonaxac, 'ená'am da' 'éeta so' Adán. So' Adán, jeso'me sega'me liquí'i jeso'me naỹa'quéna.
ROM.5.15	Qaláxasa dójo' lesamaxataxac so' Adán, jeda'me sa qoỹañoxot da' qonaloqtenaxanguet jeda'me lachítaqtaxanaxat ñi'me Dios 'me qo'mi ỹanema. Qá'a dójo' lesamaxataxac so' 'oonolec siỹaxaua ỹasouaxat da' jalcote jen' ỹileu. Qaláxasa dójo' nec'alaxa, jeda'me ỹátaqta ỹágueegue da' let'ádaic, qaidi jalcote na' ỹañoxot da' n'óota. Jeda'me 'chi qo'mi ỹaat'ema ñi'me Dios, chiỹoqóchiỹi qa'en so' 'oonolec siỹaxaua, lenaxat Jesucristo. 
ROM.5.16	Dójo' lasouaxac so' 'oonolec siỹaxaua sa qoỹañoxot da' qonaloqtenaxanguet jeda'me nec'alaxa 'me qo'mi ỹanema ñi'me Dios. Qá'a da' 'éeta dójo' 'oonolec nasouaxac, jeda'me chiỹoqóchiỹi da' qoỹa'uo ga' ne'uaxánaguec jen' siỹaxadipi. Jeda'me 'éeta da' nec'alaxa, qaláxasa jiñi'me Dios 'chi ỹáat'em jen' siỹaxadipi da' ỹiỹamaxaden, temaqaidi da' 'uootaxa jen'me siỹaxadipi sa lec'óxotolec jocalia'cho' da' lesamaxataxac. 
ROM.5.17	Qá'a dójo' neleuaxa da' 'uootaxa chiỹaqaỹi da' lesamaxataxac jeso'me 'oonolec siỹaxaua da' ỹátaqta 'uo da' l'añaxac jocalia'cho', qana'chi ¿taalia'chi toqo' da' sa naq'áit'ec jen'me siỹaxadipi 'me 'chi ỹáat'em ñi'me Dios da' ỹiỹamaxaden? Jen'me siỹaxadipi ỹañoxot da' 'uo da' l'añaxac jeda'me dálaxaic n'óiỹaxac 'me chiỹaqaỹi jeso'me 'oonolec siỹaxaua Jesucristo.
ROM.5.18	Dójo' naq'áita jeda'me lesamaxataxac jeso'me Adán da' ỹasouaxateguet ỹima jen' siỹaxadipi da' qoỹa'uo ga' ne'uaxánaguec, qana'chi naq'áita nataq'en jeda'me 'ónaxaic lasoxoc so' Jesucristo nedá'a ỹima jen' siỹaxadipi jega'me n'óiỹaxac 'me ỹátaqta huesóta. Qaỹa 'te ga' ne'uaxánaguec qoỹin. 
ROM.5.19	Qá'a dójo' naq'áita joca'li sa ỹalaq so' 'oonolec siỹaxaua, qana'chi ỹasouaxat da' sa lec'óxotolec na' 'itaxalóxoicpi, qana'chi naq'áita nataq'en jeda'me laláxadic so' 'oonolec siỹaxaua 'me ỹí'et da' sa lec'óxotolec qa'en jen' ỹiỹamaxaden ñi'me Dios.
ROM.5.20	Qá'a jen'me naqátaxacpi janac, da' qaidi nichícteegue da' di'ỹoq qa'en jen' nesamaxataxacpi. Qaláxasa joca'li nichícteegue jen' nesamaxataxacpi, qana'chi da' lichoxodénataxanaxac ñi'me Dios nataq'en ỹátaqta nichíisaseguem. 
ROM.5.21	Qá'a jeda'me naq'áita da' nesamaxataxac joca'li ỹátaqta 'uo da' l'añaxac da' dalaataxan, qana'chi naq'áita nataq'en da' qo'mi ỹiỹamaxadéete' ñi'me Dios, qana'chi dójo' lichoxodénataxanaxac jiñi'me ỹátaqta 'uo da' l'añaxac da' qo'mi ỹanema da' n'óiỹaxac 'me qaỹa 'te loiquiaqa', chiỹoqóchiỹi qa'en so' qadesaliaxanec Jesucristo.
ROM.6.1	Naỹi ¿jái'chogamaxa senqát'ec ga' qad'aqtac? ¿Séetapega maliaxa qolqatalégue da' n'etaxalóxoc, qaidi ñi'me Dios ỹañoxot da' nichíiseguem qa'en da' qo'mi ỹaloxonalo da' lichoxodénataxanaxac? 
ROM.6.2	¡'Ai', sa sañoxotaq! Qá'a qo'mi sóxote qolqá'ai da' n'etaxalóxoc, 'ená'am da' ma'le sega'me qadeleu. Chan'eesa ¿taalia'chi toqo' da' maliaxa qolqatalégue da' s'étaqtac jeda'me? 
ROM.6.3	Qá'a qadema da' qo'mi ma'le qonachiláxa'n, da' qaidi soqotaqáta'uo so' Cristo Jesús, 'ená'am da' qo'mi qonachiláxanỹiilo da' leleuaxa jeso'me. ¿Séetapega sa 'auaỹáchiñiỹo' dójo'? 
ROM.6.4	Qá'a joca'li qo'mi qonachiláxa'n, qana'chi 'ená'am da' qo'mi qoỹisiidíñi da' qolqa'nỹi so' Cristo da' qadeleu, qaidi qo'mi qonec'alaxadiséguem, qana'chi sanaxañi da' dálaxaic qad'óiỹaxac. Qana'chi senqá'am so' Cristo joca'li ñi' qadet'a Dios nec'alaxadiséguem, ỹidolégue da' l'añaxac 'me jalcote da' li'ỹoxodic.
ROM.6.5	Qá'a da' ma'le sega'me qolqáchi'nỹi so' Cristo da' 'éeta joca'li da' leleuaxa, qana'chi senqá'am nataq'en da' 'éeta qomle qo'mi qonec'alaxadiséguem. 
ROM.6.6	Qá'a qo'mi ma'le saỹátenaqta da' so' toisíỹac qad'óiỹaxac ma'le qoỹip'enaséguem, casee'megue so' Cristo joca'li qoỹip'enaséguem, qaidi da' qadapáchiỹaxac 'me 'itaxalóxoic da' qonoláxachiñi, qaidi sa qo'mi lamaxa's da' n'etaxalóxoc da' qo'mi ỹamaqat'ape da' sega'me qadadípa. 
ROM.6.7	Qá'a ga' siỹaxaua da' ma'le ỹileu, qana'chi jega'me huesoi'isop jeda'me n'etaxalóxoc. 
ROM.6.8	Qá'a qo'mi da' ma'le seleuaqáta'ñi' so' Cristo, qana'chi s'amaqténaq da' nataq'en qadec'alaxaua jeso'me. 
ROM.6.9	Qá'a qo'mi saỹátenaq so' Cristo joca'li jiñi'me Dios nec'alaxadiséguem, qana'chi jeso'me sa ỹitaxa ỹileu, qá'a da' neleuaxa ma'le qaỹa 'te l'añaxac da' ỹitaxa ỹalaat jeso'me. 
ROM.6.10	Qá'a jeso'me Cristo joca'li ỹileu ỹasouaxat da' n'etaxalóxoc, qana'chi jeso'me sa ỹitaxa da' ỹileu, qá'a joca'li nec'aléegue, qana'chi jedójo' n'óiỹaxac lalémaxaset ñi'me Dios. 
ROM.6.11	Chan'eesa nataq'en da' 'oñíita 'oquí'ỹai qomle jen' nesamaxataxacpi, qana'chi 'ená'am 'aviñii da' sega'me ma'le 'ami 'adelivii. Qá'a da' 'ad'óiỹaxaquii lalémaxaset 'aviñii ñi'me Dios, qá'a ma'le 'oviit'ot so' Cristo Jesús 'me qadesaliaxanec.
ROM.6.12	Chan'eesa 'ami 'ena't qomle da' 'auasiñíit'em da' n'onataguec da' na'chi 'eeta't da' ỹamaqátac da' 'adó'oquiaxaquii 'me 'uo ga' loiquiaqa', da' ỹiladetalégue da' ỹí'et da' mai'chi 'éetapeec sa nó'in. 
ROM.6.13	Qataxa 'ena't qomle da' 'auañimii da' 'adó'oquiaxaquii jeda'me n'onataguec, da' qaidi ỹ'étaxanaxanec ga' sa nó'in. Na'chidáta da' 'ami 'anañiiỹot ñi' Dios, qaláxasa 'oñí'ỹam ga' siỹaxaua da' ma'le ỹileu qataxa nec'aléegue qoỹin. 'Anañiiỹot qomle ñi' Dios ỹima da' 'adó'oquiaxaquii, qaidi jiñi'me d'onataxana da' ỹí'et ga' 'ónaxaic. 
ROM.6.14	Qá'a dójo' n'etaxalóxoc ma'le sa ỹañoxot da' 'ami ỹamaqat'ape, qá'a 'ami sa 'oviit'ot da' lamaxasóxonaxac jen' naqátaxacpi, na'chidáta jeda'me lichoxodénataxanaxac ñi'me Dios.
ROM.6.15	Chan'eesa ¿hua'ague jogamaxa 'éeta ga' qad'aqtac? ¿Séetapega s'étaq ga' qadesamaxataxac, qá'a ma'le sa souoqo'ot jen' naqátaxacpi, na'chidáta jeda'me lichoxodénataxanaxac ñi'me Dios? ¡'Ai', sa sañoxotaq! 
ROM.6.16	Qá'a 'ami 'auaỹáchiñii maiñaxa da' 'uootaxa 'anañiiỹot ga' nadípa da' ỹa'uo 'ami lamaxa's, huá'a, qana'chi 'ami ỹátaqta 'aualaqaiỹet jega'me, qá'a 'adadípai. Qana'chi naq'áita nataq'en 'ami da' 'uootaxa ỹátaqta 'aualaqaiỹet da' n'etaxalóxoc 'me chiỹaqaỹi da' neleuaxa, da' 'ená'am ga' 'adadípai, 'uootaxa da' 'aualaqaiỹet ñi' Dios da' 'av'íchii ga' 'ónaxaic. 
ROM.6.17	Qaláxasa 'uo da' ñitónaxac ñi'me Dios ỹasouaxat da' 'oñíita 'me 'ami lelatáqa josii'chi da' n'etaxalóxoc, qaláxasa naỹi ỹátaqta ỹimo'ot 'aviñii naua' 'adiquidiaqtéldii' da' 'aualaqaiỹet jeda'me lasoxoc da' napaxaguenataxanaxac 'me 'ami qoỹanema. 
ROM.6.18	Naỹi da' ma'le 'ami huesóchidiñi da' sa 'ami lamaxa's da' n'etaxalóxoc, qana'chi 'aunoxoñiiuó'o da' 'ami lamaxa's ñi'me Dios da' 'av'íchii ga' 'ónaxaic. 
ROM.6.19	(Dójo' ỹitaxaỹaxac 'ená'am qasen da' letaxaỹaxac jen' 'chi siỹaxadipi, qá'a 'ami qaỹa ga' 'ad'añaxaquii, qana'chi sa 'auañoxochii da' 'auaỹáchiñii dójo'.) Chan'eesa dójo' naq'áita joca'li 'ami 'auañimii da' 'adó'oquiaxaquii jeda'me lamaxasóxonaxac jen'me desepaxanaqtaxan qataxa jen'me sa nó'inpi, da' qaidi ỹí'et, qaláxasa naỹi da' 'oñíita 'auañiiỹot da' 'adó'oquiaxaquii jeda'me lamaxasóxonaxac jeda'me ỹoqovíta n'óiỹaxac, da' qaidi 'adimi'ỹot da' 'anañiiỹot ñi'me Dios.
ROM.6.20	Qá'a 'ami joca'li maliaxa 'ami lelatáqa da' n'etaxalóxoc, qana'chi 'ami sa 'oviit'ot da' lamaxasóxonaxac da' n'óiỹaxac 'me ỹoqovíta. 
ROM.6.21	Qana'chi ¿jái'chogamaxa 'auachiỹoxochiỹaỹi jeda'me 'me ỹí'et naỹi da' 'adepecóqoi? Qá'a jeda'me 'me náỹi, na'chida da' neleuaxa. 
ROM.6.22	Qaláxasa naỹi da' ma'le 'ansoiỹii'sop da' lamaxasóxonaxac da' n'etaxalóxoc, qana'chi 'ami 'aunoxoñiiuó'o da' lamaxasóxonaxac ñi'me Dios. Naqaida 'me ỹátaqta 'uo ga' náỹi. Jeda'me náỹi naqaida da' n'óiỹaxac ỹoqovíta 'me qoỹanot ñi' Dios qataxa jeda'me n'óiỹaxac 'me qaỹa 'te loiquiaqa'. 
ROM.6.23	Qá'a jeda'me n'etaxalóxoc da' deseeténataxan, qaa'le deseeténaxana da' neleuaxa. Jeda'me lichoxodénataxanaxac ñi' Dios, qaa'le da' ma'le souqat'ot so' Cristo Jesús 'me qadesaliaxanec, qana'chi deseeténaxana da' n'óiỹaxac 'me qaỹa 'te loiquiaqa'.
ROM.7.1	'Ami ỹaqáỹa', 'ami 'me 'auaatetoñii jen' naqátaxacpi, qataxa 'auaỹáchiñii jen'me naqátaxacpi da' necoindet'aguet ga' siỹaxaua da' 'uootaxa maliaxa nec'alétaiỹi. 
ROM.7.2	Saloqtenaxana jaga' ỹauo 'me ma'le huó'on, jaga'me jen' naqátaxacpi maliaxa necoindet'aguet qa'en ga' loua qomle 'uootaxa jega'me maliaxa nec'alétaiỹi. Qaláxasa jega'me loua qomle 'uootaxa ỹileu, qana'chi jaga'me huesotee'guesop jen' naqátaxacpi 'me necoindet'aguet qa'en jega'me. 
ROM.7.3	Chan'eesa jaga'me da' 'uootaxa 'uoneguet ga' siỹaxaua laqáỹa, da' 'uootaxa maliaxa nec'alétaiỹi ga' loua, qana'chi jaga'me qoỹimatá'ac da' chíuaxai. Qaláxasa jega'me loua da' 'uootaxa ma'le ỹileu, qana'chi jaga'me huesotee'guesop jen'me naqátaxacpi. Qana'chi jaga'me ỹañoxot da' 'uoneguet ga' siỹaxaua laqáỹa. Qaa'le sa qoỹimatá'ac da' chíuaxai.
ROM.7.4	Qana'chi 'éeta nataq'en 'ami ỹaqai'ỹolqa 'me 'oviit'aguet da' ló'oquiaxac so' Cristo, 'ená'am da' sóxote 'adelivii, da' qaidi 'oquí'ỹai jen' naqátaxacpi, da' qaidi sega'me ỹitaxa 'au'óñii. Qana'chi naỹi 'ami lalémaxase'te so' Cristo 'me nec'alaxadiséguem ñi'me Dios, da' qaidi s'onataxanqot ñi' Dios da' s'étaq ga' 'ónaxaic. 
ROM.7.5	Qá'a joca'li qo'mi maliaxa qolqátapegue' da' qadapáchiỹaxac, qana'chi jénjo' naqátaxacpi ỹadíit'a jen'me sa nó'in 'éetapeecpi jeda'me qadó'oquiaxac. Qana'chi da' qo'mi ỹauect'alo da' qadeleuaxa. 
ROM.7.6	Qaláxasa naỹi sóxote qadeleu, da' qaidi qolqá'ai jen' naqátaxacpi 'me qo'mi ỹicoindeta'salo. Huá'a, qana'chi ỹátaqta qo'mi huesóchidiñi, da' qaidi s'onataxanqot ñi' Dios jeda'me dálaxaic qad'óiỹaxac 'me chiỹoqo'ot so' Espíritu Santo. Qana'chi sa souqat'oto naua' naqátaxaco 'me nidii's.
ROM.7.7	Qana'chi ¿jái'chogamaxa hua'ague ga' 'éeta ga' qad'aqtac? ¿Séetapega sa nó'in jen' naqátaxacpi? ¡'Ai', sa naq'áita! Qá'a jaỹim joca'li sa saỹáten jái'chogamaxa n'etaxalóxoc, da' 'uootaxa sa jaỹim d'aqtaxanem jen'me naqátaxacpi. 'Chi saloqtenaxana da' jaỹim sa saỹáten ga' lasoxoc da' 'uootaxa qoỹipitá'a ga' ỹaqá'a, da' 'uootaxa sa jaỹim d'aqtaxanem jen' naqátaxacpi da' 'eet'oi: “'Ena't qomle da' 'apitá'a ga' ỹaqá'a.” 
ROM.7.8	Qaláxasa dójo' n'etaxalóxoc joca'li ỹauana da' 'éeta, qana'chi d'onataxana dójo' namaxasóxonaxac, qaidi qoỹadí'na ỹima na' ỹodapecachi sa nó'inpi da' séetapeecpi. Qá'a jénjo' naqátaxacpi da' 'uootaxa qaỹa, qana'chi dójo' n'etaxalóxoc qaỹa taa'le ga' l'añaxac. 
ROM.7.9	Qá'a 'uo joca'li so' nolo' da' jaỹim 'chi ñic'alétaiỹi, qataxa sa saateton jen' naqátaxacpi. Qaláxasa joca'li saateton dójo' namaxasóxonaxac, qana'chi dójo' n'etaxalóxoc nec'aléegue, qana'chi jaỹim, qaa'le sega'me seleu. 
ROM.7.10	Huá'a, qana'chi dójo' namaxasóxonaxac 'me ỹañoxot táxa da' jaỹim nec'alaxatéegue, ma'te sega'me jaỹim ỹauéga da' ỹileuaxa. 
ROM.7.11	Qá'a dójo' n'etaxalóxoc joca'li ỹauana da' 'éeta, qana'chi d'onataxana dójo' namaxasóxonaxac, qana'chi jaỹim ỹoqovin, qataxa chiỹoqóchiỹi qa'en dójo' namaxasóxonaxac da' jaỹim ỹalaat.
ROM.7.12	Chan'eesa jénjo' naqátaxacpi, jen'me chiỹoqo'ot ñi' Dios. Qataxa ñi' 'oonolec jen'me namaxasóxonaxacpi 'me chiỹoqo'ot jiñi'me, ỹiỹamqáchiiñi jega'me 'enaac qataxa ỹí'et jega'me n'óota. 
ROM.7.13	Qana'chi ¿séetapega jénjo' 'ónaxaic naqátaxacpi na'chína na' jaỹim ỹauéga ga' ỹileuaxa? ¡'Ai', sa naq'áita! Qá'a naqaida da' n'etaxalóxoc da' jaỹim ỹasouaxateguet da' seleu. Huá'a, qana'chi jeda'me mai'chi ỹaloxon da' lasoxoc joca'li d'onataxana jeda'me 'ónaxaic. Qana'chi naqaida da' 'éeta da' namaxasóxonaxac da' ỹ'axáteegue da' ladíquiaxac da' n'etaxalóxoc da' ỹátaqta sa nó'in.
ROM.7.14	Qá'a qo'mi saỹátenaq da' sa di'ỹoq jen' naqátaxacpi. Jaỹim, qaamaxa ỹ'oqóchiỹi da' 'chi jaỹim siỹaxaua, sená'am da' sega'me jaỹim qoỹimen da' qaidi jaỹim lelatac da' n'etaxalóxoc. 
ROM.7.15	Qá'a jaỹim sa saỹáten jega'me séeta, ỹasouaxat da' sa sañoxot da' sé'et ga'me ỹátaqta séetapeec. Nedot'a't da' ỹaqaigaxa, qana'chiga sé'et. 
ROM.7.16	Qaláxasa jega'me sa siỹamaxaden, da' 'uootaxa na'chiga sé'et, qana'chi jaỹim mai'chi saỹáten da' ỹátaqta 'ónaxaic jen'me naqátaxacpi. 
ROM.7.17	Qana'chi sa naqaỹim da' sé'et jega'me, qaláxasa naqaida da' n'etaxalóxoc 'me huétaaue jañi' ỹiquidiaqte. 
ROM.7.18	Qá'a jaỹim saỹáten da' qaỹa ga' ỹiỹamqáchiiñi ga' huétaaue da' ỹ'oqóchiỹi ỹapáchiỹaxac. Temaqaidi da' jaỹim 'uo da' ỹidiáxa da' sé'et ga' ỹiỹamqáchiiñi, qaláxasa sa sañoxot da' sé'et. 
ROM.7.19	Sa sé'et jega'me ỹiỹamqáchiiñi 'me seenatétapega, na'chidáta da' sequet'ot da' s'étetac jega'me sa seenatapéga. 
ROM.7.20	Chan'eesa da' 'uootaxa sé'et jega'me sa seenatapéga, qana'chi sa naqaỹim da' sé'et ga'me, qá'a na'chida da' n'etaxalóxoc 'me huétaaue jañi' ỹiquidiaqte.
ROM.7.21	Naqaida naale da' 'éeta da' souápiỹi: Da' 'uootaxa sétaaque da' sé'et ga' 'ónaxaic, qaa'le nedot'a't da' sa nó'in 'me jaỹim huétaỹi da' sé'et. 
ROM.7.22	Qá'a jañi'me ỹiquidiaqte 'me jaỹim p'átaaue noqopita jen'me naqátaxacpi 'me chiỹoqo'ot ñi'me Dios. 
ROM.7.23	Qaláxasa 'uo da' laqáỹa selá'a da' huétaỹi jen' ỹó'oquiaxac, jeda'me deloiquitapegue' da'me ỹeenataxac. Jeda'me naqaida jeda'me lamaxasóxonaxac da' n'etaxalóxoc 'me huétaỹi da' ỹó'oquiaxac, qataxa jaỹim ỹicoindeta't.
ROM.7.24	¡Ỹátaqta jaỹim choxodaicolec! ¿Jái'chogamaxa ỹañoxot da' jaỹim ỹisoi'isop qa'en dójo' ỹó'oquiaxac 'me jaỹim ỹauéquet'a da' ỹileuaxa? 
ROM.7.25	Na'chiñíta ñi'me Dios 'me ỹañoxot da' chiỹoqóchiỹi qa'en so' qadesaliaxanec Jesucristo. ¡Ñitóotapeec ñi' ỹit'a Dios! Chan'eesa jaỹim naỹi saỹáteeta da' ỹátaqta ñañanot da' sé'et jen' laqátaxacpi ñi'me Dios. Qaláxasa jeda'me ỹ'oqóchiỹi ỹapáchiỹaxac, jeda'me lamaxasec da' lamaxasóxonaxac da' n'etaxalóxoc.
ROM.8.1	Chan'eesa naỹi sa qoỹa'uo ga' ne'uaxánaguec ga' sóxote ỹoqotéta'uo so' Cristo Jesús, jega'me sóxote sa 'equegue jega'me sa nó'in 'éetapeec da' lapáchiỹaxac, na'chigáta jega'me 'éetapeec jeso'me Espíritu Santo. 
ROM.8.2	Qá'a jeda'me l'añaxac so' Espíritu 'me ỹan da' n'óiỹaxac, jeda'me jaỹim ỹisoi'isop da' l'añaxac da' n'etaxalóxoc qataxa da' neleuaxa, chiỹoqóchiỹi qa'en da' ma'le qoỹoqotéta'uo so' Cristo Jesús. 
ROM.8.3	Qá'a ñi'me Dios ỹí'et joca'li jeda'me sa ỹañoxot da' ỹí'et jen'me naqátaxacpi 'me chiỹoqo'ot so' Moisés. Qá'a jen' naqátaxacpi qaỹa 'te l'añaxac ỹasouaxat da' 'chi lapáchiỹaxac na' siỹaxadipi. Qana'chi ñi'me Dios namaq so' lalémaxaset lec'óxot da' 'ená'am qa'en ga' siỹaxaua, qaidi ỹañoxot da' qoỹalaat da' ỹiseeten da' n'etaxalóxoc. Naqaida da' 'éeta da' tadeeto' jiñi'me namaq da' 'ená'am qa'en so' lec'óxot ga' 'itaxalóxoic siỹaxaua. Huá'a, qana'chi ỹachiỹoxochíchiỹi dójo' lapáchiỹaxac jeso'me da' noláxachiñi da' l'añaxac da' n'etaxalóxoc. 
ROM.8.4	Naq'áit'ec dójo' jiñi'me, qá'a sétaaque da' qo'mi s'étaq ỹima jen'me damaxasoxolégue jen'me naqátaxacpi. Qá'a qo'mi ma'le sa qolqátapegue' jega'me sa nó'in 'éetapeec jeda'me qadapáchiỹaxac, na'chigáta jega'me 'éetapeec jeso'me Espíritu Santo.
ROM.8.5	Qá'a jega'me hueenatétapega jega'me 'éetapeec da' lapáchiỹaxac, jega'me quétapegue' da' leenataxac da' mai'chi lapáchiỹaxac. Qaláxasa jega'me hueenatétapega jega'me 'éetapeec so' Espíritu Santo, qana'chi jega'me ỹí'et jega'me 'éetapeec jeso'me. 
ROM.8.6	Qá'a da' qoueenatétapega jega'me 'éetapeec da' napáchiỹaxac, qana'chi jeda'me náỹi da' neleuaxa. Qaláxasa da' qoueenatétapega jega'me 'éetapeec so' Espíritu Santo, qana'chi jeda'me náỹi da' n'óiỹaxac qataxa da' n'emáxac. 
ROM.8.7	Qá'a jega'me hueenatétapega jega'me mai'chi 'éetapeec da' lapáchiỹaxac, qana'chi jega'me ỹátaqta delóictapegue' ñi'me Dios, qá'a sa nañan da' huet'ot jen' laqátaxacpi jiñi'me, qataxa ỹátaqta sa nañoxotela't. 
ROM.8.8	Chan'eesa jega'me quétapegue' da' 'éetapeec da' mai'chi lapáchiỹaxac, qana'chi jega'me sa ỹiỹamaxaden jiñi'me Dios.
ROM.8.9	Qaláxasa 'ami ma'le sa 'oquíitapegue' jega'me 'éetapeec da' 'adapáchiỹaxaquii. Na'chidáta da' 'oquíitapegue' jega'me 'éetapeec so' Espíritu Santo, qomle ỹátaqta 'eesa 'ami neta'ñiita so' lepaqal ñi' Dios. Jega'me sa náỹi so' lepaqal so' Cristo, qana'chi jega'me sa lalémaxaset jeso'me. 
ROM.8.10	Qaláxasa so' Cristo da' ma'le 'ami nichaatetaavlo, qana'chi nec'aléegue jeso'me 'oquíỹapegue' 'adepaqálii, qá'a ma'le ỹátaqta 'ami ỹiỹamaxade'n ñi'me Dios, temaqaidi da' 'uootaxa dójo' n'etaxalóxoc ỹalaat da' 'adó'oquiaxaquii. 
ROM.8.11	Qá'a da' ma'le 'ami ta'ñiita jeso'me lepaqal ñi'me Dios 'me nec'alaxadiséguem so' Cristo Jesús, qana'chi jiñi'me naqaiñi qomle jiñi'me 'ami ỹanema ga' dálaxaic l'óiỹaxac da' 'adó'oquiaxaquii 'me taỹá'a da' ỹileu, qaláxasa ỹachiỹoxotaỹi qomle jeso'me lepaqal 'me 'ami neta'ñiita.
ROM.8.12	Chan'eesa 'ami ỹaqáỹa', qo'mi 'uo dójo' qanaqátaxac, qaláxasa sa naqaida da' qadapáchiỹaxac da' qolaxague jega'me sa nó'in 'me 'éetapeec. 
ROM.8.13	Qá'a 'ami da' 'uootaxa na'chidáta da' 'oquíitapegue' jega'me mai'chi 'éetapeec da' 'adapáchiỹaxaquii, qana'chi 'adelivii. Qaláxasa da' 'aviñii chiỹoqóchiỹi so' Espíritu Santo da' sega'me 'aualaachii jen' 'éetapeecpi jeda'me 'adapáchiỹaxaquii, qana'chi 'adec'alỹíiỹi.
ROM.8.14	Ỹima jen'me lasoxola' so'me lepaqal ñi'me Dios, qana'chi jen'me ỹima lec'óqo'te ñi'me Dios. 
ROM.8.15	Qá'a jeso'me nepaqal 'me 'ami 'auacoñiiỹet, jeso'me sa ỹí'et da' 'chi 'ami nelatáqa qataxa da' ỹitaxa ỹa'uo ga' 'adoqolánqai. Na'chidáta da' jeso'me 'ami ỹ'eteeta da' 'ami 'en lec'óqo'te ñi' Dios. Qataxa jeso'me nepaqal ỹitaxaỹaxanaxanque ñi' 'oonolec qo'mi da' 'eet'oi: “'Am ỹit'a Dios.” 
ROM.8.16	Qataxa jeso'me nepaqal na'chi huaxaiỹet so' qolqapégue' qadepaqal da' ỹ'axat da' qo'mi ma'le qo'mi lec'óqo'te ñi'me Dios. 
ROM.8.17	Naỹi da' ma'le qo'mi lec'óqo'te ñi'me Dios, qana'chi nataq'en sañoxotaq da' saconaxaguet jega'me qo'mi ỹaloxónapegalo jiñi'me. Qaláxasa ỹátaqta ñiuánaqat'ai so' Cristo, lamá'asa naỹi da' ỹátaqta qan'queténaxaua jeso'me, da' qaidi ñiuánaqa'uo qomle jega'me li'ỹoxodic jeso'me.
ROM.8.18	Qá'a 'eesa da' huo'oi naua' qan'queténaxaco dójo' qad'óiỹaxac 'me souqátaaue naỹi, qaláxasa sa 'ená'am qasen jega'me maliaxa na'taquéna ni'ỹoxodic 'me ñiuánaqa'uo qomle. 
ROM.8.19	Qá'a ỹátaqta jalcote da' lidiáxa ỹima jen'me l'onatacpi ñi'me Dios da' ỹiuatét'a ga'me nolo' qomle ỹivíta da' jen' lec'oqtepi ñi'me Dios qoỹaloxon da' 'éeta ga' lasoxoc. 
ROM.8.20	Qá'a jen'me n'onatacpi 'me qoỹanguet josii'cho' da' noláiñi qoỹin, jeda'me sa mai'chi leenataxac jen'me, qá'a ñi'me Dios na'chi 'ená'ac qa'en jen'me. Qaláxasa taqadíta 'uo da' quitaxac 
ROM.8.21	jen'me seloqótaỹi n'onatacpi da' huesotee'guesop dójo' nelatáguec qataxa jeda'me 'éeta da' qonoláxachiñi jen'me, da' qaidi neuána'uo jega'me qaỹa 'te ga' 'ená'am li'ỹoxodic jen'me lec'oqtepi ñi'me Dios qomle qoỹisóiỹi. 
ROM.8.22	Qá'a saỹátenaq da' ỹima jen' l'onatacpi ñi'me Dios maliaxa quetalégue naỹi da' sega'me dachótet'am da' naỹaliaxa, 'ená'am jaga' ỹauo da' dec'oỹaac. 
ROM.8.23	Qaláxasa sa na'chínata jen'me n'onatacpi da' sega'me dachótetac, nataq'en qo'mi, temaqaidi da' ma'le qo'mi néta'ñiita so' nepaqal 'me 'uáichiiñi qaneme. Qaláxasa taqadíta ỹátaqta let'ádaic da' p'átauo qadaỹaliaxa da' sadínaqat'aguet jega'me nolo' qomle qo'mi ỹaconeeta ñi'me Dios da' ỹátaqta qo'mi lec'óqo'te qataxa da' ỹisóiỹi da' qadó'oquiaxac. 
ROM.8.24	Qá'a naqaida dójo' qanaquitaxac da' qo'mi nec'alaxatréegue. Qá'a ga' 'oonolec da' 'uootaxa ỹilót'a jega'me naquitétapega, qana'chi jeda'me sa naq'áita da' quitaxac. Qá'a jega'me ma'le qoỹilót'a, qana'chi sa ỹiuénaaque da' qonaquitét'a. 
ROM.8.25	Qá'a jega'me ñaquitaqátaaque, da' 'uootaxa maliaxa da' sa di'ỹoq, qana'chi ỹátaqta 'uo da' qanouénaxac da' seuataqátaaque.
ROM.8.26	Qana'chi 'ená'am nataq'en so' Espíritu Santo qo'mi lecochiỹalo, ỹasouaxat da' qaỹa ga' qad'añaxac. Qá'a qo'mi sa saỹátenaq ga' lasoxoc jega'me qonetaméetaaque. Qaláxasa na'chiso so' Espíritu netamenot ñi'me Dios da' qo'mi netameelóo'te, qaláxasa naua' nachoxodénaxaco jeso'me ỹátaqta sa qoỹivi't da' qoỹ'axateelo ga' nédaỹi. 
ROM.8.27	Qataxa ñi' Dios 'me ỹic'ateet'ape naua' niquidiaqtel, jiñi'me ỹaỹáten jega'me 'éetapega so' lepaqal. Qá'a so' lepaqal netaméetaaque jega'me ỹiỹamaxadéeta ñi' Dios da' netameelégue jen'me lalémaxasetpi jiñi'me.
ROM.8.28	Ỹátaqta saỹátenaq ñi' Dios ỹaqátaxata't ỹima jen'me lasoxocpi da' sétaaque ỹachiỹoxotaỹi da' ỹiỹamaxachíchiiñi da' ladíquiaxac jen'me ỹauotec jiñi'me 'me mai'chi liỹáxañiisecpi jocalia'cho' da' sétaaque nec'alaxatéegue. 
ROM.8.29	Qá'a jen'me chi'ena joca'li da' laatetoñiisecpi ñi'me Dios, naqáina jen'me liquiỹac josii'chi jiñi'me, da' qaidi 'ená'am qa'en so' lec'óxot, qaidi so' lec'óxot 'ená'am ga' ñaxanec da' ỹátaqta jalcote na' lanoqolqapi. 
ROM.8.30	Jen'me liquiỹacpi josii'chi ñi'me Dios, qana'chi nataq'en ỹiỹáxana. Qataxa jen'me liỹáxañiisecpi jiñi'me nataq'en ỹanaỹi da' ỹátaqta ỹiỹamaxadéeta qataxa neuánaxanaxana'uo da' li'ỹoxodic.
ROM.8.31	Chan'eesa ¿jái'chogamaxa 'éeta ga' qad'aqtac dójo'? Da' 'uootaxa qo'mi huet'aita ñi' Dios, ¿jái'chogamaxa ỹañoxot da' qo'mi nep'aguee'to? ¡Qaỹa! 
ROM.8.32	Qá'a ñi'me Dios 'me ỹátaqta sa ỹauotá'ac so' lalémaxaset lec'óxot, na'chidáta da' ỹanguet da' nalaataguec ỹasouaxat da' qo'mi. Qana'chi ¿táalia'chi toqo' da' sa náicapegue' qa'en so' lec'óxot da' qo'mi ỹanema ỹimaquéna, da' qaidi qadalémaxaset? 
ROM.8.33	Chan'eesa ¿jái'chogamaxa ỹañoxot da' ỹa'uo ga' lesamaxataxac jega'me liquiỹac ñi'me Dios? Qá'a jiñi'me Dios 'me ỹ'axat da' qaỹa ga' lesamaxataxac jega'me. 
ROM.8.34	Qataxa ¿jái'chogamaxa ỹañoxot da' ỹa'uo ga' lesamaxataxac ga' siỹaxaua? ¡Qaỹa! Qá'a so' Cristo naqaiso so' ỹileu, qataxa jec da' qonec'alaxadiséguem. Ỹim, qana'chi na'ague da' loic ñi' Dios, qana'chi qo'mi nachoxodéetapeelóo'te. 
ROM.8.35	Chan'eesa ¿jái'chogamaxa ỹañoxot da' nauan'aguet da' lauo'chi so' Cristo da' qo'mi? ¿Séetapega na'chida da' qan'queténaxac, 'uootaxa da' 'uo da' qadaqalaic, 'uootaxa da' qancanáguec, qadoqouáxa, 'uootaxa qaỹa 'te ñapotónaxai'ña, 'uootaxa ga' lichic, 'uootaxa da' neleuaxa? ¡'Ai', qaỹa! 
ROM.8.36	Ỹipaquichiilo naua' 'enapega't naua' nidii's n'aqtaqa, 'eet'oi:
ROM.8.36	'Am sasouaxatelégue da' ỹima di' nolo' da' qo'mi qoỹauect'alo da' qadeleuaxa;
ROM.8.36	qo'mi qoỹiit'ema jaga' n'aanaxatepi da' qoỹauéquet'a ga' nalaataqa'.
ROM.8.37	Qaláxasa ỹima jen'me senoxonaqtenaxáiỹi. Na'chidáta da' ỹátaqta qo'mi 'uañaxaiqolqa, da' qad'añaxac chiỹoqot'ot jeso'me qo'mi lauotaqa'te. 
ROM.8.38	Chan'eesa ỹátaqta 'eesa qasen da' qaỹa ga' ỹañoxot da' nauan'aguet da' lauo'chi ñi'me Dios da' qo'mi. Temaqaidi da' 'uootaxa neleuaxa, 'uootaxa da' n'óiỹaxac, 'uootaxa jen'me namaxa'spi piỹem lé'ecpi qataxa jen'me damaxasóxonaacpi qataxa jen'me n'añaxacpi 'me sa di'ỹoq, 'uootaxa jen'me souqátaaue naỹi qataxa jega'me maliaxa nátauo, 
ROM.8.39	'uootaxa jen'me huet'ot na' piỹem qataxa jen'me huéta'ña na' p'áñi, qataxa ỹima na' laỹi l'onatacpi ñi'me Dios, qaỹa ga' ỹañoxot da' nauan'aguet da' lauo'chi da' qo'mi ñi'me Dios 'me ỹachiỹoxotaỹi so' qadesaliaxanec Cristo Jesús.
ROM.9.1	Ỹátaqta 'eesa dójo' s'axátetac, qá'a jaỹim s'amaqten so' Cristo, sa naqaida taa'le 'chi soqovínaxaatac. Qá'a da' ỹiviliỹáxac chiỹoqóchiỹi so' Espíritu Santo da' jaỹim ỹ'axátem da' ỹátaqta jaỹim 'eesa. 
ROM.9.2	Qataxa jaỹim ỹátaqta saquico qataxa jañi' ỹiquidiaqte sega'me 'chi táteegue da' laỹaliaxa. 
ROM.9.3	Qá'a jaỹim ma'le sevíd'a da' sétaaque da' jaỹim ỹamaxáiỹi ñi'me Dios da' qaidi jaỹim qoỹiỹotá'a so' Cristo, ỹasouaxat jen' ỹaỹi 'me mai'chi ỹalémaxaset ỹ'acháqa' lé'ecpi, da' 'uootaxa jeda'me ỹañoxot da' náỹi ga' 'ónaxaic laỹamaqa' jen'me. 
ROM.9.4	Qá'a jen'me mai'chi lec'oqtepi so' Israel, qataxa ñi'me Dios ỹaconguet jen'me da' 'ená'am qa'en da' lec'oqtepi. Ñi'me Dios ỹátaqta huet'aguet joca'li qa'en jen'me da' li'ỹoxodic qataxa da' chiỹoqot'ague jeso'me ỹanem ñi' 'oonolec da' niỹamaxataxac, qataxa ỹanem so' naqátaxacpi 'me chiỹoqo'ot qa'en so' Moisés, qataxa jeda'me lasoxoc da' qoỹi'ỹoxoden jiñi'me da' huáaue so' ni'ỹoxodénataxanaxaqui, qataxa ỹanem jen'me ỹaloxóotacpi. 
ROM.9.5	Jen'me mai'chi lec'oqtepi jeso'me huá'au qadet'alpi. Da' ỹ'oqóchiỹi lapáchiỹaxac jen'me chiỹoqóchiỹi so' Cristo 'me qoỹanaỹi da' qadet'a Dios da' ỹilo'ogue ỹimata'a'téna, da' qaidi na'chi 'eeta't da' qoỹi'ỹoxodéetac. Já'a, naq'áita dójo'.
ROM.9.6	Sa naqaida da' 'uootaxa sa ỹipaguelégue jen'me ỹaloxónapecotpi ñi'me Dios so' Israel, qaláxasa jen'me lec'oqtepi so' Israel sa ỹima da' ỹátaqta lalémaxasetpi ñi' Dios. 
ROM.9.7	Qá'a na' lec'oqtepi so' Abraham sa ỹima da' jen'me da' lec'oqtepi ñi' Dios. Na'chidáta da' ñi'me Dios 'eet'oi: “Chiỹaqaỹi qomle ñi' Isaac ga' 'ac'oqtepi.” 
ROM.9.8	Naqaida da' tadeeto' qo'mi saỹátenaq da' qaỹa ga' ỹañoxot da' lec'óxot ñi'me Dios, ỹasouaxat da' mai'chi n'acháqa' lé'ec. Qá'a na'chigáta jega'me chiỹoqóchiỹi da' ỹaloxóotac joca'li ñi' Dios, naqaiga jega'me ỹátaqta 'eesa da' qoỹimatá'ac da' lec'oqtepi ñi' Dios. 
ROM.9.9	Qá'a da'me ỹaloxónapecot joca'li ñi' Dios so' Abraham 'eet'oi: “Qomle ỹivíta ga' ỹaloqtenec, qana'chi jaỹim ñanac qomle, qana'chi jañi' Sara 'uo qomle ga' lec'óxot.”
ROM.9.10	Qaláxasa jeda'me sa na'chidáta, qá'a nataq'en saua' dos lec'óqo'te jaso' Rebeca, jesaa'me 'oonolec so' let'a', jeso'me huá'au qadet'a Isaac. 
ROM.9.11+ROM.9.12+ROM.9.13	Qá'a jesaa'me joca'li maliaxa da' sona'li niỹídiñi, qataxa maliaxa da' 'uootaxa 'uo ga' ỹ'e't ga' 'ónaxaic 'uootaxa ga' sa nó'in, qaláxasa ñi'me Dios 'enapego' jaso' Rebeca, 'eet'oi: “Jidi'me ỹ'axaic diaua' 'ac'oqo'te, naqaidi qomle di' lamaxasec jidi'me n'asolec.” Jeda'me nateet'eguet da' 'enaac naua' nidii's l'aqtaqa ñi' Dios 'me 'eet'oi: “Ỹauotaxat so' Jacob, qaláxasa so' Esaú, qaamaxa 'ena't.” Huá'a, qana'chi ỹátaqtec da' 'éet'ec ñi'me Dios da' mai'chi liquiỹac jega'me táchiỹi lauel da' ỹiỹáxana, qana'chi sa ỹiloỹi ga' ỹ'étetac.
ROM.9.14	Chan'eesa ¿jái'chogamaxa hua'ague ga' 'éeta ga' qad'aqtac? ¿Séetapega ñi'me Dios da' ỹí'et ga' sa nó'in? ¡'Ai', sa naq'áita! 
ROM.9.15	Qá'a joca'li 'enapéga so' Moisés, qaa'le 'enaaco': “Sechoxoden jega'me sétaaque da' sechoxoden, qataxa ñoq'oỹá'ac ga' sétaaque da' ñoq'oỹá'ac.” 
ROM.9.16	Chan'eesa sa chiỹaqaỹi ga' mai'chi 'éetapeec 'uootaxa ga' l'añaxac ga' siỹaxaua, qá'a na'chigáta jega'me mai'chi chiỹaqaỹi da' noq'oỹá'ac ñi'me Dios. 
ROM.9.17	Qá'a naua' nidii's l'aqtaqa ñi' Dios 'me nedétrañi joca'li jiñi'me 'enapego' so' net'a 'me ỹilotalégue di' Egipto, 'eet'oi: “'Am sanaỹi da' 'am net'a, qá'a sétaaque da' 'am sachiỹoxotaỹi da' saloxon da' ỹ'añaxac, qataxa qaidi ỹaateton da' ỹenaxat ỹima jen'me huetalégue jen' 'aléua.” 
ROM.9.18	Naqaida da' 'éeta ñi' Dios da' ỹichoxoden jega'me tatelégue qa'en da' ỹichoxoden qataxa sa nedámchiỹi qa'en jañi' liquidiaqte jega'me tatelégue da' sa nedámchiỹi qa'en.
ROM.9.19	Qaláxasa 'am séetapega da' jaỹim 'auenapéga da' 'auéetojo': “Da' 'uootaxa na'chi naq'áita dójo', qana'chi ¿tóoqo'chi ñi'me Dios da' ỹa'uo ga' lasouaxac ga' siỹaxaua? Qá'a ¿jái'chogamaxa ỹañoxot da' dasoỹa'aguet ga' mai'chi 'éetapeec?” 
ROM.9.20	Qaláxasa 'am, ¿jái'chi 'am da' sétaaque da' 'ancotá'ỹi' ñi'me Dios? ¿Séetapega ỹañoxoto' jaga' n'oxona 'aléua da' 'enapéga jega'me ỹ'oxóotac, da' 'eet'oi: “¿Tóoqo'chi da' jaỹim 'au'étec dójo'?” 
ROM.9.21	Qá'a jega'me ỹ'oxonaac jen' 'aléua 'uo da' 'enec da' mai'chi ỹoiquíitac ga' 'éet'ec ga' ỹí'et jega'me 'aléua. Jega'me ỹañoxot da' ỹachiỹoxotaỹi jega'me 'aléua da' ỹí'et jaga' jáco'na 'me taiỹet da' ni'ỹoxodic qataxa jaga'me laqáỹa 'me taiỹet gamachaqaiga qoỹíit'ec.
ROM.9.22	Chan'eesa ¿hua'ague jogamaxa qoỹíit'ec ga' n'aqtac, da' 'uootaxa ñi' Dios sétaaque da' ỹaloxon da' 'éeta da' 'uo ga' ỹa'uo ga' ne'uaxánaguec qataxa da' l'añaxac, qana'chi 'uo da' nouénaxac da' n'añaxateguet jen'me taỹá'a da' qoỹa'uo ga' ne'uaxánaguec qataxa taỹá'a da' qonoláxachiñi? 
ROM.9.23	Qá'a jiñi'me ỹí'et dójo', qá'a sétaaque da' qo'mi ỹaatetonaxanaxanque da' let'ádaic li'ỹoxodic, qo'mi 'me qo'mi ỹichoxode'n, qataxa qo'mi ỹaqataxata'salo joca'li da' sétaaque da' ñiuánaqa'uo da' li'ỹoxodic jiñi'me. 
ROM.9.24	Qá'a ñi'me Dios da' qo'mi ỹiỹaxanalo, qaa'le 'uo na' chiỹoxotáaue na' judiopi qataxa jen' laỹi 'uo na' chiỹoxotáaue na' sa judío lé'ec. 
ROM.9.25	Qana'chi ỹipaquíchiỹi da' 'enaac naua' l'aqtaqa ñi' Dios 'me ỹidídiñi josii'chi so' Oseas, joca'li 'eet'oi:
ROM.9.25	Jen'me sa ỹalémaxasetpi, qaa'le seỹáxana da' ỹalémaxasetpi,
ROM.9.25	qataxa jen'me sa sauotec, qaa'le seỹáxana da' ỹauotaxatpi.
ROM.9.26	Qataxa jidi'me huá'ña joca'li da' qoỹinapéga jen'me da' qoỹiit'oi: “'Ami sa ỹalémaxase'te,”
ROM.9.26	qana'chidi di' huá'ña da' qoỹiỹáxana jen'me da' lec'oqtepi jiñi'me Dios 'me nec'alétaiỹi.
ROM.9.27	Qaláxasa jen'me Israel lec'oqtepi, qaa'le so' Isaías joca'li detaqa, qaa'le 'eet'oi: “Temaqaidi da' ỹátaqta sa lec'óxotolec jen' lec'oqtepi so' Israel da' 'ená'am jen' pogaxanaxa 'me huo'ot na' loxogue jaso' huaxai, qaláxasa na'chigáta jega'me sa 'amaqtaq 'me qapiỹáñi, na'chiga jega'me nec'aléegue. 
ROM.9.28	Qá'a ñi' qadasoxola' Dios ỹátaqta ỹipaquichiilo naua' l'aqtaqa 'me ỹa'n ỹima jen' 'aléua, qataxa ỹátaqta sa huaỹáloq qa'en.” 
ROM.9.29	Ỹipaquíchiỹi nataq'en joca'li da' 'enaac so' Isaías, joca'li 'eet'oi:
ROM.9.29	Jiñi'me Dios 'me lasoxola' ỹima jen' piỹem lé'ecpi, da' 'uootaxa sa ỹa'uo ga' ỹaqapiaqtenáñi jen'me qochalqapi,
ROM.9.29	qana'chi sóxote táxa da' sevídaq'a da' senqa'ama saua' noiqa Sodoma qataxa so' Gomorra da' qonoláxachidiñi.
ROM.9.30	Chan'eesa ¿jái'chogamaxa 'éeta ga' qad'aqtac? Qá'a jen' sa judiopi 'me sa nimitétaaque da' ỹiỹamaxaden ñi' Dios, qaláxasa na'chína jen'me ỹiỹamaxaden ñi' Dios, chiỹoqóchiỹi da' lip'iỹáxac. 
ROM.9.31	Qaamaxa jen'me Israel lé'ecpi 'me quet'egue jen'me naqátaxacpi 'me ỹañoxot táxa da' ỹiỹamaxaden qa'en ñi' Dios, qaláxasa jen'me sa ỹañoxot da' ỹipaquetelégue jen'me naqátaxacpi. 
ROM.9.32	Qalqaiga ¿tóoqo'chi? Ỹasouaxat jen'me da' sa nepogoxóinapegue' da' chiỹoxotáaue da' lip'iỹáxac da' ỹiỹamaxaden ñi' Dios, na'chidáta da' ỹipaquétapega jen'me mai'chi l'onataxanaxacpi. Chan'eesa jen'me chiỹaqsee'mot so' Cristo 'me 'ená'am ga' qa' 'me naqchiláxanaxala', 
ROM.9.33	'me ỹ'axa't naua' nidii's l'aqtaqa ñi'me Dios, 'me 'eet'oi:
ROM.9.33	Jaỹim sanánỹi qomle na' laiñi di' Sión jega'me 'ená'am ga' qa' 'me qochiỹaqsee'mot, qataxa 'ená'am ga' qa' 'me naqchiláxanaxala',
ROM.9.33	ga' siỹaxaua 'me ỹ'amaqten jega'me, qana'chi sa n'aloxola't.
ROM.10.1	'Ami ỹaqáỹa', let'ádaic da' leenataxac jañi' ỹiquidiaqte qataxa da' ñitamnaxac ñi'me Dios da' ñitameetapeelégue na' Israel lec'oqtepi, qá'a jaỹim sétaaque da' qonec'alaxatéegue. 
ROM.10.2	Qá'a jaỹim s'axat da' jen'me ỹátaqta sa lec'óxotolec da' lidiáxa da' d'onataxanot ñi' Dios, qaláxasa dójo' lidiáxa sa chiỹaqaỹi ga' 'eesa naatetonaxanaxac. 
ROM.10.3	Qá'a jen'me sa ỹaỹáten ga' 'éet'ec ga' lasoxoc ñi'me Dios da' ỹiỹamaxaden ga' siỹaxaua. Na'chidáta da' jen'me ỹipaquétapega da' mai'chi 'éetapeec, da' qaidi ỹiỹamaxaden jiñi'me, qaláxasa sa nañaneuó'o jeda'me lasoxoc 'me lapaxañi ñi' Dios. 
ROM.10.4	Qá'a so' Cristo na'chiso so' loiquiaqa' jen'me naqátaxacpi 'me chiỹoqo'ot josii'chi so' Moisés, qataxa chiỹoqóchiỹi jeso'me da' ỹima jen'me ỹ'amaqten jeso'me, qana'chi ỹiỹamaxaden ñi'me Dios.
ROM.10.5	Dójo' 'éeta da' 'uo ga' ỹiỹamaxaden ñi' Dios da' chiỹoqóchiỹi jen' naqátaxacpi, qaláxasa so' Moisés joca'li ỹidíñi, qaa'le 'enaaco': “Ga' siỹaxaua da' ỹipagaqchíchiỹi ỹima jen' naqátaxacpi, jega'me da' l'óiỹaxac chiỹaqaỹi da' ỹí'et ga' 'enaac jen'me.” 
ROM.10.6	Qataxa da' 'éeta da' 'uo ga' ỹiỹamaxaden ñi' Dios da' chiỹoxotaỹi da' lip'iỹáxac, qaa'le 'eet'oi: “Sa detaxáaue jañi' 'adiquidiaqte da' 'aueet'oi: ¿Jái'chogamaxa ỹañoxot da' taiỹi di' piỹem, qaidi n'iỹílaxachiñi so' Cristo? 
ROM.10.7	Qataxa sa 'aueet'oi: ¿Jái'chogamaxa ỹañoxot da' ỹic'áchi'ña ga' l'acháqa' jen' nepaqalpi,” da' qaidi n'iỹílaxadiseguem so' Cristo da' chiỹoxotáaue jen' napa'lpi? 
ROM.10.8	Naqaida jeda'me 'éetrapega naua' nidii's l'aqtaqa ñi'me Dios, 'me 'eet'oi: “Naua' n'aqtaqa ỹátaqta sa qaỹapiỹi 'am da' 'au'axa't qataxa 'au'amaqte'n.” Naqaida da' n'aqtaxanaxac 'me ỹ'axat da' qoỹ'amaqten ñi'me Dios, jeda'me s'axátaqtac. 
ROM.10.9	Qá'a da' 'au'axat so' Jesús da' naqaiso so' 'adesaliaxanec, qataxa jañi' 'adiquidiaqte ỹ'amaqten da' ñi'me Dios nec'alaxadiséguem jeso'me, qana'chi 'am qonec'alaxatéegue. 
ROM.10.10	Qá'a jañi' qadiquidiaqte da' ỹátaqta d'amaqténataxan, qana'chi ñi'me Dios qo'mi ỹiỹamaxade'n, qataxa da' s'axátaqtac so' Jesucristo, qana'chi qo'mi qonec'alaxatréegue.
ROM.10.11	Qá'a naua' nidii's l'aqtaqa ñi'me Dios 'eet'oi: “Qaỹa 'te ga' 'oonolec jen'me ỹ'amaqtéetac jiñi'me da' 'uootaxa n'aloxootapeela't.” 
ROM.10.12	Qá'a qaỹa 'te ga' ỹaqá'a ga' lasoxoc qonec'alaxatéegue na' judiopi qataxa jen'me sa judiopi. Qá'a so' qadesaliaxanec naqaiso so' lasoxola' ỹima jen'me, qataxa jeso'me ỹátaqta sa nalóta ga' ỹanem jega'me netaméetapega jeso'me. 
ROM.10.13	Qá'a 'enapega't naua' nedétrañi, 'eet'oi: “Ỹima jen'me netaméetapega da' lenaxat so' qadesaliaxanec, jen'me qonec'alaxatéegue qomle.” 
ROM.10.14	Qaláxasa ¿hua'ague ga' 'éeta ga' lasoxoc da' qonetamena jeso'me, da' 'uootaxa sa qoỹ'amaqten? Qataxa ¿hua'ago' ga' 'éeta da' qoỹ'amaqten jeso'me, da' 'uootaxa da' sa qodemachíỹa da' qoỹ'axátetac? Qataxa ¿hua'ago' ga' 'éeta da' qodemachíỹa jeso'me, da' 'uootaxa qaỹa ga' ỹ'axat jega'me n'aqtaguec? 
ROM.10.15	Qataxa ¿hua'ago' ga' 'éeta da' 'uootaxa 'uo ga' d'aqtaxan, da' 'uootaxa sa namaxasec? Qá'a jeda'me 'enapega't naua' nidii's l'aqtaqa ñi'me Dios, 'eet'oi: “¡Ỹátaqta sa 'ónaxaicolec da' livídaxac jen'me nedot'a't da' n'aqtaxanaxac 'me ỹí'et da' n'emáxac, qataxa ỹ'axátetac da' 'ónaxaic qadipí'ic!”
ROM.10.16	Qaláxasa sa 'ena'a't da' qoỹoqo'cha dójo' n'aqtaxanaxac 'me ỹ'axat da' nec'alaxa. Qana'chi ỹipaquíchiỹi da' l'aqtac so' Isaías joca'li 'eet'oi: “'Am ỹasoxola', ¿jái'chogamaxa ỹañoxot da' ỹ'amaqten da' qad'aqtaxanaxac?” ¡Qaỹa! 
ROM.10.17	Chan'eesa da' nip'iỹáxac chiỹaqaỹi da' quiáxanaxac, qataxa jeda'me qonaquiáxatapega, naqaida da' n'aqtaguec so' Cristo.
ROM.10.18	Qaláxasa jaỹim senataxan, seet'oi: ¿Jen'me séetapega sa demachiỹo' dójo' n'aqtaxanaxac? ¡'Ai', sóxote qodemachítapega! Qá'a naua' nidii's l'aqtaqa ñi'me Dios 'eet'oi:
ROM.10.18	Naua' l'aqtaqa so' n'aqtáxanaxanecpi ỹima jen'me huetalégue jen' 'aléua da' demachíỹa,
ROM.10.18	qataxa naua' l'aqtaxanaxaco ỹivid'alo ỹiméda naua' loiquiaqa'te jen' 'aléua.
ROM.10.19	Qaláxasa s'iỹílaxalégue da' ỹinataxanaxac, seet'oi: ¿Séetapega jen'me Israel lé'ecpi sa ỹaỹáten dójo' n'aqtaxanaxac? 'Ai', ỹaỹáten. Qá'a so' Moisés 'uáichiiñi da' ỹidíñi joca'lio' da' l'aqtac ñi'me Dios, 'me 'eet'oi:
ROM.10.19	Jaỹim 'ami sanema qomle da' ỹátaqta 'adiquiỹáxachii jega'me siỹaxadipi 'me sa 'ad'acháqadiaxauaipi,
ROM.10.19	qataxa ỹátaqta 'ami s'euoxonaqte't ỹasouaxat jega'me siỹaxadipi 'me sa ỹiuen da' 'uo ga' ỹaỹáten.
ROM.10.20	Ỹim, qataxa so' Isaías ỹátaqta sa lidiỹalégue joca'li ỹidíñi da' l'aqtac ñi'me Dios 'me 'eet'oi:
ROM.10.20	Jen'me sa jaỹim nimitáaque, qaláxasa naqáina jen'me jaỹim ỹauana,
ROM.10.20	qataxa ñaloxóna jen'me sa jaỹim denataxanáaque.
ROM.10.21	Qataxa joca'li so' Isaías talégue qa'en so' Israel lé'ecpi da' l'aqtac ñi'me Dios, qaláxasa 'eet'oi: “Ỹátaqta ỹima di' nolo' da' jaỹim seỹáxatapega jen'me siỹaxadipi 'me jaỹim sa ỹalaxaguet qataxa jaỹim nep'agué'ne'.”
ROM.11.1	Chan'eesa naỹi jaỹim senataxan, seet'oi: ¿Ñi' Dios séetapega ỹamaxáiỹi jen' Israel lec'oqtepi 'me mai'chi lalémaxasetpi? ¡'Ai', sa naq'áita! Qá'a jaỹim nataq'en jaỹim Israel lé'ec, jaỹim l'acháqa' lé'ec so' Abraham, qataxa sachíỹaqaaue jen' lec'oqtepi so' laual Benjamín. 
ROM.11.2	Qá'a chi'ena joca'li ñi' Dios da' liquiỹac jen' Israel lé'ecpi da' ỹa'uo lalémaxasetpi. Chan'eesa naỹi sa ỹamaxáiỹi. Ỹátaqta da' 'ami ma'le 'auaỹáchiñii jeda'me 'enapega't naua' nidii's l'aqtaqa ñi' Dios joca'li ỹ'axat so' l'aqtáxanaxanec Elías joca'li jeso'me netameetapecot jiñi'me, qana'chi ỹa'uo da' ỹasaxalégue na' Israel lé'ecpi, 'eet'oi: 
ROM.11.3	“'Am ỹasoxola', ỹima so' 'ad'aqtáxanaxanecpi qoỹalaat, qataxa qonoláxachiñi jen'me huápi'ñapi da' 'am qonetamenot, na'chaỹimetolec da' saqpiỹáñi, nataq'en sétaaque da' jaỹim qoỹalaat.” 
ROM.11.4	Qaláxasa jiñi'me Dios 'enaaco': “Jaỹim seỹotái'ỹa di' siete mil siỹaxadipi 'me sa ỹisocoto naua' liliictel jen'me netameetapecotpi jiñi'me niquí'i lenaxat Baal.” 
ROM.11.5	Naqaida da' 'éeta naỹi da' 'uo jen' qapiỹáñi jen'me da' chiỹaqaỹi da' lichoxodénataxanaxac ñi'me Dios da' liquiỹacpi. 
ROM.11.6	Chan'eesa da' 'uootaxa naqaida da' lichoxodénataxanaxac ñi'me Dios da' chiỹoxotaỹi jen'me, qana'chi sa naqaida ñi' 'oonolec da' mai'chi chiỹoxotaỹi jega'me l'onataxanaxac. Qá'a da' 'uootaxa naq'áita dójo', qana'chi da' lichoxodénataxanaxac ñi'me Dios, sa nichoxodénataxanaxac.
ROM.11.7	¿Jái'chogamaxa hua'ague ga' 'éeta? Qá'a jen'me Israel lé'ecpi sa ỹauana jega'me nimitétaaque, qaláxasa jen'me liquiỹacpi ñi'me Dios qaa'le ỹañoxot da' ỹauana. Jega'me laỹi, qaa'le n'on'aguet da' ỹátaqta ta nedámchiỹi. 
ROM.11.8	Qana'chi ỹipaquichiilo da' 'enapega't naua' nidii's n'aqtaqa 'eet'oi: “Ñi' Dios ỹí'et jen'me da' ỹátaqta qaỹa 'te ga' nomeguet, qá'a ỹanem da' sa nauáañi, qataxa sa demachíỹaac. Naqaida da' 'éeta jen'me, cha ỹivíde'ta naỹi.” 
ROM.11.9	So' net'a David nataq'en 'eet'oi:
ROM.11.9	'Ónaxaic toqo' qomle da' let'ádaic liqui'ỹáxac jen'me da' ỹi'quemáxam, 'ená'am jaga' néna qataxa ga' 'uáanaxanaxat,
ROM.11.9	da' qaidi chiỹaqsee'mot qataxa qoỹa'uo ga' ne'uaxánaguec.
ROM.11.10	Qataxa 'ónaxaic toqo' qomle da' qoỹin qana'mi naua' l'ai'te, qaidi sa nauáañi,
ROM.11.10	qataxa 'ónaxaic toqo' qomle da' na'chi 'eeta't jen' lecap da' sa ỹañoxot da' ỹachimaxañi.
ROM.11.11	Chan'eesa 'uo da' ỹinataxanaxac, seet'oi: ¿Séetapega naỹi da' sega'me polégaxan na' judiopi, qana'chi ỹátaqta ỹima da' daqat? ¡'Ai', sa naq'áita! Qá'a dójo' 'éeta da' sa ỹalaq na' judiopi, naqaida da' ỹí'et da' tadeeto' 'uo da' lec'alaxa jen'me sa judiopi, qaidi jen'me Israel lé'ecpi n'añaxatéta da' ỹilolégue jen'me. 
ROM.11.12	Chan'eesa dójo' lasouaxac na' judiopi da' ỹ'éte'uo da' nichoxodenataguec ỹima jen' siỹaxadipi 'me huetalégue jen' 'aléua, qataxa da' qosíỹaaỹi da' 'uootaxa ỹ'éte'uo da' nichoxodenataguec jen'me sa judiopi, qana'chi ¡táalia'chi toqo' da' sa ỹágueegue ga' nichoxodenataguec jen'me, qomle ỹivíta ga' nolo' da' ỹitaxa ỹinoxoneuo!
ROM.11.13	Qaláxasa jaỹim 'uo da' ỹ'aqtac 'ami tachiilo 'me sa 'ami judío lase'. Qá'a ñi'me Dios jaỹim ỹamaxalégue jen'me sa judiopi, chan'eesa jaỹim ỹátaqta si'ỹoxoden da' ỹ'onataxanaxac. 
ROM.11.14	Qá'a jaỹim sétaaque da' qaidi na' mai'chi ỹalémaxaset ỹaỹi da' 'uo ga' lidiáxa da' 'ami dasolóo'te, qaidi jen'me qonec'alaxatéegue. 
ROM.11.15	Qá'a dójo' 'éeta na' judiopi da' qoỹamaxáiỹi, qana'chi chiỹoqóchiỹi da' ỹima jen'me siỹaxadipi 'me huetalégue jen' 'aléua ỹañoxot da' nemá'ne' ñi'me Dios, ¿táalia'chi toqo' da' sa ỹágueegue qomle ỹivíta da' qoỹaconguet jen'me judiopi? Ỹátaqta 'ená'am ga' sóxote ỹileu, qalqaiga qonec'alaxadiséguem. 
ROM.11.16	Qá'a jaga' 'uáichiiñi pan 'me chiỹaqaỹi ga' nonáñiisec da' ma'le sóxote da' qoỹanot ñi'me Dios, qana'chi nataq'en ỹima jega'me nonáñiisec lalémaxaset jiñi'me. Qataxa jega'me lepata' jaga' 'epaq, da' ma'le sóxote da' qoỹanot ñi'me Dios, qana'chi nataq'en ỹima jan' lepeepi ỹima da' lalémaxasete jiñi'me.
ROM.11.17	'Uo jen'me judiopi 'me lepee jaso'me nañiise lenaxat 'olívo 'me qoỹiquesoxóiỹi. So'me chiỹoqóchii'ña, qana'chi noleleuó'o qoỹin 'am 'me 'auená'am jaga' lepee jaga' 'olívo 'me 'chi nasee'mdi. Huá'a, qana'chi 'am 'aneuána'uo so' lepata' qataxa da' lec'alaxa jaso'me 'olívo 'me nañiise. 
ROM.11.18	Qaláxasa 'am sa 'anapacapeelégue qomle jan'me ỹátaqta lepeepi 'me qoỹiquesoxóiỹi. Qá'a da' 'auéetapecogamaxa da' 'am ỹ'oxodaq, qaláxasa 'aueenatét'a qomle da' sa na'chi'am 'me 'au'añaqtet so' lepata', qá'a so' lepata' 'me naqaiso so' 'am ỹ'añaqtet.
ROM.11.19	'Uootaxa da' 'aueet'oi: “Já'a, qaláxasa jan'me lepeepi qoỹiquesoxóiỹi, qaidi jaỹim noleleuó'o qoỹin jaso' nañiise 'olívo.” 
ROM.11.20	Jeda'me ỹiỹamqáchiiñi. Qaláxasa jen'me judiopi qoỹiquesoxóiỹi, qá'a qaỹa 'te ga' lip'iỹáxac. Qana'chi 'am 'uo di' 'adedáqa', qá'a ỹasouaxat da' 'uo da' 'adip'iỹáxac. Chan'eesa sa 'an'amaqten qomle. Na'chidáta da' ỹátaqta 'anteláñi. 
ROM.11.21	Qá'a ñi'me Dios da' ỹátaqta sa ỹichoxodenalégue joca'lio' da' naqat jaso'me lepee jaso' 'epaq, nataq'en 'am sa 'am ỹichoxodenalégue. 
ROM.11.22	Ỹa 'aulá'a da' ỹátaqta choxodénataxanaxaic ñi'me Dios, qaláxasa nataq'en ỹátaqta qaỹa 'te lamaic. Jiñi'me ỹátaqta sa ỹichoxodenalégue jen'me 'uo joca'li ga' huasoilégue, qaláxasa 'am qaa'le jiñi'me ỹátaqta 'am ỹichoxoden. Qaláxasa ỹiuen da' 'am na'chi 'eeta't da' 'oquetelégue dójo' lichoxodénataxanaxac. Qá'a qomle sa 'aué'et, qana'chi nataq'en 'am qoỹiquesoxóiỹi. 
ROM.11.23	Qana'chi naq'áita nataq'en na' judiopi da' 'uootaxa v'iỹílaxalégue da' d'amaqténataxan, qana'chi jen'me ỹitaxa noleleuó'o qoỹin. Qá'a ñi'me Dios sa ỹaqalánaac da' ỹ'iỹílaxateuo da' noleleuó'o qa'en. 
ROM.11.24	Qá'a 'am 'me sa 'am 'te judío lé'ec, 'auená'am jaga' qoỹiquesoxóiỹi lepee jaga' 'olívo 'me 'chi nasee'mdi, qana'chi 'am noleleuó'o qoỹin jaso' 'olívo 'me nañiise, qalqaiga ¡táalia'chi toqo' da' sa naq'áita qomle na' judiopi da' qoỹ'iỹílaxate'uo jaso'me chiỹoqóte'uo nañiise 'olívo! Qá'a jen'me mai'chi lepee joca'li jaso'me.
ROM.11.25	Chan'eesa 'ami ỹaqáỹa', jaỹim sétaaque da' 'auaỹáchiñii dójo' sa di'ỹoq lasoxoc 'me 'éetapeec ñi'me Dios, qaidi 'ami sa 'aviñíitapega da' 'ami ỹátenaxanaxaiqa. Qá'a 'uo jen'me Israel lec'oqtepi 'me ỹátaqta sa nedámchiỹi, qaláxasa dito qomle ỹivíta ga' lalóqo' da' nalot'a't jen' sa Israel lé'ecpi da' ỹinoxoneuo. 
ROM.11.26	Qomle sóxote ỹim, qana'chi ỹima jen'me Israel lec'oqtepi qonec'alaxatéegue, qá'a naua' nidii's l'aqtaqa ñi'me Dios 'enaaco':
ROM.11.26	Chiỹoqóchii'ña qomle di' noic Sión jega'me ỹañoxot da' nesola't qa'en jen'me lec'oqtepi so' Jacob,
ROM.11.26	qataxa naqat qomle da' l'aláỹaxac.
ROM.11.27	Naqaida qomle da' lasoxoc jeda'me ñiỹamaxataxac 'me sanem jen'me,
ROM.11.27	qomle ỹivíta da' ñaqat jen' loicpi.
ROM.11.28	Qá'a na'me judiopi sa ỹaconguet joca'li da' n'aqtaxanaxac 'me chiỹaqaỹi da' nec'alaxa, chan'eesa 'ená'am qoỹin da' nep'agué'ne' ñi'me Dios, da' qaidi 'uo di' 'adedáqadii 'ami. Qaláxasa ñi'me Dios taqadíta da' ỹauotec jen'me, qá'a liquiỹac jeso'me huá'au let'alpi. 
ROM.11.29	Qá'a ga'me ma'le ỹan ñi' Dios, qaláxasa sa dootáxanec, qataxa sa n'iỹílaxatela't da' liỹáxanaxac. 
ROM.11.30	Qá'a 'ami joca'li sa 'aualaqaiỹet ñi'me Dios, qaláxasa naỹi jen' judiopi da' sa ỹalaq, qana'chi ñi'me Dios 'uo da' lichoxodénataxanaxac da' 'oñíita. 
ROM.11.31	Qana'chi 'ená'am da' naq'áita naỹi jen'me da' sa ỹalaq, qana'chi ñi'me Dios da' ỹitaxa 'uo da' lichoxodénataxanaxac jen'me, da' 'ená'am qa'en da' 'éeta naỹi da' 'oñíita. 
ROM.11.32	Qá'a ñi'me Dios ỹ'étec da' lecointáisecpi ỹima jen' siỹaxadipi da' loic, da' qaidi jiñi'me ỹimata da' 'uo da' lichoxodénataxanaxac ỹima jen'me.
ROM.11.33	¡Ỹátaqta sa dalaỹá'a da' lichoxodénataxanaxac ñi'me Dios, qataxa da' laỹátenaxanaxac, qataxa da' laatetonaxanaxac! Ỹátaqta sa saỹátenaq da' s'axátaxaguelo naua' 'éetapeeque qataxa naua' ladíco. 
ROM.11.34	Qá'a “¿jái'chogamaxa ỹañoxot da' ỹaỹáte'n naua' leenataxaco ñi' qadasoxola' Dios? Qataxa ¿jái'chogamaxa ỹañoxot da' ỹapaxaguen jiñi'me? 
ROM.11.35	Qataxa ¿jái'chogamaxa ỹañoxot da' 'uáiñi da' ỹa'uo ga' ỹanem ñi' qadasoxola', qaidi jiñi'me ỹañoxot da' ỹ'iỹílaxateguet jega'me da' ỹa'uo ga' ỹanem?” 
ROM.11.36	Qá'a ỹima jen'me huetalquéna chiỹoqo'ot ñi'me Dios, ỹima l'onatacpi jiñi'me, qataxa mai'chi lalémaxasetpi. Chan'eesa ¡na'chi 'eeta't da' si'ỹoxodénaqtac jiñi'me Dios! Já'a, na'chi naq'áita dójo'.
ROM.12.1	Chan'eesa 'ami ỹaqai'ỹolqa, ỹasouaxat da' sa nalóta lichoxodénataxanaxac ñi'me Dios, chan'eesa 'ami ñachoxodeetoovlo da' ỹátaqta ỹimo'ot qomle da' 'ad'óiỹaxaquii da' 'auañiiỹot ñi'me Dios. 'Oñíit'em 'aviñii jaga' nachítaqtaxanaqte 'me ỹátaqta nec'alétaiỹi, qaidi 'ami leuótete' da' 'au'onataxañiỹot ñi'me Dios, qataxa da' 'ami ỹiỹamaxadéete' jiñi'me. Naqaida qomle da' 'éeta da' li'ỹoxodenataxanaxac jañi' 'adiquidiaqchii. 
ROM.12.2	Qaláxasa sa 'oquíỹiỹi qomle da' ladic jen' n'onataguecpi 'me l'achaqa'éna. Na'chidáta da' 'anadálaxachii' qomle naua' 'adeenataxacódii', qaidi qonadálaxat ỹima da' 'ad'óiỹaxaquii, qataxa qaidi ỹátaqta 'auaỹáchiñii ga' 'éetapeec ñi'me Dios: 'me ỹiỹamqáchiiñi, qataxa ga' ỹiỹamaxadéeta jiñi'me, qataxa jega'me nalóchiiñi.
ROM.12.3	Qá'a ñi'me Dios jaỹim ỹichoxoden da' jaỹim ỹanem dójo' ỹ'onataxanaxac. Chan'eesa 'ami senapegalo da' 'ademíỹa da' 'oñíita 'ena't qomle da' 'uo ga' ỹi'ỹoxodéetac ga' leenataxac da' nelotapeela't. Na'chidáta qomle da' ñi' 'oonolec ỹátaqta nelóteegue da' hueenatétac, qataxa ỹilot'eguet jega'me nalóta'uo da' lip'iỹáxac, 'me ỹanem ñi'me Dios. 
ROM.12.4	Qá'a dójo' 'éeta da' qad'óiỹaxac da' ỹátaqta jalcote jen' loxosetpi, qaláxasa sa ỹima jen'me da' 'oonolec ga' l'onataxanaxac. 
ROM.12.5	Qana'chi naq'áita nataq'en qo'mi, temaqaidi da' ỹátaqta qo'mi jalcote, qaláxasa 'oonolec da' qadó'oquiaxac da' soqotaqáta'uo so' Cristo. Qataxa ñi' 'oonolec da' qo'mi ỹátaqta nasélt'ai' ga' laqáỹa, 'ená'am taa'le 'oonolec ga' nó'oquiaxac.
ROM.12.6	Qá'a ñi'me Dios mai'chi chiỹoqóchiỹi da' qo'mi ỹanema jen' ỹodapecachi lesetaxanaxatpi. Chan'eesa ỹátaqta sepagaqtenaqáchiỹi da' 'éeta ga' qo'mi ỹanema. Da' ñi'me Dios qo'mi ỹanema da' s'axáta' naua' l'aqtaqa, qana'chi s'éta', qaláxasa jega'me nalóta'uo da' qadip'iỹáxac. 
ROM.12.7	Da' 'uo ga' qoỹanem da' neuálaxai'ne' ga' laỹi 'amaqténataxanaxaicpi, qana'chi ỹí'et. Qataxa ga' táte'uo da' dapaxaguenataxan qoỹin, qana'chi naqaiga huelégue da' ỹí'et. 
ROM.12.8	Jega'me táte'uo ga' ỹaỹáten da' ỹ'añaqtet ga' laqáỹa, qana'chi huelégue da' ỹí'et. Ga' d'ágaxanataxan, 'ena't qomle da' 'uo ga' 'chi naquitétaaque. Ga' táte'uo ga' nasoxola', ỹátaqta ỹilot'egue qomle da' l'onataxanaxac. Ga' táte'uo da' lecochiỹa da' louénaxanaxa ga' laqáỹa, qaláxasa na'chidáta qomle da' lamaic.
ROM.12.9	Ỹátaqta 'eesa qomle da' 'adesóxodiquii ñi' 'oonolec da' ỹauotec ga' laqáỹa. Qataxa ỹátaqta sa 'aueuochíñiỹet qomle ga' sa nó'in, qataxa 'oquiit'egue ga' ỹiỹamqáchiiñi. 
ROM.12.10	Ñi' 'oonolec ỹátaqta ỹauotec ga' laqáỹa, 'ená'am qa'en da' lauotaxadic ga' mai'chi laqaỹasa. Qataxa ỹátaqta ỹipacapéga ga' laqáỹa, qataxa ñi' 'oonolec 'ena't da' qaỹa 'te nesáaque qa'en ga' laqáỹa.
ROM.12.11	Qataxa ỹátaqta 'an'añaxachii, sa 'ami huálaiqa. Qataxa da' 'au'onataxañiitapecot so' qadesaliaxanec, qaláxasa ỹátaqta ỹimo'ot jan' 'adiquidiaqchii.
ROM.12.12	Qataxa ỹátaqta 'ami madet'ape ỹasouaxat jeda'me 'anaquitaxaquii. Qataxa ỹátaqta 'auauóỹaaque da' 'anpogoxóinaxaquii da' 'uo ga' 'an'queténaxaquii. Qataxa 'ena't da' 'axañíiñi da' 'antamnaxaquii.
ROM.12.13	Qataxa 'alcochíiỹa ga' 'ad'amaqténataxanaxauai da' 'uo da' louénaxanaxa, qataxa ỹátaqta 'auloiỹet ga' 'ami desapchiỹalo.
ROM.12.14	Qataxa ỹátaqta 'avichoxodíñii jega'me sa 'ami ỹodiáquen'ape. 'Aviỹaxañiỹot ñi'me Dios, da' qaidi ỹanem ga' 'ónaxaic ladíquiaxac jen'me, sa naqaiga ga' sa ỹiỹamaxañi.
ROM.12.15	Qataxa 'anamañíitapegue' jega'me mátac, qataxa 'annoinaxauai jega'me noỹíitac.
ROM.12.16	Qataxa qaỹa ga' niỹoqótai'ỹa da' 'ami. Qataxa sa 'ami ỹ'oxodénaxaiqa. Na'chidáta da' 'auadénaxachi jega'me qaỹa 'te l'amaqchic. Qataxa sa 'oñíỹapeela't 'ami ỹátenaxanaxaiqa.
ROM.12.17	Qataxa 'ena't da' 'uo ga' 'av'iỹílaxachi'ỹaguet ga' sa ỹiỹamaxañi, na'chidáta da' 'anpogoxóiñiỹapegue' ga' 'ónaxaic, qaidi ỹima 'ami qoỹiỹamaxadéete'. 
ROM.12.18	Ỹasouaxat da' sétaaque da' qaỹa 'te 'uo 'aviñii ỹima na' siỹaxadipi, chan'eesa 'an'añaxachii qomle, ỹátaqta ga'me táchii'ña ga' 'auañoxochii. 
ROM.12.19	'Ami ỹaqai'ỹolqa, 'ena'to' qomle 'ami da' mai'chi 'apaláitaaque ga' 'adivídi. Na'chidato' qomle da' 'amachíit'a da' naqaiñi ñi' Dios 'me ỹí'et ga' ne'uaxánaguec ga' siỹaxaua. Qá'a naua' nidii's l'aqtaqa jiñi'me 'eet'oi: “Jaỹim 'me na'chaỹim sé'et ga' ne'uaxánaguec ga' siỹaxaua, na'chaỹim 'me seseeténataxan, naqaida da' 'enaac jen'me 'adesaliaxanquii.” 
ROM.12.20	Qataxa nataq'en 'eet'oi: “Ga' 'am ỹip'aguéetac, da' 'uootaxa ỹoqouat, qaláxasa 'auqui'ỹáxan. Qataxa da' ỹiliinquip, qaláxasa 'anỹómaxan. Qá'a da' na'chi qoỹíit'ec dójo', qana'chi jega'me sega'me nep'éegue jen' latáxasoxoc ỹasouaxat da' l'alóxo.” 
ROM.12.21	'Ena't qomle da' 'amachít'a da' 'am loxonec ga' sa ỹiỹamaxañi. Na'chidáta da' 'ad'oxonec ga' sa ỹiỹamaxañi, qaláxasa 'audolégue ga' ỹiỹamqáchiiñi.
ROM.13.1	Ỹima qomle na' siỹaxadipi ỹiuen da' ỹalaxaguet da' l'onataxanaxac jen' net'alpi. Qá'a qaỹa 'te ga' net'a da' sa chiỹaqaỹi ñi'me Dios. Chan'eesa jen'me net'alpi 'me d'onataxáatac naỹi, jen'me chiỹaqaỹi ñi'me Dios. 
ROM.13.2	Chan'eesa jega'me ne'pagué'ne' jen'me net'alpi, qana'chi jega'me nep'agué'ne' da'me lasoxoc 'me lapaxañi ñi' Dios. Chan'eesa jen'me na'chi 'éet'ec dójo', qana'chi jen'me mai'chi nasouaxatela't da' qoỹa'uo ga' ne'uaxánaguec. 
ROM.13.3	Qá'a jen'me net'alpi sa 'te da' 'uootaxa ỹoqolanaqtet jega'me ỹ'étetac ga' ỹiỹamqáchiiñi, na'chigáta jega'me ỹ'étetac ga' sa ỹiỹamaxañi. ¿Sétaaco' jodamaxa sa 'am ỹoqolanaqtet na' net'alpi? Qama'chi táxa ỹa 'an'ónaxatela't qomle, qaidi na' net'alpi 'am ỹiỹamaxaden. 
ROM.13.4	Qá'a jen'me d'onataxáatapecot ñi' Dios, qaidi 'am qaỹa 'te 'uo. Qaláxasa da' 'uootaxa sa ỹiỹamaxañi da' 'adasoxoc, qana'chi 'am 'uo da' 'adoqolánaxa. Qá'a sa 'chi daỹáquitac na' net'alpi da' 'uo da' l'añaxac da' 'uo ga' ỹa'uo ga' ne'uaxánaguec. Qá'a jen'me d'onataxáatapecot ñi' Dios, qaidi ỹa'uo ga' táchiỹi ne'uaxánaguec jega'me 'uo ga' ỹí'et sa ỹiỹamaxañi. 
ROM.13.5	Chan'eesa n'óota da' ỹátaqta qoỹalaxaguet na' net'alpi. Sa na'chidáta da' ỹivitétaaque ga' ne'uaxánaguec ga' siỹaxaua, qá'a na'chi lasoxoc, qaidi máchiỹi lauel ga' siỹaxaua. 
ROM.13.6	Qataxa ỹasouaxat nataq'en dójo', qana'chi 'ami 'ausiichíñii qomle ga' net'a. Qá'a jen'me net'alpi, jen'me d'onataxáatapecot ñi'me Dios, qataxa ỹátaqta nañanguet da' ỹ'étetac jen' l'onatacpi.
ROM.13.7	Chan'eesa ỹiuen ñi' 'oonolec siỹaxaua da' qoỹanem jega'me ỹiuen da' qoỹanem. Jega'me net'ot jaga' navíỹaxasete jen'me ỹodapecachi 'me qoỹiseetéetacpi, qaa'le n'óota da' qoỹ'iỹílaxatot jega'me lalémaxaset. Qataxa jega'me ỹiuen da' 'uo da' 'enec qoỹin, naqaida da' qoỹ'étec. Qataxa jega'me ỹiuen da' qoỹi'ỹoxoden, naqaida da' qoỹ'étec.
ROM.13.8	'Ena'to' qomle da' 'uo ga' net'ot jaga' 'adavíỹaxasichii, na'chidato' da' lauochidíỹaxac ñi' 'oonolec ga' laqáỹa. Qá'a ga' ỹauotec ga' laqáỹa, qana'chi jega'me ỹátaqta ỹipaquíchiỹi jen' laqátaxacpi ñi'me Dios. 
ROM.13.9	Qá'a jen' namaxasóxonaxacpi 'eet'oi: “Sa 'te qomle da' 'ancachítapegue' jaga' sa 'adoua, sa 'aualaataxan, qataxa sa 'aucachi, qataxa sa 'aucachí'ỹa da' 'uo ga' 'auasaxalégue gamachaqaiga, qataxa sa 'apitá'a ga' ỹaqá'a.” Qaláxasa dójo' qataxa ỹima jen' laỹi namaxasóxonaxacpi ỹimatet'a't da' n'aqtac 'me 'eet'oi: “'Auauotec ga' 'adaqáỹa, 'auenét'em 'auen da' mai'chi 'anauotela't.” 
ROM.13.10	Qá'a jega'me 'uo da' lesóxodic, jega'me sa n'áxat ga' laqáỹa, chan'eesa dójo' nesóxodic, naqaida da' ỹipaquíchiỹi ỹima jen' laqátaxacpi ñi'me Dios.
ROM.13.11	Ỹima dójo' séetapega da' 'ami ỹiuen da' 'auloi'ỹalo nauójo' noloqo'te 'me souqátaavlo, qataxa 'auaỹáchiñii da' ma'le ỹivíta di' lalóqo' da' ñiloxoi'isop da' qad'ochaxa. Qá'a jeda'me qadec'alaxa ma'le ỹátaqta sa qaỹáaque, sa 'ená'am joca'li ỹímta da' s'amaqténaq da' n'aqtac. 
ROM.13.12	Naỹi sega'me ma'le soqoỹoqot'egue so' pí'ỹaq, ma'le sa qaỹáaque ga' nolo'. Chan'eesa ỹiuen da' qo'mi saxanaxañi jen'me qoỹ'étetacpi 'me huáaue jen' l'álaxa. Ỹim, qana'chi sanaxadíñi gaua' qad'euóxonaqa'te, senqát'em ga' huataxanaq lé'ec da' ỹiuoxóotac di' nolo'. 
ROM.13.13	Chan'eesa ỹátaqta ñiỹamaxataqáta qomle, sadénaxataqchiỹi da' qouétaaue di' nolo'. Sa 'te da' qo'mi taxáiqa. Qataxa sa s'étaq ga' let'ádaic qadiqui'ỹáxac qataxa da' nequeséeguetaxa, na' ỹodapecachi namanaxanaxa, na' cotaxacpi, na' quiỹaxanaqtáqaic. 
ROM.13.14	Na'chidáta da' 'auañíiñi da' lasoxoc so' qadesaliaxanec Jesucristo, 'aviñíit'em ga' 'ad'euóxonaxachii. Sa 'auqochíỹa jega'me sa nó'in 'éetapeec jen'me ỹ'oqóchiỹi 'adapáchiỹaxaquii.
ROM.14.1	Ga' siỹaxaua da' 'uootaxa qaỹa 'te l'añaxac da' lip'iỹáxac, qaláxasa jega'me 'auacoñiiỹet, qaláxasa 'ená'te 'ancotáitapiỹi jega'me sa qaỹátaq. 
ROM.14.2	'Chi saloqtenaxana da' 'uootaxa 'uo ga' 'éetapega da' ỹañoxot da' ỹalic na' ỹodapecachi nalic, qaláxasa 'uo ga' laqáỹa 'me qaỹa 'te l'añaxac da' lip'iỹáxac, qana'chi nedot'a't jen'me nalic 'me chiỹaqaỹi na' nañiisec. 
ROM.14.3	Chan'eesa jega'me 'éetapega ỹañoxot da' ỹalic na' ỹodapecachi nalic, n'óota da' 'ená'te ỹ'otan jega'me 'uo da' ỹivitá'a da' ỹalic jen'me ỹodapecachi nalic. Qataxa jega'me 'uo ga' ỹivita'aguet da' ỹalic jen' ỹodapecachi nalic, n'óota da' 'ená'te ỹic'onguet jega'me ỹañoxot da' ỹalic jen' ỹodapecachi nalic. Qá'a ñi'me Dios ỹaconguet jega'me siỹaxaua. 
ROM.14.4	Qá'a ¿jái'chi 'am da' 'uootaxa 'oquetapeelégue ga'me lamaxasec ga' siỹaxaua laqáỹa? Qá'a da' 'uootaxa ỹiỹamqáchiiñi ga' ỹ'étetac, 'uootaxa sa ỹiỹamaxañi, qaláxasa mai'chi ỹoiquíitac jega'me ladípa. Qaláxasa jega'me ỹátaqta ỹiỹamqáchiiñi qomle, qá'a so' qadesaliaxanec ỹátaqta 'uañaxaic da' ỹiỹamqáchiiñi qa'en jega'me.
ROM.14.5	Qataxa da' laqáỹa saloqtenaxana 'eet'oi: 'Uo na' ỹagaqtéetac ga' 'oonolec nolo' da' 'éetapega sa 'ená'am ga' nolo' laqáỹa. Qataxa 'uo na' 'éetapega da' 'ena'a'salo naua' noloqo'te. Ñi' 'oonolec mai'chi ỹátaqta 'eesa qa'en da' leenataxac. 
ROM.14.6	Jega'me ỹagaqten ga' 'oonolec nolo', jega'me ỹí'et, qaláxasa ỹi'ỹoxoden so' qadesaliaxanec. Qataxa jega'me sa ỹí'et, qaláxasa nataq'en jega'me ỹi'ỹoxoden jeso'me qadesaliaxanec, temaqaidi da' sa ỹí'et. Qataxa jega'me ỹañoxot da' ỹalic jen' ỹodapecachi nalic, jega'me dequé'e, qaláxasa na'chiso so' qadesaliaxanec ỹi'ỹoxoden, qá'a jega'me ỹaatapecot da' netónaxac ñi'me Dios. Qataxa jega'me ỹivita'aguet da' 'uo ga' ỹalic naua' nali'j, jega'me ỹí'et dójo', qaidi ỹi'ỹoxoden so' qadesaliaxanec, qataxa jega'me nataq'en ỹaatapecot da' netónaxac ñi'me Dios.
ROM.14.7	Qá'a sa 'te da' 'uo ga' 'oonolec da' qo'mi da' mai'chi lalémaxaset da' l'óiỹaxac, qataxa qaỹa 'te ga' 'chi mai'chi lalémaxaset da' leleuaxa. 
ROM.14.8	Qá'a da' 'uootaxa ñic'alaqátaiỹi, qaláxasa da' qad'óiỹaxac náỹi da' liỹ'oxodic so' qadesaliaxanec. Qataxa da' 'uootaxa qadeleu, qaláxasa da' qadeleuaxa náỹi da' liỹ'oxodic so' qadesaliaxanec. Chan'eesa da' 'uootaxa maliaxa ñic'alaqátaiỹi, 'uootaxa qadeleu, qaláxasa na'chi 'ená'am qo'mi lalémaxase'te jeso'me. 
ROM.14.9	Qá'a so' Cristo ỹileu qataxa ỹitaxa v'iỹílaxalégue da' nec'aléegue, qaidi jeso'me naqaiso so' lasoxola' jen'me napa'lpi qataxa jen'me maliaxa nec'alétaiỹi.
ROM.14.10	Qalqaiga 'am ¿tóoqo'chi 'oquetapeelégue ga' 'ad'amaqténataxanaxaua? qataxa ¿tóoqo'chi da' 'au'otáatac? Qá'a ỹima qomle da' qo'mi sasoxouó'o so' Cristo, da' qaidi jeso'me qo'mi nimi't. 
ROM.14.11	Qá'a naua' nidii's l'aqtaqa ñi' qadasoxola' 'eet'oi:
ROM.14.11	Ỹátaqta 'eesa da' jaỹim ñic'alétaiỹi,
ROM.14.11	chan'eesa ỹátaqta 'eesa da' ỹima qomle na' siỹaxadipi jaỹim ỹisocoto naua' liliictel,
ROM.14.11	qataxa ỹima qomle jen'me detaxaỹá'a da' ỹátaqta jaỹim let'a.
ROM.14.12	Chan'eesa ñi' 'oonolec qomle da' qo'mi mai'chi nichoxotela't qomle dasoỹot ñi'me Dios.
ROM.14.13	Chan'eesa 'ena't qomle da' ga' 'oonolec da' qo'mi da' quetapeelégue ga' l'amaqténataxanaxaua. Na'chidáta da' 'ami 'anpogoxóiñiỹapegue' da' sega'me sa huáñi 'aviñii ga' 'ad'amaqténataxanaxauai, 'uootaxa da' 'ená'te 'uo 'aviñii ga' lasouaxaset. 
ROM.14.14	Qá'a jaỹim saỹáten da' qaỹa ga' 'chi nachisee'mot da' huogáxadaic. Dójo' séetapega ỹátaqta 'eesa, qá'a s'amaqtéetac so' qadesaliaxanec Jesús. Qaláxasa da' 'uo ga' 'oonolec da' 'ami 'éetapecogamaxa da' qoỹisiquiaxaná'a ga' nalic, jega'me 'me mai'chi p'aỹo'ot da' sa qoỹisetaxat. 
ROM.14.15	Chan'eesa ga' nalic 'me 'aualíctac, da' 'uootaxa ỹañoxot da' ỹi'quemaqtet da' leenataxac ga' 'ad'amaqténataxanaxaua, qana'chi sa 'ouétaaue da' 'adesóxodic. Sa 'te qomle da' 'uo ga' 'auaqtaqtet jen'me ỹileualégue joca'li so' Cristo, ỹasouaxat da' 'am sétaaque da' 'aualic jen'me ỹodapecachi nalic. 
ROM.14.16	'Ena't qomle da' 'auauóỹaaque ga' ledáqa' da' 'uo ga' sa nó'in n'aqtaguec jega'me 'ami 'oñíitapega da' ỹiỹamqáchiiñi. 
ROM.14.17	Qá'a da' l'onataxanaxac ñi'me Dios da' ỹilo'ogue ỹimata'a'téna, jeda'me sa 'te náỹi da' ỹ'oqóchiỹi niqui'ỹáxac qataxa da' ỹómaxac, na'chidáta da' ỹoqovíta n'óiỹaxac, qataxa da' n'emáxac, qataxa da' namaic 'me chiỹoqo'ot so' Espíritu Santo. 
ROM.14.18	Ga' siỹaxaua da' 'eet'oi dójo' da' d'onataxanot so' Cristo, jega'me ỹátaqta ỹiỹamaxadéeta ñi'me Dios qataxa ỹima jen' siỹaxadipi.
ROM.14.19	Chan'eesa maliaxa qolqat'ot qomle da' ñimitaqáaque jega'me ỹí'et da' nelagaxadic, qaidi ñi' 'oonolec da' qo'mi lecochiỹa ga' laqáỹa da' d'añi qa'en da' lip'iỹáxac. 
ROM.14.20	'Ena't qomle da' 'anoláxachiñi da' l'onataxanaxac ñi' Dios ỹasouaxat 'aviñii jega'me 'chi nalic. Qá'a 'eesa da' ỹima jen'me nalicpi ỹátaqta ỹoqovíta. Qaláxasa sa ỹiỹamaxañi da' jega'me nalic chiỹaqaỹi da' 'uo qa'en ga' lasouaxaset ga' naqáỹa. 
ROM.14.21	Chan'eesa 'ónaxaic da' sa qoỹalic na' lapat qataxa da' qoniỹómỹi jen' latáxa, qataxa ỹima nataq'en jen'me ỹañoxot da' huáñi ga' 'ad'amaqténataxanaxaua, 'uootaxa da' ỹa'uo ga' lasouaxaset, 'uootaxa qaỹa qa'en ga' l'añaxac da' lip'iỹáxac. 
ROM.14.22	Ỹátaqta 'aniỹamaxatet'eguet qomle da' 'ad'amaqténataxanaxac 'me 'am huet'ot, ỹátaqta 'adalemqat'ot ñi'me Dios. Qá'a ¡ỹátaqta mátac qomle ga' siỹaxaua qomle ỹim da' 'uo ga' ỹátaqta ỹiỹamaxadéeta, qana'chi sa v'iỹílaxaguet da' sega'me n'áxat 'en da' laviliỹáxac! 
ROM.14.23	Qá'a jega'me 'chi nachit'aguet da' ỹalic ga' nalic, jega'me ỹañoxot da' mai'chi nasouaxatela't, qá'a sa ỹátaqta ỹiỹamaxaden da' ỹalic. Ỹima jen'me qoỹí'et, da' sa nateneguet da' n'amaqténataxanaxac, qana'chi ỹí'et ga' nasouaxaset.
ROM.15.1	Qo'mi 'me ỹátaqta 'uañaxaic da' qadip'iỹáxac, qaỹa qomle ga' segaxa da' saconaxaguet da' sachóxosoq da' loláuaxa jen'me sa d'añiiỹi da' lip'iỹáxac, 'ena'to' da' mai'chi qo'mi ñiỹamaxadénaqtapeela't. 
ROM.15.2	Ñi' 'oonolec da' qo'mi ỹátaqta nepogoxóinapegue' qomle jega'me mátac qa'en ga' l'amaqténataxanaxaua, qataxa jega'me ỹiỹamqáchiiñi, qataxa ga'me nichíiseguem qa'en da' lip'iỹáxac. 
ROM.15.3	Qá'a so' Cristo sa mai'chiso joca'li da' niỹamaxadeetapeela't. Na'chidáta da' ỹipaquichiilo naua' nedétrañi l'aqtaqa ñi'me Dios 'me 'eet'oi: “Da' lesouenaxanaxac jen'me 'am ỹisouéetac, ỹima jaỹim talégue.” 
ROM.15.4	Qá'a ỹima jen'me l'aqtacpi ñi'me Dios 'me qoỹidíñi joca'li, jen'me qoỹidíñi da' qanapaxaguenaxat, qaidi sachiỹoxotaqaỹi da' qaneuálaxainaxac qataxa qan'añaqtaguec, da' qaidi 'uo da' qanaquitaxac. 
ROM.15.5	Ñi'me Dios 'me ỹan da' huálaxainaxac qataxa da' n'añaxac lecochiỹa qomle ñi' 'oonolec da' 'oñíita da' ỹátaqta 'oonolec ga' 'adeenataxaquii 'me chiỹoqo'ot so' Jesucristo, 
ROM.15.6	qaidi ỹima da' 'oñíita 'oonolec ga' 'adaviliỹáxaquii da' 'aviỹ'oxodíñiitac ñi'me Dios 'me let'a so' qadesaliaxanec Jesucristo.
ROM.15.7	Chan'eesa ñi' 'oonolec qomle da' 'oñíita ỹátaqta ỹaconguet ga' laqáỹa da' 'ená'am qa'en da' 'éeta so' Cristo joca'li qo'mi ỹacongueta, qaidi qoỹi'ỹoxoden ñi'me Dios. 
ROM.15.8	Qá'a dójo' s'axátetac da' so' Cristo janac da' d'onataxaalégue jen'me judiopi, da' qaidi ỹipaquíchiỹi ỹima jen'me qoỹaloxonapegapi jeso'me huá'au qadet'alpi, qataxa da' ỹaloxon da' ñi'me Dios ỹátaqta ỹipaquichiilo jenaa'me ỹaloxoot'ape. 
ROM.15.9	Jeso'me nataq'en janac, da' qaidi jen'me sa judiopi ma'le ỹi'ỹoxoden ñi'me Dios ỹasouaxat da' lichoxodénataxanaxac, qá'a 'enapega't naua' nidii's n'aqtaqa 'me 'eet'oi:
ROM.15.9	Chan'eesa jaỹim 'am si'ỹoxodéetac da' sonétanỹi jen' ỹodapecachi siỹaxadipi,
ROM.15.9	qataxa s'óotac jen' nalacpi 'me náỹi da' 'adi'ỹoxodic.
ROM.15.10	Qataxa so' laqáỹa nedétañi n'aqtac 'enaaco':
ROM.15.10	'Ami ỹodapecachi siỹaxadipi qataxa ỹima jen'me lalémaxasetpi ñi'me Dios, 'antóñitapiỹe't qomle.
ROM.15.11	Qataxa so' l'aqtac laqáỹa 'enaaco':
ROM.15.11	'Avi'ỹoxodíñii qomle ñi' qadesoxola', 'ami ỹodapecachi siỹaxadipi,
ROM.15.11	qataxa 'ená'uac da' 'oñíita, 'au'axáchii da' l'amaqchic jiñi'me.
ROM.15.12	So' Isaías nataq'en ỹidíñi da' l'aqtac ñi'me Dios, 'enaaco':
ROM.15.12	Noliliséguem qomle ga' sega'me lepata' so' Isaí,
ROM.15.12	jega'me nichaachiñi da' ỹilo'ogue qomle jen' ỹodapecachi siỹaxadipi;
ROM.15.12	qana'chi jen'me ỹátaqta 'uo qomle da' lepé'e jega'me.
ROM.15.13	Ñi'me Dios 'me qo'mi ỹanema da' qanaquitaxac, 'ami 'en saqachiilo qomle da' 'antónaxaquii qataxa da' 'adelagaxadíquii ỹasouaxat da' 'au'amaqchíñii jiñi'me, da' qaidi sa lec'óxotolec da' 'anaquitaxaquii ỹasouaxat da' l'añaxac so' Espíritu Santo.
ROM.15.14	'Ami ỹaqai'ỹolqa, jaỹim di'ỹoqóta da' 'eesa qasen da' ỹátaqta 'ami saqachiilo da' 'adauotaxadíquii qataxa ỹima jen'me naatetonaxanaxacpi, qataxa ñi' 'oonolec da' 'oñíita ỹaỹáten da' huaqátetapega ga' laqáỹa. 
ROM.15.15	Qaláxasa taqadíta sa s'oỹalégue jánjo' ỹide da' 'ami samaxalo da' s'axáteta ỹima jen'me sidíñi, qaidi sa 'apetelaqaiỹet qomle. Qá'a mai'chi chiỹoqóchiỹi qa'en da' lichoxodénataxanaxac ñi'me Dios da' jaỹim ỹanaỹi da' ỹ'onataxanaxac 
ROM.15.16	da' jaỹim lamaxasec so' Jesucristo, da' qaidi s'onataxanóoue jen' sa judiopi. Chan'eesa s'axátem jen'me da' n'aqtac 'me náỹi da' nec'alaxa 'me ỹan ñi'me Dios, da' qaidi sanot jiñi'me jen' sa judiopi, da' 'ená'am qasen jaga'me nachítaqtaxanaqte 'me ỹiỹamaxaden ñi'me, qá'a sóxote ỹiỹotái'ỹa jen'me so' Espíritu Santo.
ROM.15.17	Qá'a jaỹim s'amaqtéetac so' Cristo Jesús, chan'eesa 'uo da' ñ'amaqténaxac, ỹasouaxat da' s'onataxaatapecot ñi' Dios. 
ROM.15.18	Qá'a jaỹim ỹátaqta sa sadenalégue da' s'axat ỹima jen'me chiỹoqóchiỹi qa'en jaỹim so' Cristo da' sétaaque ỹalaq qa'en jen'me sa judiopi, da' qaidi ỹalaxaguet ñi' Dios. Qá'a jeda'me chiỹaqaỹilo naua' ỹ'aqtaqa qataxa jen'me sé'etpi 
ROM.15.19	qataxa da' l'añaxac jen' n'anecpi qataxa jen' sa qoỹauanápiỹi qataxa da' l'añaxac so' Espíritu Santo. Naqaida da' 'éeta da' jaỹim semata da' s'axat da' n'aqtac 'me n'aqtaguec so' Cristo 'me chiỹaqaỹi da' nec'alaxa, sachiỹoqóchii'ña di' Jerusalén qataxa 'ena'uaque naua' 'ale'u, cha sevídet'a di' 'aléua Ilírico. 
ROM.15.20	Ỹátaqta 'uo da' ỹachitataic da' s'axátetac da' nec'alaxa jenaa'me hua'ñalo da' maliaxa sa qoỹ'axat da' lenaxat so' Cristo, da' qaidi sa 'te da' sega'me sená'am ga' n'oxoséguem ga' 'emec 'me ỹaqá'a ga' lapaxañi ga' l'oxonaxala'. 
ROM.15.21	Na'chidáta qaidi ỹipaquíchiỹi jeda'me 'enapega't naua' nidii's n'aqtaqa, 'me 'eet'oi:
ROM.15.21	Qaidi jen'me sa nauanápegue' da' naquiáxana da' n'aqtaguec jeso'me ỹañoxot da' ỹilá'a,
ROM.15.21	qataxa qaidi ỹaateton jen' sa ỹañoxot da' naquiáxanapeelégue jeso'me.
ROM.15.22	Naqaida da' tadeeto' sa sañoxot naale da' 'ami sec'atalo da' 'ami sesapchiỹalo, temaqaidi da' jalcote da' sétaaque da' 'ami sec'atalo, qaláxasa sa sañoxot. 
ROM.15.23	Qaláxasa naỹi ma'le semat jen'me s'étetacpi naua' 'ale'u, qataxa da' ma'le qaỹóxode' naua' 'uóidi da' sétaaque da' 'ami souetaavlo. 
ROM.15.24	Qaláxasa jaỹim seuatét'a qomle 'uootaxa sañoxot da' saiỹi da' 'aléua España, qana'chi 'ami saỹoxolóo'te da' 'ami sesapchiỹalo. Qomle ma'le neméta da' 'ami ñauaa'to, qana'chi 'uo da' ñaquitaxac da' jaỹim 'alcochíiỹa, qaidi sevid'ague da' España. 
ROM.15.25	Qaláxasa naỹi jaỹim satapeegue da' Jerusalén da' sedo'ogue jaga' netauánaqte jega'me qadaỹi 'amaqténataxanaxaicpi 'me néta'ña jidi'me. 
ROM.15.26	Qá'a jen'me 'amaqténataxanaxaicpi Macedonia lé'ecpi qataxa jen'me Acaya lé'ecpi ma'le 'uo da' leenataxac da' ỹí'et jaga' letauánaxanaqte da' sétaaque ỹamaxa jidi'me qadaỹi p'ioxoicpi 'me néta'ña di' Jerusalén. 
ROM.15.27	Qá'a jeda'me quetelégue lauel da' ỹí'et jen'me, qá'a na'chi 'éeta ỹiuen da' ỹí'et jeda'me. Qá'a jen'me judiopi 'me 'amaqténataxanaxaicpi ỹachítec joca'li da' lesaliaxa 'me sa di'ỹoq jen'me sa judiopi. Chan'eesa jen'me ỹiuen da' ỹitauánec jen'me judiopi 'amaqténataxanaxaicpi da'me ỹ'oqóchiỹi lesaliaxa. 
ROM.15.28	Qomle 'uootaxa ma'le sé'et dójo', qataxa ma'le ỹim da' sanem jega'me jaga' netauánaqte, qana'chi saiỹi qomle di' España, qana'chi 'ami saỹoxolóo'te qomle da' 'ami sesapchiỹalo. 
ROM.15.29	Jaỹim 'eesa da' qomle 'ami sec'atalo, qaa'le jaỹim ỹátaqta saqáchiỹi da' ñichoxodénataguec 'me chiỹaqaỹi da' n'aqtaguec so' Cristo.
ROM.15.30	'Ami ỹaqáỹa', ỹasouaxat da' qadip'iỹáxac so' qadesaliaxanec Jesucristo, qataxa ỹasouaxat da' nesóxodic 'me qo'mi ỹanema so' Espíritu Santo, chan'eesa 'ami ñachoxodeetoovlo da' jaỹim 'alcochíiỹa qomle da' 'antamñiỹot ñi' Dios da' jaỹim 'antamñiitalégue, 
ROM.15.31	qaidi tetoqo' jiñi'me jaỹim nec'alaxatee'guesop jen'me sa d'amaqténataxanpi 'me néta'ña di' Judea, qataxa qaidi jaga'me netauánaxanaqte 'me sedá'a ga' qadaỹi 'me néta'ña di' Jerusalén ỹañoxot da' qaỹa 'te 'uo qomle qoỹaconguet, 
ROM.15.32	qaidi qomle 'uootaxa jaỹim ỹaséeteegue ñi' qadet'a Dios, qana'chi nedóteegue qomle da' ñitónaxac qomle 'ami ñauaa'to, qataxa tetoqo' sañoxot da' ñimatéegue qomle 'ami sesapchiỹalo. 
ROM.15.33	Ñi'me Dios 'me chiỹoqo'ot da' n'emáxac huet'aguet ỹima qomle da' 'oñíita. Já'a, na'chi naq'áita dójo'.
ROM.16.1	'Uo da' ỹaqátaxac jaga' qadaqáỹa Febe 'me lecochítapega jen'me 'amaqténataxanaxaicpi 'me néta'ña di' Cencrea, 
ROM.16.2	da' ỹátaqta 'auacoñíỹa, qá'a jaga'me lalémaxasete so' qadesaliaxanec. 'Aviñíit'em 'aviñii da' 'éeta da' qoỹaconguet ga' n'amaqténataxanaxaua. Qataxa ỹátaqta 'alcochíiỹa da' 'uo ga' ỹiuéetaaque, qá'a jaga'me ỹátaqta jalcote jen' lecochiỹa, cha ỹivíde'ta nataq'en jaỹim.
ROM.16.3	Samaxa da' ỹip'iỹénataxanaxac jaga' Priscila qataxa ga' loua Aquila 'me ỹicochaxa'u da' s'onataxanqatapecot so' Cristo Jesús. 
ROM.16.4	Qá'a jegaa'me ỹátaqta nañaateguet ca'li da' lichic, da' qaidi jaỹim nec'alaxatréegue. Chan'eesa sáatac da' ñitónaxac. Qaláxasa sa na'chaỹiméta, qá'a nataq'en ỹima jen'me qadaỹi 'me sa judiopi. 
ROM.16.5	Nataq'en samaxa da' ỹip'iỹénataxanaxac ga' qadaỹi 'me netamnaqa' di' l'acháqa' jaga' Priscila qataxa ga' Aquila, qataxa nataq'en ga' ñauotaxaua ỹaqaỹolec Epeneto 'me naqaiga ga' 'uáichiiñi da' ỹ'amaqten so' Cristo jena'me l'acháqa' di' Acaya. 
ROM.16.6	Nataq'en samaxa da' ỹip'iỹénataxanaxac jaga' María 'me ỹátaqta jalcote da' l'onataxanaxac da' 'oñíita. 
ROM.16.7	Nataq'en samaxa da' ỹip'iỹénataxanaxac gaua' mai'chi ỹ'acháqa' lase' Andrónico qataxa jaga' Junias 'me ñicointáxa'u ca'li. Jegaa'me ỹátaqta qoỹaateto'n, 'ena'ama qoỹi'n saua' lamaxa's so' Jesús, qataxa 'uáichidiñi joca'li da' ỹ'amaqte'n so' Cristo, qaamaxa jaỹim 'chi sec'ataxáatauo.
ROM.16.8	Nataq'en samaxa da' ỹip'iỹénataxanaxac ga' ñáigaxaua ñauotaxaua Amplias 'me ỹoqotéta'uo so' qadesaliaxanec. 
ROM.16.9	Nataq'en samaxa da' ỹip'iỹénataxanaxac ga' Urbano jega'me qad'onataxanaxaua da' s'onataxanqatapecot so' Cristo Jesús qataxa ga' laqáỹa ñauotaxaua Estaquis. 
ROM.16.10	Nataq'en samaxa da' ỹip'iỹénataxanaxac ga' Apeles 'me ỹátaqta sa lec'óxotolec naale da' ỹaloxóotac da' lip'iỹáxac so' Cristo, qataxa nataq'en ga' lec'oqtepi ga' Aristóbulo. 
ROM.16.11	Nataq'en samaxa da' ỹip'iỹénataxanaxac ga' ỹ'acháqa' lé'ec Herodión, qataxa ga' lec'oqtepi ga' Narciso 'me ỹ'amaqtéetac so' qadesaliaxanec. 
ROM.16.12	Nataq'en samaxa da' ỹip'iỹénataxanaxac jaga' Trifena qataxa jaga' Trifosa 'me d'onataxáatrapecot so' qadesaliaxanec, qataxa nataq'en jaga' qanauotaxaua qadaqáỹa Pérsida 'me jalcote da' l'onataxanaxac da' ỹ'étetac da' l'onataxanaxac so' qadesaliaxanec. 
ROM.16.13	Nataq'en samaxa da' ỹip'iỹénataxanaxac ga' Rufo jega'me naatetonec 'me ỹ'amaqtéetac so' qadesaliaxanec, qataxa jaga'me lat'e 'me nataq'en 'ená'am qasen jaga' mai'chi ỹat'e. 
ROM.16.14	Nataq'en samaxa da' ỹip'iỹénataxanaxac ga' Asíncrito, ga' Flegonte, ga' Hermas, qataxa Patrobas, qataxa Hermes, qataxa ga' qadaỹi 'me huetaavlo jegaa'me. 
ROM.16.15	Nataq'en samaxa da' ỹip'iỹénataxanaxac ga' Filólogo qataxa jaga' Julia, qataxa ga' Nereo qataxa jaga' laqáỹa, qataxa ga' Olimpas qataxa ỹima ga' qadaỹi qad'amaqténataxanaxau'pi 'me huetaavlo jegaa'me.
ROM.16.16	Nataq'en ñi' 'oonolec qomle da' 'oñíita nec'ouoq ga' laqáỹa da' nip'iỹé'ne', ỹátaqta 'anchoxodinỹa't. Qataxa ỹima jena'me 'amaqténataxanaxaicpi 'me quétapegue' so' Cristo 'ami ỹamaxalo da' lip'iỹénataxanaxac.
ROM.16.17	'Ami ỹaqáỹa', 'ami ñachoxodeetoovlo da' ỹátaqta 'auloit'eguet qomle jen'me huesoỹi qa'en jen' siỹaxadipi qataxa sega'me chiỹaqséguem qa'en. Qá'a jen'me ỹátaqta nep'agué'ne' jen'me napaxaguenatacpi 'me sóxote 'auaỹáchiñii. Chan'eesa 'oquí'ỹai qomle jen'me. 
ROM.16.18	Qá'a jen'me siỹaxadipi sa d'onataxanot so' qadesaliaxanec Jesucristo, na'chidáta da' mai'chi lamanaxanaxa. Qataxa jen'me ỹoqovin jañi' liquidiaqte jen' siỹaxadipi 'me qaỹa ga' ỹaỹátenaac, ỹidolóo'te naua' l'aqtaqa ỹisótete' qataxa jama't. 
ROM.16.19	Ỹima na' 'adaỹii ỹaỹáten da' 'ami láxadaiqa. Chan'eesa jaỹim ỹátaqta máchiiñi qasen. Qaláxasa sétaaque da' ỹátaqta 'ami leuótete' da' 'av'íchii ga' 'ónaxaic, jega'me sa nó'in qaa'le 'ena't. 
ROM.16.20	Qataxa jiñi'me Dios 'me chiỹoqo'ot da' n'emáxac, jiñi'me sa huaỹáloq qomle da' noláxachiñi da' l'añaxac so' paiỹac qadó'o Satanás da' ỹacho'to naua' 'adapia'chídii', da' qaidi 'auapiilégue. Qana'chi so' qadesaliaxanec Jesucristo 'ami ỹanema qomle ga' 'anchoxodénataguiquii.
ROM.16.21	Nataq'en 'ami ỹamaxalo da' lip'iỹénataxanaxac ñi' Timoteo jiñi'me ỹicochaxaua, qataxa ñi' Lucio, qataxa ñi' Jasón, qataxa ñi' Sosípater, naa'me mai'chi ỹ'acháqa' lase'.
ROM.16.22	Qataxa jaỹim Tercio, 'me jaỹim ledáxanaxanec so' Pablo, sedetapeelégue jánjo' nede, nataq'en 'ami samaxalo da' ỹip'iỹénataxanaxac, qá'a nataq'en s'amaqtéetac so' qadesaliaxanec.
ROM.16.23	Jaỹim Pablo sonéta'ña na' l'acháqa' ñi' Gayo. Jiñi'me netamnaqa' na' l'acháqa' jen' 'amaqténataxanaxaicpi, nataq'en 'ami ỹamaxalo da' lip'iỹénataxanaxac. Nataq'en 'ami ỹamaxalo da' lip'iỹénataxanaxac ñi' Erasto jiñi'me ỹilot'ague jan' naicaua na' noic let'ádaic qataxa jiñi'me qadaqáỹa Cuarto.
ROM.16.24	So' qadesaliaxanec Jesucristo ỹima da' 'oñíita 'ami ỹanema qomle ga' 'ónaxaic. Já'a, na'chi naq'áita dójo'.
ROM.16.25	Chan'eesa naỹi si'ỹoxodénaq qomle ñi' Dios jiñi'me ỹañoxot da' ỹátaqta ỹ'añaqtet da' 'adip'iỹáxaquii, da' qaidi nateet'eguet qa'en jeda'me s'axátetac n'aqtac 'me chiỹaqaỹi da' nec'alaxa qataxa da' napaxaguenataxanaxac 'me n'aqtaguec so' Jesucristo. Qá'a jeda'me ỹátaqta nateet'eguet jeda'me sa di'ỹoq 'éetapeec ñi'me Dios 'me qo'mi ỹaỹátenaxanaxanque. Jeda'me 'chi sa di'ỹoq qa'en jiñi'me jocalia'cho' maliaxa qaỹa jen' 'aléua. 
ROM.16.26	Qaláxasa naỹi ma'le qoỹichoxot, chiỹaqaỹilo qoỹi'n naua' nidii's l'aqtaqa ñi' Dios 'me ỹidídiñi da' n'ónaxatrañi jeso'me huá'au l'aqtáxanaxanecpi. Jeda'me nateet'eguet da' lamaxasóxonaxac ñi'me Dios 'me qaỹa 'te loiquiaqa'. Dójo' sa di'ỹoq 'me 'éetapeec ñi'me Dios, jeda'me ỹaatetonaxanaxanec naỹi jen' ỹodapecachi siỹaxadipi, qaidi ỹ'amaqten jiñi'me qataxa ỹalaxaguet.
ROM.16.27	¡Jiñi'me qan'étoqo't, 'me qaỹa 'te laqáỹa qataxa ỹátenaxanaxaic, jiñi'me na'chi 'eeta't qomle da' qoỹi'ỹoxodéetac, ỹasouaxat so' Jesucristo! Já'a, na'chi naq'áita dójo'.
1CO.1.1	Jaỹim Pablo, josii'chi mai'chi chiỹoqot'ot ñi' Dios da' jaỹim 'en lamaxasec so' Jesucristo. Jaỹim huet'asop ñi' qadaqáỹa Sóstenes. 
1CO.1.2	Naỹi 'ami sedénaqtenalo jan' ỹidíise, 'ami ỹaqáỹa' 'me 'au'amaqchíñiitac ñi' Dios, 'me 'oñíita'ña na' noic Corinto. 'Ami lalémaxase'te ñi' Dios, qá'a 'auqochíita'uo so' Cristo Jesús. Ñi' Dios ỹiỹaxanalo 'ami da' sétaaque 'en ỹoqovíchiỹi da' 'anchaalataxaquii, nataq'en ỹima jen' na'alo naua' 'ale'u laqáỹa' 'me netaméetapecot so' qadesaliaxanec Jesucristo, so'me nesaliaxanec jen'me qataxa nataq'en qo'mi. 
1CO.1.3	Sétaaque da' 'auacoñiiỹet da' l'ágaxanataxanaxac qataxa da' n'emáxadic 'me chiỹoqo'ot ñi' qadet'a Dios qataxa so' qadesaliaxanec Jesucristo.
1CO.1.4	Jaỹim na'chi 'eeta't da' saatapecot da' ñitónaxac ñi' Dios, ỹasouaxat da' 'oñíita, qá'a so' Cristo Jesús 'ami neda'alo da' l'ágaxanataxanaxac ñi' Dios. 
1CO.1.5	Qá'a ỹasouaxat da' 'auqochíita'uo jeso'me, qana'chi ñi'me Dios 'ami ỹanema ỹima na' ỹodapecachi nesaliaxa 'me sa di'ỹoq da' 'ami ỹanema da' 'ad'aqtaxanaxaquii, qataxa da' 'adaatetonaxanaxaquii. 
1CO.1.6	Chan'eesa da' n'aqtaguec so' Cristo di'ỹoxoma da' ma'le 'ami ñaxachiilo. 
1CO.1.7	Naqaida 'me 'uo da' 'ami qaỹa 'te ga' 'avíñiitaaque jen'me Dios 'ami ỹanema, naỹi da' maliaxa 'auachíitaaque ga' nolo' qomle naloxon so' qadesaliaxanec Jesucristo. 
1CO.1.8	Jiñi'me ỹátaqta 'ami n'añaxateque, 'ami ỹividaxat'alo ga' loiquiaqa'éna, qaidi qaỹa 'te 'ami ỹipoleelóo'te ga' 'adasouaxaquii qomle nóvi' so' qadesaliaxanec Jesucristo. 
1CO.1.9	Ñi' Dios ỹátaqta ỹipaquetelóo'te naua' 'enapegalo, qataxa jiñi'me 'me na'chiñi 'me 'ami ỹiỹaxanalo da' 'aneuáñiỹa'uo da' l'óiỹaxac so' lec'óxot Jesucristo 'me qadesaliaxanec.
1CO.1.10	'Ami ỹaqáỹa', 'ami sedolóo'te da' lenaxat so' qadesaliaxanec Jesucristo da' 'ami senapegalo da' ỹátaqta 'oonolec ga' 'adosáxaquii. 'Ená'te 'ami colqátaỹilo. Jaldáta da' na'chi 'eeta't da' 'auaqait'a't, 'oonolec ga' 'adeenataxaquii qataxa ga' 'oñíitapeec. 
1CO.1.11	Senaac dójo', 'ami ỹaqai'ỹolqa, qá'a 'uo na' l'acháqa' lé'ecpi jaga' qadaqáỹa Cloé jaỹim d'aqtaxáatapeguem da' 'uo na' nagaqten da' 'oñíita. 
1CO.1.12	Chan'eesa ỹátaqta 'ami ỹ'oqot'eque da' ỹodapecachi naua' 'anasaqáidapegueegue. Qá'a 'uo na' 'enaac: “Qamqaa'me jaỹim lauégaqtac so' Pablo;” qataxa 'uo na' 'enaac: “Jaỹim qamqaa'me lauégaqtac so' Apolos;” qataxa 'uo na' 'enaac: “Jaỹim qamqaa'me lauégaqtac so' Pedro;” qataxa 'uo na' 'enaac: “Jaỹim qamqaa'me lauégaqtac so' Cristo.” 
1CO.1.13	¿Qo'li sa 'te 'oonoleco' so' Cristo? ¿Qo'li jaỹim qoỹip'enaséguem da' seleelóo'te 'ami? ¿Qo'li qodachiláxanataxana da' ỹinaxat ca'li 'uo ga' qonachiláxan da' 'oñíita? 
1CO.1.14	Jaỹim saatapecot da' ñitónaxac ñi'me Dios da'me jaỹim qaỹa 'te ga' ỹachiláxanatac da' 'oñíita, jalsóta so' Crispo qataxa so' Gayo, 
1CO.1.15	qaidi qaỹa 'te ga' 'oonolec da' 'oñíita 'enaac da' l'aqtac: “Jaỹim qonachiláxanỹi da' lenaxat so' Pablo.” 
1CO.1.16	'Eesa nataq'en da' ỹachiláxanatac ga' Estéfanas qataxa ga' laỹi, qaláxasa sa 'te ñitouénec da' 'uootaxa 'uo ga' ỹachiláxanatac laqáỹa. 
1CO.1.17	Qá'a so' Cristo sa 'te jaỹim ỹamaxalégue da' sachiláxanataxan. Jaldáta da' jaỹim ỹamaxalégue da' s'axáteegue da' nec'alaxa. Qaláxasa sa 'te s'euóxona ga' laỹátenaxanaxac ga' 'chi siỹaxaua, qaidi sa 'te ỹisamaxáỹi da' leleuaxa so' Cristo joca'li qoỹip'enaséguem.
1CO.1.18	Qá'a da'me n'aqtaguec da' leleuaxa so' Cristo ca'li qoỹip'enaséguem, 'ená'am taa'le 'chi naỹáquiaxac da' demachíỹa jen'me taỹá'a da' daqat. Qaláxasa qo'mi 'me saqát'a da' qo'mi qonec'alaxatréegue, jeda'me n'aqtaxanaxac 'me lañoqtaxanaxac ñi' Dios. 
1CO.1.19	Qá'a 'enapega't naua' nedétrañi l'aqtaqa ñi' Dios, 'enaac:
1CO.1.19	Ñoláxachiñi da' laỹátenaxanaxac na' ỹátenaxanaxaicpi,
1CO.1.19	qataxa qaỹa 'te náaue qasen da' laatetonaxanaxac na' jaatetonaxanaxaicpi.
1CO.1.20	Qana'chi naỹi ¿jái'chogamaxa huet'ague ga' ỹátenaxanaxaic, 'uootaxa ga' paxaguenataxanaxaic, 'uootaxa ga' ỹaỹáten da' ỹ'axat jen' huetalquéna? Qá'a da' naỹátenaxanaxac 'me l'achaq'áina, da'me 'chi naỹáquiaxac qa'en ñi'me Dios. 
1CO.1.21	Qana'chi ñi' Dios 'me ỹaỹáten ga'me ỹí'et, jiñi'me cha'li demachí'ỹa jen'me huetalquéna mai'chi naỹátenaxanaxac 'me sa ỹaateton jiñi'me. Jaldáta da' sétaaque da' nec'alaxatéegue na' ỹ'amaqten jiñi'me, chiỹaqaỹi qa'en jeda'me n'aqtaxanaxac 'me sega'me naỹáquiaxac qa'en na' laỹi.
1CO.1.22	Na' judío lé'ecpi nimitét'ai da' ỹauáachiỹi na' n'anec 'me sa qoỹauanápiỹi. Na' sa judío lé'ecpi nimitét'ai na' nemái'i da' naỹátenaxanaxac. 
1CO.1.23	Qaláxasa qo'mi s'axátaqtac da' n'aqtaguec so' Cristo joca'li qoỹip'enaséguem. Na' judiopi da' demachíỹa dójo' n'aqtaxanaxac, qana'chi ỹátaqta nepecoxolégue. Qataxa na' sa judío lé'ecpi da' demachíỹa, qana'chi 'ená'am qa'en da' 'chi naỹáquiaxac. 
1CO.1.24	Qaláxasa jen'me Dios ỹiỹáxana judío lé'ecpi 'uootaxa na' sa judío lé'ecpi, jen'me ỹaateton so' Cristo da' naqaiso so' lañoqtaxanaxac qataxa laỹátenaxanaxac ñi' Dios. 
1CO.1.25	Qá'a na' siỹaxadipi da'me lepétaxac da' 'chi naỹáquiaxac da' naỹátenaxanaxac 'me chiỹoqo'ot ñi' Dios, jeda'me napacalégue da' naỹátenaxanaxac 'me hualquéna. Qataxa jeda'me qoỹíitapega da' qaỹa 'te da' lañoqtaxanaxac 'me chiỹoqo'ot ñi' Dios, jeda'me napacalégue da' lañoqtaxanaxac na' huetalquéna. 
1CO.1.26	'Ami ỹaqáỹa', 'ami 'aueenachíiỹa da' 'éeta joca'li 'ami ỹiỹaxanalo ñi' Dios, temaqaidi da'me qaỹasa da' 'adaỹátenaxanaxaquii jen'me huetalquéna, qataxa sa 'te lamai' naua' nalóda'uo da' net'a, 'uootaxa na' chiỹaqáaue jen'me sóxote maỹi. 
1CO.1.27	Jaldáta da' ñi' Dios ỹilotelégue jen'me qoỹimatét'ac da' qaỹa 'te ỹaỹátenaac, qaidi ỹ'aloqtet na' ỹátenaxanaxaicpi. Qataxa ỹilotelégue na' qoỹimatét'ac da' qaỹa 'te ga' l'añaxac, qaidi 'alóxoỹi lauel qa'en na' 'uañaxaicpi. 
1CO.1.28	Ñi'me Dios ỹilotelégue jen'me qaỹa 'te ga' li'ỹoxodic qataxa n'otánec, 'uootaxa jen'me sa 'te qoỹauápega, qaidi pa'l qa'en na' 'uo da' 'enec, 
1CO.1.29	qaidi qaỹa 'te taa'le 'uo ga' ni'ỹoxodéetapecot jiñi'me. 
1CO.1.30	Qana'chi jiñi'me mai'chi nachiỹoxola't da' 'auqochíi'uo qa'en so' Cristo Jesús, qataxa chiỹoqóchiỹi qa'en so'me da' qadaỹátenaxanaxac. Qataxa chiỹoqóchiỹi qa'en so'me da' qo'mi ỹiỹamaxade'n jiñi'me, qataxa da'me qo'mi lalémaxase'te, qataxa da' qo'mi ñic'alaxáiỹi. 
1CO.1.31	Chan'eesa “ga' sétaaque da' ni'ỹoxoden, n'óota da' ỹi'ỹoxoden so' qadesaliaxanec.” Naqaida 'me 'enapega't naua' nidii's l'aqtaqa ñi'me Dios.
1CO.2.1	Chan'eesa 'ami ỹaqáỹa', ca'li 'ami sec'atalo da' 'ami s'axatema da' 'eesa lasoxoc 'me chiỹoqo'ot ñi'me Dios, qana'chi sa 'te taa'le saconalo naua' losáxaco na' ỹátenaxanaxaicpi, 'uootaxa naua' n'aqtaqa 'me lepoliodi. 
1CO.2.2	Qá'a jeso'me ca'li 'ami souetaavlo, qana'chi sacona da' qaỹa 'te ga' taỹapíỹi di' ỹiuel, jalsóta so' Jesucristo 'me qoỹip'enaséguem. 
1CO.2.3	Ca'li 'ami ñichaatoovlo, qana'chi qaỹa 'te ga' ỹ'añaxac qataxa tevíloxolaqtet da' ỹoqolánaxa. 
1CO.2.4	Chan'eesa ca'li sosétaac da' s'axátetac, qaa'le sa 'te saconalo naua' losáxaco ga' siỹaxaua ỹátenaxanaxaic, da' qaidi 'au'amaqténataxañii. Jalsóta so' lepaqal qataxa da' lañoqtaxanaxac ñi'me Dios jeda'me 'uo da' 'au'amaqténataxañii ca'li 'ami s'aqtaxáatapeema. 
1CO.2.5	Chan'eesa da' 'adip'iỹáxaquii sa 'te da' nesoctalégue da' laỹátenaxanaxac ga' 'chi siỹaxaua, jaldáta da' lañoqtaxanaxac ñi' Dios.
1CO.2.6	'Eesa da' qo'mi sosaxaỹilo naua' nosáxaco 'me naỹátenaxanaxaco, qaláxasa na'chínata jen'me sóxote ma'le d'añi da' lip'iỹáxac. Qaláxasa dójo' naỹátenaxanaxac sa 'te chiỹaqalquéna qataxa sa 'te chiỹoqo'ot jen' net'alpi 'me 'aléua lé'ecpi, 'me sa 'te loguéegue. 
1CO.2.7	Da'me naỹátenaxanaxac 'me sosáxanaxanaqtac, jeda'me sa di'ỹoq 'me chiỹoqo'ot ñi'me Dios. Naqaida da' mai'chi 'éetapeec jiñi'me joca'li maliaxa qaỹa jen' 'aléua da' sétaaque qaidi 'uo da' qadec'alaxa 'me qaỹa 'te loiquiaqa'. 
1CO.2.8	Jen' net'alpi 'me netalégue jen' 'aléua, qaỹa 'te ga' ỹaỹáten dójo' naỹátenaxanaxac. Qá'a taa'le ỹaỹáten dójo', qana'chi sa ỹip'enaséguem táxa so' qadesaliaxanec 'me ỹ'oxodaic. 
1CO.2.9	Qaláxasa táchiỹi da' 'enapega't naua' nidii's n'aqtaqa, 'eet'oi:
1CO.2.9	Ñi' Dios ỹaqátaxaatapiỹe't da' ỹanem jega'me ỹauotec jiñi'me
1CO.2.9	jen'me qaỹa 'te taa'le 'chi petelaxanapéga,
1CO.2.9	'uootaxa 'chi naquiáxanapeelégue, qataxa maqchaxa taa'le taỹapíỹi lauel.
1CO.2.10	Naqáina jen' qo'mi ỹaatetonaxanaxanque ñi'me Dios, chiỹoqóchiỹi qa'en so' lepaqal, qá'a jeso'me ỹima nimitétac, qataxa ỹivíd'a da' ỹaỹáten na' sa di'ỹoq 'éetapeecpi ñi'me Dios.
1CO.2.11	Jen' siỹaxadipi ¿jái'chogamaxa ỹaỹáten ga' leenataxac ga' siỹaxaua laqáỹa? Na'chisóta so' liquí'i 'me ỹiuoxonaac 'me ỹaỹáten. Qana'chi naq'áita nataq'en so' lepaqal ñi' Dios na'chisóta 'me ỹaỹáten ga' leenataxac ñi'me Dios. 
1CO.2.12	Qana'chi qo'mi sa 'te da' qo'mi taavlo so' nepaqal 'me chiỹaqalquéna, jalsóta so' lepaqal ñi' Dios, 'me qo'mi taavlo, qaidi saỹátenaq da' 'achíquiaxac 'me qo'mi ỹanema ñi'me. 
1CO.2.13	Qo'mi da' s'axátaq dójo', qana'chi sosaxaỹilo naua' n'aqtaqa 'me qo'mi ỹapaxaguenque so' lepaqal ñi' Dios, qana'chi sa 'te naqainaua naua' n'aqtaqa 'me sachiỹoxotaqáaue da' mai'chi qadaỹátenaxanaxac. Naq'áita da' s'axáta' naua' sa di'ỹaxalo lasoxoco da' s'aqtaxanaxam jega'me neta'nỹet so' lepaqal ñi' Dios.
1CO.2.14	Ga' siỹaxaua 'me sa 'te neta'nỹet so' lepaqal ñi' Dios, qana'chi sa 'te ỹaconeeta naua' 'éetapeeque jeso'me. Qá'a jega'me da' naquiáxatapega, qaláxasa 'ená'am qa'en da' 'chi naỹáquiaxac. Sa 'te demachíỹa jeda'me, qá'a da' qonimit, qana'chi qoỹiuen da' lecochaxac so' lepaqal ñi' Dios. 
1CO.2.15	Qaláxasa ga' siỹaxaua 'me neta'nỹet so' lepaqal ñi' Dios, jega'me 'me nimit ỹima na' nasoxocpi. Jega'me qaỹa 'te ỹaqanatet taa'le nimit. 
1CO.2.16	Qá'a naua' nidii's n'aqtaqa 'enapega't: “¿Jái'chogamaxa ỹaỹáten ga' leenataxac ñi' qadesaliaxanec Dios? Qataxa ¿jái'chogamaxa ỹaqanatet taa'le ỹapaxaguen ñi'me?” Qaláxasa qo'mi sóxote qo'mi huet'oto da' leenataxac so' Cristo.
1CO.3.1	'Eesása, 'ami ỹaqáỹa', da' jaỹim sa 'te da' 'ami da' setaxaavlo ca'li da' sadénaxat ga' siỹaxaua 'me neta'nỹet so' lepaqal ñi'me Dios. Jaldáta da' séet'em qasen da' 'ami ga' siỹaxaua 'me maliaxa quétapegue' da' nisiỹaxauáỹaxac, qá'a 'ami sega'me da' maliaxa nootolec da' 'adip'iỹáxaquii so' Cristo. 
1CO.3.2	'Ami sanema da' napaxaguenataxanaxac 'me ỹisóteta, 'ami seet'ema ga' nootolec 'me maliaxa huanoquétac qoỹáat'am jan' nóchi', sa qoỹanem ga' nalic 'me d'añi. Qá'a 'ami maliaxa sa 'auaqanachichii da' 'aualíquii ga' nalic 'me d'añi. Qaláxasa ỹa quéta naỹi da' sa 'auaqanachichii da' 'aualíquii ga' nalic 'me d'añi, 
1CO.3.3	qá'a maliaxa 'oquíitapegue' da' mai'chi 'ansiỹaxauáỹaxaquii. Qá'a da' maliaxa 'andáqaitapega't, qataxa 'anágaqchiñiitapega't, qataxa 'ami colqátaỹilo, qana'chi ỹ'oqóta da' 'ami maliaxa 'oquíitapegue' da' 'adapáchiỹaxaquii, 'oñí'ỹam da' loic ỹima na' siỹaxadipi laỹi. 
1CO.3.4	Qá'a da' 'uo na' 'enaac: “Jaỹim lauégaqtac so' Pablo,” qataxa ga' laqáỹa 'enaac: “Jaỹim qamqaa'me lauégaqtac so' Apolos,” qana'chi di'ỹoxosa da' 'ami 'oñí'ỹam ga' siỹaxaua 'me quétapegue' da' 'chi nisiỹaxauáỹaxac.
1CO.3.5	Qá'a ¿jái'chogamaxa ñisáaque jaỹim Pablo? ¿Jái'chogamaxa nesáaque ga' Apolos? 'Chi qo'mi lamaxa's ñi'me Dios, qo'mi 'auachiỹoxochiỹaỹilo da' 'uo da' 'ad'amaqténataxanaxaquii so' qadesaliaxanec Jesús. Ñi' 'oonolec da' senqáta ỹí'et ga' l'onataxanaxac 'me ỹanem ñi' qadesaliaxanec Dios. 
1CO.3.6	Jaỹim saañi ca'li jan' peta, qana'chi so' Apolos janac da' ỹipetelégue, qaláxasa ñi'me Dios 'me naséguem qa'en. 
1CO.3.7	Chan'eesa ga' janaxanaxaic qataxa ga' ỹipetetapeelégue qaỹa 'te ga' nesáaque. Na'chiñíta ñi'me Dios 'me 'uo da' nesáaque, qá'a naqaiñi 'me 'en naqaloxodíseguem jan' nañiise. 
1CO.3.8	Ga' janaxanaxaic qataxa ga' ỹipétapecot na'chi 'eet'a'salo, temaqaidi ñi' 'oonolec ỹaconeguet da' neseeténaguec da' l'onataxanaxac qomle ỹiseeten ñi'me Dios. 
1CO.3.9	Qá'a qo'mi necochaxa'u da' l'onataxanaxac ñi' Dios. Qana'chi 'ami 'oñí'ỹam ga' lanaxanqa' ñi' Dios.
1CO.3.9	Qataxa nataq'en 'oñí'ỹam ga' 'emec 'me n'oxótapiiseguem ñi' Dios. 
1CO.3.10	Qana'chi jaỹim sená'am ga' ỹilapeelégue na' 'emec ló'olpi, qá'a ñi'me Dios jaỹim ỹanem da' ỹapaxañi so' 'en d'anỹapeeguet so' 'emec. Qana'chi 'uo na' n'oxótapiiseguem so'me. Qaláxasa ñi' 'oonolec ỹiuen da' ỹilotelégue da' lasoxoc da' d'onataxan. 
1CO.3.11	Chan'eesa qaỹa 'te laqáỹa taa'le ỹitaxa lapaxañi ga' 'en d'anỹapeeguet ga' 'emec, qá'a sóxote 'uo so' qolapaqátañi, 'me na'chiso so' Jesucristo. 
1CO.3.12	Qaláxasa ga' 'oonolec ỹaqanatet taa'le ỹ'oxoolégue so'me d'anỹapeeguet qa'en ga' 'emec, ga' laicaua oro, qataxa plata, qataxa ga' qa' qasélgaxadaic qaỹá'uo jaga' laso'vi, 'uootaxa 'en ga' 'epaq, qataxa jen' 'auqapi, qataxa jan' coqta lat'e. 
1CO.3.13	Ga' l'onatac ñi' 'oonolec di'ỹoq qomle ỹivíta ga' nolo' p'áteegue. Qá'a ga'me nolo', qana'chi janac ga' dóle', qana'chi jega'me dóle' ỹavic qa'en na' ỹodapecachi n'onatacpi. Huá'a qomle, qana'chi di'ỹoq ga' lasoxoc ga' l'onatac ñi' 'oonolec. 
1CO.3.14	Qomle 'uo ga' 'oonolec n'oxooséguem ga' 'emec, da' nala'aguet ga' dóle', qana'chi jega'me ỹaconeguet qomle jaga' laso'vi. 
1CO.3.15	Qaláxasa ga' ỹavic ga' l'onatac, huá'a, qana'chi ỹima daqat da' l'onataxanaxac, temaqaidi jega'me qonec'alaxatéegue, qaláxasa 'ená'am ga' litec ga' dóle'.
1CO.3.16	¿'Ami sa 'auaỹáchiñiiỹo' da' 'oñí'ỹam ga' l'emec ñi' Dios, qana'chi so' lepaqal jiñi'me 'ami netaavlo? 
1CO.3.17	Da' 'uo ga' noláxachiñi na' l'emec ñi' Dios, qana'chi jiñi'me noláxachiñi jega'me siỹaxaua. Qá'a jen'me l'emec ñi' Dios ỹátaqta lalémaxaset ñi'me, qataxa jen'me 'emec na'chada da' 'oñíita.
1CO.3.18	Qaỹa 'te qomle ga' noqovíitapeela't. Qomle 'uo ga' nepétetapeela't da' ỹaỹáten da' ladíquiaxac jen' naỹátenaxanaxac 'me l'achaq'áina, ga'me n'óota da' ỹacona da' qaỹa 'te ỹaỹáten, qaidi ỹátaqta 'eesa da' ỹátenaxanaxaic. 
1CO.3.19	Qá'a da' naỹátenaxanaxac 'me l'achaq'áina, jeda'me 'ená'am da' 'chi naỹáquiaxac qa'en ñi' Dios. Qá'a naua' nidii's n'aqtaqa 'enapega't: “Ñi' Dios mai'chi líisec qa'en na' ỹátenaxanaxaicpi naua' mai'chi lapogoqtaxanaxaco.” 
1CO.3.20	Qataxa 'enaac: “Ñi' qadasoxola' Dios ỹaỹáten da' leenataxac na' ỹátenaxanaxaicpi da' qaỹa 'te ga' náaue.” 
1CO.3.21	Chan'eesa qaỹa 'te ga' napágaqtenaac da' ỹi'ỹoxodéetac ga' 'chi siỹaxaua, qá'a ỹima na' huetalquéna, jen'me 'adalémaxasichii: 
1CO.3.22	temaqaidi da' Pablo, 'uootaxa Apolos, 'uootaxa Pedro, 'uootaxa jen' 'aléua, 'uootaxa da' nec'alaxa, 'uootaxa da' neleuaxa, 'uootaxa naua' qanoloqo'te, 'uootaxa ga' maliaxa naỹáuo, ỹima jen'me mai'chi 'adalémaxasichii. 
1CO.3.23	Nataq'en 'ami lalémaxase'te so' Cristo, qataxa so' Cristo lalémaxaset ñi'me Dios.
1CO.4.1	Chan'eesa 'ami, da' qo'mi 'autaqaiỹa'alo, qaláxasa 'chi qo'mi 'aumachiỹa'aque da' qo'mi lecochaxa'u so' Cristo, qataxa qo'mi qoỹipataxalóo'te da' sapaxaguenataxanaxac da' lasoxoc da' sa di'ỹoq 'me chiỹoqo'ot ñi' Dios. 
1CO.4.2	Chan'eesa jega'me 'uo ga' qoỹipataxalégue ỹiuen da' ỹátaqta nepé'et. 
1CO.4.3	Qaláxasa jaỹim sa ñiteela't da' 'uo ga' jaỹim 'auañíitapegooue, 'uootaxa da' jaỹim qoỹasoxonot ga' ỹ'oqóchiỹi net'a da' jaỹim nimit. Qana'chi 'ená'am jaỹim sa 'te da' mai'chi ñimitetapeela't. 
1CO.4.4	Qá'a temaqaidi da' sa 'alóxoỹi di' ỹiuel, qaláxasa sa se'uailégue da' senapeela't da' qaỹa 'te ga' ỹisamaxataxac. Qá'a so' qadesaliaxanec Jesús 'me na'chiso 'me jaỹim nimit qomle. 
1CO.4.5	Chan'eesa 'ami 'ená'te taa'le 'uo ga' 'au'aviilégue da' 'anmichii. 'Auachiiỹa'aguet so' qadesaliaxanec qomle n'iỹílaq da' di'ỹoq qa'en na' huétaaue na' n'álaxa. Jeso'me 'me ỹ'ouatelégue na' 'éetapeecpi jan' niquidiaqtepi. Ỹim, qaama'le ñi' Dios ỹaconeguet ñi' 'oonolec da' ỹanem ga' ỹátaqta 'eesa niỹamaxadénataguec.
1CO.4.6	'Ami ỹaqáỹa', 'ami s'axatema dójo', jeda'me mai'chi 'adaỹamaqai. Saloqtenaxáatapiỹi so' Apolos qataxa jaỹim, da' qaidi qo'mi 'auachiỹoqoitelóo'te da' 'auaỹáchiñiita da' sa 'te 'anapaquiỹapeelóo'te naua' nidii's n'aqtaqa, qaidi qaỹa 'te ga' ni'ỹoxodéetapecot ga' siỹaxaua laqáỹa, qaláxasa ga' laqáỹa ỹ'otan. 
1CO.4.7	Qá'a ¿jái'chogamaxa 'am ỹanem da' 'anapacalégue na' 'adaỹi? ¿Qo'li sa 'te chiỹoqo'oto' ñi' Dios jen'me 'am huet'ot? Jiñi'me 'me 'am ỹanem jen'me 'am huet'ot, qana'chi ¿tóoqo'chi 'ani'ỹoxodéetapiỹi, 'ena'amo' da' ỹima na' 'am huet'ot mai'chi 'ad'añaxadet?
1CO.4.8	'Ami 'ená'am da' sóxote ma'le 'ami saliaxanqa, qataxa 'ami huet'oto ỹima na' 'adeuénquii. 'Ená'am taa'le 'ami net'al, qana'chi qo'mi sa 'te qo'mi 'aupaquiỹápee'to. ¡'Onaxaico' da' 'ami 'eesoda da' net'al, qaidi nataq'en da' ñiuanaqa'ualo 'ami da' qo'mi net'al! 
1CO.4.9	Qá'a séetapega da' ñi'me Dios qo'mi ỹip'áxatreegue 'me qo'mi Jesús lamaxa's da' qaỹa 'te ga' qadesáaque. Senqá'am ga' siỹaxaua 'me let'ádaic ga' lesamaxataxac, qana'chi qoỹalaat. Sevídaqat'aguet da' qo'mi qoni'vinỹiilo da' qo'mi ỹic'ate'n ỹima na' chiỹaqséguem Dios lamaxa'spi qataxa ỹima na' siỹaxadipi. 
1CO.4.10	Qo'mi qoỹanque da' qaỹa 'te saỹátenqaac, ỹasouaxat da' qolqátapegue' so' Cristo, 'ami qaa'le 'oñíỹapeela't da' 'auaỹáchiñiit'egue da' ladíquiaxac so' Cristo. Ñacagaqáñi qo'mi, qaamachaxa 'ami 'oñíỹapeela't da' 'ami 'uañaxaiqa. Na' siỹaxadipi qo'mi ni'vinỹiilo, qaláxasa ỹátaqta 'ami qoỹauo'oi. 
1CO.4.11	Cha ỹivíd'a naỹi da' qane'queténaxac da' qadoqouáxa, qataxa qadiliinquip, qataxa qaỹa 'te ga' qadoxot. Na' siỹaxadipi sa 'te qo'mi ỹodin'ape, qataxa qaỹa 'te ga' qad'acháqa'. 
1CO.4.12	Qadilíitañi ỹasouaxat da' qad'onataxanaxac. Na' siỹaxadipi qo'mi ỹisoueetalóo'te, qaláxasa qo'mi sasáasoqtalóo'te naua' qadosáxaco ỹiỹamadíchidiñi. Qo'mi qoỹicaat'ape, qaláxasa ñiuénaxaguet da' qancanáguec. 
1CO.4.13	Sa 'te qoỹodiáquena'salo da' qo'mi dosi'ỹalo, qaláxasa 'chi ñapogáxadenaxaguet da' saqátaqtapega. Naỹi maliaxa 'eeta't da' qo'mi qoỹiit'ema ga' lasoỹíñi, 'uootaxa na' liimec jen'me siỹaxadipi.
1CO.4.14	Dójo' sidíñi, jeda'me sa 'te da' 'uootaxa 'ami s'aloqte't. Jaldáta da' sétaaque da' 'ami saqatalo, seet'ema 'ami da' ỹoqopi'chi ga' ỹalec. 
1CO.4.15	Qá'a temaqaidi da' ỹóvi' ga' diez mil na' 'ami ỹapaxaguenque so' Cristo, qaláxasa sa 'te jalcote na' 'adet'aipi. Qá'a jaỹim 'me jaỹim let'a da' 'adip'iỹáxaquii so' Cristo Jesús. Qá'a jaỹim 'me 'ami s'axatema ca'li da' 'ónaxaic qadipí'ic 'me nec'alaxaqui. 
1CO.4.16	Chan'eesa 'ami ñachoxodeetoovlo da' 'oquiitelégue da' ỹasoxoc.
1CO.4.17	Chan'eesa sóxote 'ami samaxalo so' Timoteo 'me 'ená'am da' ỹaleesa, qá'a jaỹim ỹachiỹoxoto'ot da' 'equegue so' qadesaliaxanec. Jeso'me 'ami ỹiinataxanaxanque da' 'éeta da' ỹasoxoc da' sequétapegue' so' Cristo 'me sapaxaguéetapeec ỹima jen' qantamnaxaquipi 'me na'alo naua' 'ale'u laqáỹa'. 
1CO.4.18	'Uo jen' sa 'te nalo'oguet da' ni'ỹoxodénaxac da' 'ami 'me ỹipétetapega taa'le sa 'te 'ami sesapchiỹalo. 
1CO.4.19	Qaláxasa sa 'te ñiỹáloxoden qomle da' 'ami ñauaa'to, qomle jaỹim ỹanem ga' ỹiuoxoc so' qadesaliaxanec. Huá'a, qana'chi saỹáteeta jega'me 'éeta ga' l'añaxac ga' ỹ'oxodénaxaicpi, qaidi sa 'te 'chi l'aqtaqa naua' qoỹ'axátet'ape. 
1CO.4.20	Qá'a da' l'onataxanaxac ñi'me Dios da' ỹilo'ogue ỹimata'a'téna sa 'te nedóchidiñi naua' n'aqtaqa. Qá'a jeda'me ỹátaqta nañoqtaxanaxac. 
1CO.4.21	¿Jái'chogamaxa 'aupaquíitaaque da' 'ami sedolóo'te qomle 'ami sivitalo? ¿Qo'li 'aviỹamaxadíñi da' 'ami sedolóo'te ga' ỹalaqáinaxanaxat, 'uootaxa da' ỹisóxodic qataxa huosóta da' ỹasoxoc?
1CO.5.1	Sóxote da' qoỹaỹáten'a't da' 'uo na' 'oonolec da' 'oñíita 'me 'ami netaavlo da' 'uoneguet jaga' lasoxoua. Dójo' n'onáxac, jeda'me ỹátaqta sa 'te qoỹisiquiaxaná'a. Jeda'me sa 'te ỹisiquiaxaná'a jen'me matemané'e sa ỹaateton ñi'me Dios. 
1CO.5.2	¡Qaa'le maliaxa 'ami ỹátaqteque da' 'ani'ỹoxodénaxaquii! ¡Taichaqai'me ỹátaqta da' 'auaquicoi! Jega'me siỹaxaua 'me ỹacoñíỹi dójo' let'ádaic sa 'te ỹiỹamaxañi, ỹátaqta 'au'odíỹaiỹi toqo', qana'chi sa 'te 'eeta't da' 'ami netaavlo. 
1CO.5.3	Qá'a temaqaidi da' sa 'te 'ami souetaavlo da' ỹó'oquiaxac, qaláxasa da' ỹiviliỹáxac 'me sóxote da' 'ami huetaavlo. Qana'chi sóxote ñimá'te' da' ỹiinataxac da' 'ená'am da' sóxote 'au'odíỹaiỹi ga'me siỹaxaua 'me ỹa'uo da'me let'ádaic sa ỹiỹamaxañi, 'ená'am da' 'ami souetaavlo. 
1CO.5.4	'Adimíitapega't qomle da' 'anasóiỹi da' lenaxat so' qadesaliaxanec Jesucristo. Qana'chi jaỹim jeda'me ỹiviliỹáxac 'ami souetaavlo, qataxa da' lañoqtaxanaxac so' qadesaliaxanec Jesús 'ami huetaavlo. 
1CO.5.5	Ỹim, qana'chi jega'me siỹaxaua qoỹanot so' paiỹac qadó'o Satanás, qaidi da' ló'oquiaxac qonoláxachiñi, qaláxasa qonec'alaxatéegue jeso'me ỹiuoxonaac liquí'i, qomle n'iỹílaq so' qadesaliaxanec Jesús.
1CO.5.6	'Ami sa ỹiỹamaxañi da' 'ani'ỹoxodíñiitapiỹi da' 'av'íchiitac. ¿Sa 'auanómiỹo' jodamaxa n'aqtac 'me 'enaac: “Ga' cat'oñooc lale'gue jan' pan ỹátaqta quíchiỹi da' ỹasiidíỹi qa'en ỹima ga' nonáñiisec 'arína?” 
1CO.5.7	Chan'eesa 'ená'te 'aualícchiñiiỹet qomle jen' toisec lale'gue jan' pan 'me 'ami n'áxa't, qaidi 'oñí'ỹam ga' dálaxaic nonáñiisec 'me nedóchiiñi da' qoỹí'et jan' pan 'me qoỹiloxónaxa'ta da' qoỹalic da' ỹivíta ga' nolo' nemáxaqui 'me lenaxat pascua. Qá'a 'ami 'me 'oñí'ỹam ga' dálaxaic nonáñiisec. Qá'a so' Cristo 'me sóxote da' qoỹalaat da' qo'mi ỹileelóo'te, jeso'me naqaiso so' sega'me n'aanaxate lec'óxot 'me salíinaq da' ỹivíta ga' nolo' 'me pascua. 
1CO.5.8	Chan'eesa da' qolqátapegue' ñi' Dios, n'óota da' qolaxague da' huosóta nadíquiaxac qataxa 'eesa nasoxoc 'me 'ená'am da' salíinaq jan' pan 'me nedóchiiñi. Qana'chi sa 'te qolaxague da' sa ỹiỹamaxañi qataxa ga' sa nó'in 'me 'ená'am jan' pan 'me 'uo jen' toisec lale'gue.
1CO.5.9	Jaso'me ỹidíise laqáỹa 'me sóxote 'ami sedénaqtenalo senaac ca'li da' sa 'te 'aualiquiỹiỹet jen' queséeguetaxaicpi. 
1CO.5.10	Sa 'te 'ami senapegalo da' ỹime'sa't da' sa 'aualiquiỹiỹet ỹima na' siỹaxadipi 'me queséeguetaxaicpi, 'uootaxa na' qopitaxanaqtáqaic, 'uootaxa ga' cacháxaic, 'uootaxa na' netaméetapecot na' 'chi nadénaqtacpi. Qá'a da' 'avichiỹa'aguet jen'me, qana'chi 'ená'am taa'le ỹátaqta 'oquí'ỹai jen' 'aléua. 
1CO.5.11	Jeda'me senaac seet'oi: 'Ená'te 'aualiquiỹiỹet da' 'uo ga' 'éetapega da' 'ad'amaqténataxanaxauai, qaláxasa da' quétaaue da' lequeséeguetaxa, 'uootaxa qopitaxanaqtáqaic, 'uootaxa netaméetapecot na' 'chi nadénaqtac, 'uootaxa n'aqtaqa ló'o, 'uootaxa taxaic, 'uootaxa cacháxaic. Cha ỹivíd'a da' 'ená'te da' 'chi 'adiqui'ỹáxauai ga' lasoxoc dójo'. 
1CO.5.12+1CO.5.13	Qá'a jaỹim sa 'te taa'le se'uailégue da' ñimit ga' sa 'te d'amaqténataxan. Ñi'me Dios 'me nimit qomle jen'me. Qaláxasa 'ami mai'chi 'anmichii na' sóxote da' d'amaqténataxan. Chan'eesa 'anaqchiỹíiỹi ñi'me loico ló'o 'me 'ami netañiilo.
1CO.6.1	Da' 'uo ga' 'oonolec da' 'oñíita nesamaxatá'ai ga' laqáỹa l'amaqténataxanaxaua, qana'chi ¿tóoqo'chi da' ỹiỹaxanot ga' net'a 'me sa d'amaqténataxan da' ỹiláaque qa'en da' lasoxoc da' nesamaxataxac, qaama'te sa 'te ỹiỹáxanooue jen'me lalémaxasetpi ñi' Dios? 
1CO.6.2	¿Qo'li sa 'auaỹáchiñiiỹo' da' jen' lalémaxasetpi ñi' Dios da' naqáina 'me nimit qomle ỹima na' huetalquéna siỹaxadipi? Qana'chi qomle 'auañoxochii da' 'anmichii ỹima jen'me siỹaxadipi, qana'chi ¿sa 'te 'auaqanachichiiỹo' da' 'anmichii ga' 'ená'am dójo' qaỹa 'te ga' 'enec? 
1CO.6.3	¿Qo'li sa 'auaỹáchiñiiỹo' da' sivídaq'a da' ñimitaq qomle nataq'en na' piỹem lé'ecpi Dios lamaxa'spi? Qana'chi ¿'éeto'chi toqo' da' sa saqanateta' naua' huedalégue da' qad'óiỹaxac 'me qaỹa 'te nesédaaque? 
1CO.6.4	Qá'a da' 'uo ga' cotaxac 'ená'am dójo' 'me 'ami hualóo'te, qana'chi ¿tóoqo'chi 'aviỹáxañiỹa da' nimit da' nasoxoc ga' sa 'te dasoỹapégooue na' 'amaqténataxanaxaicpi? 
1CO.6.5	Senaac dójo', qaidi 'an'aláqaiñi. ¿Qo'li qaỹo' ga' 'chi 'oonolec da' 'oñíita da' ỹaỹáten da' nimit ga' lesamaxataxac ga' l'amaqténataxanaxaua? 
1CO.6.6	Da' 'uo ga' 'amaqténataxanaxaic nesamaxatá'ai ga' l'amaqténataxanaxaua, qana'chi ¿qo'li n'óota da' nimi't qoỹin ga' lasoxo'j ga' net'a 'me sa d'amaqténataxan?
1CO.6.7	Ỹátaqta 'eesa da' huo'oi naua' cotaxaco 'me 'ami huetañiilo, qana'chi di'ỹoq qa'en da' 'uo da' 'adesamaxataxaquii. ¿Sa 'te ỹiỹamaxaño' da' 'an'añaxachiiỹet ga'me 'ami qoỹ'eteque sa ỹiỹamaxañi? ¿Sa 'te ỹiỹamaxaño' da' 'amachiit'a da' 'ami qodecachiỹoto? 
1CO.6.8	Qaláxasa 'ami jaldáta da' 'avídii'ỹa da' 'av'íchiic ga' sa ỹiỹamaxañi ga' mai'chi 'ad'amaqténataxanaxauai, qataxa 'aucachiitapecot.
1CO.6.9+1CO.6.10	¿'Ami sa 'te 'auaỹáchiñiiỹo' da' ga' ỹ'étec ga' sa ỹiỹamaxañi ga' laqáỹa, qana'chi jega'me sa ỹaqanatet taa'le ỹinoxoneuó'o ga' maliaxa nátauo l'onataxanaxac ñi'me Dios? 'Ená'te 'ami noqovíñii's. Qá'a sa 'te ỹinoxoneuó'o qomle ga' l'onataxanaxac ñi'me Dios jen'me quétapegue' da' lequeséeguetaxa, qataxa jen'me netaméetapecot jen' 'chi nadénaqtac, qataxa na' 'uonáxaỹaic, qataxa ga' ỹacona jen' jaloic jan' ỹauo namaqátapii'ñi' ga' n'imiséua, qataxa na' cacháxaicpi, qataxa na' qopitaxanaqtáqaicpi, qataxa na' latáxa lai'tpi, qataxa na' n'aqtaqa ló'olpi, qataxa na' napogóxot ga' laqáỹa da' naueela't jaga' lemena. 
1CO.6.11	'Uo na' naq'áita joca'li da' 'oñíita 'ená'am jen'me. Qaláxasa ma'le 'ami qoỹiỹóte', qataxa sóxote da' 'anañiiỹot ñi' Dios, qataxa ñi'me sóxote 'ami ỹiỹamaxade'n. Da'me dójo' chiỹoqo'ot so' qadesaliaxanec Jesús qataxa so' lepaqal ñi' qadet'a Dios.
1CO.6.12	'Eesa naale da' 'enaac da' n'aqtac: “Sa 'te qoỹ'iláxatem ñi' 'oonolec siỹaxaua ga'me 'éeta ga' ỹí'et.” Qaláxasa sa 'te ỹima na' nasoxocpi da' ỹiỹamaxaỹi ga' siỹaxaua. Já'a, 'eesa da' sa 'te qoỹ'iláxatem ñi' 'oonolec siỹaxaua ga'me 'éeta ga' ỹí'et, qaláxasa ga' siỹaxaua 'ená'te taa'le 'en laqaláset ga' ỹí'et. 
1CO.6.13	'Eesa naale da' 'enaac da' n'aqtac: “Ga' nalic qoỹa'uo qaidi tánỹi jan' qadetá'am, qana'chi jan' qadetá'am qoỹa'uo da' qaidi huápiinỹi jen' nalic.” Qaláxasa ñi'me Dios 'en qaỹaua qomle naa'me. Chan'eesa sa qoỹa'uo da' qadapáchiỹaxac da' ló'o da' nequeséeguetaxa. Jaldáta da' qoỹa'uo da'me da' lalémaxaset so' qadesaliaxanec, qataxa so' qadesaliaxanec naga da' nec'alaxatéegue da' qadapáchiỹaxac. 
1CO.6.14	Ñi'me Dios 'me nec'alaxadiséguem so' qadesaliaxanec joca'li qoỹalaat, ñi'me nataq'en qo'mi nec'alaxachidíseguem da'me mai'chi lañoqtaxanaxac.
1CO.6.15	¿Sa 'auaỹáchiñiiỹo' da' lapáchiỹaxac ñi' 'oonolec da' 'oñíita da' ỹoqotéta'uo da' lapáchiỹaxac so' Cristo? Qana'chi ¿qo'li n'óota da' ñaqatee'guesop ga' ỹoqotéta'uo 'me lapáchiỹaxac so' Cristo, ỹim, qana'chi ỹoqoteuo qasen da' lapáchiỹaxac jaga' queséeguetaxai? ¡'Axai', sa 'te 'éeta da'me dójo'! 
1CO.6.16	'Uootaxa ¿sa 'auaỹáchiñii jodamaxa da' 'uo ga' 'uoneguet jaga' queséeguetaxai, qana'chi gaa'me dos 'ena'ama da' 'oonolec da' napáchiỹaxac? Qá'a 'enapega't naua' nidii's l'aqtaqa ñi'me Dios, 'enapega't: “Gaa'me dos ỹivideguet da' sega'me 'oonolec.” 
1CO.6.17	Chan'eesa ga' 'oonolec siỹaxaua da' ỹoqotéta'uo so' qadesaliaxanec, qana'chi 'ena'ama da' 'oonolec, qá'a necoindétraỹi so' lepaqal ñi' Dios.
1CO.6.18	Chan'eesa 'auasoỹíi'ỹem da' nequeséeguetaxa. Jen' laỹi sa ỹiỹamaxañi jen'me ỹí'et ga' siỹaxaua, jen'me sa 'te táaue da' lapáchiỹaxac. Qaláxasa ga' quétaaue da' lequeséeguetaxa, qana'chi jega'me mai'chi ỹasouaxat da' mai'chi lapáchiỹaxac. 
1CO.6.19	¿Sa 'auaỹáchiñiiỹo' da' 'adapáchiỹaxaquii da' 'ená'am da' l'emec so' Espíritu Santo 'me 'ami ỹanema ñi' Dios, qana'chi so'me 'ami netaavlo? Chan'eesa 'ami sa 'te 'adalémaxasichii da' 'adapáchiỹaxaquii, 
1CO.6.20	qá'a ñi'me Dios 'ami neuodénaqa'te joca'li, ỹátaqta sa lequeseuó'o da'me 'adasiichíỹaxaquii. Chan'eesa ỹátaqta 'amachiỹo'ot ñi'me Dios da' li'ỹoxodénataxanaxac da' 'adapáchiỹaxaquii qataxa ñi' 'ami ỹiuoxona'pe 'adiquí'ii, qá'a jenaa'me lalémaxase'te ñi'me Dios.
1CO.7.1	Naỹi 'ami s'axatema da' 'aunataxañiitapeelégue ca'li jaỹim 'andenaqchiñíỹa jaso' 'ad'aqtaquii lemalate. Qana'chi jaỹim senapéga da' n'óota da' ga' siỹaxaua sa 'te huó'on. 
1CO.7.2	Qaláxasa ỹasouaxat da' jalcote jen' quétaaue da' lequeséeguetaxa, qana'chi n'óota ga' 'oonolec siỹaxaua ỹa'uo jaga' lalémaxasete loua, qataxa jaga' ỹauo ỹa'uo ga' lalémaxaset loua. 
1CO.7.3	Qataxa ga' siỹaxaua 'me sóxote huó'on ỹátaqta ỹilot'eguet jaga' loua. Qana'chi 'ená'am jaga' ỹauo ỹátaqta ỹilot'eguet ga' loua. 
1CO.7.4	Jaga' ỹauo 'me sóxote huó'on, jaga'me sa 'te lalémaxaset da' lapáchiỹaxac. Na'chi 'ená'am ga' lé'em, ga'me sa 'te lalémaxaset da' lapáchiỹaxac. Qá'a da' 'uona't, qana'chi jaga' ỹauo lalémaxaset ga' lé'em, qataxa ga' lé'em lalémaxasete jaga' ỹauo. 
1CO.7.5	Qana'chi sa 'te nemáatapega't gaa'me. Jaldáta nichoxotet'a't gaa'me da' ỹauótee ga' lalóqo't da' ma'le namaqa'ña't da' sétaaque da' ỹátaqta nañaateguet da' netamnaxa'j. Qaláxasa da' ỹim, qana'chi ỹitaxa ỹipaquet'egue da' namaqa'ña't, qá'a sa qoue da' ỹasouaxat da' sa 'te naỹáteetela'salo, qana'chi so' paiỹac qadó'o Satanás 'uo ga' ladíiuo da' 'uo ga' lesamaxataxa'j.
1CO.7.6	Ỹima da'me 'ami s'axatema, da'me mai'chi ỹichínataxanaxac, qana'chi sa 'te samaxasoxolégue. 
1CO.7.7	Jaỹim diaqa't ỹiuel naale da' jaỹim 'oñí'ỹam, qaláxasa ñi' Dios ỹanem ñi' 'oonolec na' ỹodet'a't lesetaxanaxat. Ga' 'oonolec mai'chi 'uo ga' lasoxoc, qataxa ga' laqáỹa laqáỹa.
1CO.7.8	Jen'me samaxaicpi qataxa jaga' p'ai sanem da' ỹ'aqtac da' n'óota qomle da' sa 'te huó'on, 'ená'am jaỹim. 
1CO.7.9	Qaláxasa qomle sa 'te ỹaqanatet dójo', qana'chi n'óota da' ỹátaqta huó'on, qá'a sa ỹiỹamaxañi da' maliaxa lauáqtapega qa'en da' l'onáxac.
1CO.7.10	Qaláxasa na' sóxote huó'on 'uo da' ỹaqátaxac da' jaga' ỹauo 'ená'te cá'ai ga' loua. Dójo' ỹaqátaxac sa 'te ỹalémaxaset, jeda'me chiỹoqo'ot so' qadesaliaxanec. 
1CO.7.11	Qaláxasa qomle da' 'uootaxa cá'ai ga' loua, qataxa da' sa 'te ỹitaxa v'iỹílaxaguet, qana'chi n'óota qomle da' sa 'te huó'on. Qana'chi 'ená'am nataq'en ga' lé'em sa 'te cá'ai jaga' loua.
1CO.7.12	Na' 'amaqténataxanaxaicpi laỹi da' mai'chi ñachiỹoxola't da' senaac, qana'chi sa naqaiso so' qadesaliaxanec. Da' 'uo ga' 'uootaxa loua jaga' sa 'te d'amaqténataxan, jaga'me da' ỹiỹamaxadéeta da' quétapegue' ga'me, qana'chi ga' lé'em n'óota da' sa 'te cá'ai. 
1CO.7.13	Da' 'uo jaga' 'uootaxa loua ga' sa 'te d'amaqténataxan, qana'chi ga'me da' ỹiỹamaxadéeta da' quétapegue' jaga'me, qana'chi jaga' ỹauo sa 'te da' cá'ai. 
1CO.7.14	Qá'a ga' lé'em da' sa 'te d'amaqténataxan ỹivídai'ỹa da' liỹamaxadénataxanaxac ñi' Dios, qá'a ỹasouaxat da' 'uoneguet jaga' 'amaqténataxanaxai, qataxa jaga' ỹauo da' sa 'te d'amaqténataxan ỹivídai'ỹa da' liỹamaxadénataxanaxac ñi' Dios, qá'a ỹasouaxat da' 'uoneguet ga' 'amaqténataxanaxaic. Qá'a taa'le sa 'te 'éeta da'me, qana'chi da' 'adec'óxoquii 'ená'am na' lec'oqtepi na' sa 'te d'amaqténataxan. Qaláxasa naỹi sóxote da' 'ami liỹamaxadénataqa ñi'me Dios. 
1CO.7.15	Qaláxasa ga' lé'em, 'uootaxa jaga' ỹauo 'me sa 'te d'amaqténataxan, da' sétaaque da' diimaxan, qana'chi diimaxan. Qana'chi da'me 'éeta dójo', qana'chi ga' 'amaqténataxanaxaic, 'uootaxa jaga' 'amaqténataxanaxai, qana'chi ỹitaxa huosóchiiñi. Qá'a ñi' Dios qo'mi ỹiỹaxanalo da' selagaqátapiiñi. 
1CO.7.16	Qá'a 'am ỹauo, ¿qo'li sa 'te 'amo' da' chiỹoqóchiỹi da' lec'alaxa jega'me 'adoua? 'Uootaxa 'am lé'em, ¿qo'li sa 'te 'amo' da' chiỹoqóchiỹi da' lec'alaxa jaga' 'adoua?
1CO.7.17	Temaqaidi da' 'uo ga' lasoxoc ñi' 'oonolec, naqaiga sa 'te ỹaxanéegue. Jaldáta da' ỹilotelégue da' ladíquiaxac ga'me ỹanem so' qadesaliaxanec. Da' 'éeta da' lasoxoc joca'li Dios ỹiỹáxana, qana'chi na'chida qa'en. Qana'chi naqaida 'me ỹima saqátetelégue na' 'amaqténataxanaxaicpi. 
1CO.7.18	Da' 'uo ga' 'uo ga' n'anaxaset na' ló'oc ca'li ỹiỹáxana ñi' Dios, qana'chi jalda sa 'te ỹaxanéegue. Ga' qaỹa ga' n'anaxaset na' ló'oc ca'li qoỹiỹáxana, qana'chi n'óota da' 'eeta't da' sa 'te ỹa'uo ga' n'anaxaset. 
1CO.7.19	Temaqaidi da' 'uo ga' n'anaxaset na' ló'oc ga' siỹaxaua, 'uootaxa da' qaỹa, qaláxasa na'chi 'ená'am. Qá'a jalgáta ga' ỹ'e't naua' laqátaxaco ñi' Dios naqaiga 'me ỹiỹamaxaden. 
1CO.7.20	Ga' siỹaxaua n'óota da' sa 'te ỹaxanéegue ga' lasoxoc joca'li Dios ỹiỹáxana. 
1CO.7.21	Da' 'uootaxa 'am nelatac joca'li 'am qoỹiỹáxana, qana'chi n'óota da' sa 'te 'au'acalégue da'me. Temaqaidi da'me ga' nolo' da' 'uootaxa 'auaqanatet da' 'am huosóchiiñi, qana'chi lamá'asa 'anpogoxoin. 
1CO.7.22	Qá'a ga' siỹaxaua da' nelatac joca'li qoỹiỹáxana da' ỹ'amaqten so' qadesaliaxanec, jega'me ỹátaqta huosóta da' quétapegue' so'me. Qana'chi 'ená'am ga' siỹaxaua da' 'uootaxa sa 'te nelatac joca'li qoỹiỹáxana, jega'me naỹi lelatac so' Cristo. 
1CO.7.23	Qá'a ỹátaqta let'ádaic da' laso'víỹaxac joca'li 'ami neuodenalo ñi'me Dios, chan'eesa 'ená'te taa'le 'ami lelatáqa ga' 'chi siỹaxaua. 
1CO.7.24	Chan'eesa 'ami ỹaqáỹa', naỹi da' 'equegue ñi' Dios ñi' 'oonolec da' 'oñíita, qana'chi n'óota da' sa 'te ỹaxanáiỹi da' lasoxoc joca'li qoỹiỹáxana.
1CO.7.25	Ga'me siỹaxaua 'me maliaxa samaxaic, jaỹim qaỹa 'te ga' ỹaqátaxac chiỹoqo'ot so' qadesaliaxanec da' sanem. Qaláxasa sanem da' ỹiinataxac, qá'a jaỹim ma'le sóvi' da' jaỹim nepé'et ỹasouaxat da' lichoxodénataxanaxac so' qadesaliaxanec. 
1CO.7.26	Jaỹim da' ỹiinataxac 'enaac: Ga' siỹaxaua n'óota da' na'chi 'ena't sa 'te ỹaxanéegue ga'me huét'a, qá'a naua' noloqo'te 'me qolqataavlo ỹátaqta 'uo da' laqalai'j. 
1CO.7.27	Da' 'uo jaga' 'adoua, qana'chi 'ená'te 'ocá'ai. Qaláxasa da' qaga 'te 'adoua, qana'chi n'óota da' 'ená'te 'aulótaaque. 
1CO.7.28	Qaláxasa da' 'uootaxa 'auó'on, qana'chi qaỹa 'te ga' 'adesamaxataxac. Qana'chi 'ená'am jaga' q'añole da' huó'on, qana'chi qaỹa 'te ga' lesamaxataxac. Qaláxasa ga' huó'on, ỹátaqta 'uo da' laqalaic da' nichaalataxac. Naqaida da' laqaláset 'me 'ami sevitaqtéetapeegueta.
1CO.7.29	'Ami ỹaqáỹa', da' senaac 'eet'oi: Sóxote da' ma'le sa qaỹádaiỹi naua' noloqo'te. Chan'eesa naỹi na' sóxote huó'on n'óota taa'le da' 'ená'am qa'en da' qaga jaga' loua, 
1CO.7.30	qataxa jen'me huasouaxaicpi n'óota da' 'ená'am da' sa 'te da' daquicotapiỹe't, qataxa na' netóotapiỹe't, qana'chi 'ená'am taa'le sa 'te netóotapiỹe't, qataxa ga' neuodéna na' leuoxoset qana'chi 'ená'am qa'en da' sa 'te da' lalémaxaset ga' neuodénaxat. 
1CO.7.31	Qataxa jen'me d'onataxáatapega jen' nep'aỹáñi 'ená'am qa'en da' sa 'te d'onataxana. Qá'a na' ỹ'oqóchiỹi 'me nep'aỹáñi sa 'te loguéegue.
1CO.7.32	Sétaaque da' ỹátaqta 'ami huosóchidiñi, qaỹa ga' 'adaqalásichii. Ga' siỹaxaua da' maliaxa samaxaic, ỹátaqta nepogoxói'ne' da' quétapegue' so' qadesaliaxanec, qá'a sétaaque da' qoỹiỹamaxadéeta. 
1CO.7.33	Qaláxasa da' 'uootaxa ma'le huó'on, qana'chi na' n'onatacpi 'me huetalquéna, qá'a sétaaque da' mátac qa'en jaga' loua. 
1CO.7.34	Nataq'en jaga' ỹauo da' ma'le huó'on, qana'chi sa 'te 'ená'am jaga' samaxai. Qá'a jaga' samaxai ỹátaqta nepogoxói'ne' da' quétapegue' so' qadesaliaxanec, qá'a sétaaque da' ỹimato'ot da' ỹanot ñi' Dios da' l'óiỹaxac qataxa so' ỹiuoxonaac 'me liquí'i. Qaláxasa jaga' sóxote huó'on ỹátaqta ỹimelégue na' n'onatacpi 'me huetalquéna, qá'a sétaaque da' mátac qa'en ga' loua.
1CO.7.35	Da'me ỹ'aqtac 'me 'ami sanema, da'me mai'chi 'adaỹamaxaquii, sa 'te taa'le sega'me ga' 'adiquíchii. Jaldáta da' sétaaque da' qaỹa 'te ga' 'an'aqtaguiquii ga' sa nó'in qataxa qaidi qaỹa 'te ga' 'ami 'adaqalásichii da' 'oquíitapegue' so' qadesaliaxanec.
1CO.7.36	Qaláxasa da' 'uo ga' siỹaxaua sa 'te ỹiỹamaxaden da' huó'on jaga' lec'oqte, ỹasouaxat da' napacalégue di'me livídaqa' da' huó'on, jega'me qomle ỹiuen da' huó'on jaga'me, qana'chi n'óota da' ỹí'et ga' 'éetapeec. Qaỹa 'te ga' lesamaxataxac da' ỹ'onáxan jaga' lec'oqte. 
1CO.7.37	Qaláxasa da' 'uo ga' siỹaxaua laqáỹa qaỹa 'te ga' sega'me qoỹamaxalégue da' 'uo ga' ỹí'et, jaldáta da' huosóchiiñi, da' 'uootaxa sóxote nemá'te' da' leenataxac da' 'uootaxa da' sa ỹ'onáxan jaga' lec'oqte, qana'chi ỹiỹamqáchiiñi da' sa 'te ỹ'onáxan. 
1CO.7.38	Chan'eesa ga' ỹ'onáxan jaga' lec'oqte n'óota da' 'éet'ec. Qataxa ga' sa ỹ'onáxan jaga' lec'oqte, qana'chi ỹátaqta ỹágueegue da' ỹiỹamqáchiiñi.
1CO.7.39	Jaga' ỹauo da' sóxote huó'on, jaga'me sa 'te taa'le qonsoỹíñi da' l'onáxac qomle maliaxa nec'alétaiỹi ga' loua. Qaláxasa ga' loua qomle da' 'uootaxa sóxote ỹileu, qana'chi jaga'me ỹátaqta huosóta da' 'uootaxa 'uoneguet ga' siỹaxaua laqáỹa, qaláxasa n'óota da' l'amaqténataxanaxaua. 
1CO.7.40	Qaláxasa jaga'me ỹátaqta ỹágueegue da' máchiiñi da' sa 'te ỹitaxa da' huó'on. Naqaida da' ỹiinataxac, qá'a nataq'en jaỹim s'amaqten da' jaỹim neta'nỹet so' lepaqal ñi'me Dios.
1CO.8.1	Naỹi 'ami s'axatema da' ladic ga' nalic 'me qonetameelégue da' qoỹanot ga' nadénaqtac niquí'i, qá'a jaỹim 'aunachíitapeec. Ỹátaqta 'eesa da' qadema saatetonaq dójo', na'chi'ami 'aviñíiỹaac. Qaláxasa da'me naatetonaxanaxac ỹ'oxoneguet da' ni'ỹoxodénaxac ga' siỹaxaua. Qaláxasa da' nesóxodic ỹátaqta nichíiseguem qa'en. 
1CO.8.2	Da' 'uo ga' nepétetapeela't da' 'uo na' ỹaỹáten, ga'me maliaxása sa 'te da' daỹátenataxan, qá'a maliaxása da' sa 'te ỹátaqta lasoxoc da' laatetonaxanaxac. 
1CO.8.3	Qaláxasa da' 'uo ga' noqopita ñi' Dios, qana'chi jiñi'me ỹátaqta ỹaatetóota ga'me.
1CO.8.4	Chan'eesa ga' nalic 'me qonetameelégue da' qoỹanot ga' nadénaqtac niquí'i, saỹátenaq da' na' nadénaqtacpi 'me huetalquéna ỹátaqta qaỹa 'te ga' nesáaque, qá'a 'oonolec ñi'me qan'étoqo't, qaỹa 'te ga' laqáỹa. 
1CO.8.5	Temaqaidi da'me 'uo na' qontameetapecotpi 'me sa di'ỹaxa net'ot na' piỹem qataxa huetalégue jen' 'aléua, qá'a ỹátaqta jalcote na' qoỹíitapega net'alpi 'me sa di'ỹaxa qataxa na' nasoxola'pi, 
1CO.8.6	qaláxasa qo'mi saỹátenaq da' 'oonolec ñi' qan'étoqo't 'me qadet'a. Jiñi'me 'me l'onatac ỹima jen'me huetalquéna, qataxa qo'mi ỹ'e't da' qo'mi lalémaxase'te. Qataxa 'oonolec so' qadesaliaxanec, lenaxat Jesucristo, jeso'me ỹachiỹoxotaỹi qa'en ñi' Dios ỹima jen'me huetalquéna, ỹivid'alo qo'mi.
1CO.8.7	Qaláxasa sa 'te ỹima da' qoỹaỹáten dójo'. Qá'a 'uo jen' naỹá'ac da' netamenot na' nadénaqtacpi joca'li, da' maliaxa quéta naỹi da' 'uootaxa ỹalic na' nalic, 'ená'am qa'en ga' nalic 'me qoỹanot ga' nadénaqtac. Qana'chi da' netouénaxac 'me maliaxa sa 'te d'añiiỹi, qana'chi nom'aguet da' qoỹisepaxanaqtet. 
1CO.8.8	'Eesa da' na' nalic sa 'te sachiỹoxotaqaỹi da' qo'mi ỹiỹamaxadéete' ñi'me Dios. Qá'a ga' nalic da' salíinaq, sa 'te naqaiga da' qo'mi ỹaueegueta da' nó'in qadasoxoc; 'uootaxa da' sa 'te salíinaq, qaláxasa sa 'te qo'mi ỹaueegueta da' sa nó'in qadasoxoc. 
1CO.8.9	Qaláxasa 'ami 'anchiliiỹo'o' da'me 'adasoxoquii 'me huosóchiiñi da' sa 'te da' 'uo qomle ga' 'adasouaqtaquii jen' maliaxa sa 'te d'añiiỹi da' lip'iỹáxac. 
1CO.8.10	Saloqtenaxana 'am 'me 'auaỹáten dójo'. Da' 'uootaxa 'oñii'ñisop da' 'auqué'e ga'me huá'a da' qoỹi'ỹoxoden ga' nadénaqtac, qana'chi 'uootaxa 'am ỹauáachiỹi ga' 'adaqáỹa 'me maliaxa sa 'te d'añiiỹi da' lip'iỹáxac, qana'chi ga'me 'adaqáỹa 'uootaxa sa ỹ'añaxachiỹi lauel da' nataq'en di'quiỹápee'uo ga' nalic 'me qoỹanot ga' 'chi nadénaqtac. 
1CO.8.11	Qana'chi 'am, 'me 'uo da' 'adaatetonaxanaxac, qana'chi 'auqataqtet ga' 'adaqáỹa 'me maliaxa sa 'te d'añiiỹi da' lip'iỹáxac, jega'me 'me nataq'en ỹileualégue so' Cristo. 
1CO.8.12	Qana'chi da' 'au'quemaqchichii da' netouénaxac ga' 'adaqaỹai 'me sa 'te d'añiiỹi da' lip'iỹáxac, qana'chi 'ená'am da' na'chiso so' Cristo 'me 'au'quemaqchichii. 
1CO.8.13	Chan'eesa jaỹim da' 'uo ga' sasouaxateguet ga' ỹaqáỹa ỹasouaxat ga' nalic 'me salic, qana'chi n'óota taa'le sa 'te salic ga' lapat, qaidi sa 'te sasouaqtaxan.
1CO.9.1	'Eesa da' jaỹim huosóchiiñi, qataxa 'uo da' senec da' jaỹim lamaxasec so' Jesús. Qá'a jaỹim ñauá'ne' so'me 'me qadesaliaxanec. Qana'chi 'ami 'me 'ami sachiỹoxotaỹilo da' ỹ'onataxanaxac da' s'onataxaatapecot jeso'me. 
1CO.9.2	Da' 'uo na' sa 'te ỹ'amaqten da' jaỹim lamaxasec so' Jesús, qaláxasa 'ami sa 'te da' sa jaỹim 'au'amaqchíñii. Qá'a jaỹim 'auachiỹoxochiỹaỹi da' 'au'amaqchíñii so' qadesaliaxanec Jesús, naqaida 'me l'anaxat da' jaỹim lamaxasec jeso'me.
1CO.9.3	Da'me ỹ'ataxac da' sedolégue jen'me jaỹim quetapeelégue senaac: 
1CO.9.4	Jaỹim saiỹet da' saconeguet ỹima jen'me jaỹim qoỹiqui'ỹáxanec qataxa na' jaỹim qonỹómaxanỹi, 
1CO.9.5	qataxa nataq'en da' 'uo jaga' ỹoua 'amaqténataxanaxai da' ñáicapegue', 'ená'am da' 'éeta na' lamaxa's laqáỹa' so' qadesaliaxanec Jesús, qataxa saua' lalémaxase'te laqaỹadésoda, qataxa so' Pedro. 
1CO.9.6	'Uootaxa ¿'aupichíitapega jodamaxa da' jaỹim qataxa so' Bernabé na'chiqomíite' da' sa 'te saxanaxañi da' ỹ'oqóchiỹi qad'onataxanaxac da' s'axátaqtac da' n'aqtac? 
1CO.9.7	¿Jái'chogamaxa siỹaxaua taa'le tauó'o da' huataxanaxalé'ec, qana'chi mai'chi neseetéetapeela't? Qataxa ¿jái'chogamaxa ỹaañi jan' uva, qana'chi sa 'te ỹalic jan' jala? Qataxa ¿jái'chogamaxa nouatoqo't jan' n'aanaxate, qana'chi sa 'te da' niỹómỹi jan' lóchi' 'me nesométac? 
1CO.9.8	Qataxa 'ená'te taa'le 'aupichíitapega da' 'chi siỹaxaua leenataxac jeda'me senaac, qá'a na' naqátaxacpi 'me chiỹoqo'ot so' Moisés nataq'en 'enaac dójo'. 
1CO.9.9	Qá'a di' nedétañi naqátaxac 'enaac: “'Ená'te 'aucoñida't ga' limic ga' 'adauégaxanaxala' huaca da' qoỹapiaxalégue na' trigo da' qonasola na' ló'oc.” 'Eesa da' ñi' Dios da' 'enaac joca'li dójo' da' sa nalgáta ga' nauégaxanaxala' huaca da' huaqátetapeelégue, 
1CO.9.10	na'chiqo'mi 'me daloqtenaxanalo. Da'me naqátaxac qoỹidíñi josii'chi da' qoỹauótaaque da' qanỹamaqtaguec, qá'a ga' siỹaxaua 'me naseecapíiseguem jen' 'aléua qataxa ga' nasolaac na' trigo ỹátaqta 'uo da' naquitaxac da' ỹaconeguet ga'me chiỹaqaỹi da' l'onataxanaxac. 
1CO.9.11	Da' qo'mi sanaqátapegoovlo da' 'oñíita jeda'me sa di'ỹaxa 'me chiỹoqo'ot so' lepaqal ñi' Dios, qana'chi ¿qo'li sa 'te lasoxoco' da' qo'mi ñaqataq jega'me di'ỹoqóchiỹi 'me chiỹaqáaue da' 'oñíita? 
1CO.9.12	Da' 'uo ga' 'ami 'ausiichíñii 'me 'uo da' 'enec da' l'onataxanaxac, qana'chi ¿qo'li sa 'te ỹágueego' ga' qo'mi 'ausiichíñiique?
1CO.9.12	Qaláxasa qo'mi sa 'te da' ñitaqá'a da'me qo'mi huet'oto. Jaldáta da' qo'mi ñiuénaxaguet ỹima jen' chaqáina, qaidi sa 'te sedóiquiaxanaxa't da' 'ónaxaic qadipí'ic 'me n'aqtaguec so' Cristo. 
1CO.9.13	'Ami sóxote 'auaỹáchiñii da' na' ỹilo'ogue da' n'onataxanaxac jiñi' tamnaxaqui let'ádaic di' Jerusalén, jen'me chiỹoxotaỹi da' neseeténaguec da'me l'onataxanaxac. Da'me ỹátaqta senaac 'eet'oi: Jen'me ỹilápegue' jaga' nec'oỹoxonaxalate da' ỹic'oi na' nachítaqtaxanaxat huaca lapat, jen'me 'me ỹalíctac na' qoỹiỹotái'ỹa lapat. 
1CO.9.14	Qana'chi naq'áita da' laqátaxac nataq'en so' qadesaliaxanec da' ga' ỹ'axátetapegueegue da' n'aqtac 'me nec'alaxaqui, jega'me naqaida 'me de'quétapiỹi da' l'aqtaxanaxac. 
1CO.9.15	Qaláxasa jaỹim sa 'te ñiteno'ot da'me jaỹim huet'ot, qataxa sa 'te da' sedétañi jeda'me, da' qaidi 'uo jaga' jaỹim 'auañimii. Qá'a ¡'onaxaico' da' seleu, qaidi qaỹa 'te ga' jaỹim neuótec jeda'me ỹamaic 'me jaỹim huet'ot!
1CO.9.16	Qá'a da' jaỹim s'axáteegue da' n'aqtac 'me nec'alaxaqui, qana'chi sa 'te da' ñi'ỹoxodéetapiỹi, qá'a jaỹim qoỹamaxalégue da' sé'et. Qana'chi ¡jaỹim choxodaicolec qomle da' sa s'axáteegue jeda'me! 
1CO.9.17	Chan'eesa da' mai'chi ñachiỹoxola't da' ỹiinataxac da' sé'et jeda'me, qana'chi 'uo taa'le jaga' ỹaso'vi. Qaláxasa da' 'eesa jaỹim qoỹamaxalégue da' sé'et jeda'me, qana'chi ỹátaqta 'eesa da' jaỹim ỹamaxalégue jeda'me ñi'me Dios. 
1CO.9.18	Chan'eesa naqaida 'me ñiseeténaguec da' ỹamaic da' s'axáteegue da' n'aqtac 'me nec'alaxaqui, qana'chi sa 'te jaỹim qoỹiseetéetac. Qana'chi sa 'te taa'le ñiteno'ot da' jaỹim huet'ot da' 'uootaxa se'quétapiỹi da' ỹ'aqtaxanaxac.
1CO.9.19	Temaqaidi da' qaỹa 'te ga' jaỹim lelatac, qaláxasa sacona da' sega'me jaỹim lelatac ỹima na' siỹaxadipi, qaidi ỹátaqta jalcote na' siỹaxadipi 'me ỹauéguec da' ỹ'amaqten so' Cristo. 
1CO.9.20	Da' souétaaue na' judío lé'ecpi, qana'chi sadénaxat da' ladíquiaxac jen'me, qaidi ñauec jen'me. Jen'me quétapegue' da' ladíquiaxac na' chiỹoqo'ot so' Moisés 'me naqátaxacpi. Qataxa jaỹim sauaxaỹot na' naqátaxacpi, temaqaidi da' sa 'te da' ỹátaqta sequeelo naua' naqátaxaco. 
1CO.9.21	Qataxa da' souétaaue na' sa 'equegue na' naqátaxacpi 'me chiỹoqo'ot so' Moisés, qana'chi sadénaxat da' ladíquiaxac jen'me, qaidi ñauec jen'me, temaqaidi da' 'eesa da' jaỹim sequétapegue' da' ladíquiaxac na' laqátaxacpi ñi' Dios, qá'a sóxote da' souet'ot jen' laqátaxacpi so' Cristo. 
1CO.9.22	Qataxa da' souáaue na' maliaxa sa d'añiiỹi da' lip'iỹáxac, qana'chi sadénaxat da' sega'me sa 'te d'añiiỹi da' ỹip'iỹáxac, qaidi nataq'en ỹauéguec jen'me. Ỹátaqta siquichiilo naua' ladíco ñi' 'oonolec na' ỹodapecachi siỹaxadipi, da' qaidi 'uo ga' ỹadíiuo da' 'uo ga' ỹic'alaqtac jen'me. 
1CO.9.23	Naqaida ỹima séet'ec ỹasouaxat da' n'aqtac 'me nec'alaxaqui, qaidi jaỹim siviteguet nataq'en ga' chiỹaqaỹi jeda'me n'aqtac.
1CO.9.24	'Ami sóxote 'auaỹáchiñii da' 'uootaxa 'uo ga' qomitaxac, qana'chi ỹima ỹátaqta naqalégoq na' noqomitétac, qaláxasa 'oonolec ga' taỹot ga' nemataxanaxat. Chan'eesa 'ami ỹátaqta 'alachichii da' 'analóosaxaquii qomle, qaidi 'auacoñiiỹet ga' mataxanaxat. 
1CO.9.25	Ỹima jen'me niỹamaxateta't da' tauó'o ga' qomitaxac, ỹátaqta ỹima nodeneguet na'me d'axanataxanaac. Jen'me ỹí'et dójo', qá'a sétaaque da' lemataxanaqte jaga' jaxa'do 'me 'chi 'epaq laỹoqte 'me loquíchiỹi, qana'chi láso. Qaláxasa qo'mi sétaaque da' qademataxanaqte jaga'me qaỹa 'te loiquiaqa'. 
1CO.9.26	Jaỹim sa 'chi taa'le sa selo'ogue da' ñaqalégoxosoxoc. Qataxa da' ñi'uaxánaxac sa 'te da' 'chi se'uaxaatapeecda. 
1CO.9.27	Jaldáta da' ỹátaqta mai'chi ñi'uaxaala't da' ỹalaq qasen na' ỹapat, qaidi sa 'te ỹisamaxáỹi da' sapaxaguen ga' ỹaqáỹa, ỹim, qana'chi sa ñateneuo.
1CO.10.1	Qá'a sétaaque da' 'auaỹáchiñii, 'ami ỹaqáỹa', da' so' qadapidiipi da' ỹima jeso'me huet'ot so' ló'oc da' na'chiso dasolégue, qataxa ỹima jeso'me p'áinỹi jaso' huaxai lenaxat huaxai tóomaxadai. 
1CO.10.2	Da' 'éeta ỹima da' ladíquiaxac jeso'me josii'chi qodasótai'ỹi so' ló'oc qataxa josii'chi qop'áinỹi jaso' huaxai, da'me 'ená'am da' naqaida da' nachiláxac jeso'me, da' qaidi ỹoqoteuó'o qoỹin so' Moisés. 
1CO.10.3	Qataxa jeso'me siỹaxadipi ỹima ỹalíctac so' nalic 'me sa di'ỹoq, 
1CO.10.4	qataxa ỹima qonỹómỹi so' noxop 'me sa di'ỹoq. Qá'a qonỹómtapiỹi na' noxop 'me chiỹaqáaue so' qa' 'me sa di'ỹoq 'me náictapegue' jeso'me. Qana'chi so'me qa' naqaiso so' Cristo. 
1CO.10.5	Qaláxasa taqadíta jalcote so'me da' ñi' Dios sa ỹiỹamaxaden, chan'eesa vichii'ñalo jen' ỹileualégue jeso'me so' 'aléua totelégue.
1CO.10.6	Ỹima da'me huánỹi jeso'me naqaida 'me qanapaxaguenataguec, da' qaidi sa 'te da' sipitaqá'a ga' sa nó'in, 'ená'am da' 'éeta jeso'me. 
1CO.10.7	Chan'eesa 'ami 'ena't da' 'auadénaxachii so'me da' 'uo na' netaméetapecot na' 'chi nadénaqtacpi. Qá'a naua' nidii's l'aqtaqa ñi' Dios 'enapega't: “So' siỹaxadipi ñíiñi. Ỹim, qana'chi ỹí'et so' liqui'ỹáxac qataxa niỹómtac. Ỹim, qana'chi ñíseguem da' ỹí'et so' leuálaxaỹaxac.” 
1CO.10.8	Nataq'en sa 'te qo'mi queséeguetaxaiqa, 'ená'am da' ỹí'et so'me da' 'uo na' ỹiqueséeguetetac. Chan'eesa ỹileu so' veintitres mil siỹaxadipi so' 'oonolec nolo'. 
1CO.10.9	Nataq'en sa 'te 'chi qad'iinec so' qadesaliaxanec, 'ená'am da' ỹí'et jeso'me da' 'uo na' d'iinaxanataxan. Chan'eesa 'uo na' ỹileu jeso'me joca'li detoxónỹi na' nanaicpi. 
1CO.10.10	Nataq'en 'ami 'ená'te da' 'anachíỹapegue' ñi' Dios, 'ená'am da' ỹí'et jeso'me ca'li 'uo na' quetapeelégue ñi'me. Qana'chi qoỹalaat, ỹalaat so' piỹem lé'ec 'me Dios lalaataxanaxanec.
1CO.10.11	Ỹima dójo' 'uaueguet so'me qadapidiipi, da'me qoỹidíñi da' naloqtenaxanaxat da' sétaaque da' qo'mi qouaqatalo naỹi da' souqátaavlo naua' p'átreegue noloqo'te. 
1CO.10.12	Chan'eesa da' 'uo ga' nepétetapeela't da' qaỹa 'te ỹaqaliim, n'óota qomle neteláñi, qaidi sa 'te chiỹaqséguem. 
1CO.10.13	Da' 'anapiinaguiquii 'me 'ami huetalóo'te, da'me na'chi 'ená'am da' napiinaguec ỹima na' siỹaxadipi. Qaláxasa 'ami na'chiñi ñi'me Dios 'aup'íi'ỹa, qá'a ñi'me sa 'te da' 'ami ỹaseet'ema ga' 'anapiinaguiquii da' 'uootaxa sa 'te 'adaloiỹet. Jaldáta da' 'uootaxa da' 'uo ga' 'anapiinaguiquii, qana'chi ñi'me ỹa'uo ga' ladic, qaidi 'auaqanachichii da' 'adaloi'ỹaguet.
1CO.10.14	Chan'eesa 'ami ỹaqáỹa', 'ami ñauotaxa'u, 'auasoỹíi'ỹem qomle da' qontamenot ga' nadénaqtacpi niquí'i. 
1CO.10.15	Jeda'me ỹitaxaỹaxac da' 'ami setaxaavlo, séet'em da' setaxaỹot ga' siỹaxaua ỹátenaxanaxaic, qana'chi 'ami mai'chi 'aueenachíiỹa da' senaac. 
1CO.10.16	Jan' ỹómaxaqui 'me qoỹiỹotái'ỹa da' qaidi ñitamnaxalégue, jan'me da' ỹivíta da' ñiỹómaxaỹi, qana'chi náaue da' qo'mi qoỹiuaxaỹaxana't ỹasouaxat naua' letauo' so' Cristo. Qataxa jan' pan 'me ñicolaxataxañi, jan'me da' ỹivíta da' salíinaq, qana'chi náaue da' qo'mi qoỹiuaxaỹaxana't ỹasouaxat da' ló'oquiaxac so' Cristo. 
1CO.10.17	Temaqaidi da' qo'mi jalcote, qaláxasa qadema da' salíinaq jaso' 'oonole pan, chan'eesa qo'mi sauenaq 'oonolec da' nó'oquiaxac.
1CO.10.18	Cha' píiỹa so' lec'óqo'tepi so' Israel. Jeso'me ỹalíctac so' nachítaqtaxanaxat huaca lapat 'me qoỹaneuo, jen'me qoỹiuaxaỹaxana't ỹasouaxat jen'me nachítaqtaxanaxat. 
1CO.10.19	Sa 'te taa'le senapéga da' 'uo ga' 'enec ga' 'chi nadénaqtac, 'uootaxa na' nachítaqtaxanaxat lapat da' 'uootaxa sa 'te 'ená'am ga' laqáỹa. 
1CO.10.20	Da'me séetapega 'eet'oi: Jen' sa 'te ỹaateton ñi'me Dios, jen'me da' ỹivíta da' ỹa'uo na' lachítaqtaxanaxat, qana'chi jen'me lachítaqtaxanaxat ỹanot na' lamaxa'spi so' qadó'o paiỹac, qana'chi sa 'te naqaiñi ñi' Dios. Qana'chi sa 'te siỹamaxaden da' 'aualquíi'uo na' lamaxa'spi so' qadó'o paiỹac. 
1CO.10.21	Sa 'auañoxochii da' 'anỹómiiỹi jaga' ỹómaxaqui 'me náaue da' qoỹ'amaqten so' qadesaliaxanec, nataq'en táxa 'anỹómiiỹi jaga' ỹómaxaqui 'me náaue da' qoỹ'amaqten na' lamaxa'spi so' qadó'o paiỹac. Qataxa sa 'auañoxochii da' 'aualíquii ga' nalic 'me náaue da' qoueenategue so' qadesaliaxanec, nataq'en táxa 'aualíquii ga' nalic 'me qoỹanot na' lamaxa'spi so' qadó'o paiỹac. 
1CO.10.22	¿Qo'li sétaaque jodamaxa dec'álaxan qasenaq so' qadesaliaxanec? ¿Qo'li qo'mi p'asodáiỹi da' ñapagaqalégue so'me?
1CO.10.23	'Eesa naale da' n'aqtac da' 'enaac: Ñi' 'oonolec sa 'te da' qoỹ'iláxatem ga' sétaaque ỹí'et, qaláxasa sa 'te ỹima na' nasoxocpi da' n'ónaxat ga' siỹaxaua. Já'a, 'eesa da' ñi' 'oonolec sa 'te da' qoỹ'iláxatem ga' ỹí'et, qaláxasa sa 'te ỹima da' nichíiseguem qa'en. 
1CO.10.24	Qaỹa 'te ga' ỹilótaaque ga' mai'chi laỹamaxac. Jaldáta da' ỹiláaque ga' laỹamaqa' ga' laqáỹa.
1CO.10.25	'Ami 'aualíquii ỹima qomle na' lapat 'me chiỹaqáaue jega' menaxaqui. 'Ená'te 'aunataxañiitapeelégue ga' chiỹoxogue, qaidi sa 'te sa ỹiỹamaxañi da' 'adeenataxaquii. 
1CO.10.26	Qá'a jen' 'aléua qataxa jen'me huetalégue, ỹima jen'me lalémaxaset ñi' qadesaliaxanec.
1CO.10.27	Qomle 'uo ga' maliaxa sa 'te d'amaqténataxan da' 'ami 'enapegalo da' 'adiqui'ỹáxauai, qana'chi ỹima 'aualíquii na'me 'ami ỹanema. 'Ená'te da' 'aunataxañiitapeelégue ga' chiỹoxogue, qaidi sa 'te da' sa ỹiỹamaxañi da' 'adeenataxaquii. 
1CO.10.28	Qaláxasa qomle 'uo ga' 'ami d'aqtaxanema, 'enaac: “Jénjo' lapat, jen'me nachítaqtaxanaxat da' qoỹanot ga' 'chi nadénaqtac,” qana'chi 'ená'te da' 'aualíquii, qaidi sa 'te 'au'quemaqchichii ga' 'ami d'aqtaxanema, qataxa qaidi sa 'te da' sa ỹiỹamaxañi da' neenataxac. 
1CO.10.29	S'axátetac da' leenataxac ga' siỹaxaua laqáỹa, qana'chi sa 'te naqaida da' 'adeenataxac.
1CO.10.29	Qaláxasa qomle 'uo ga' 'enaac da' l'aqtac, 'eet'oi: “¿'Éeta toqo' 'chi da' 'en 'alóqtapiỹi di' ỹiuel ga' leenataxac ga' ỹaqáỹa da' 'uootaxa 'uo ga' salíctac? 
1CO.10.30	Qá'a da' ñitameelégue ga' janoq da' sanot da' ñitónaxac ñi' Dios, qana'chi ¿'éeta toqo' 'chi jaỹim qodictapeelégue ỹasouaxat ga'me salic?” 
1CO.10.31	Qomle 'uootaxa 'au'quíỹi, 'uootaxa 'anỹómii, 'uootaxa 'uo ga' 'av'íchii laqáỹa, n'óota qomle da' 'auañiỹóoue ỹima da' qoỹi'ỹoxoden ñi' Dios. 
1CO.10.32	'Ená'te taa'le 'uo ga' 'adasouaqtaquii na' judío lé'ecpi, 'uootaxa sa 'te judío lé'ecpi, 'uootaxa na' ỹ'amaqtéetac ñi' Dios. 
1CO.10.33	Jaỹim ỹátaqta sepacapégue' da' ỹima qoỹiỹamaxadéeta ga' sé'et. Qana'chi sa 'te mai'chi selótaaque da' mai'chi ỹaỹamaxac. Jaldáta da' sétaaque da' ỹiỹamaxañi na' ỹaỹi, qaidi qonec'alaxatéegue.
1CO.11.1	'Ami 'oquiit'egue qomle jaỹim, 'ená'am da' séet'ec da' sequétapegue' so' Cristo.
1CO.11.2	'Ami ỹaqáỹa', ỹátaqta 'ami ñitóot'eque, qá'a ỹátaqta jaỹim 'adeenataxachii, qataxa 'oquiit'egue da' ỹapaxaguenataxanaxac 'me 'ami sanema. 
1CO.11.3	Qaláxasa sétaaque da' 'auaỹáchiñiita da' so' Cristo naqaiso so' sega'me laqaic na' siỹaxadipi, qana'chi jaga' ỹauo 'en laqaic ga' loua, qana'chi ñi' Dios naqaiñi ñi' laqaic so' Cristo. 
1CO.11.4	Da' 'uo ga' siỹaxaua da' 'uo ga' laqailápo' da' netamen, 'uootaxa da' ỹa'n naua' l'aqtaqa ñi' Dios, jega'me ỹa'uo da' ne'uenáguec na' laqaic ỹasouaxat na' laqailápo'. 
1CO.11.5	Na'chi 'ená'am jaga' ỹauo da' sa 'te ỹa'uo ga' laqailápo' da' netamen, 'uootaxa da' ỹ'axa't naua' l'aqtaqa ñi'me Dios, jaga'me ỹa'uo da' ne'uenáguec na' laqaic ỹasouaxat da' sa 'te ỹa'uo ga' laqailápo'. 'Ená'am taa'le ỹichicot na' laỹoxot. 
1CO.11.6	Qá'a da' 'uo jaga' ỹauo da' sa 'te ỹa'uo ga' laqailápo', qana'chi n'óota da' nematáñi da' nepetec na' laỹoxot. Qaláxasa da' ỹima qonpecoxolégue ga' laỹoxot jaga' ỹauo 'uootaxa da' namadectelégue na' laqaic, qana'chi ma'le n'óota da' ỹa'uo ga' laqailápo'. 
1CO.11.7	Ga' siỹaxaua sa 'te ỹa'uo ga' laqailápo', qá'a ga'me mai'chi liquí'i ñi' Dios, qataxa ỹáatañi da' l'ónaxac ñi'me. Qaláxasa jaga' ỹauo ỹáatañi da' l'ónaxac ga' lé'em. 
1CO.11.8	Qá'a ñi' Dios joca'li ỹa'uo so' siỹaxaua, qana'chi sa 'te ỹachiỹoxotaỹi jaso' ỹauo. Jalsóta so' lé'em 'me chiỹaqaỹi da' qoỹa'uo jaso' ỹauo. 
1CO.11.9	Jaso' ỹauo qoỹa'uo da' lecochaxaua qoỹin so' lé'em, qana'chi sa 'te qoỹa'uo so' lé'em da' ỹasouaxat jaso' ỹauo. 
1CO.11.10	Na'chida 'me ỹ'éte'uo da' jaga' ỹauo n'óota da' ỹa'uo ga' laqailápo', qana'chi n'anaxat da' jaga'me huetalégue da' lamaxasóxonaxac ga' loua, qataxa ỹasouaxat na' piỹem lé'ecpi Dios lamaxa'spi. 
1CO.11.11	Qaláxasa naỹi da' s'amaqténaq so' Cristo, qaỹa 'te ga' siỹaxaua taa'le sa 'te ỹiuen jaga' ỹauo, qataxa jaga' ỹauo ỹiuen ga' lé'em. 
1CO.11.12	Qaláxasa qomle 'eesa da' jaso' ỹauo qoỹachiỹoxotaỹi so' lé'em, qana'chi nataq'en 'eesa da' ga' siỹaxaua chiỹaqáaue jaga' ỹauo, qaláxasa ỹima chiỹoqo'ot ñi'me Dios.
1CO.11.13	'Ami mai'chi 'analoqchiñii da' ỹiỹamqáchiiñi da' jaga' ỹauo da' sa 'te ỹa'uo ga' laqailápo' da' 'uootaxa netaméetapecot ñi'me Dios. 
1CO.11.14	Qá'a da' mai'chi n'onataguec na' 'chi siỹaxadipi 'eet'oi: Ỹima qod'ailégue ga' siỹaxaua da' loilaỹoxot, 
1CO.11.15	qaláxasa jaga' ỹauo ỹátaqta ỹ'oxodaq qa'en da' loilaỹoxot, qá'a qoỹanem da' loilaỹoxot, da' qaidi laqailápo' na' laỹoxot. 
1CO.11.16	Qaláxasa qomle 'uo ga' sétaaque noqolgué'te' dójo', qana'chi n'óota da' ỹaỹáteeta da' qo'mi qaỹa 'te ga' qan'onataguec laqáỹa qataxa ỹima jen'me na'alo naua' lail jen' 'aléua jen'me ỹ'amaqtéetacpi ñi' Dios.
1CO.11.17	Qaláxasa da' sidíñi naỹi da' samaxalo 'ami, sa 'te da' ñitóot'eque da' 'ami, qá'a da'me 'ademáxaquii sega'me naqaida 'me 'ami n'áxa't, taichaqai'me 'ami n'ónaxa't. 
1CO.11.18	Qá'a da' 'uáichiiñi ỹ'aqtac senaac: Ñaquiáxatapeelégue da' naale da' ỹivíta da' 'adimii'ỹa't da' 'antamiñii, qana'chi qoỹíitapega nedot'a't da' 'ami colqátaỹilo. Qana'chi cada'acolec 'eesa'me da' s'amaqten da'me. 
1CO.11.19	Qá'a ¡'ami 'auviñii da' 'aucolqáiỹi da' ỹodapecachi na' 'auasoilégue na' siỹaxadipi, qaidi di'ỹoq na' ỹátaqta 'eesa 'amaqténataxanaxaic! 
1CO.11.20	Da'me chiỹoxouó'o da' 'ami colaxaỹilo, qá'a naale ỹivíta da' 'av'íchii da' niqui'ỹáxac 'me náaue da' qoueenategue so' qadesaliaxanec, qana'chi da'me 'adiqui'ỹáxaquii sa 'te naqaiso jeso'me 'aueenachíiỹa. 
1CO.11.21	Qá'a da' ỹivíta di' lalóqo' da' 'au'quíỹi, qana'chi ñi' 'oonolec 'uáiñi da' dequé'e, qana'chi sa 'te deuátaxanaac. Chan'eesa 'uo na' ỹoqouat, qataxa 'uo na' ỹivídet'ec da' lotaxa. 
1CO.11.22	¿Qaỹauoo' jonaamaxa 'ad'acháqa'chídii' da' 'au'quii'ñalo qataxa 'anỹómii'ñalo? Jeda'me 'oñíit'ec dójo', qana'chi 'ená'am da' 'au'otáñiitac na' 'adaỹi 'me ỹ'amaqtéetac ñi' Dios, qataxa 'aua'uóỹii da' l'alóxo na'me qaỹa 'te dí. ¿Jái'te 'éeta ga'me 'ami senapegalo? ¿Qo'li 'ami siỹamaxadéete'? ¡'Axai', sa 'te siỹamaxaden dójo'!
1CO.11.23	Qá'a jaỹim sachiỹoxoto'ot so' qadesaliaxanec da'me napaxaguenataxanaxac 'me sóxote 'ami sanema da' so'me pí'ỹaq ca'li sétaaque da' qoỹaneuo so' qadesaliaxanec Jesús, qana'chi lasáq'a jaso' pan. 
1CO.11.24	Qana'chi ỹanot da' netónaxac ñi' Dios. Ỹim, qana'chi necolaxachiñi jaso' pan, qana'chi 'enaaco': “'Aualíquii jénjo'; naqáina na' mai'chi ỹapat 'me tát'a da' qoỹicolaxatapiỹi da' qaidi 'ami nec'alaxatréegue. 'Av'íchiitac qomle dójo', qaidi sa 'te jaỹim 'aupetelaqaiỹet.” 
1CO.11.25	Qana'chi ca'li sóxote ỹim da' liqui'ỹáxac, qana'chi ỹitaxa ỹacona jaso' ỹómaxaqui. Qana'chi 'enaaco': “Jánjo' ỹómaxaqui, naqána jan' náaue da' dálaxaic ỹamaxataxac 'me ỹátaqta táchidiñi qa'e'n naua' mai'chi ỹitauo'. Qana'chi da' ỹivíta da' 'anỹómiiỹi, qana'chi ỹitaxa jaỹim 'aueenachíiỹa.” 
1CO.11.26	Chan'eesa da' ỹivíta da' 'aualíquii jánjo' pan, qataxa 'anỹómiiỹi jánjo' ỹómaxaqui, qana'chi 'ená'am da' 'au'axáchiitac da' leleuaxa so' qadesaliaxanec Jesús, cha ỹivíde'ta ga' nolo' qomle n'iỹílaq.
1CO.11.27	Chan'eesa da' 'uo ga' ỹalic jan' pan, 'uootaxa niỹómỹi jan' ỹómaxaqui 'me náaue da' qoueenategue so' qadesaliaxanec, qana'chi da' 'uootaxa qaỹa 'te 'enec qa'en, na'chi 'ená'am da' sa 'te ỹodiáquenaac da' ló'oquiaxac qataxa naua' letauo' jeso'me. 
1CO.11.28	Chan'eesa ñi' 'oonolec ỹiuen da' cha'li 'uáiñi da' naỹáteetela't. Ỹim, qaama'le ỹalic jan' pan qataxa da' niỹómỹi jan' ỹómaxaqui. 
1CO.11.29	Qá'a da' 'uootaxa dequé'e qataxa niỹom, qaláxasa da' sa taỹapíỹi lauel da' ỹalíctac da' ló'oquiaxac so' qadesaliaxanec, qana'chi da'me liqui'ỹáxac qataxa da'me niỹómaxac 'ená'am da' ỹiỹáxataaque ga' ne'uaxánaguec. 
1CO.11.30	Chan'eesa jalcote da' 'oñíita 'me 'uo na' ỹilhuaac qataxa sa d'aiséguem. Qataxa nataq'en sóxote 'uo na' qaỹa. 
1CO.11.31	Qaláxasa da' mai'chi ñiloxola't qo'mi, qana'chi ñi' qadesaliaxanec Dios sa 'te qo'mi 'eet'eque da' qo'mi ỹi'uaxa'n. 
1CO.11.32	Qaláxasa ñi'me da' 'uootaxa ỹilá'a ga' qadesamaxataxac, qana'chi qo'mi ỹi'uaxa'n, qá'a sétaaque da' sa 'te salegaxáaue ga' ne'uaxánaguec na' loico ló'olpi jen'me 'aléua.
1CO.11.33	Chan'eesa 'ami ỹaqáỹa', da' ỹivíta da' 'adimii'ỹa't da' 'au'quíỹi, qana'chi ñi' 'oonolec ỹiuatá'a ga' laqáỹa da' liqui'ỹáxaua. 
1CO.11.34	Qomle 'uo ga' ỹoqouat, qana'chi n'óota da' di'quiỹá'ña ga' mai'chi l'acháqa', qaidi ñi' Dios sa 'te ỹa'uo ga' 'ane'uaxánaguiquii, ỹasouaxat da'me 'oñíit'ec da' 'ademáxaquii. Qana'chi naa'me nasoxoco laqáỹa' mai'chi siỹamaxachidíñi qomle 'ami sivitalo da' 'ami sec'atalo.
1CO.12.1	'Ami ỹaqáỹa', sétaaque da' 'auaỹáchiñii da' lasoxoc na' lesetaxanaxatpi so' lepaqal ñi' Dios 'me ỹanem ñi' 'oonolec, qá'a jaỹim 'aunachíitapeec.
1CO.12.2	'Ami 'auaỹáchiñiita da' joca'li maliaxa da' sa 'te 'au'amaqténataxañii, qana'chi 'ami lesómaxanataqa da' 'oquíitapegue' na' 'chi nadénaqtac 'me sa detaqa. 
1CO.12.3	Chan'eesa sétaaque naỹi da' 'auaỹáchiñiita da' ga' ỹosáxanaxan so' lepaqal ñi' Dios, sa 'te 'enaac da' l'aqtac: “¡'Chi sa qoỹalaato' so' Jesús!” Qataxa qaỹa 'te ỹañoxot da' 'enaac: “¡Naqaiso so' Jesús 'me ỹisaliaxanec!” da' sa naqaiso so' Espíritu Santo da' ỹosáxanaxan.
1CO.12.4	Sa 'te 'ena'a't na' nesetaxatpi 'me qoỹanem na' siỹaxadipi, qaláxasa 'oonolec so' lepaqal ñi' Dios 'me chiỹoqo'ot. 
1CO.12.5	Qataxa sa 'te 'ena'a't da' lasoxoc da' qod'onataxanot so' qadesaliaxanec, qaláxasa 'oonolec so'me s'onataxanaqtapecot. 
1CO.12.6	Qataxa sa 'te 'ena'a't da' lasoxoc da' l'onataxanaxac na' siỹaxadipi, qaláxasa na'chiñi ñi' Dios 'me ỹ'onataxanaxan ỹima jen'me. 
1CO.12.7	Ñi'me Dios ỹanem ñi' 'oonolec siỹaxaua ga' lesetaxanaxat 'me ỹichoxot so' lepaqal jiñi'me da' sétaaque lecochiỹa ỹima na' siỹaxadipi. 
1CO.12.8	Qana'chi jiñi'me 'uo na' ỹanem naua' letaxaỹaxaco naua' naỹátenaxanaxaco, chiỹaqaỹi qa'en so' lepaqal jiñi'me, qataxa 'uo na' ỹanem da' jalcote naua' laatetonaxanaxaco ỹátaqta sa nem. 
1CO.12.9	Ga' laqáỹa ỹanem da' let'ádaic da' lip'iỹáxac, chiỹoqo'ot qa'en so' lepaqal jiñi'me, qataxa 'uo na' n'óota qa'en na' leuaxaic. 
1CO.12.10	Qataxa 'uo na' ỹanem da' ỹí'et na' n'anecpi 'me sa qoỹauanápiỹi, qataxa 'uo na' ỹanem da' ỹ'axa't naua' l'aqtaqa ñi'me. Qataxa 'uo na' ỹanem da' ỹaateton jen'me sa 'te di'ỹoq 'chi qovínaxanaxaic, 'uootaxa na'chiso so' lepaqal jiñi'me. Qataxa 'uo na' ỹanem da' detaxaỹilo naua' n'aqtaqa ỹoda'alo. Qataxa 'uo na' ỹanem da' ỹaỹáte'n da' ỹ'axa't ga' naavlo naa'me n'aqtaqa. 
1CO.12.11	Qaláxasa na'chisóta so' 'oonolec lepaqal ñi'me Dios 'me chiỹoqo'ot ỹima jen'me. So'me na'chiso 'me mai'chi chiỹoqóchiỹi da' naloqtenéegue na' ỹodapecachi lesetaxanaxatpi da' ỹanem ñi' 'oonolec siỹaxaua.
1CO.12.12	Qá'a so' Cristo 'ená'am da' 'oonolec nó'oquiaxac 'me jalcote na' loxosetpi. Qana'chi jen'me leuoxosetpi, temaqaidi da' jalcote, qaláxasa ỹoqotet'a't, 'oonolec da' nó'oquiaxac. 
1CO.12.13	Qá'a ỹiméda qo'mi, temaqaidi da' qo'mi judío lase', 'uootaxa sa 'te qo'mi judío lase', 'uootaxa qo'mi nelatáqa, 'uootaxa sa 'te qo'mi nelatáqa, ca'li qo'mi qonachiláxa'n, qana'chi so' lepaqal ñi'me Dios qo'mi ỹapotena't da' 'ená'am da' 'oonolec nó'oquiaxac. Qana'chi ỹima da' senaq qo'mi qonỹómaxanỹiilo so' 'oonolec lepaqal ñi'me Dios.
1CO.12.14	Da' 'oonolec nó'oquiaxac sa 'te 'oonolec ga' lasoxoc, qá'a jalcote na' leuoxosetpi. 
1CO.12.15	Qomle 'enaac na' nichi: “Jaỹim sa 'te jaỹim nouaq, chan'eesa sa 'te soqotéta'uo da'me nó'oquiaxac,” da' 'enaac dójo', qaláxasa na'chi 'ená'am ỹoqotétauo. 
1CO.12.16	'Uootaxa jan' nequetéla da' 'enaac: “Jaỹim sa 'te jaỹim n'aite, chan'eesa sa 'te soqotéta'uo da'me nó'oquiaxac,” da' 'éeta da' l'aqtac, qaláxasa na'chi 'ená'am ỹoqotétauo. 
1CO.12.17	Qá'a da' nó'oquiaxac da' ỹima da' sega'me n'aite, qana'chi ¿jái'chogamaxa ned'ague gaua' lequetélalaaco? Qana'chi da' 'uootaxa ỹima da' nó'oquiaxac da' sega'me nequetélalaaco, qana'chi ¿jái'chogamaxa ned'ague gaua' nimiilaaco? 
1CO.12.18	Qaláxasa ñi' Dios ỹátaqta mai'chi naloqchíichiiñi da' ỹoqoteua'alo naua' l'acháqa'te naua' loxose'te da' nó'oquiaxac. 
1CO.12.19	Qá'a jen'me noxosetpi da' 'oonolec ga' lasoxoc, qana'chi ¿jái'te ga' p'aiỹi ga' nó'oquiaxac? 
1CO.12.20	Qaláxasa temaqaidi da' 'eesa da' jalcote na' noxosetpi, qaláxasa 'oonolec da' qonsócta'uo nó'oquiaxac.
1CO.12.21	Chan'eesa jan' n'aite sa 'te 'enapéga na' nouaq da' 'enaac: “'Am sa 'te 'am souen;” qataxa na' naqaic sa 'te da' 'enapegalo naua' nichil: “Sa 'ami 'te soue'n.” 
1CO.12.22	Jaldáta da' ga' p'aiỹi na' neuoxosetpi ga' 'ená'am da' qaỹa 'te ga' ló'o, qana'chi naqaiga 'me ỹágueegue da' neuénaxanaxa. 
1CO.12.23	Qataxa ga' p'aiỹi na'me neuoxosetpi ga' sa 'te da' qad'átaxat, qana'chi naqaiga 'me ỹágueegue da' qadetelaxat. Qataxa ga' p'aiỹi ga' ỹátaqta qaỹa 'te ga' lodiac qasenaq, qana'chi naqaiga 'me ỹágueegue da' lodiac qasenaq. 
1CO.12.24	Qá'a sóxote sa 'te ỹouen da' qoỹodiáquen ga' 'uo da' li'ỹoxodic. Qana'chi 'éeta ñi'me Dios joca'li ỹ'axat da'me nó'oquiaxac, da' qaidi ga' p'aiỹi ga' 'ená'am da' qaỹa 'te ga' ló'o naqaiga ga'me ỹágueegue da' li'ỹoxodic qoỹin, 
1CO.12.25	qaidi sa 'te ỹodapecachi da'me nó'oquiaxac. Jaldáta da' ñi' 'oonolec lepogoxoit ga' laqáỹa da' lecochiỹa. 
1CO.12.26	Chan'eesa da' 'uo ga' p'aiỹi na' neuoxosetpi da' 'uo ga' ỹic'on, qana'chi ỹima jen'me daỹali. Qana'chi da' 'uo ga' p'aiỹi ga' qoỹi'ỹoxoden, qana'chi jen'me ỹátaqta ỹima da' netóotaỹi.
1CO.12.27	Qá'a 'ami naqa'ami 'me ló'oquiaxac so' Cristo. Ñi' 'oonolec da' 'oñíita 'ansóquiita'uo da'me nó'oquiaxac. 
1CO.12.28	Na'chida 'me 'éet'ec ñi' Dios joca'li 'uo na' ỹanem da' l'onataxanaxac na' 'amaqténataxanaxaicpi. Ỹi'uáuaxachiiñi da' ỹidéuo na' lamaxa'spi qa'en so' Jesús. Ỹim, qataxa jec na' ỹ'axátac da' l'aqtac ñi' Dios. Ỹim, qataxa jec na' paxaguenataxanaxaicpi. Ỹim, qataxa jec na' ỹauáaque jen' n'anecpi 'me sa 'te qoỹauanápiỹi. Ỹim, qataxa jec na' natadénaac na' leuaxaic, qataxa na' lecochapéga na' 'uo da' lovic, qataxa na' nasoxola'. Ỹim, qataxa 'uo na' ỹanem da' dosiilo naua' n'aqtaqa 'me ỹoda'alo. 
1CO.12.29	Qana'chi ¿qo'li ỹima jodamaxa lamaxa'spi so' Jesús? Qataxa ¿qo'li ỹima da' letaxaỹáxanaxanecpi ñi' Dios? 'Uootaxa ¿qo'li ỹima da' paxaguenataxanaxaicpi? Qataxa ¿qo'li ỹima ỹí'et jodamaxa n'anecpi 'me sa 'te qoỹauanápiỹi? 
1CO.12.30	Qataxa ¿qo'li jodamaxa natadéetac na' leuaxaicpi? Qataxa ¿qo'li ỹima da' dosiilo naua' n'aqtaqa 'me ỹoda'alo? Qataxa ¿qo'li ỹima jodamaxa ỹaỹáte'n da' ỹ'axáteelo da' nédaaue naua' n'aqtaqa? Já'a, 'eesa da' sa 'te naq'áita dójo'. 
1CO.12.31	'Anpogoxóiñiỹapegue' qomle da' 'auacoñiiỹet na' ỹátaqta nó'in lesetaxanaxatpi ñi'me Dios. Qaláxasa jaỹim ỹátaqta 'ami saloxonalo da' nadíquiaxac 'me ỹágueegue da' lodiac.
1CO.13.1	Da' 'uootaxa jaỹim sosiilo naua' l'aqtaqa na' siỹaxadipi, qataxa naua' l'aqtaqa na' piỹem lé'ecpi Dios lamaxa'spi, qaláxasa da' qaỹa 'te ỹisóxodic, qana'chi sená'am jaga' qataqui 'me ỹisamétapiỹi, 'uootaxa jaga' natovíaxanata 'me 'chi qoỹatovíaxatetapiỹi. 
1CO.13.2	Qataxa da' jaỹim da' 'uootaxa s'axátetac da' l'aqtac ñi' Dios, qataxa ỹima saỹáten jen'me lasoxocpi 'me sa di'ỹoq, qataxa semata'a't ỹima na' naatetonaxanaxacpi, qataxa da' ỹip'iỹáxac ma'le ỹóvi' da' sañoxot da' ñoqochíỹaxat jega' qasoxonaxa, qaláxasa da' qaỹa 'te ỹisóxodic, qana'chi taqadíta qaỹa ga' ñisáaque. 
1CO.13.3	Qataxa da' 'uootaxa jaỹim sanéegue ỹima na' ñ'atetpi, qataxa sivíd'a da' san da' ỹó'oquiaxac da' qoỹic'oi, qaláxasa da' qaỹa 'te ỹisóxodic, qana'chi taqadíta da' qaỹa 'te ga' sachiỹoxotaỹi jeda'me.
1CO.13.4	Ga' 'uo da' lesóxodic ỹátaqta ne'queten, qataxa huotaxanaqtáqaic, sa 'te quiỹaxanaqtáqaic, qataxa sa 'te jágaqtenaxaic, 'uootaxa ỹ'oxodénaxaic. 
1CO.13.5	Qataxa sa 'te da' ỹ'aloqtet ga' laqáỹa, sa 'te da' n'atela't da' ỹiỹamaxañi. Qataxa sa 'te da' sa ỹoxó'ña, qataxa sa 'te ỹilótaỹi ga' qoỹ'étec. 
1CO.13.6	Qataxa sa 'te netónec ga' lesamaxataxac ga' laqáỹa. Jaldáta da' ỹataqtelégue nasoxoc 'me netónec. 
1CO.13.7	Ỹima napogáxadeneguet na' chaqáina, p'étaqadaic, pogoxóinaxaic, qataxa pogáxadenaxaic.
1CO.13.8	Da' nesóxodic qaỹa 'te loiquiaqa'. Qaláxasa 'uo qomle ga' nolo', qana'chi ỹinoxodéegue da' qoỹ'axa't naua' l'aqtaqa ñi'me Dios, 'uootaxa da' qodosiilo naua' n'aqtaqa 'me sa lequesapiỹi, qataxa da' naatetonaxanaxac. 
1CO.13.9	Qá'a naua' qadaatetonaxanaxaco 'chi loquet'apolqa, qataxa da' qad'aqtaxanaxac da' l'aqtac ñi'me Dios. 
1CO.13.10	Qaláxasa qomle sivítaxa da' nepáxachichiiñi da' qadaatetonaxanaxac, huá'a qomle, qana'chi ỹinoxodéegue naua' loquet'apolqa.
1CO.13.11	Ca'li maliaxa jaỹim nootolec, qana'chi naua' ỹitaxaỹaxaco qataxa naua' ỹic'atenaxanaxaco qataxa naua' ỹiinataxaco quichiilo da' maliaxa jaỹim nootolec. Qaláxasa ca'li ma'le jaỹim ỹ'axaic, qana'chi saxañi da' ñinóidisec. 
1CO.13.12	Qana'chi 'ená'am naỹi da' qo'mi seloqótaaue na' nasoxocpi, 'ená'am da' seloqótanỹi jaga' talnaxai da' qoliaxatánỹi. Qaláxasa qomle ỹivíta ga' nolo', qana'chi huá'a qomle, qana'chi ỹima jen'me selaqá'a ỹátaqta di'ỹoqóta. Naỹi naua' ỹaatetonaxanaxaco loquet'apiỹi'salolqa. Qaláxasa qomle ỹivíta ga' nolo', qana'chi huá'a qomle, qana'chi nala'a't da' ỹaatetonaxanaxac, 'ená'am da' 'éeta ñi'me Dios da' jaỹim ỹaatetóota. 
1CO.13.13	Chan'eesa naỹi 'uo da' nip'iỹáxac qataxa da' nasoxonataxanaxac qataxa da' nesóxodic, naa'me ỹátaqta qaỹa 'te ga' loiquiaqa't. Qaláxasa da' ỹátaqta ỹágueegue jenaa'me tres, jaldáta da' nesóxodic.
1CO.14.1	'Aupaquiỹápegue' qomle da' 'uo da' 'adesóxodiquii qataxa da' 'ami ỹanema ñi'me Dios na' lesetaxanaxatpi, qaláxasa ỹágueegue 'aviñii qomle da' 'au'axáchii' naua' l'aqtaqa. 
1CO.14.2	Qá'a ga' siỹaxaua 'me detaxaỹilo naua' ỹoda'alo n'aqtaqa, jega'me 'me dosétapegue' ñi'me Dios, qana'chi sa 'te naqáina na' siỹaxadipi. Qá'a qaỹa 'te ga' demachiiỹet. Ga'me naa'me 'enapegalo qa'e'n so' lepaqal ñi'me Dios, qaláxasa ỹ'axat na' 'eesa nasoxocpi 'me sa di'ỹoq. 
1CO.14.3	Qaláxasa ga' ỹ'axa't naua' l'aqtaqa ñi'me Dios, jega'me d'aqtaxanem ga' laqáỹa da' nichíiseguem qa'en, qataxa da' ỹ'añaqtet, qataxa ỹa'uo lamaic. 
1CO.14.4	Ga'me ỹañoxot da' dosiilo naua' ỹoda'alo n'aqtaqa, jega'me mai'chi nichíctaseguem. Qaláxasa ga' ỹ'axa't naua' l'aqtaqa ñi' Dios, jega'me nichíctaseguem qa'en na' 'amaqténataxanaxaicpi.
1CO.14.5	Jaỹim quiliisaxa da' ỹima da' 'oñíita 'auosiỹiilo naua' ỹoda'alo n'aqtaqa, qaláxasa ỹágueegue qasen da' quiliisaxa da' 'au'axáchii' naua' l'aqtaqa ñi'me Dios. Qá'a ỹágueegue ga' náaue da' qoỹ'axat da' n'aqtac, sa 'ená'am da' qodosiilo naua' ỹoda'alo n'aqtaqa. Lamá'asa da' sa qoỹ'axat ga' náaue jenaa'me n'aqtaqa, da' qaidi nichíiseguem na' 'amaqténataxanaxaicpi. 
1CO.14.6	Chan'eesa 'ami ỹaqáỹa', da' 'uootaxa 'ami sec'atalo da' 'ami s'axatema, qana'chi 'ami sedolóo'te jenaa'me n'aqtaqa 'me ỹoda'alo, qana'chi da' 'uootaxa sa 'te sichoxot ga' qo'mi ỹaỹátenaxanaxanque ñi'me Dios, 'uootaxa ga' naatetonaxanaxac, 'uootaxa ga' n'aqtaxanaxac 'me chiỹoqo'ot ñi'me Dios, 'uootaxa ga' napaxaguenataxanaxac, qana'chi ¿jái'chogamaxa 'auachiỹoxochiỹaỹi da'me ỹosáxac? ¡Qaỹa!
1CO.14.7	Saloqtenaxanaxa jaga' naseede qataxa jaga' nivique 'me sa 'te da' dose: da' sa 'te di'ỹoxogue ga' laviliỹáxac da' qoỹiviquíitapiỹi, qana'chi sa 'te qoỹaỹáten ga' lalac. 
1CO.14.8	'Uootaxa da' qoỹic'áta ga' laataqa', qana'chi da' qoỹasiidíỹi jaga' naseede da' 'uootaxa sa 'te ỹataxalégue da' lesamaxa, qana'chi qaỹa 'te ga' niỹamaxataxac da' ỹic'áta ga' laataxac. 
1CO.14.9	Na'chi 'ená'am da' 'ami: da' naua' n'aqtaqa 'me 'anasaqáitrapegueegue, da' sa 'te qodemachiiỹeta, qana'chi ¿'éeta toqo' da' qoỹaỹáten ga'me 'oñíitapeec? Qana'chi ¡'ená'am 'chi 'au'axáchiitac díja'! 
1CO.14.10	Jalcote na' ỹodapecachi siỹaxadipi 'me huetalquéna, 'me ỹodapecachi naua' l'aqtaqa, qaláxasa ỹima jen'me mai'chi naỹáchiichiilo naua' l'aqtaqa. 
1CO.14.11	Chan'eesa jaỹim da' sa 'te semachiiỹeta naua' l'aqtaqa ga' jaỹim dosétapegue', qana'chi ga'me 'ená'am qa'en da' jaỹim ỹaqá'a lé'ec, qataxa ga'me 'ená'am qasen da' ỹaqá'a lé'ec. 
1CO.14.12	Chan'eesa 'ami 'me 'uo da' 'adidíaxasoxoquii da' 'auacoñiiỹet na' nesetaxanaxatpi 'me chiỹoqo'ot so' lepaqal ñi' Dios, ỹátaqta 'aupaquiỹápegue' qomle da' 'auacoñiiỹet ga'me 'en nichíiseguem na' 'amaqténataxanaxaicpi.
1CO.14.13	Chan'eesa ga' siỹaxaua 'me huet'asop da' dosiilo naua' ỹoda'alo n'aqtaqa, n'óota da' nachoxodenot ñi'me Dios da' qaidi ỹanem da' ỹ'axat ga' náaue naa'me 'eedaac. 
1CO.14.14	Qá'a da' se'n naua' n'aqtaqa ỹoda'alo da' ñitamen, qana'chi nedóchiiñi ñi' jaỹim ỹiuoxonaac ỹiquí'i da' netamen, qana'chi qaỹa 'te ga' jaláỹaxac da' ỹaatetonaxanaxac. 
1CO.14.15	Qana'chi naqaida da' séeta naỹi. Da' ỹivíta da' ñitamen, qaláxasa na'chiñi ñi' jaỹim ỹiuoxonaac ỹiquí'i da' netamen, qataxa da' ỹaatetonaxanaxac. Da' ỹivíta da' s'ónaxan, qaláxasa na'chiñi ñi' jaỹim ỹiuoxonaac ỹiquí'i da' d'ónaxan, qataxa da' ỹaatetonaxanaxac. 
1CO.14.16	Qá'a 'am da' 'uootaxa 'avi'ỹoxodéetac ñi' Dios, qana'chi jalñíta ñi' 'am ỹiuoxonaac 'adiquí'i di'ỹoxodenataxáatac, qana'chi da' naquiáxatac ga'me siỹaxaua 'me qaỹa 'te ga' ỹaỹátenaac, qana'chi sa 'te naỹí'uo ga' 'antamnaxac da' 'auaatapecot da' 'antónaxac ñi'me Dios, qá'a ga'me sa 'te ỹaỹáte'n naua' 'adosáxaco. 
1CO.14.17	Da'me 'antamnaxac 'eesa da' ỹiỹamqáchiiñi, qaláxasa ga'me 'adaqáỹa 'me sa 'te nichíiseguem qoỹin. 
1CO.14.18	Sanot da' ñitónaxac ñi'me Dios, qá'a jaỹim sañoxo't da' sosiilo naua' n'aqtaqa 'me ỹoda'alo, 'ami ñapactelóo'te. 
1CO.14.19	Qaláxasa da' souétaaue ga' lemáxac na' 'amaqténataxanaxaicpi, qana'chi sepacapégue' da' sacone'ualo gaua' cincolqa n'aqtaqa 'me qodemachiiỹeta, da' sapaxaguenque ga' ỹaqáỹa, qana'chi sa 'te 'ená'am ga' diez mil n'aqtacpi 'me ỹoxosá'a.
1CO.14.20	'Ami ỹaqáỹa', 'ená'te 'auadénaxachii da' leenataxac ga' nootolec. Qaláxasa ga' sa ỹiỹamaxañi, qana'chi 'auadénaxachii ga' nootolec. Qaláxasa da' 'adeenataxaquii ỹátaqta 'auadénaxachii ga' siỹaxaua ỹ'axaic. 
1CO.14.21	'Enapega't naua' nedétrañi laqátaxaco ñi'me Dios, 'eet'oi: “Sosiilo naua' ỹoda'alo n'aqtaqa da' senapéga jen'me siỹaxadipi da' ñamaxaquéna na' ỹaqá'a lé'ecpi siỹaxadipi. Qaláxasa taqadíta sa 'te jaỹim ỹoqo'cha jen'me, 'enaac joca'li ñi' qadesaliaxanec Dios.” 
1CO.14.22	Chan'eesa naỹi naa'me n'aqtaqa 'me ỹoda'alo, jenaa'me l'anaqa qoỹi'n na' maliaxa da' sa 'te d'amaqténataxan, qana'chi sa 'te naqáina na' sóxote da' d'amaqténataxan. Qaláxasa da' qoỹ'axat da' l'aqtac ñi'me Dios, jeda'me l'anec qoỹin na' sóxote d'amaqténataxan, qana'chi sa 'te naqáina na' maliaxa sa 'te da' d'amaqténataxan. 
1CO.14.23	Chan'eesa da' ỹima na' 'amaqténataxanaxaicpi da' ỹivíta da' ỹima'a't, qana'chi da' ỹima dosiilo naua' ỹoda'alo n'aqtaqa, qana'chi 'uootaxa nenoxonáuo ga' qaỹa 'te ỹaỹátenaac, 'uootaxa ga' sa 'te da' d'amaqténataxan, qana'chi ¿qo'li sa 'te 'ami 'enapegalo da' 'uo da' 'an'ónataguiquii? 
1CO.14.24	Qaláxasa da' ỹima da' 'au'axáchiitac da' l'aqtac ñi'me Dios, qana'chi da' nenoxonáuo ga' sa 'te d'amaqténataxan, 'uootaxa ga' qaỹa 'te ỹaỹátenaac, qana'chi jega'me mai'chi nelola't qataxa ỹilá'a ga' lesamaxataxac, qá'a demachítapega ỹima da' 'au'axáchiitac. 
1CO.14.25	Qana'chi ỹima na' sa di'ỹaxa leenataxacpi 'me huétaỹi jan' liquidiaqte ỹima di'ỹoq. Ỹim, qaama'le ỹisocoto naua' liliictel ñi'me Dios da' ỹi'ỹoxoden, qataxa ỹ'axátetac da' 'eesa da' ñi' Dios ỹátaqta 'ami huetaavlo.
1CO.14.26	Chan'eesa 'ami ỹaqáỹa', da' ỹivíta da' 'adimii'ỹa't, qana'chi da' 'uo ga' 'oonolec da' 'oñíita 'uo ga' lalac, 'uootaxa ga' laqáỹa 'uo ga' lapaxaguenataxanaxac, 'uootaxa 'uo ga' 'uo ga' laỹátenaxanaxac chiỹoqo'ot ñi'me Dios, 'uootaxa ga' laqáỹa dosiilo naua' n'aqtaqa ỹoda'alo, 'uootaxa 'uo ga' laqáỹa nesodíñi jenaa'me n'aqtaqa, já'a, qana'chi ỹima jen'me n'óota da' nichíiseguem qa'en na' 'amaqténataxanaxaicpi. 
1CO.14.27	Qomle huo'oi gaua' dosiilo naua' ỹoda'alo n'aqtaqa, qana'chi n'óota da' doosolqa. 'Uootaxa huosái'isa ga' 'oonolec qana'chi tres, qaláxasa 'oonolqat'ape da' qonaquiáxana. Qaláxasa 'uo ga' netaxaỹáxanaxanec. 
1CO.14.28	Qaláxasa da' qaỹa 'te netaxaỹáxanaxanec da' ỹ'axa't naua' n'aqtaqa, qana'chi n'óota da' qaỹa 'te dose. Jaldáta da' ñi' 'oonolec mai'chi nedó'te' ñi'me Dios. 
1CO.14.29	Qana'chi 'ená'am da' huo'oi gaua' ỹ'axa't naua' l'aqtaqa ñi'me Dios, qana'chi n'óota da' dosi' gaua' doosolqa 'uootaxa treesolqa. Qana'chi na' laỹi' mai'chi naloqte'n da' l'aqtaxanaxa'j gaa'me. 
1CO.14.30	Qaláxasa da' ñi'me Dios 'uo ga' ỹanem ga' laỹátenaxanaxac na' ñíchiiñi, qana'chi ga' 'uáichiiñi dose, qana'chi n'óota da' n'emáxañi, 
1CO.14.31	qaidi ỹima na' ỹ'axátet'ape naua' l'aqtaqa ñi'me Dios da' 'oñíita ñi' 'oonolec dose, qaidi ỹima 'uo ga' 'adaỹátenaxanaxaquii, qataxa 'uo da' 'ad'añaxaquii. 
1CO.14.32	Jen'me ỹ'axátet'ape naua' l'aqtaqa ñi'me Dios, jen'me n'óota da' netela'alo naua' letaxaỹaxaco, 
1CO.14.33	qá'a ñi'me Dios sa 'te da' sa naỹáteela't qa'en na' siỹaxadipi. Jaldáta da' n'emáxac.
1CO.14.33	Qá'a da' lasoxoc ỹima jen' netamnaxaquipi na' qadaỹi 'amaqténataxanaxaicpi 'enaac: 
1CO.14.34	Jen' ỹauodipi ỹátaqta 'ená'te da' dose da' huétaaue ga' nemáxac, qá'a da'me ỹátaqta sa 'te qoỹisiquiaxaná'a. Qana'chi n'óota taa'le jaga' ỹauo ỹalaq. Qá'a naua' nidii's laqátaxaco ñi' Dios ỹátaqta damaxasoxolégue jeda'me. 
1CO.14.35	Da' 'uo ga' sétaaque da' ỹaỹáten, qana'chi ỹinat ga' loua da' huét'a ga' l'acháqa', qá'a qonpecoxolégue jaga' ỹauo taa'le dose da' huáaue ga' nemáxac.
1CO.14.36	'Ami 'aueenachíit'a da' sa 'te 'ami chiỹoqotoovlo da' l'aqtac ñi'me Dios, qataxa sa 'te da' na'chi'amíte' da' 'auacoñiiỹet da'me. 
1CO.14.37	Qomle 'uo ga' 'enapeela't da' Dios letaxaỹáxanaxanec, 'uootaxa 'enapeela't da' neta'nỹet so' lepaqal ñi'me Dios, qana'chi n'óota da' ỹaỹáteet'eguet da'me sidíñi da' jeda'me laqátaxac so' qadesaliaxanec Jesús. 
1CO.14.38	Qaláxasa da' sa 'te ỹoqo'cha dójo', qana'chi jega'me nataq'en sa 'te qoỹoqo'cha.
1CO.14.39	Chan'eesa 'ami ỹaqáỹa', 'aupaquiỹápegue' qomle da' 'au'axáchii' naua' l'aqtaqa ñi' Dios, qana'chi 'ená'te taa'le sa 'auasiñiim da' qodosiilo naua' ỹoda'alo n'aqtaqa. 
1CO.14.40	Qaláxasa 'aviỹamaxachíichiiñi da' ladíquiaxac ỹima jen'me, qaidi qaỹa 'te ga' 'an'uenáguiquii.
1CO.15.1	Naỹi 'ami ỹaqáỹa', sétaaque da' 'ami seenataxanaxanque da'me n'aqtac 'me nec'alaxaqui, 'me maliaxa 'oquiitalégue, qataxa 'ami s'axatema ca'li, qana'chi sa 'te 'axanỹíỹi. 
1CO.15.2	Da'me ỹa'uo da' 'ami qonec'alaxatréegue, qomle 'oquiitelégue jeda'me 'ami s'axatema, qataxa qomle sa 'te 'chi naỹóxoic da' 'adip'iỹáxaquii.
1CO.15.3	Da' se'uáuaxachiiñi 'ami sapaxaguenque da'me nataq'en jaỹim qoỹanem, jeda'me 'enaac: So' Cristo ỹileelóo'te naua' qadoico, ỹipaquichiilo jenaa'me 'enapega't naua' nidii's l'aqtaqa ñi'me Dios. 
1CO.15.4	Nataq'en 'ami sapaxaguenque da' so' Cristo qoỹisiiñi, qana'chi ca'li ỹivid'alo saua' tres noloqo'te, qana'chi ỹitaxa qonec'alaxadiséguem, ỹipaquichiilo naa'me 'enapega't naua' nidii's l'aqtaqa ñi'me Dios. 
1CO.15.5	Ỹim, qana'chi so'me naloxoneguet so' Pedro, ỹim, qataxa naloxoneeta saua' lamaxa's laqáỹa'. 
1CO.15.6	Ỹim, qataxa naloxoneguet so' jalcote qadaỹi napacalégue ga' quinientos. Jalcote na' maliaxa nec'alétaiỹi jen'me, qataxa 'uo na' sóxote ỹileu. 
1CO.15.7	Ỹim, qataxa naloxoneguet so' Jacobo, ỹim qataxa ỹima so'me namaxa'spi laỹi.
1CO.15.8	Ỹim, qataxa jaỹim ỹip'áxateegue da' jaỹim naloxoneguet jeso'me, temaqaidi da' sená'am ga' nootolec da' nesóliaxat 'me sa nalóiñi. 
1CO.15.9	Qá'a qaỹa 'te ga' ñisáaque, sa 'te sóvi' na' lamaxa'spi laỹi so' Jesús, qataxa sa 'te sapoteuó'o da' jaỹim qoỹanaỹi da' jaỹim lamaxasec so'me, qá'a sequétapiinỹi na' ỹ'amaqtéetac ñi'me Dios josii'chi. 
1CO.15.10	Qaláxasa da' ñi' Dios jaỹim noq'oỹá'ac, qana'chi ma'le séeta ga'me séeta. Da'me ñoq'oỹáguec sa 'te qaỹa ga'me chiỹaqaỹi. Qá'a jaỹim ỹágueegue da' ỹ'onataxanaxac, napacalégue ỹima na' namaxa'spi laỹi. Temaqaidi da'me sa 'te mai'chaỹim, jaldáta da' ñi'me Dios 'me jaỹim noq'oỹá'ac. 
1CO.15.11	Qana'chi temaqaidi da' 'uootaxa jaỹim ỹágueegue da' ỹ'onataxanaxac, 'uootaxa jen'me, qaláxasa naqaida da' qad'aqtaxanaxac, qataxa naqaida 'me 'au'amaqchíñiitac.
1CO.15.12	Qaláxasa da'me qo'mi s'axátaqtapegueegue so' Cristo da' ma'le sóxote da' Dios nec'alaxadiséguem, qana'chi ¿tá'nooqo'chi 'uo da' 'oñíita na' 'éetapega da' sa 'te qonec'alaxadiséguem na' napa'lpi? 
1CO.15.13	Qá'a da' 'eesa da' sa 'te da' qonec'alaxadiséguem na' napa'lpi, qana'chi so' Cristo sa 'te táxa da' qonec'alaxadiséguem. 
1CO.15.14	Qataxa taa'le sa qonec'alaxadiséguem so' Cristo, qana'chi da' qad'aqtaxanaxac qaỹa 'te ga' náaue, qataxa da' 'adip'iỹáxaquii nataq'en qaỹa 'te ga' laso'vi. 
1CO.15.15	Da'me 'éeta dójo', qana'chi qo'mi 'ená'am taa'le 'chi soqovínaxanaqtac, qá'a s'axátaqtac ñi'me Dios nec'alaxadiséguem so' Cristo. Qá'a da' sa 'te 'eesa da' qonec'alaxadiséguem na' napa'lpi, qana'chi ñi' Dios sa 'en 'te nec'aliséguem táxa so' Cristo. 
1CO.15.16	Qá'a da' sa 'te qonec'alaxadiséguem na' napa'lpi, qana'chi so' Cristo sa 'te táxa da' nec'aliséguem qoỹin. 
1CO.15.17	Qataxa da' so' Cristo sa 'te da' nec'aliséguem qoỹin, qana'chi da' 'adip'iỹáxaquii qaỹa 'te ga' náaue. Qataxa maliaxa 'oquiitalóo'te naua' 'adoicódii'. 
1CO.15.18	Qataxa na' sóxote ỹiléeta'ñi' da' ỹ'amaqten so' Cristo, qana'chi ỹátaqta ỹima daqat. 
1CO.15.19	Qana'chi jeda'me qanchaalataxac 'me maliaxa huót'ai naỹi, da' jaldáta da' huétaaue da' qadasoxonataxanaxac so' Cristo, qana'chi ỹátaqta ỹágueegue da' qadachoxodec, sa senqá'am ỹima na' qadaỹi.
1CO.15.20	Qaláxasa ỹátaqta 'eesa da' so' Cristo sóxote da' Dios nec'alaxadiséguem. Jeso'me 'me naqaiso so' le'uáuaxanec na' napa'lpi da' tát'a da' nataq'en qonec'alaxadiséguem. 
1CO.15.21	Qá'a dójo' neleuaxa chiỹoqóchiỹi josii'chi so' 'oonolec siỹaxaua, qataxa nataq'en chiỹoqóchiỹi so' siỹaxaua laqáỹa da' qonec'alaxadiséguem na' napa'lpi. 
1CO.15.22	Qá'a jeda'me 'éeta da' ỹima na' siỹaxadipi da' ỹileu, ỹasouaxat da' ỹoqotéta'uo so' Adán, qana'chi nataq'en táxa 'éeta da' ỹitaxa qonec'alaxadiséguem ỹima jen'me ỹasouaxat da' ỹoqotéta'uo so' Cristo. 
1CO.15.23	Qaláxasa ñi' 'oonolec ỹátaqta ga' mai'chi lalémaxaset ladíquiaxac. So' Cristo 'me 'uáiseguem da' qonec'alaxadiséguem. Ỹim, qana'chi jec na' lalémaxasetpi, qomle n'iỹílaq so'me. 
1CO.15.24	Qomle ỹivíta ga' loiquiaqa'éna, qana'chi so' Cristo noláxachiñi ỹima na' ỹodapecachi lañoqtaxanaxac na' 'oiquiaxaicpi net'alpi 'me sa 'te di'ỹaxa. Huá'a, qana'chi ỹanot da' l'onataxanaxac da' ỹilo'ogue ỹimata'a'téna jiñi'me 'me qantamnaxala' qataxa qadet'a. 
1CO.15.25	Qá'a so' Cristo qoỹin net'a, cha ỹivíd'a ga'me nolo' qomle ñi' Dios ỹapíaxanaxalégue ỹima na' lauteu'pi. 
1CO.15.26	Qana'chi ga'me p'áteegue nautéua 'me qonoláxachiñi, naqaiga ga' neleuaxa. 
1CO.15.27	Qá'a ñi' Dios ma'le ỹipataxalégue da' ỹima ỹilolquéna so' Cristo. Qaláxasa da'me 'enapega't naua' nidii's l'aqtaqa ñi'me Dios da' ỹimata'a'téna qoỹipataxalégue so'me, qana'chi ñi'me Dios sa 'te taa'le ỹalegóoue ỹimata'a'téna, qá'a jiñi'me naqaiñi ñi' chiỹoqóchiỹi da' ỹipataxalégue so'me ỹimata'a'téna. 
1CO.15.28	Qataxa qomle ỹivíta da' ma'le ỹim da' qoỹipataxalégue da' ỹimata'a'téna so' Cristo, qana'chi jeso'me 'me lec'óxot ñi' Dios nañanot ñi' let'a Dios, jiñi'me chiỹoqóchiỹi da' ỹipataxalégue so'me da' ỹilolquéna. Huá'a, qana'chi ñi' Dios ỹimata'a't da' ỹilolquéna.
1CO.15.29	Da' lai laqáỹa ¿tá'nooqo'chi 'uo na' nañan da' nachilelégue ga' laqatac, da' qaỹa 'te ga' n'iỹílaxaseguem qa'en? ¿Tóoqo'chi ỹí'et dójo'? 'Chi jen' napa'lpi sa 'te da' ỹitaxa nec'aliséguem qoỹin, qana'chi ¿tóoqo'chi ñaatapeelégue jen'me da' qonachiláxan?
1CO.15.30	Qataxa da' qo'mi ¿tá'nooqo'chi da' qo'mi huetalóo'te da' lichic ỹiméda naua' noloqo'te? 
1CO.15.31	Ỹátaqta 'eesa, 'ami ỹaqáỹa', da' ỹiméda naua' noloqo'te da' sasot'aguet da' neleuaxa, qana'chi ỹátaqta 'eesa dójo', 'ená'am da' ñitónaxac da' 'ami ñitóotapeeque, qá'a ma'le 'au'amaqchíñii so' qadesaliaxanec Jesucristo. 
1CO.15.32	Jaỹim 'ená'am da' ỹátaqta ñacó'ne' na' síiỹacpi ca'li souét'a na' Efeso, qaláxasa ¡qaỹa 'te ga' sachiỹoxotaỹi da'me! Da' 'uootaxa sa 'te da' 'eesa da' qonec'alaxadiséguem na' napa'lpi, qana'chi ỹátaqta 'eesasou da' n'aqtac 'me 'enaac: “Siqui'ỹaq qataxa ñiỹómaq, qá'a qomle ỹ'oxoñi, qana'chi qadeleu.”
1CO.15.33	'Ená'te da' 'ami noqovíñii's qomle. 'Ená'am naale da' 'enaac di' n'aqtac: “Ga'me siỹaxaua qalhuaxaic n'áxat ga' 'ónaxaic jaloic ga' laqáỹa.” 
1CO.15.34	'Ami 'av'iỹílaqaiỹa qomle da' chaalataxac huosóta qataxa ỹataqtelégue, qataxa 'axañiidíñi naua' 'adoicódii', qá'a 'uo da' 'oñíita na' sona'li da' ỹaateton ñi'me Dios. Senaac da'me dójo', da' qaidi 'uo da' 'adepecóqoi.
1CO.15.35	Qaláxasa sa qoue na' denataxan da' 'enaac: “¿Jái'te 'éeta da' ỹitaxa qonec'alaxadiséguem na' napa'lpi? ¿Jái'te 'éeta jogamaxa ló'oquiaxac qomle?” 
1CO.15.36	Dójo' nenataxanaxac ỹátaqta nichiỹoxosóxoc. Qá'a da' 'uootaxa qoỹaañi jaga' peta, qana'chi jaso'me peta sa 'te da' nolel qomle maliaxa sa ỹileu. 
1CO.15.37	Jaga' qoỹaañi sa 'te naqaga jaga' lolelaxai. Jalsóta jaso' jala 'me qoỹaañi, da' trigo jala, 'uootaxa gamachaqaiga laqáỹa. 
1CO.15.38	Ỹim, qana'chi ñi'me Dios ỹanem da' lasoxoc jaso' lolelaxai, qataxa jan' 'oonole peta ỹipaquíchiỹi qa'en da' mai'chi lasoxoc. 
1CO.15.39	Sa 'te 'ena'a't ỹima da' nó'oquiaxac. Qá'a na' siỹaxaua 'uo da' mai'chi lalémaxaset ló'oquiaxac. Qana'chi 'ená'am na' ỹisidipi, 'uootaxa na' maỹo'pi, 'uootaxa na' noxop lé'ec. Jen'me ỹodapecachi na' ló'oquiaxac. 
1CO.15.40	Qana'chi 'éeta nataq'en 'uo da' mai'chi lasoxoc na' huet'ot na' piỹem, qataxa 'uo da' mai'chi lasoxoc na' huetalégue jen' 'aléua. Qaláxasa da' lodiac jen'me huet'ot di' piỹem sa 'te 'ená'am da' lodiac jen' 'aléua lé'ecpi. 
1CO.15.41	Da' l'edáxa jañi' c'atena sa 'ená'am da' l'edáxa so' 'auóxoic, qataxa nataq'en jan' huaqchiñipi. Qá'a jan' huaqchiñipi nataq'en sa 'te 'ena'a't da' l'edáxa. 
1CO.15.42	Qana'chi 'éeta nataq'en qomle qonec'alaxadiséguem na' napa'lpi. Ga'me qoỹisiiñi, qana'chi noláiñi, qaláxasa qomle qonec'alaxadiséguem, qana'chi sa 'te ỹileu. 
1CO.15.43	Ga'me qoỹisiiñi qaỹa 'te ga' lodiac, qaláxasa qomle qonec'alaxadiséguem, qana'chi ỹátaqta 'uo da' lodiac. Ga'me qoỹisiiñi qaỹa 'te ga' l'añaxac, qaláxasa qomle qonec'alaxadiséguem, qana'chi ỹátaqta 'uo da' lañoqtaxanaxac. 
1CO.15.44	Ga' qoỹisiiñi, di'ỹoqóta da' napat, qaláxasa qomle qonec'alaxadiséguem, qana'chi 'uo da' ló'oquiaxac sa di'ỹaxa. Qá'a da' 'uo ga' ỹ'oqóchiỹi nó'oquiaxac, qana'chi nataq'en 'uo ga' nó'oquiaxac 'me sa di'ỹoq.
1CO.15.45	Chan'eesa 'enapega't naua' nidii's l'aqtaqa ñi' Dios: “So' 'uáichiiñi siỹaxaua, lenaxat Adán, joca'li qoỹí'et, qana'chi qoỹanem da' ỹátaqta nec'alétaiỹi qoỹin;” qaláxasa so' Cristo jeso'me p'áteegue Adán, naqaiso so'me sa di'ỹoq 'me dec'alaqtaxanaac. 
1CO.15.46	Qaláxasa da'me sa di'ỹoq sa naqaida 'me 'uáiñi. Na'chidáta da' ỹ'oqóchiỹi napáchiỹaxac. Qana'chi niỹaqa'aguet jeda'me sa di'ỹoq. 
1CO.15.47	So' 'uáichiiñi siỹaxaua chiỹaqaỹi qoỹin jen' 'aléua, qana'chi jeso'me 'aléua lé'ec. Qaláxasa so' niỹaqa'aguet siỹaxaua 'me qadesaliaxanec, jeso'me chiỹoxogue da' piỹem. 
1CO.15.48	Da' ló'oquiaxac na' siỹaxadipi, 'ená'am so' 'uáichiiñi siỹaxaua 'me 'aléua lé'ec. Qaláxasa da'me nó'oquiaxac 'me piỹem lé'ec, da'me 'ená'am so'me chiỹoxogue da' piỹem. 
1CO.15.49	Qana'chi naq'áita naỹi qo'mi sanaqátañi da' ló'oquiaxac so'me 'aléua lé'ec, qana'chi 'éeta nataq'en ga' nolo' qomle sanaxañi da' ló'oquiaxac jeso'me piỹem lé'ec.
1CO.15.50	'Ami ỹaqáỹa', da' sétaaque 'ami s'axatema 'eet'oi: Da'me ỹ'oqóchiỹi qadapáchiỹaxac da'me sa ỹañoxot da' ỹinoxoneuó'o ga' maliaxa nátauo l'onataxanaxac ñi'me Dios. Qá'a jega'me 'uo ga' loiquiaqa', qana'chi sa nalo'oguet ga'me qaỹa 'te loiquiaqa'. 
1CO.15.51	Qaláxasa sétaaque da' 'auaỹáchiñii da'me sa di'ỹoq da' sa ỹima da' qadeleu, qaláxasa ỹima qomle da' qo'mi qoỹiléemaxa't. 
1CO.15.52	Qaláxasa ỹátaqta nepeláxateta qomle dójo', 'ená'am da' 'chi naqatégoxoñi ga' siỹaxaua, qomle qodemachíỹa jaga' p'áteegue naseedáxanaxac. Qomle qodaseedaxalquéna, qana'chi jen' napa'lpi qonec'alaxadiséguem. Huá'a, qana'chi sa ỹitaxa taa'le ỹileu. Qataxa qo'mi qoỹiléemaxa't qomle. 
1CO.15.53	Qá'a da'me qadó'oquiaxac 'me 'uo di' loiquiaqa', jeda'me ỹiuen da' qoỹin ỹaañi ga'me qaỹa 'te loiquiaqa'. Qana'chi jeda'me qadó'oquiaxac 'me sa qaloc, qana'chi ỹiuen qoỹin ỹaañi da' sa qaloquéta. 
1CO.15.54	Qana'chi qomle ỹaañi qoỹin da' qaỹa 'te loiquiaqa' na' qadó'oc 'me 'uo di' loiquiaqa', qataxa da'me qadó'oquiaxac 'me sa qaloc, qomle ma'le qoỹanaxanaxanỹi ga'me sa 'te loquéta, qana'chi ỹipaquichiilo naua' 'enapega't naua' nidii's l'aqtaqa ñi' Dios 'eet'oi: “Da' neleuaxa ma'le sóxote qonaqachiñi qoỹoláxachiỹi. 
1CO.15.55	'Am neleuaxa, ¿'te hua'ague ga'me 'adoiquiaxac da'me qo'mi 'au'quemaqtet'ape? 'Am neleuaxa, ¿'te hua'ague ga'me 'auenapéga 'adep'adégaxanaxac da' 'aumataxan?” 
1CO.15.56	Da'me ỹachiỹoxotapíỹi da' lañoqtaxanaxac da' neleuaxa da' qo'mi ỹi'quemaqte't, naqaida da' n'etaxalóxo. Qana'chi na' laqátaxacpi ñi'me Dios, naqaida 'me nichíỹaxateegue da' lañoqtaxanaxac da'me n'etaxalóxo. 
1CO.15.57	Qaláxasa ỹátaqta jalcote da' qantónaxac ñi'me Dios da' qo'mi ỹanema da' semataxanaq, chiỹoqóchiỹi qa'en so' qadesaliaxanec Jesucristo.
1CO.15.58	Chan'eesa 'ami ñauotaxa'u ỹaqáỹa', qaỹo' qomle ga' 'aupaquiỹáaque, 'oquiit'ot da' 'av'íchiitac da' l'onataxanaxac so' qadesaliaxanec. Qá'a 'ami 'auaỹáchiñiita da'me 'ad'onataxanaxaquii da' 'au'onataxañiitapecot jeso'me, ỹátaqta sa ỹisamaxáỹi.
1CO.16.1	Qomle 'auauóỹaaque jaga' netauánaqte na' qadaỹi 'amaqténataxanaxaicpi Jerusalén lé'ecpi, qá'a jaỹim 'aunachíitapeec, qaláxasa 'av'íchii da'me sapaxaguenec na' 'amaqténataxanaxaicpi 'me néta'ña di' 'aléua, lenaxat Galacia. 
1CO.16.2	Da' ỹivíta di' nolo' 'me le'uáuaxanec naua' noloqo'te, qana'chi ñi' 'oonolec da' 'oñíita ỹa'uo jaga' laỹoñiise. Ỹátaqta jaga' 'uo, qana'chi ỹiỹamaxat, qaidi qomle 'ami sivitalo, qana'chi sa 'te ỹáloxosa da' 'auauóitaaque jaga' 'adetauánaxanaqchii. 
1CO.16.3	Qana'chi qomle 'ami sivitalo, qana'chi sedénaqteneelo jaga' ỹidíise gaa'me siỹaxa'u 'me 'auacoñii'ualo da' samaxasoxotegue di' Jerusalén, da' qaidi ỹidóta di' qadaỹi jaga' 'adetauánaxanaqchii. 
1CO.16.4	Qataxa da' jaỹim qoỹipacapégue' da' sec, qana'chi ñáicapee'to qomle gaa'me.
1CO.16.5	Da' ỹadíquiaxac sétaaque da' se'uáuaxañi saỹalégue di' 'aléua, lenaxat Macedonia. Qomle ỹim, qana'chi sec'áta di' Corinto. 
1CO.16.6	'Uootaxa cadá'ac da' 'ami sonaavlo, 'uootaxa da' ỹinoxóteegue na' naqaviaxa da' 'ami souetaavlo, qana'chi da' ỹim, qaama'le séetapega ma'le jaỹim 'alcochíiỹa da' ỹadíquiaxac ga'me saiỹi. 
1CO.16.7	Qá'a jaỹim sa siỹamaxaden da' 'chi 'ami ỹadicalóo'te. Na'chidáta da' sétaaque da' huo'oi gaua' noloqo'te da' 'ami souetaavlo, qomle qaỹa 'te 'uo qa'en da' ỹadíquiaxac so' qadesaliaxanec. 
1CO.16.8	Qaláxasa sétaaque da' soná'ña qomle di' Efeso, sivid'aguet ga' nolo' Pentecostés, 
1CO.16.9	qá'a di'me ỹátaqta jaỹim ỹ'ouateguet da' s'onataxan, da' qaidi jalcote na' ỹ'amaqten so' qadesaliaxanec. Temaqaidi da' jalcote na' nautéetac.
1CO.16.10	Qomle 'ami nivitalo ga' Timoteo, ỹátaqta 'aupaquiỹápegue' da' 'auañiim da' lamaic, qaidi qaỹa 'te gamachaqaiga. Qá'a so'me ỹ'étetac da' l'onataxanaxac so' qadesaliaxanec, 'ená'am jaỹim. 
1CO.16.11	Chan'eesa qaỹo' ga' 'uootaxa 'oonolec da' 'oñíita da' ỹ'alóxon jeso'me. Jaldáta da' 'alcochíiỹa da' ladíquiaxac, qaidi qaỹa 'te 'uo. Qá'a seuatétaaque ga'me nataq'en gaua' liquiáxa'u laqáỹa', da' qaidi ñauaa'to.
1CO.16.12	So' qadaqáỹa Apolos ỹátaqta jalcote da' ñachoxodéetapecot da' maliaxa coovlo saua' qadaqáỹa' da' 'ami nauaa'to, qaláxasa maliaxa sa jec naỹi. Qaláxasa mai'chi jec qomle 'uo ga' ledáqa'.
1CO.16.13	Ỹátaqta 'anlóitaiỹi, qataxa 'an'añaxachíỹic da' 'adip'iỹáxaquii. 'Auadénaxachii ga' ỹátaqta d'anỹi lauel siỹaxaua qataxa 'anp'adíquii. 
1CO.16.14	Ỹima na' 'auacoñiilégue da' 'av'íchii, qana'chi ỹátaqta 'ansóxodiñiichiỹi.
1CO.16.15	Naỹi 'ami ỹaqáỹa' 'me 'ad'acháqadii na' 'aléua Acaya, sóxote da' 'auaỹáchiñiita na' lec'óqo'tepi na' Estéfanas naqáina 'me 'uaueguet da' 'ad'amaqténataxanaxaquii, qataxa jen'me ỹátaqta nañaneguet da' lecochiỹa na' qadaỹi 'amaqténataxanaxaicpi. 
1CO.16.16	Chan'eesa sétaaque da' 'ami nataq'en 'auqochíiỹa ga' siỹaxaua 'ená'am jen'me qataxa ỹima na' tauánaxanaxaic qataxa d'onataxáatac. 
1CO.16.17	Ỹátaqta 'uo da' ỹamaic da' nivíded'a na' sonéta'ña na' Estéfanas, qataxa na' Fortunato, qataxa na' Acaico, qá'a jenaa'me ỹañoxo't da' ỹ'e't da'me sa 'te 'auañoxochii, qá'a qo'mi sa qoỹoqo'tachi. 
1CO.16.18	Naa'me ỹátaqta ỹ'e't da' huosóchiỹi qa'e'n da' ỹ'óiỹaxac, qataxa nataq'en da' 'oñíita. Ỹátaqta 'adichilíiỹa qomle ga' siỹaxaua 'ena'ama naa'me.
1CO.16.19	Na' 'amaqténataxanaxaicpi 'me néta'ña na' 'aléua Asia, 'ami ỹamaxalo da' lip'iỹénataxanaxac. Ñi' Aquila qataxa jañi' loua Priscila qataxa na' 'amaqténataxanaxaicpi 'me lemáqa' di' l'acháqa', jen'me ỹátaqta jalcote da' lip'iỹénataxanaxac 'ami ỹamaxalo, qá'a 'ami l'amaqténataxanaxa'u. 
1CO.16.20	'Ami ỹamaxalo da' lip'iỹénataxanaxac ỹima na' qadaỹi. Ỹátaqta nec'ouóxoi' qomle ñi' 'oonolec da' nip'iỹí'ne' ga' laqáỹa, ỹátaqta 'anchoxodiñiỹa't.
1CO.16.21	Jaỹim Pablo 'ami samaxalo da' ỹip'iỹénataxanaxac, mai'chi ỹátaqta da' sidíñi.
1CO.16.22	Da' 'uo ga' sa noqopita so' qadesaliaxanec Jesucristo, qana'chi jega'me huetalégue da' let'ádaic ne'uaxánaguec. ¡'Am qadesaliaxanec, sa 'aniỹáloxoden qomle da' 'an'iỹílaq!
1CO.16.23	So' qadesaliaxanec 'ami ỹanema qomle ga' 'ónaxaic 'adadíquiaxaquii. 
1CO.16.24	Ỹima da' 'oñíita 'ami samaxalo da' ỹoqopi'chi 'me chiỹoqo'ot so' Cristo Jesús. Já'a, na'chi naq'áita dójo'.
2CO.1.1	Jaỹim Pablo, da'me ñamaxaságuec chiỹoqo'ot ñi' Dios 'en jaỹim lamaxasec so' Jesucristo. Ñáictapegue' ñi' qadaqáỹa Timoteo. Naỹi 'ami samaxalo jan' ỹidíise, 'ami ỹaqai'ỹolqa 'me 'oquíitapegue' ñi' Dios, 'me 'oñíita'ña na' noic Corinto, qataxa nataq'en ỹima na' lalémaxasetpi ñi' Dios 'me netalégue di' 'aléua Acaya. 
2CO.1.2	Jaỹim sétaaque da' 'auacoñiiỹet da' nichoxodénataxanaxac qataxa da' n'emáxac 'me chiỹoqo'ot ñi' qadet'a Dios qataxa so' qadesaliaxanec Jesucristo.
2CO.1.3	Si'ỹoxodénaq ñi'me netamnaxala' qataxa let'a so' qadesaliaxanec Jesucristo, qá'a naqaiñi ñi' qadet'a 'me qo'mi lichoxodenataqa, qataxa naqaiñi ñi' qantamnaxala' 'me na'chi 'eeta't da' qo'mi ỹ'añaqte't. 
2CO.1.4	Jiñi'me qo'mi ỹ'añaqte't da' 'uo ga' qan'queténaxac, qaidi qo'mi nataq'en sañoxotaq da' s'añaqtetaq ga' 'uo ga' ne'queténaxac. Qana'chi da'me qad'añaqtaxanaxac, naqaida da' l'añaqtaxanaxac ñi' Dios. 
2CO.1.5	Qá'a ỹadénaxachichiỹi da' sividaxaguet qo'mi na' sa lec'óxotolec ne'queténaxacpi so' Cristo, qana'chi 'ená'am jeso'me chiỹoqo'ot da' qan'añaqtaguec 'me ỹátaqta sa 'te lec'óxotolec. 
2CO.1.6	Chan'eesa qomle ñi'queténaqtac qo'mi, qaláxasa náaue da' 'ami qoỹ'añaqte't qataxa 'ami qonec'alaxatréegue. Da' qo'mi ỹ'añaqte't ñi' Dios, qana'chi nataq'en da' 'oñíita 'ami qoỹ'añaqte't, qataxa 'ami qonec'alaxatréegue, qaidi 'adaloi'ỹaguet da' 'anapogáxadiñiiỹet da'me 'queténaxac 'me qo'mi ñi'queténaqtapeeguet. 
2CO.1.7	Chan'eesa ỹátaqta let'ádaic da' sip'iỹaqtelóo'te que'ami, qá'a saỹátenaqta da' 'ami 'anauañí'ỹi' da'me 'queténaxac, qana'chi nataq'en 'anauañí'ỹi' qomle da' l'añaqtaxanaxac ñi'me Dios.
2CO.1.8	'Ami ỹaqáỹa', sétaaque da' 'auaỹáchiñiita da' ỹátaqta sa lec'óxotolec da' qan'queténaxac ca'li souqá'a di' 'aléua Asia. Da'me ỹátaqta let'ádaic, chan'eesa cha ỹivíd'a da' te'me sa qadalo'oguet. Qana'chi sóxote da' sa ñauaqapeela't da' qadec'aléegue. 
2CO.1.9	Sóxote ma'le senqá'am ga' siỹaxaua 'me let'ádaic ga' lesamaxataxac qana'chi sa qonec'alaxatáiỹi. Qaláxasa da'me ỹ'éte'uo da' qanapaxaguenaguec, da' qaidi sip'iỹáq'a ñi'me Dios 'me n'iỹílaxaseguem qa'en na' napa'lpi, qana'chi sa mai'chi qo'mi. 
2CO.1.10	Ñi'me 'me naqaiñi ñi' qo'mi nec'alaxatee'guesopa josii'chi da' let'ádaic neleuaxa, maliaxa na'chi 'eeta't da' qo'mi nec'alaxatétrapegueegue. Qataxa ñaquitaqát'a ñi'me da' na'chi 'eeta't da' qo'mi nec'alaxatétrapegueegue, 
2CO.1.11	lamá'asa qomle 'ami 'alecochiiỹalo, qo'mi 'antamñiitalóo'te. Qana'chi da' jalcote na' siỹaxadipi qo'mi netameetalóo'te, qana'chi 'ená'am jalcote na' ỹaatapecot da' netónaxac ñi'me Dios ỹasouaxat da' lichoxodénataxanaxac 'me qo'mi ỹanema.
2CO.1.12	Qá'a da' ỹí'et da' qadi'ỹoxodénataxanaxac 'enaac: Da' qantouénaxac qo'mi ỹichoxotema da' qadasoxoc ỹátaqta huosóta qataxa qo'mi 'eesoda naỹi da' maliaxa souqátaaue na' siỹaxadipi jen' 'aléua, qataxa lamá'asa da' 'oñíita. Da'me 'ónaxaic qadasoxoc, da'me chiỹoqóchiỹi da' lichoxodénataxanaxac ñi'me Dios, qana'chi sa naqaida da' mai'chi qadaỹátenaxanaxac. 
2CO.1.13	Qá'a jenaa'me qadedíisel 'me 'ami sedénaqtenaxalo, sa sedaxalégue ga' laqáỹa 'me sa 'auaỹáchiñii da' 'autaxaỹaxañii. Jalgáta ga' 'ami 'auaỹáchiñii. Qana'chi 'uo da' ñaquitaxac da' 'avídi'ỹa da' 'auaỹáchiñii 
2CO.1.14	da' qomle n'iỹílaq so' qadesaliaxanec Jesús, huá'a, qana'chi qo'mi 'antóñiitapeeque, qataxa 'ená'am ñitónaqtapeeque da' 'ami. Da'me sa 'eesa'me da' ỹima 'auaỹáchiñii.
2CO.1.15	Naqaida 'me sep'etelégue ca'li. Chan'eesa 'uo da' ỹiinataxac da' sát'a da' 'ami sec'atalo, da' qaidi 'ami madet'ape da' dos s'iỹílaxalo da' 'ami sesapchiỹalo. 
2CO.1.16	Tátapiỹi ỹiuel da' 'ami salóo'te ca'li so'me ñanaiỹi jen' Macedonia, qataxa da' s'iỹílaq, qana'chi ỹitaxa salóo'te da' 'ami sesapchiỹalo, qaidi jaỹim 'alcochíiỹa, qomle ỹivíta da' saiỹi da' Judea. 
2CO.1.17	¿Séele ñiquisisiỹalégue jodamaxa tátapiỹi ỹiuel joca'li? ¿'Ami 'anp'itáxañiitapega jodamaxa da' jaỹim da' 'uo ga' sé'et, qana'chi sená'am da' leenataxac ga' 'chi siỹaxaua da' sa ỹataxalégue da' 'uo ga' 'enaac? 
2CO.1.18	Qaláxasa ñi'me Dios qo'mi ỹaỹáteete' da' sa 'te da' sa ỹataxalégue ga' senqaac da' 'ami s'aqtaxanaxama. 
2CO.1.19	Qá'a so' lec'óxot ñi' Dios, lenaxat Cristo Jesús, jeso'me s'axátetac qataxa saua' ỹaqáỹa' Silvano qataxa Timoteo ca'li 'ami souqátaavlo, so'me sa 'te sa ỹataxalégue ga' 'enaac. Da'me n'aqtaxanaxac 'me chiỹoqo'ot so' Cristo ỹátaqta 'eesa, 
2CO.1.20	qá'a so'me naqaiso so' ỹipaquetelégue qa'en ỹima na' ỹ'axátetacpi ñi' Dios. Chan'eesa da' si'ỹoxodénaq ñi'me Dios, qana'chi chiỹoqóchiỹi so' Cristo Jesús da' senqaac da' qad'ataxac, “Já'a, na'chi 'éeta.” 
2CO.1.21	Qataxa naqaiñi ñi'me Dios ñi'me qo'mi ỹanema qataxa da' 'oñíita da' sa saxanaxáỹi so' Cristo, qataxa naqaiñi ñi' qo'mi ỹañiilo da' l'onataxanaxanqa. 
2CO.1.22	Qataxa naqaiñi ñi' qo'mi l'añii's qataxa ỹanoovlo naua' qadiquidiaqtel so' Espíritu Santo, qana'chi naqaiso so'me ỹátaqta ỹ'aiñi qa'en ga'me qo'mi qoỹanema.
2CO.1.23	Jaỹim 'uo da' ỹiinataxac da' 'ami sesapchiỹalo. Qaláxasa maliaxa sa 'ami s'iỹílaxalo, ỹasouaxat da' qaidi sa 'te 'ausamaxachiỹa'aguet ga' 'ane'uaxánaguiquii. Da'me ỹaỹáteeta ñi'me Dios. Qaláxasa qomle sa 'éeta da'me, qana'chi temaqaidi da' qoỹacona da' ỹ'óiỹaxac. 
2CO.1.24	Qá'a qo'mi sa 'te taa'le 'ami ñauánaxagueta ga'me 'ad'amaqténataxanaxaquii, qá'a da' 'adip'iỹáxaquii 'me ỹiỹamqáchiiñi. Jaldáta da' sétaaque da' 'ami ỹicochaxalo, qaidi nichíiseguem da' 'antónaxaquii.
2CO.2.1	Chan'eesa táchiỹi ỹiuel da' sa 'te 'ami ỹitaxa sec'atalo da' 'ami seda'alo ga' naquicoxo. 
2CO.2.2	Qá'a da' 'ami saquicoqte't, qana'chi ¿jái'chogamaxa ỹa'uo ga' ỹamaic? Na'chi'amíite' 'me 'ami saquicoqtet'ape. 
2CO.2.3	Chan'eesa 'ami samaxalo ca'li jaso' ỹidíise, qá'a sa siỹamaxaden da' 'ami sec'atalo da' qaidi jaỹim 'auaquicoqchichii, da' taichaqái'me jaỹim 'auañimii ga' ñitónaxac. Chan'eesa jaỹim saỹáteeta da' 'uootaxa jaỹim mátac, qana'chi nataq'en ỹima da' 'ami madet'ape. 
2CO.2.4	Qá'a cana'le s'étetac jaso' ỹidíise, qana'chi ỹátaqta let'ádaic da' séeta qataxa 'uo da' ỹaquicoxo, cha ỹivíd'a da' ñoỹíitac. Qaláxasa sa sidíñi so'me, da' qaidi 'ami ỹaquicoqte't, qaláxasa 'chi sétaaque da' 'auaỹáchiñii da' ỹátaqta let'ádaic da' ỹoqopi'chi da' 'oñíita.
2CO.2.5	Qaláxasa qomle 'uo ga' ỹí'et ga' naquicoxo, qana'chi ga'me sa na'chaỹiméta da' jaỹim ỹaquicoqtet. Qá'a nataq'en ỹima da' 'oñíita, sa 'te jec da' 'ami ỹaquicoqte't. Senaac da' “sa 'te jec da' 'ami ỹaquicoqte't,” qaidi qaỹa ga' ỹágueegue da' sega'me 'uo ga' sa sodínaac. 
2CO.2.6	'Ami joca'li 'av'íchii so' 'ademáxaquii da' 'alapaqáiñi da' ne'uaxánaguec ga'me siỹaxaua, da'me 'av'íchii na'chi nalótañi. 
2CO.2.7	Chan'eesa naỹi n'óota da' jaldáta da' 'auchoxodíñii ga'me, qataxa 'au'añaqchichii. Qaidi sa 'te qolái'sac da' laquicoxo, qana'chi qaỹa da' naquitaxac. 
2CO.2.8	Chan'eesa ỹitaxa 'ami ñachoxodénoovlo da' ỹitaxa 'aualoxóñiiỹa da' 'adichoxodénataxanaxaquii ga'me. 
2CO.2.9	Cana'le 'ami sedénaqtenalo jaso'me ỹidíise, qana'chi ỹima da' nedetalégue da'me dójo'. Qana'chi 'ami sedénaqtenalo jaso'me, qá'a sétaaque da' 'chi 'ami s'iỹe'n, da' qaidi saỹáten da' 'eesa da' 'aualaqaiỹeta naa'me ỹapaxaguenataxanaxaco. 
2CO.2.10	Chan'eesa naỹi ga'me 'ami sóxote 'auchoxodíñii ỹasouaxat da' 'uo ga' lesamaxataxac, qana'chi nataq'en jaỹim sichoxoden ga'me, qá'a ga'me jaỹim sichoxoden ỹasouaxat da' 'oñíita. Qana'chi da'me ỹauáachiỹi qasen so' Cristo, 
2CO.2.11	qaidi so' qadó'o paiỹac Satanás qaỹa 'te ga' liiuo da' senqáta, qá'a qo'mi sóxote saỹátena' naua' loico.
2CO.2.12	Ca'li ñivíta di' noic Troas da' qaidi s'axat da' n'aqtaguec so' Cristo, huá'a di'me, 'eesa da'me ỹátaqta jaỹim qoỹ'ouátet'eguet da' s'onataxanot so' qadesaliaxanec. 
2CO.2.13	Qaláxasa jañi' ỹiquidiaqte ỹátaqta qaỹa 'te ga' lama' ỹasouaxat da' sa ñauá'ne' so' ỹaqáỹa Tito. Chan'eesa ñichoxoteguet di'me siỹaxadipi da' ñic'áta jen' 'aléua Macedonia.
2CO.2.14	Chan'eesa sanaxam da' qantónaxac ñi'me Dios jiñi'me chiỹoqóchiỹi qa'en so' Cristo Jesús da' qo'mi 'uañaxaiqa, qataxa qo'mi 'en chiỹoqochiilo da' qoỹaỹáten da' n'aqtaguec so'me. Da'me 'ená'am ga'me 'ónaxaic naitáỹaxac 'me huaỹoxoolóo'te ỹiméda naua' 'ale'u. 
2CO.2.15	Qá'a qo'mi senqá'am da' laitáỹaxac ga'me nichínataxanaxat 'me ỹanot ñi' Dios so' Cristo, qataxa ỹátaqta huaỹoxóneegue da' laitáỹaxac, ỹivídai'ỹa jen'me sóxote nec'alaqtac qataxa jen'me maliaxa huetaavlo naa'me lesómaxaco. 
2CO.2.16	Qaláxasa jen'me maliaxa huetaavlo naua' lesómaxaco, qana'chi da'me sega'me nichínataxanaxat, qana'chi da' laitáỹaxac 'ená'am ga' neleuaxat. Qaláxasa jen'me sóxote nec'aléegue, qana'chi da'me 'ená'am qa'en ga'me jama na' laita 'me chiỹaqapíỹi da' nec'alaxa. Qana'chi ¿jái'chogamaxa ỹaqanatet da' nalá'uo da'me n'onataxanaxac? 
2CO.2.17	Qaláxasa qo'mi sa sega'me qo'mi menaxaiqa da' semenaqat'ape naua' l'aqtaqa ñi'me Dios, da' 'uootaxa senqá'am na' jalcote 'me 'chi ỹasáxadiñi naua' n'aqtaqa. Jaldáta da' ỹátaqta qo'mi 'eesoda da' s'aqtaxanqátac, qana'chi qo'mi ỹaỹáte'n ñi'me Dios. Qá'a mai'chi qo'mi lamaxa's, qataxa qo'mi lelatáqa so' Cristo.
2CO.3.1	Da' qo'mi senqaac dójo', qana'chi ¿'anp'itáxañiitapega da' jodamaxa qo'mi ỹitaxa da' sétaaque da' ñi'ỹoxodénaqtapeela't? ¿'Uootaxa da' 'ami sanáxama jaga' nede 'me qanpatáxasoxolate? ¿'Uootaxa da' 'ami siỹaxanaxaavlo da' 'av'íchii jaga' qad'onataxanaxac lemalate, da' qaidi sadénaxataq jen'me ỹ'étetac dójo'? 
2CO.3.2	'Axai', sa naq'áita. Qá'a 'ami 'me na'chi 'oñí'ỹam jaga'me qad'onataxanaxalate 'me seuénaqtaaque. 'Oñí'ỹam jan'me nidíise da' qoỹidetalóo'te naua' qadiquidiaqtel, da' qaidi ỹima na' siỹaxadipi ỹaateton qataxa da' ỹitaxaỹaxanaxan. 
2CO.3.3	'Ami 'me 'oñí'ỹam jaga' nede 'me ỹátaqta mai'chi lidíise so' Cristo, ỹim, qana'chi qo'mi sanaxáỹi. Jaga'me nede 'me sa 'te 'chi nedáxanaqte ga'me qoỹidolégue, qá'a na'chiso so'me lepaqal ñi' Dios 'me nec'alétaiỹi so' dedáxan. Jaga' nede 'me sa 'ená'am da' ledáxat da' qoỹidelégue ga' qa', qá'a na'chána jan' liquidiaqte na' siỹaxadipi.
2CO.3.4	Qana'chi ỹátaqta saỹátenaq dójo', chiỹoqóchiỹi so' Cristo da' qadip'iỹáxac ñi' Dios. 
2CO.3.5	Sa 'te da' mai'chi ñachiỹoxosoxola't da' sauoqo qad'añaxac da' 'uo ga' s'étaq, na'chidáta da' ỹima na' s'étaq na'chi chiỹaqaỹi ñi' Dios. 
2CO.3.6	Qá'a ñi'me 'me qo'mi ỹ'éteeta da' 'en qadalá'uo da' s'onataxanaxauó'o da'me dálaxaic ỹamaxataxac 'me sa 'ená'am da' qoỹalaxaguet ga' 'chi nidíisec, qá'a da'me naqaida da' dálaxaic nec'alaxa 'me chiỹoqo'ot so' lepaqal ñi' Dios. Na' naqátaxacpi 'me qoỹidétañi, jen'me ỹí'et da' nalaataguec ga' siỹaxaua, qaláxasa so' lepaqal ñi' Dios ỹan da' nec'alaxa.
2CO.3.7	Jénjo' naqátaxacpi 'me chiỹoqo'ot so' Moisés, jen'me qoỹidelégue so' qa', qataxa ỹátaqta let'ádaic joca'li na' lauaq. Chan'eesa na' Israel lec'oqtepi sa ỹañoxot da' ỹilóoue na' latáxasoxoc so' Moisés, qá'a na' latáxasoxoc so'me ỹátaqta let'ádaic na' lauaq. Qaláxasa so'me nauaq nichíctañi joca'li, cha ỹivíd'a da' 'om. Qaláxasa joca'li qonacot so'me naqátaxacpi 'me ỹí'et da' neleuaxa, qana'chi qaỹa 'te ga' 'ená'am da' li'ỹoxodic, 
2CO.3.8	qana'chi ¡'éeta toqoo'chi da' sa p'asáiỹi da' li'ỹoxodic da'me n'aqtac 'me qo'mi neda'alo so' Espíritu Santo! 
2CO.3.9	Qana'chi jen'me naqátaxacpi 'me ỹí'et ga'me qane'uaxánaguec, da' ỹátaqta 'uo da' li'ỹoxodic, qana'chi ¡táalia'chi toqo' taa'le da' sa ỹágueego' da' li'ỹoxodic da' l'aqtac ñi'me Dios 'me ỹ'axatema qo'mi da' ma'le qaỹa ga' qadesamaxataxac! 
2CO.3.10	Qá'a jen'me naqátaxacpi 'me ỹátaqta 'uo joca'li da' li'ỹoxodic, qaláxasa naỹi sa 'ená'am da'me 'me ỹátaqta ỹágueegue da' li'ỹoxodic. 
2CO.3.11	Chan'eesa da' 'uo da' li'ỹoxodic joca'li da'me sa 'te loguéegue, qana'chi 'ená'am ỹágueegue da' li'ỹoxodic da'me qaỹa 'te ga' loiquiaqa'.
2CO.3.12	Qá'a ỹátaqta 'uo da' qanaquitaxac, qana'chi qaỹa 'te ga' qo'mi nequepaxateeta da' s'aqtaxanaq. 
2CO.3.13	Na'chi sa senqá'am so' Moisés da' ỹa'uo so' latáxasoxoc lápo', qaidi na' Israel lec'óqo'tepi sa 'te ỹauañíỹi da' tat'a't da' 'om so'me nauaq 'me sa 'te loguéegue. 
2CO.3.14	Qaláxasa so' siỹaxadipi qaỹa joca'li ga' laatetonaxanaxac. Qá'a cha ỹivídet'aguet naỹi, da' ỹivíta da' qoỹosáxanaxan so' 'uáichiiñi ỹamaxataxac, qana'chi naqaiso ỹitaxa so'me nequepaqtaxanaxat dequepaqtaxan da' qaỹa 'te ga' qoỹaỹáten. Qá'a jeso'me nequepaxanaxat sa qonaqat, qá'a na'chisóta so' Cristo 'me ỹañoxot da' naqat. 
2CO.3.15	Cha ỹivíde'ta naỹi da' ỹivíta da' qoỹosáxanaxa'n naua' lidii's so' Moisés, qana'chi 'uo so' sega'me nequepaqtaxanaxat 'me nequepaxatetalégue da' naatetonaxanaxac. 
2CO.3.16	Qaláxasa ga' siỹaxaua da' 'uootaxa 'equegue so' qadesaliaxanec, qana'chi qonaqat so'me nequepaqtaxanaxat. 
2CO.3.17	Qá'a so'me qadesaliaxanec na'chiso so'me lepaqal ñi'me Dios, chan'eesa ga'me huet'ague so' lepaqal so' qadesaliaxanec, qana'chi huét'a da' huosóchiiñi. 
2CO.3.18	Chan'eesa ỹima da' senqáta sóxote qaỹa so'me lapadénaqa'te naua' qadatáxasoxoco, qana'chi senqá'am jaga' talnaxai 'me lauáqanỹi qa'en da' li'ỹoxodic so' Cristo, qataxa na'chi ñichíỹaqat'aguet da' senqá'am so' Cristo, qá'a da'me li'ỹoxodic so'me na'chiqo'mi nichíỹaxatetraseguem. Naqaida da' 'éeta so' qadesaliaxanec 'me naqaiso so' lepaqal ñi'me Dios.
2CO.4.1	Chan'eesa qo'mi 'ena't qomle da' ñiláuaqañi, qá'a ñi'me Dios da'me lichoxodénataxanaxac qo'mi ỹipataxalóo'te da'me n'onataxanaxac. 
2CO.4.2	Qataxa sóxote sa saconaxaguet ỹima na' 'chi ñoxótaxaicpi 'me qoỹí'et, qataxa jen'me ỹa'uo da' n'alóxo. Qataxa sa 'te da' 'chi soqovínaxanaqtac, qataxa sa seléemaxata' naua' l'aqtaqa ñi'me Dios. Jaldáta da' 'eesoda naua' s'axáta', ỹima na' siỹaxadipi ỹaỹáten da' qo'mi 'eesoda, da'me ỹaỹáteeta ñi'me Dios. 
2CO.4.3	Chan'eesa da' 'uootaxa sa di'ỹoxoỹi da'me s'axátaqtac n'aqtaxanaxac 'me nec'alaxaqui, 'uootaxa jalénata na' siỹaxadipi 'me taỹá'a da' laqataxac. 
2CO.4.4	Qá'a jen'me sa 'te da' d'amaqténataxan, chan'eesa so'me qadó'o paiỹac 'me quétapegue' jen'me siỹaxadipi, jeso'me ỹaqanamaqtet jen'me da' laatetonaxanaxac, da' qaidi sa ỹilá'a na' lauaq da'me 'ónaxaic qadipí'ic 'me ỹ'axat da' ladíquiaxac so' Cristo 'me ỹ'oxodaic, so'me naqaiso so' liquí'i ñi'me Dios. 
2CO.4.5	Da' s'aqtaxanqátac, qana'chi sa 'te taa'le mai'chi ñ'axátaqtapeela't. Jalsóta so' Cristo 'me qo'mi s'axátaqtac da' naqaiso 'me qadesaliaxanec. Qataxa ñichoxotqátapeela't da' 'chi qo'mi 'adelatáqadii', ỹasouaxat da' lesóxodic so' Jesús. 
2CO.4.6	Qá'a ñi'me Dios 'me mai'chi namaq da' ỹicoỹadóoue, da' qaidi ỹ'oqótooue na' n'álaxa, naqaiñi 'me ỹicoỹadoovlo naua' qadiquidiaqtel, chiỹaqaỹi qa'en jeso'me l'edáxa, da' qaidi ma'le saatetonaq da' li'ỹoxodic ñi'me 'me 'edóoue qa'en da' latáxasoxoc so' Jesucristo.
2CO.4.7	Qaláxasa da'me 'uo laso'víỹaxac, da'me sacháqtaỹi da' qadó'oc 'me 'ená'am jaga' taxaqui 'aléua, da' qaidi qoỹilá'a da'me p'asáiỹi lañoqtaxanaxac 'me chiỹoqo'ot ñi'me Dios, qana'chi sa 'te da' qo'mi chiỹaqaỹilo. 
2CO.4.8	Qana'chi temaqaidi da' huo'oi naua' hua'alo naua' ỹ'e't da' qadaqalaic, qaláxasa na'chi 'eeta't da' lasoxoc da' qoỹiỹamaxachiñi. Qataxa temaqaidi da' 'uo ga' qo'mi ỹachítataxa'n, qaláxasa sa 'te qaỹa ga'me qadasoxónataxanaxac. 
2CO.4.9	Qataxa temaqaidi da' qo'mi qonqalgaxat'ape, qaláxasa sa 'te qo'mi niimaqa. Temaqaidi da' qo'mi qoỹamaxadíñi, qaláxasa sa 'te qadeleu. 
2CO.4.10	Ga'me saxague, qana'chi huetalégue da' qadó'oquiaxac da'me leleuaxa so' Jesús, qaidi 'eesa di'ỹoxoma da'me qo'mi nichaatétaỹilo jeso'me Jesús. 
2CO.4.11	Qá'a naỹi da' qo'mi maliaxa ñic'alqátaiỹi, qana'chi sachóxosoqtac da' lichic da' qanalaataguec ỹiméda naua' noloqo'te ỹasouaxat so' Jesús, qaidi da' nichaalataxac so'me di'ỹoq da' nichaatétaỹi da' qadó'oquiaxac 'me sa jaloc. 
2CO.4.12	Chan'eesa da' d'onataxanỹi da' neleuaxa da' qadó'oquiaxac, qaláxasa da' chaalataxac 'ami d'onataxañiilo.
2CO.4.13	Naua' nidii's n'aqtaqa 'enapega't: “S'amaqténataxan, chan'eesa sose.” Qana'chi 'éeta da' senqáta da' qadip'iỹáxac da' s'amaqténataxanaq, chan'eesa sosáqtac. 
2CO.4.14	Qá'a saỹátenaqta ñi'me Dios 'me ỹitaxa nec'alaxadiséguem joca'li qoỹalaat so' qadesaliaxanec Jesús, ñi'me nataq'en qo'mi nec'alaxatréegue qomle, 'ená'am da' nec'alaqtaguec so' Jesús. Ỹim, qana'chi qo'mi qataxa 'ami ỹauee'ualo ga'me huét'a ñi'me. 
2CO.4.15	Ỹima di'ỹoq dójo', da' qaidi 'adiỹamaqáiñi, qaidi da' jalcote na' ỹaconeguet da' l'ágaxanataxanaxat ñi' Dios, nataq'en jalcote na' ỹaatapecot da' netónaxac, da'me náaue da' li'ỹoxodic ñi' Dios.
2CO.4.16	Chan'eesa sa 'te da' ñalásaxanaqta't qomle. Temaqaidi da' sega'me nacaquétañi da' qadó'oquiaxac, qaláxasa jeda'me sa di'ỹoq 'me qanchaalataxac noloqo'te da' naqaloxodétaseguem. 
2CO.4.17	Qá'a naa'me qane'queténaxaco naỹi da'me qanchaalataxac, naa'me qaỹa 'te laliide'j qataxa sa 'te loidéegue, naqainaua naua' qo'mi ỹ'éteeta ga'me ỹátaqta let'ádaic ni'ỹoxodic 'me qaỹa 'te loiquiaqa', sa 'ená'am na' qane'queténaxacpi. 
2CO.4.18	Chan'eesa sa 'te seloqótaỹi qomle ga'me ỹ'oqóchiỹi. Jalgáta ga' sa di'ỹoq. Qá'a ga'me ỹ'oqóchiỹi, sa 'te loguéegue, qaláxasa ga'me sa di'ỹoq, na'chiga 'me qaỹa 'te loiquiaqa'.
2CO.5.1	Chan'eesa qo'mi saỹátenaqta da' 'uootaxa dacaiñi da'me qadó'oquiaxac, 'me 'ená'am ga' 'emec 'me sa 'te 'eeta't, qaláxasa ñi'me Dios sóxote da' ỹaqátaxata't ga' qad'acháqa' 'me qaỹa 'te loiquiaqa' di' piỹem. Ga'me sa 'te l'onatac ga'me 'chi siỹaxaua. 
2CO.5.2	'Eesa naỹi da' maliaxa ñic'alqátaiỹi, ñichaataqátaỹi da'me qadó'oquiaxac, qana'chi sachitataqtapiỹe't, qataxa 'uo da' qadidiáxa da' ñichíỹaxa ga' qad'acháqa' 'me piỹem lé'ec, 
2CO.5.3	ga'me qo'mi huapolóo'te qa'e'n, 'ená'am ga' noxot, da' qaidi sa 'te qo'mi saleet'aỹilo. 
2CO.5.4	Chan'eesa naỹi da' maliaxa sonqátaaue jen'me qad'emec 'me qadó'oquiaxac, qana'chi 'uo da' qadachitataic qataxa da' qadoouoxo. Qaláxasa sa 'te sétaaque da' saleet'ague da'me toisec qadó'oquiaxac. Da'me senqátapeec 'enaac: Sétaaque da' sanaxañi ga'me dálaxaic qadó'oquiaxac, qaidi qaỹa da'me qadó'oquiaxac 'me sa jaloc ỹasouaxat da'me dálaxaic chaalataxac. 
2CO.5.5	Qana'chi ñi'me Dios na'chiñi 'me qo'mi ỹaqátaxat'aita ỹima da'me dójo', qataxa qo'mi ỹanema so' Espíritu Santo, qana'chi naqaiso 'me qo'mi huaqátetaỹilo qa'e'n ga'me saconaxaguet qomle.
2CO.5.6	Chan'eesa na'chi 'eeta't qomle da' qadip'iỹáxac. Saỹátenaq da' maliaxa ñichaataqátaaue da' qadapáchiỹaxac, qana'chi 'ená'am da' sa senoxonaxáaue ga'me qad'emec. Qana'chi sa 'te ñatenaxauó'o ga' qadesaliaxanec. 
2CO.5.7	Qataxa qolqatalégue qomle da' qadip'iỹáxac, qana'chi sa 'te na'chiga ga' ỹ'oqóchiỹi. 
2CO.5.8	Qaláxasa ỹátaqta 'uo da' qadpé'e. Qana'chi 'uo da' qadidiáxa da' qolqá'e da' ñichaataqátaaue da'me qadapáchiỹaxac, da' qaidi sividaq'aguet da' qad'acháqadiaxaua so' qadesaliaxanec. 
2CO.5.9	Chan'eesa sepagaqátapegue' da' qo'mi ỹiỹamaxadéete' so' qadesaliaxanec, naỹi da' maliaxa ñichaataqátaaue da' qadapáchiỹaxac, 'uootaxa da' sóxote sa 'te ñichaataxáaue. 
2CO.5.10	Qá'a ỹima qo'mi sasoxouó'o qomle ga'me huá'a da' so' Cristo nimit na' nesamaxataxacpi, da' qaidi ñi' 'oonolec taỹot jaga' lasee'te da' l'onataxanaxac ca'li maliaxa nichaatétaaue da' lapáchiỹaxac, n'óota 'uootaxa sa nó'in.
2CO.5.11	Qá'a qo'mi sóxote ma'le saatetonaq da' lasoxoc da' qad'oỹa so' qadesaliaxanec, 'uo da' ñipogoxóinaqtapegue' na' siỹaxadipi da' qaidi d'amaqténataxan. Qaláxasa ñi'me Dios sóxote da' qo'mi ỹaatetóote', qana'chi 'uo da' qanaquitaxac da' 'ami nataq'en qo'mi 'auaatetoñíite'. 
2CO.5.12	Sa 'te ỹitaxa da' s'iỹílaxasoxolégue da' qaidi qo'mi 'avi'ỹoxodíñii'. Jaldáta da' sétaaque qo'mi 'aviñii' madet'eeta, qaidi 'uo ga' 'aviñíiỹapega na' siỹaxadipi 'me ni'ỹoxodéetapiỹi da' lasoxoc ga' 'chi siỹaxaua, qana'chi sa na'chinaua naua' liquidiaqte lase' ga'me. 
2CO.5.13	Qá'a qomle sega'me qo'mi jaláxaiqa, qaláxasa ỹasouaxat ñi'me Dios; qaláxasa qomle siỹamaxasóqchiiñi, qana'chi mai'chi 'adaỹamaqai. 
2CO.5.14	Da' loqopi'chi so' Cristo na'chida 'me qo'mi ỹamaqa'pe, qá'a saỹátenaqta da' 'oonolec so' ỹileelégue ỹima na' siỹaxadipi. Ỹim, qana'chi ỹima jen'me 'ená'am da' ỹileu. 
2CO.5.15	So' Cristo ỹileelégue ỹima na' siỹaxadipi, qaidi ga' maliaxa nec'alétaiỹi, qana'chi sa 'te da' mai'chi lalémaxaset da' l'óiỹaxac. Na'chisóta so'me ỹileelégue qataxa nec'alisee'mot qoỹin jen'me. 
2CO.5.16	Chan'eesa naỹi qo'mi sa 'te da' seloqótaỹi da' lasoxoc ga' senqá'am 'chi siỹaxaua 'me huetalégue jen' 'aléua. Qataxa temaqaidi da' sóxote joca'li seloqótaỹi da' lasoxoc so' Cristo 'ená'am qasenaq jen'me huetalquéna, naỹi qaamaxa sa 'te 'éeta da' qadeenataxac da'me so'me. 
2CO.5.17	Chan'eesa da' 'uo ga' n'oxoneguet so' Cristo, jega'me 'ená'am ga' dálaxaic siỹaxaua. Qana'chi da' toisec laméchiỹaxac qaỹa, qana'chi ỹima da' dálaxaic da' nisiỹaxauáỹaxac.
2CO.5.18	Ỹima dójo' chiỹoqo'ot ñi'me Dios, ñi'me 'me qo'mi nemánaxanaxa'n qa'e'n, chiỹoqóchiỹi qa'en so' Cristo. Ỹim, qana'chi qo'mi ỹanema da' qad'onataxanaxac, da' qaidi nemá'ne' qasenaq ỹima na' siỹaxadipi ñi'me. 
2CO.5.19	Da'me qad'aqtaxanaxac 'eet'oi: Ñi' Dios huet'aguet josii'chi so' Cristo da' ỹima nemánaxa'ne' ñi'me na' siỹaxadipi, qana'chi ñi'me sa 'te hueenatét'a da' l'etaxalóxo na' siỹaxadipi. Ỹim, qana'chi qo'mi ỹanema da' qad'onataxanaxac, da' qaidi s'axátaq da' n'aqtac 'me ỹ'axat da' qonemá'ne' ñi' Dios. 
2CO.5.20	Chan'eesa na'chiqo'mi letaxaỹáxanaxanqa so' Cristo, da' 'ená'am da' ñi'me Dios 'ami nachoxodénoovlo, qana'chi qo'mi d'euóxonalo. So' Cristo qo'mi 'e'n ñachoxodénaqtapegoovlo, da' senqaac: 'Anemáñii'ỹi' qomle ñi'me Dios. 
2CO.5.21	So'me Cristo ỹátaqta qaỹa 'te ga' lesamaxataxac. Qaláxasa ỹasouaxat da' qo'mi, qana'chi ñi'me Dios 'ená'am qa'en ga'me loico ló'o, qaidi qo'mi da' ma'le soqotaxauó'o so' Cristo, qana'chi sividaxaguet da'me chaalataxac huosóta 'me liỹamaqtac ñi'me Dios.
2CO.6.1	Qá'a qo'mi lecochaxa'u ñi'me Dios da'me l'onataxanaxac, chan'eesa 'ami ñachoxodénaqtapegoovlo da' 'ená'te qomle da' ỹisamaxáỹi da' 'ami ỹichoxode'n ñi'me Dios. 
2CO.6.2	Qá'a naua' l'aqtaqa ñi'me 'me nedétrañi 'enapega't:
2CO.6.2	So' nolo' 'me ỹichoxodénataxanaxaqui, qana'chi 'am semachíỹa;
2CO.6.2	qataxa so' nolo' 'me huáaue da' sec'alaqtaxan, qana'chi 'am ñoq'oỹá'ac ỹicochiỹa.
2CO.6.2	Na'chína naỹi na' nolo' 'me niỹálaqtaxanaxaqui; qataxa na'chína na' nolo' 'me nec'alaqtaxanaxaqui.
2CO.6.3	Qaỹa 'te ga'me 'uootaxa taa'le ñauánaqtapeeguet, da' qaidi sa 'te da' sa ỹiỹamaxañi ga'me qoỹasaxalégue da' qad'onataxanaxac. 
2CO.6.4	Na'chidáta da' sétaaque da' ỹima na' s'etaqpi na'chi di'ỹoxoma qa'e'n da' qo'mi lelatáqa ñi'me Dios, qá'a ỹasouaxat da' ỹátaqta 'uo da' ñiuénaxagueta ỹima naua' qane'queténaxacpi, da' qadovic qataxa jen'me qanloiquiaxanataguecpi. 
2CO.6.5	Qá'a qo'mi qoỹi'uaxáat'ape, qo'mi qoỹicoñi't, qo'mi qoỹicouaxat'ape, qataxa let'ádaic da' qad'onataxanaxac, sa s'ochaxaỹi di' pí'ỹaq, qataxa qadoqouat. 
2CO.6.6	Nataq'en di'ỹoxoma qa'e'n da' qo'mi lelatáqa ñi'me Dios da' 'ónaxaic qadasoxoc, qataxa da' qadaatetonaxanaxac 'me 'eesa, qataxa da' qanpogoxóinaxac, qataxa da' qadauochidíỹaxac, qataxa na'chi 'eeta't da' qo'mi huet'aita so' Espíritu Santo, qataxa da' 'eesa qadoqopi'chidíỹaxac, 
2CO.6.7	qataxa da'me qad'aqtaxanaxac 'me 'eesa, qataxa da' lañoqtaxanaxac ñi'me Dios 'me qo'mi huet'aita. Qataxa s'euóxonaxa da' n'euóxonaxat chaalataxac 'me huosóta, da' ỹivíta da' qo'mi qoỹicouaxa'n, 'uootaxa da' 'uo ga' ñicotaxá'ỹi'. 
2CO.6.8	Qataxa 'uo di' nolo' na'chi qo'mi qoỹi'ỹoxoden'ape, qataxa da' qo'mi sa 'te qoỹodiáquen'ape. Qataxa 'uo da' n'óosa da' qan'aqtaguec, qataxa 'uo da' sa nó'in. Qataxa 'uo da' qo'mi qovínaxanaxaiqa qoỹi'n, hua'idi ỹitaxa qoỹíitapega qo'mi 'eesoda. 
2CO.6.9	Qataxa hua'idi ỹitaxa qoỹinapéga sa 'te qo'mi qoỹaateto'n, qataxa 'uo da' qoỹinapéga da' qo'mi naatetonaqa. Qataxa 'uo da' qo'mi qoỹachitalóo'te da' qadeleuaxa, qaláxasa maliaxa ñic'alqátaiỹi. 'Uo da' qo'mi qoỹi'uaxáat'ape, qaláxasa sa 'te qo'mi qoỹalaa't. 
2CO.6.10	Temaqaidi da' saquicoqóta, qaláxasa na'chi 'eeta't da' qo'mi madet'ape. Qataxa temaqaidi da' qo'mi choxodáchi, qaláxasa jalcote na' sesaliaqtetaq. Temaqaidi da' qaỹa 'te ga' sauanáxa, qaláxasa qaỹa 'te ga'me qadovic.
2CO.6.11	'Ami qadaqáỹa' 'me 'ad'acháqadii na' Corinto, qo'mi ỹátaqta qaỹa 'te ga' ñip'itáxanaqtaaque da' 'ami setaxasóxovlo, ỹátaqta huosóchiỹi jañi' qadiquidiaqte, qaỹa 'te ga' 'chi soxotaqátapiiñi. 
2CO.6.12	Qataxa sa 'te 'uo ga' 'oonolec da' 'chi soxotaqátapii'nsop gamachaqaiga da' 'oñíita, mai'chi 'ami 'me huo'oi naua' qo'mi 'auoxochíitapii'nsopa. 
2CO.6.13	Naỹi 'ami ñachoxodénoovlo, sená'am ga' net'a da' nachoxodénoovlo gaua' lec'óqo'te, da' ỹátaqta 'au'ouáchichiilo qomle naua' 'adiquidiaqtéldii', 'oñíit'em jaỹim da' qaỹa 'te ga' ñip'itáxaataaque da' 'ami sosoovlo.
2CO.6.14	'Ená'te da' 'auaqaiỹet qomle ga' siỹaxaua 'me sa d'amaqténataxan. Qá'a da' naq'áita da'me, qana'chi 'ená'am ga' qoỹiuaxaỹaxana't 'me sa 'te natena't. Qá'a ¿qo'li taiỹet da' huaxaiỹet da' chaalataxac huosóta da' chaalataxac 'me sa nó'in? 'uootaxa ¿qo'li huaqát'ai na' ỹ'oqóchiiñi na' n'álaxa? 
2CO.6.15	Qataxa so' Cristo ¿qo'li neuotée'te' so' qadó'o paiỹac Satanás? qataxa ga' tamnaxaic ¿qo'li 'ená'am ga' sa tamnaxaic? 
2CO.6.16	Qataxa ga' 'emec 'me tamnaxaqui ¿qo'li qoỹanáaue ga' 'chi nadénaqtac niquí'i? Qá'a 'ami 'me 'ami l'emáqa ñi'me Dios 'me sa leuaxaic, qá'a ñi'me 'enaac:
2CO.6.16	Sonétaaue qataxa sequétaaue qomle jen'me siỹaxadipi;
2CO.6.16	jaỹim 'me naqaỹim let'a netamnaxala',
2CO.6.16	qana'chi jen'me mai'chi ỹalaqapi.
2CO.6.17	Chan'eesa nataq'en ñi' qadesaliaxanec 'enaac:
2CO.6.17	'Oquí'ỹai qomle na' sa d'amaqténataxan, qataxa 'auỹochíit'a;
2CO.6.17	qataxa 'ená'te 'aupochíiỹi qomle ga' desepaxanaqtaxan,
2CO.6.17	qaidi 'ami saconeeta,
2CO.6.18	qataxa qaidi na'chaỹim 'me jaỹim 'adet'ai.
2CO.6.18	Qana'chi 'ami ỹalaqapi qataxa ỹalepi, naqaida 'me 'enaac ñi'me qadesaliaxanec 'me p'asáiỹi.
2CO.7.1	Chan'eesa 'ami ñauotaxa'u ỹaqai'ỹolqa, naqaida 'me qo'mi qoỹ'axátet'ama. Qana'chi qaỹa 'te qomle ga' ỹisepaxanaqtet da' qadó'oquiaxac qataxa so' qo'mi ỹiuoxona'pe qadiquí'i ỹima na' desepaxanaqtaxan. Jaldáta da' sepagaqpegue' qomle da' qo'mi huosóte', qá'a souqátaaue da' soqochaxa ñi'me Dios.
2CO.7.2	¡Píiỹa, ỹa 'auauóỹaaque qomle ga' qadedáqa' naua' 'adiquidiaqtéldii'! Qá'a qaỹa 'te ga' se'quemaqtetaq qataxa da' ñ'áxataq qataxa da' soqovínaq. 
2CO.7.3	Da'me senqaac sa 'te da' qaidi 'uo ga' qadasouaqtac da' 'oñíita, qá'a sóxote ỹim ca'li da' senaac da' 'ami ỹátaqta 'aneuáñiỹa'uo jañi' ỹiquidiaqte, da' qaidi 'ami ỹic'alaxa'u qataxa da' 'ami ỹileuaxa'u. 
2CO.7.4	Na'chi ỹátaqta jalcote da' ñaquitaxac qataxa da' ỹamaic ỹasouaxat da' 'oñíita. Temaqaidi da' souqátanỹi ỹima jen'me qane'queténaxacpi, qaláxasa nedot'a't da' ỹ'añaxac qataxa jaỹim saqáchiỹi da' ỹamaic.
2CO.7.5	Chiỹoqót'a so' ñivítaxa di' Macedonia, qana'chi maliaxa qaỹa 'te ga' qanmataqa'. Jaldáta da' souqátanỹi ỹima jen'me qancotaxacpi, na' nep'aỹáiỹi na' qanqueuógaxanataguec, qataxa tema'le liỹilo naua' qadai'li. 
2CO.7.6	Qaláxasa ñi'me Dios 'me ỹ'añaqtétac ga'me qaỹa 'te l'añaxac, jiñi'me qo'mi ỹ'añaqteteque da' livídaxac so' Tito; 
2CO.7.7	qataxa sa jaldáta da' livídaxac so'me, qá'a so'me ỹátaqta 'uo da' l'añaxac ỹasouaxat da' 'oñíita. Qá'a so'me qo'mi ỹ'axátetapeema da' ỹátaqta 'uo da' 'audiáqai'ỹaguet da' jaỹim 'anauañíi'ỹi', qataxa qo'mi ỹ'axátetapeema da'me 'adaquicoqoi qataxa da' ỹátaqta 'uo da' 'adepagaxadíquii jaỹim. Qana'chi naqaida 'me ỹátaqta nichíỹaxateegue da'me ỹamaic.
2CO.7.8	Temaqaidi da' jaso' ỹidíise 'me 'ami sedénaqtenalo ca'li da' 'ami ỹaquicoqte't, qaláxasa sa ỹitaxa seenata. Qá'a taa'le sóxote da' saỹáten da' 'ami ỹaquicoqte't, qana'chi da' 'uootaxa seenata, qaláxasa sa loguéegue. 
2CO.7.9	Qana'chi naỹi ỹátaqta 'uo da' ỹamaic, qaláxasa sa 'te ỹasouaxat da'me 'auaquicóita. Qá'a ỹasouaxat da'me 'adaquicoqoi, da'me 'en 'oquí'ỹai naua' 'adoicódii'. Qá'a 'anapogáxadiñiiỹet da' 'adaquicoqoi 'me ỹiỹamaxadéeta ñi' Dios, qana'chi qaỹa 'te ga' sega'me sasouaxataq da' 'oñíita. 
2CO.7.10	Qá'a da'me naquicoxo 'me ỹiỹamaxadéeta ñi'me Dios, da'me ỹ'éte'uo da' qoỹaxadíñi naua' noico, qana'chi náaue da' nec'alaxa. Qana'chi qaỹa 'te taa'le qocapéguem. Qaláxasa da' laquicoxo na' sa d'amaqténataxan, jeda'me náaue da' neleuaxa. 
2CO.7.11	'Ami da' 'ausichiỹiỹet so' 'adaquicoqoi 'me ỹiỹamaxaden ñi' Dios, qana'chi ¡ỹa 'auc'achiñii naỹi da'me náaue! Da'me ỹ'éte'uo da' sa 'te 'au'aidíñiitac, qataxa 'au'axáchii da' náaue da'me 'av'íchii, qataxa 'ami ỹalemaqtaqte't, qataxa ỹa'uo da' 'adoqolánaqai. Ỹim, qana'chi 'uo da' 'adidiáxasoxoquii da' jaỹim 'anauañíi'ỹi'. Huá'a, qaama'le quelégue da' 'adevílii da' 'auauóỹaaque ga' ne'uaxánaguec ga'me ỹa'uo ga' sa nó'in. Qana'chi ỹima da'me di'ỹoq qa'en da' 'ami qaỹa 'te ga' 'adesamaxataxaquii. 
2CO.7.12	Qá'a, ca'li sedétapeelégue jaso' ỹide, qana'chi sa 'te da' 'eesa'me da' ỹeenataxac da' 'uootaxa tatapiỹi ỹiuel ga'me siỹaxaua 'me ỹa'uo da' sa nó'in, 'uootaxa ga'me 'uo ga' qoỹ'étec. Na'chidáta da' sétaaque da' qaidi 'auaỹáchiñii da'me 'adoouoqoi ỹasouaxat da' senqáta. Da'me ỹaỹáteeta ñi'me Dios. 
2CO.7.13	Chan'eesa qo'mi ỹátaqta 'uo da' qan'añaqtaguec.
2CO.7.13	Qaláxasa sa jaldáta da'me qan'añaqtaguec 'me saconaxaguet. Qá'a ca'li ñauanáxai' so' Tito, qana'chi lamá'asa da' qadamaic, ỹasouaxat so'me da' ỹátaqta mátac, qá'a ỹátaqta ỹima da' 'oñíita da' 'alcochíiỹa so'me, da' qaidi qaỹa 'te ga' taỹapiỹi lauel. 
2CO.7.14	Qaỹa 'te ga' ỹ'alóxo ca'li séetapega so' Tito da' ỹátaqta jaỹim mátac ỹasouaxat da' 'oñíita. Jaldáta da' ỹima jen'me 'ami s'axataxama ỹátaqta 'eesa. Naq'áita ca'li senqátapega so' Tito ỹátaqta 'eesa da' qo'mi madet'ape ỹasouaxat da' 'oñíita. 
2CO.7.15	Qana'chi so'me ỹátaqta ỹágueegue da' loqopi'chi da' 'oñíita da' tachiỹi lauel da' 'oñíit'ec da' 'aualaqaiỹet, qataxa da' 'adoqochoqoi joca'li 'auacoñiiỹet, qataxa 'uo da' 'adoqolánaqai. 
2CO.7.16	Jaỹim mátac, ỹasouaxat da' ỹátaqta 'uo da' ñaquitaxac da' 'oñíita.
2CO.8.1	Naỹi 'ami qadaqáỹa', sétaaque da' 'ami s'axataxama da' 'éeta da' lichoxodénataxanaxac ñi'me Dios 'me ỹanem jen'me 'amaqténataxanaxaicpi 'me néta'ña na' 'aléua Macedonia. 
2CO.8.2	Temaqaidi da' ỹátaqta 'uo da' laqalaic jen'me ỹasouaxat da' napiinaguec, qaláxasa na'chi 'ená'am ỹátaqta mátac. Qataxa jen'me temaqaidi da' ỹátaqta choxodaq, qaláxasa ỹátaqta chítaqtaxanaxaicpi, 'ená'am da' saliaxanqapi. 
2CO.8.3	Jaỹim ỹátaqta sec'atéetac jen'me da' ỹátaqta 'uo da' lidiáxa da' detauánaxan. Ỹima ỹan na'me nalóta'uo, qataxa ỹátaqta ỹágueegue qa'en da' lachítaqtaxanaxac. 
2CO.8.4	Qataxa ỹátaqta qo'mi nachoxodéetapegoovlo da' semacháq'a da' nataq'en detauánaxan da' qoỹitauan ga' qadaỹi 'amaqténataxanaxaicpi Jerusalén lé'ecpi. 
2CO.8.5	Qataxa jen'me ỹivíd'a da' ỹí'et jen'me sa 'te taa'le tatapiỹi qadauel. Qá'a jen'me 'uáiñi da' nañanot so' qadesaliaxanec, ỹim, qataxa jec qo'mi. Da'me ỹátaqta chiỹoqo'ot ñi'me Dios. 
2CO.8.6	Chan'eesa qo'mi siỹáxanaqtapecot so' Tito, da' qaidi na'chi 'eeta't da' quet'ot qa'en da' 'oñíita da'me nachítaqtaxanaxac 'me sóxote joca'li da' ỹ'étetac ca'li 'ami netaavlo. 
2CO.8.7	Qá'a 'ami ỹima qaỹa 'te ga' 'anqaláachii'ỹi': 'uo da' 'adip'iỹáxaquii, qataxa sa 'anqaláachii'ỹi' da' 'adapaxaguenataxanaxaquii, qataxa 'uo da' 'adaatetonaxanaxaquii, qataxa da' 'an'añaxataxaquii, qataxa da' 'adoqopi'chii da' senqáta. Chan'eesa n'óota da' sa 'te qaỹa 'aviñii nataq'en da'me nachítaqtaxanaxac.
2CO.8.8	Da'me senaac sa 'te da' ỹamaxasóxonaxac. Jaldáta da' sétaaque 'auaỹáchiñii da' n'añaxataxac ga'me 'adaqaỹai, qaidi qoỹilá'a da'me 'adoqopi'chii qomle da' 'uootaxa ỹátaqta 'eesa. 
2CO.8.9	Qá'a sóxote da' 'auaatetoñii da' lichoxodénataxanaxac so' qadesaliaxanec Jesucristo. Jeso'me ỹátaqta saliaxanec, qaláxasa ỹacona da' nachoxodec, ỹasouaxat da' loqopi'chi da' 'oñíita, qaidi 'ami saliaxanaqa, ỹasouaxat da' lachoxodec so'me.
2CO.8.10	'Ami sanema da'me ỹiinataxac, qaidi qaỹa 'te 'uo da' 'oñíita. 'Ami so' huó'e laqáỹa sóxote da' 'av'íchiitac da'me. Qataxa sa na'chidáta da' 'av'íchiitac da'me, qá'a ỹátaqta 'uo da' 'adoouoqoi. 
2CO.8.11	Chan'eesa naỹi n'óota da' 'oquiiỹot da' 'av'íchii da'me, cha ỹivíd'a da' 'aumachii. Ỹátaqta 'oñíit'em da' 'adoouoxoquii so'me ỹímta da' 'auachítaqtaxañii, da' 'auañii jaga'me 'adalóita'uo. 
2CO.8.12	Qá'a ga'me siỹaxaua da' 'eesa da' leenataxac da' 'uo jaga' ỹaneuo, qana'chi ñi'me Dios ỹátaqta ỹiỹamaxadéeta jaga'me nalóta'uo da' ỹaneuo ga'me. Qá'a ñi'me sa 'te ỹiỹáxane'uo jaga' sa 'te qoỹauana.
2CO.8.13	Da'me sa 'te naqaida da' 'uootaxa sétaaque da' 'ami choxodáchi ỹasouaxat da' 'autauáñii ga' 'adaqaỹai. 
2CO.8.14	Qá'a da'me náaue da' sétaaque da' ỹima qadalóchiiñi. Qá'a naỹi 'ami 'autauáñiỹic ga'me ỹiuéetaaque di'me 'adaỹii. Qana'chi qomle 'uo ga' nolo', qana'chi 'ami ỹitauanque ga'me 'avíñiitaaque. Qaidi ỹátaqta ỹima da' 'eet'a't qomle. 
2CO.8.15	Qá'a na'chi 'enaac naua' nidii's l'aqtaqa ñi'me Dios: “Ga'me jalcote ga' lapóñiisec, qana'chi qaỹa 'te ga' l'iỹóxot; qataxa ga'me sa léca ga' lapóñiisec, qaláxasa qaỹa 'te ga' ỹiuéetaaque.”
2CO.8.16	Qaláxasa sanem da' ñitónaxac ñi'me Dios, qá'a ñi'me ỹanem jañi' liquidiaqte so' Tito da' 'ená'am qa'en da' jaỹim da' ỹátaqta 'uo da' lidiáxa da' 'ami lecochiỹalo. 
2CO.8.17	Qá'a so'me ỹoqo'cha da'me ỹ'aqtac 'me sanem, qataxa so'me na'chi 'eeta't 'ami ỹidiáqat'alo, qana'chi naỹi mai'chi nachiỹoxola't so'me da' 'ami ỹic'atalo.
2CO.8.18	Sa na'chisóta so' Tito. Nataq'en 'uo na' liquiáxaua 'me samaxasoq qadaqáỹa 'me ỹátaqta qoỹíitapega 'ónaxaic da' lasoxoc ỹima na' 'amaqténataxanaxaicpi jen'me souqát'a, ỹasouaxat da' ỹ'axátetac da' n'aqtac 'me nec'alaxaqui. 
2CO.8.19	Qataxa sa jaldáta da'me, qá'a ỹima na' 'amaqténataxanaxaicpi 'me qoỹilotelégue so'me qadaqáỹa, da' qaidi ñáigaqpegue', qataxa da' qaidi qo'mi lecochiỹalo da'me seloxogue nachítaqtaxanaxac 'me s'étaqtac da' qaidi ỹ'oxodaq qa'en ñi' qadesaliaxanec qataxa qoỹilá'a da'me 'an'añaxataxaquii. 
2CO.8.20	Qana'chi senqát'ec da'me, qá'a 'uo da' qadivitaxa da' 'uootaxa qo'mi qoỹinapegalo, ỹasouaxat jan' nachítaqtaxanaqte 'me ỹapónaqtapega't. 
2CO.8.21	Qá'a qo'mi sétaaque da' ỹiỹamqáchiiñi ga' s'étaq, qana'chi sa 'te jalñíta ñi' qadesaliaxanec da' sétaaque da' qo'mi ỹic'atéet'ape, na'chi 'ená'am ỹima na' siỹaxadipi.
2CO.8.22	Saa'me sa na'chisáate'. Nataq'en 'uo so' qadamaxasec qadaqáỹa laqáỹa 'me qo'mi saỹátenaqta da' 'éeta da' letauánaxanaxac. Qana'chi naỹi lamá'asa ỹañodelégue da' letauánaxanaxac ỹasouaxat da' lepé'e da' 'oñíita. 
2CO.8.23	Qomle 'uo ga' nataxaalégue so' Tito, qana'chi 'au'axáchiim ga'me da' so' Tito mai'chi ỹicochaxaua, jaỹim lecochítapega da' 'ami neuálaxaitapee'to. Qataxa qomle qonataxaalóo'te saua' qadaqáỹa' laqáỹa', qana'chi 'au'axáchii' da' saa'me 'me lamaxa's jen'me 'amaqténataxanaxaicpi 'me l'acháqa' jen' sonéta'ña, qataxa saa'me ỹi'ỹoxodéetrac so' Cristo. 
2CO.8.24	Chan'eesa 'ami n'óota da' ỹátaqta 'aualoxóñiỹalo qomle saa'me da' 'adoqopi'chii, qaidi ỹaỹáteeta na' 'amaqténataxanaxaicpi jen' souét'a da' ỹátaqta qo'mi 'eesoda da' 'ami si'ỹoxodénaqt'ape.
2CO.9.1	Da'me lasoxoc da' qoỹí'et jaga' netauánaxanaqte da' qaidi qolecochiỹa ga' qad'amaqténataxanaxaua Jerusalén lé'ecpi, da'me sa 'te ỹiuen da' sidíñi. 
2CO.9.2	Qá'a jaỹim sóxote da' saatetóota da' qaỹa 'te ga' 'aviquíitapega. Chan'eesa jaỹim ỹátaqta 'uo naale da' ỹi'ỹoxodénataxanaxac da' 'oñíita jen' souét'a Macedonia, da' 'ami 'me Acaya lase' da' chi'ena so' huó'e laqáỹa da' 'auauóitaaque jaga' 'adetauánaxanaqchii. Chan'eesa jalcote na'me l'acháqa' jen' Macedonia 'uo da' 'ami n'añaxata'alo ỹasouaxat da' 'adecochaxaquii. 
2CO.9.3	Qaláxasa na'chi 'ená'am jaỹim 'ami samaxalo saa'me qadaqáỹa', qaidi sa 'te da' ỹisamaxáỹi da' s'axátaqt'ape da'me 'ónaxaic da' 'av'íchiitac. Qataxa qaidi ỹipaquíchiỹi da' 'auqátaxañiita't da' 'adecochaxaquii 'me sóxote s'axátaqtac. 
2CO.9.4	Je'doomataxa qomle 'uo ga' ñáicapegue' jen'me l'acháqa' na' Macedonia, qana'chi 'ami ỹilolóo'te da' maliaxa qaỹa 'te 'anỹamaxataxaquii. Qana'chi ỹátaqta 'uo da' qad'alóxo qomle, qamaale na'chi'ami taa'le 'uo da' 'ad'alóqoi, qá'a 'ami 'me 'ami sip'iỹaqtalóo'te. 
2CO.9.5	Na'chida 'me 'uo da' táchiỹi ỹiuel da' seỹaxanoto saa'me qadaqáỹa', da' qaidi 'uáiñi da' 'ami desapchiỹalo saa'me, qataxa 'ami lecochiỹalo da' qaidi nalóiñi jaga'me 'adetauánaxanaqchii 'me 'au'axáchiitac joca'li, qataxa qaidi jaga'me 'adetauánaxanaqchii leuóteta da' 'uo, qaidi qoỹilá'a da' mai'chi 'ad'ágaxanaxaquii, qana'chi sa 'te sega'me 'ami samaxasoqtalóo'te.
2CO.9.6	'Antovíñiit'ac qomle da'me senaac: Ga' sa léca ga' ỹaañi, qana'chi nataq'en sa léca ga' laqchiisec; qaláxasa ga' jalcote ga' ỹaañi, qana'chi nataq'en jalcote qomle ga' naqat. 
2CO.9.7	Chan'eesa ñi' 'oonolec ỹan ga'me laqchiisec ga'me táchiỹi jaga' liquidiaqte, qaláxasa sa 'te da' 'chi nachít'a, 'uootaxa da' 'chi qoỹamqatalégue, qá'a ñi'me Dios ỹátaqta ỹiỹamaxadéeta ga'me mátac da' dachítaqtaxan. 
2CO.9.8	Ñi'me Dios 'me p'asáiỹi da' 'en 'chi táteegue da' 'ami ỹanema na' chaqáina 'me 'adeuóoỹaxaquii, qaidi ỹima da' 'ami 'uo na' mai'chi 'adeuénquii, qataxa qaidi sa 'te 'uo ga' 'avíñiitaaque da' 'autauánaxañiỹot da' 'av'íchii ga' n'onataxanaxac ỹiỹamqáchiiñi. 
2CO.9.9	Qá'a naua' nidii's l'aqtaqa ñi' Dios ỹ'axa't ga' 'ónaxaic siỹaxaua, 'enaac:
2CO.9.9	Ga'me sa 'te huochidíỹaqaic da' ỹanỹi na' choxodaqpi,
2CO.9.9	qana'chi da'me ỹiỹamqáchiiñi l'onataxanaxac qana'chi qapiỹáiỹi jen'me.
2CO.9.10	Ñi'me Dios, 'me naqaiñi ñi' ỹan jaga' peta qataxa ga'me nalic, jiñi'me 'ami ỹanema qomle ga' 'avíñiitaaque, da' qaidi 'auanaxañii, qataxa da' naséguem qa'en jaga'me 'adañiisii, qataxa ỹátaqta jalcote qa'en jan' jala, qana'chi da' naqataanaxac, jalcote ga'me náaue jen'me ỹiỹamqáchiiñi n'onataxanaxacpi, 
2CO.9.11	qaidi 'ami ỹima huet'asopa na' nesaliaxa, qataxa qaidi sa 'te da' 'auasematai. Ỹim, qana'chi qo'mi 'auamaqaiỹalo jaga' 'ad'ágaxanaqchii, qaidi ga' qadaỹi ỹaatapecot da' netónaxac ñi'me Dios. 
2CO.9.12	Qá'a da' sanaxam jaga' qad'ágaxanaqte ga' qadaỹi, qana'chi sa 'te jaldáta da' sanaxam ga'me ỹiuéetaaque. Nataq'en da' qo'mi s'étaxac da' jega'me ỹátaqta ỹaatapecot let'ádaic da' netónaxac ñi'me Dios. 
2CO.9.13	Jen'me ỹátaqta ỹi'ỹoxodéetac ñi'me Dios, qá'a da'me 'ad'ágaxanaxaquii di'ỹoq qa'en da' ỹátaqta 'aualaqaiỹet da' 'ónaxaic qadipí'ic 'me n'aqtaguec so' Cristo. Nataq'en 'uo da' li'ỹoxodénataxanaxac jen'me, qá'a ỹasouaxat jaga' 'ad'ágaxanaqchii 'me 'av'íchii da' 'auamaqáiỹa jen'me qataxa na' ỹima laỹi. 
2CO.9.14	Qataxa jen'me na'chi'ami netameetalóo'te, qá'a ỹátaqta jalcote da' loqopi'chi da' 'oñíita, qá'a ỹasouaxat let'ádaic da' 'ami ỹanema lichoxodénataxanaxac ñi' Dios. 
2CO.9.15	Qamaa'chitáxa naỹi, ¡Ñitónaqtapeec ñi' Dios, qá'a ñi'me ỹátaqta let'ádaic da' qo'mi ỹanema qan'achíquiaxac, jeda'me sa 'te sañoxotaq taa'le s'axátaq ga' náaue!
2CO.10.1	Jaỹim Pablo, 'ami ñachoxodenoto, ỹasouaxat da' lesoosóxonaxac so' Cristo qataxa da' lesóxodic. Jaỹim 'uo na' jaỹim 'enapéga da' 'ami souetaavlo, qana'chi sa 'te da' ñidáqa, qaláxasa naale da' jaỹim qaỹá'a jen' 'oñíita'ña, qana'chi 'uo da' ñiteeta't. 
2CO.10.2	Chan'eesa naỹi 'ami ñachoxodénoovlo da' qomle ỹivíta da' 'ami sec'atalo, qana'chi 'ená'te qomle da' jaỹim 'auladiilégue, da' qaidi sividaxat'ot ga' qo'mi ỹipoleelóo'te da' s'étaqtac jen'me loiquínataxanaxac na' 'chi siỹaxaua. Qá'a qaỹa 'te ga' jaỹim nauanguet da' ñicotá'ỹi' jen'me. 
2CO.10.3	Qá'a 'eesa da' 'chi qo'mi siỹaxa'u, qaláxasa sa 'te da' senqá'am na' siỹaxadipi 'me 'aléua lé'ec da' 'uootaxa necota. 
2CO.10.4	Qá'a da'me qad'euóxonaxat da' 'uootaxa ñicotaq, sa 'te naqáina jen'me l'euóxonaxat jen'me siỹaxadipi 'me 'aléua lé'ec. Qá'a da'me jaldáta 'me lañoqtaxanaxac ñi'me Dios, da' qaidi soláxataxaỹi jen'me n'iinaxaquipi. 
2CO.10.5	Da' qaidi ñoláxataxañi ỹima jen'me 'chi qoỹa'uo nesamaxataxacpi qataxa gamachaqaiga nep'aguénataxanaxac 'me ỹ'oxodénaxac da' sétaaque da' nauanguet da' qaidi sa qoỹaateton ñi'me Dios. Qataxa ỹima jen'me leenataxacpi na' siỹaxadipi ỹátaqta sanoqot so' Cristo, da' qaidi ỹalaxaguet so'me. 
2CO.10.6	Qataxa ỹátaqta qaỹa 'te ga' segaqátapega da' sauoqo ga' ne'uaxánaguec ỹima jen'me sa 'te ỹalaq, lamá'a qomle 'uootaxa ma'le nalóchiiñi da' 'aualáqai.
2CO.10.7	'Ami 'chi 'aulóitaỹi ga' ỹ'oqóchiỹi siỹaxaua. Qomle 'uo ga' 'enapeela't da' huet'aguet so' Cristo, qana'chi jega'me n'óota da' ỹaỹáteeta da' nataq'en qo'mi qolqátapegue' so' Cristo. 
2CO.10.8	Qá'a temaqaidi da' 'uootaxa jaỹim sétaaque sega'me da' ñagaqtenaac da' 'uo ga' senec, qaláxasa sa 'te da' ñipecóqtac. Qá'a so' qadesaliaxanec 'me jaỹim ỹanem da'me 'uo da' senec, da' qaidi nichíiseguem qasen da'me sa di'ỹoq 'anchaalataxaquii. Qana'chi sa 'te da' sega'me 'ami ñoláxataxadiñi. 
2CO.10.9	Qataxa 'ená'te taa'le da' 'oñíitapega da' 'ami soqochoqte't da' 'ami sedénaqtenalo naua' ỹidíisel. 
2CO.10.10	'Uo quenáxa na' 'enapii'ỹa da' co'ỹachi naua' ỹidii's, qataxa vicháxagueta naua' senapegalo, qaláxasa da' ỹasoxoc da' 'ami souetaavlo, qana'chi qaỹa 'te ga'me ñitenaxac, qataxa naa'me ỹ'aqtaqa qoỹ'ota'n. 
2CO.10.11	Qaláxasa ga'me 'enaac da'me dójo', ga'me n'óota da' ỹaỹáteeta da' qo'mi sa na'chináate' naua' qadosáxaco da' qo'mi sedáqtrañi, qá'a na'chi ỹipaquíchiỹi da' qadosáxac da' 'uootaxa 'ami souqataavlo.
2CO.10.12	Qo'mi sa 'te sétaaque da' sadénaxataq, 'uootaxa da' senqá'am da' nichaalataxac jen'me siỹaxadipi 'me mai'chi niỹamaxadéetapeela't. Jen'me 'uo da' nichiỹoxosóxoc, ỹasouaxat da' mai'chi naloqteetapeela't, qataxa ñi' 'oonolec mai'chi naloqteetapeeguet da' nichaalataxac ga' laqáỹa. 
2CO.10.13	Qá'a qo'mi sa 'te da' sagaqtenaqpégueegue ga'me qo'mi qoỹanema. Qá'a ñi'me Dios naqaiñi 'me ỹ'an ga' loiquiaqa' ga'me qad'onataxanqa', naqaiñi ñi'me qo'mi ỹanema da' 'uo da' qadivídaxac da' 'ami jen'me 'oñíita'ña Corinto. 
2CO.10.14	Chan'eesa sa 'te da' ñapagaqpeelégue da'me qo'mi qoỹanema qad'onataxanaxac, ga'me 'éeta toqoogamaxa lasoxoc taa'le sa 'te 'ami sevídaxauelo ca'li. Qá'a qo'mi 'me 'ami se'uáuaqtoovlo da' 'ami sedaxalo da' 'ami s'axátaxama da'me 'ónaxaic qadipí'ic 'me n'aqtaguec so' Cristo. 
2CO.10.15	Sa 'te da' ñip'áxanaqpeeguet ga' l'onataxanaxac ga' siỹaxaua laqáỹa, 'uootaxa da' sega'me mai'chi qadalémaxaset. Jaldáta da' qo'mi ñaquitaqát'a da' nichíiseguem da' 'adip'iỹáxaquii, qaidi qo'mi nichígueegue da' qad'onataxanaxac da' 'oñíita, qaláxasa na'chi 'eeta't sa 'te ñapagaqalégue di' loiquiaqa' da' qad'onataxanaxac. 
2CO.10.16	Qana'chi qomle ỹim, qana'chi ỹitaxa ñichíỹaxa ga' 'aléua laqáỹa 'me p'ásaiỹi da' 'ami, da' s'axátaq da' n'aqtac 'me nec'alaxaqui. Qaláxasa sa 'te da' ñip'áxanaxaguet ga' l'onataxanaxac ga' siỹaxaua laqáỹa.
2CO.10.17	Qá'a naua' nidii's l'aqtaqa ñi' Dios 'eet'oi: “Da' 'uo ga' sétaaque ni'ỹoxodeela't, qana'chi ga'me n'óota da' ỹi'ỹoxoden so' qadesaliaxanec.” 
2CO.10.18	Qá'a ga' siỹaxaua 'me qoỹiỹamaxadéeta, sa naqaiga ga'me mai'chi ni'ỹoxodéetapeela't, na'chidáta da' ỹi'ỹoxodéetac ñi' qadesaliaxanec.
2CO.11.1	Quiliisaxa da' 'ami 'an'añaxachiiỹet da' cat'olec 'me sega'me ñichiỹoxosóxoc. Temaqaidi ga'me 'éeta, qaláxasa na'chi 'ená'am jaỹim 'anapogáxadiñiiỹet. 
2CO.11.2	Qá'a jaỹim 'uo da' sega'me ỹic'álaxanaxac da' 'oñíita, qaláxasa da'me ỹic'álaxanaxac, da'me chiỹoqo'ot ñi'me Dios. Qá'a jaỹim sétaaque da' 'ami s'onáxaneeta so' Cristo, qataxa sétaaque da' 'ami saloxóneeta so'me, da' 'ená'am qasen jaga' q'añole 'me huaỹamqai, 'me 'uoneguet ga' 'oonolec siỹaxaua. 
2CO.11.3	Qaláxasa da'me 'éeta so'me nanaic 'me sa naqaláataxaic ca'li ỹoqovin jaso' Eva. Naqaida 'me ỹ'éte'uo da' ỹoqolánaxa da' 'uootaxa nataq'en da' 'ami ỹoqovi'n, qana'chi da' 'adeenataxaquii dasee'guesop da'me huosóta 'me 'ad'amaqténataxanaxaquii so' Cristo. 
2CO.11.4	Qá'a 'ami 'uo da' 'anapogáxadiñiiỹet jen'me 'ami nivídetapee'ualo 'me ỹ'axátetac ga' Jesús laqáỹa 'me sa 'ená'am so'me s'axátaqtac, qataxa da' 'ami 'auacoñiiỹet ga' nepaqal laqáỹa 'me sa 'ená'am so'me Dios lepaqal 'me sóxote 'ami taỹoto, qataxa da' 'auacoñiiỹet ga' n'aqtaxanaxac laqáỹa 'me sa 'ená'am da' sóxote 'anaquiáxañiitapega. 
2CO.11.5	Qá'a jaỹim saỹáteeta da' qaỹa 'te ga' jaỹim napacalégue jen'me 'oquíitapegue'pi 'me 'enapeela't da' nasoỹá'ña jen'me Jesús lamaxa'spi. 
2CO.11.6	Qana'chi temaqaidi da' jaỹim sa 'eesá'me sa ñaqaláate' da' ỹitaxỹaxac, qaláxasa da' ỹaatetonaxanaxac 'me sa naq'áita. Qataxa ỹima jen'me s'étaqpi da' 'oñíita, naqáina na' ỹichoxot da'me qadaatetonaxanaxac.
2CO.11.7	'Uootaxa ¿qo'li sa ỹiỹamaxañi jodamaxa ca'li 'ami s'axatema da' n'aqtac 'me nec'alaxaqui, qana'chi sa jaỹim 'te 'ausiichíñii, da' sacona da' ỹátaqta ñoqosíiñi, qaidi 'ami qoneuaxaỹaxadíseguem? 
2CO.11.8	Qataxa jaỹim 'ená'am da' seuoxotáxanec jaso' naicaua na' 'amaqténataxanaxaicpi laỹi ca'li saconeguet da' 'en ỹaso'vi, da' qaidi 'ami selolóo'te. 
2CO.11.9	Qataxa ca'li 'ami souetaavlo, qana'chi 'uo da' ỹovic, qaláxasa qaỹa 'te ga' jaỹim ỹimelégue da' 'oñíita. Qá'a saua' qadaqáỹa' 'me chiỹoqodá'a di' Macedonia, saa'me 'me jaỹim ỹane'm so'me seuéetaaque. Qana'chi ỹátaqta let'ádaic da' ỹitelaxa da' 'uootaxa 'uo ga' jaỹim ỹimelégue da' 'oñíita, qana'chi naqaida 'me sequet'ot dójo'. 
2CO.11.10	Jaỹim ỹátaqta 'eesa da' saatetóota da' 'eesa nasoxoc 'me chiỹoqo'ot so' Cristo, qataxa saỹáteeta nataq'en da' qaỹa 'te ga' jaỹim neuótec da' ỹamaic jen'me néta'ña di' 'aléua Acaya. 
2CO.11.11	Qana'chi ¿jái'te ga' 'eeto' dójo' 'me senaac? ¿Qo'li sa 'te 'ami soqopitalo'? Qaláxasa ñi' Dios ỹaỹáten da'me ỹátaqta let'ádaic da' 'ami ñoqopitalo.
2CO.11.12	Qaláxasa jaỹim sequet'ot da'me s'étetac, qaidi qaỹa 'te liiuo qasen jen'me 'chi sétaaque da' 'uo ga'me ỹachiỹoxotaỹi, da' qaidi 'uo ga' lamaic, da' 'ena'ama qo'mi. 
2CO.11.13	Qá'a jen'me 'chi nenáqchinỹi da' lamaxa'spi so' Jesús, qaláxasa qovínaxanaxaicpi, qataxa 'chi naỹóoue na' lamaxa'spi so' Cristo. 
2CO.11.14	Da'me sa 'te ỹiuálaq'a, qá'a saỹátenaq so' qadó'o Satanás 'uo da' 'chi naỹóoue na' Dios lamaxa'spi 'me 'uo na' lauaq. 
2CO.11.15	Chan'eesa sa 'te ỹiuálaq'a da' 'uootaxa jen'me l'onataxanaxanecpi so'me da' 'chi ỹadénaxat da' nó'in ga'me ỹ'étetac. Qaláxasa ga'me ne'uaxánaguec jen'me qomle, na'chi ỹipaquichiilo ỹiméda naa'me ỹ'étet'ape.
2CO.11.16	Ỹitaxa senaac da' ỹ'aqtac: 'Ená'te qomle da' 'uo ga' 'enapii'ỹa jaỹim jaláxaic. Qaláxasa qomle 'uo ga' leenataxac da'me, qana'chi n'óota qomle da' jaỹim demachít'a da' sose da' sená'am ga'me jaláxaic, qaidi nataq'en jaỹim 'uo da' cat'olec da' ñ'amaqten. 
2CO.11.17	Da'me dójo' senaac sa 'te jaỹim ỹamaxalégue so' qadesaliaxanec. Jaldáta da' sega'me ỹaláxac da' ỹosáxac da'me ñ'amaqténaxac. 
2CO.11.18	Qá'a jalcote na' 'chi n'amaqchínỹi jen' 'chi 'aléua lé'ec, chan'eesa nataq'en jaỹim naỹí'uo da' ñ'amaqténaxac. 
2CO.11.19	Qá'a da'me 'oñíita 'oñíiỹapeela't da' 'uo da' 'adaỹátenaxanaxaquii, qalqaiga ¿tá'nooqo'chi 'aviñii mat'eguet jen'me 'chi jaláxaicpi? 
2CO.11.20	Qá'a 'aviñii mat'eguet jen'me siỹaxadipi 'me 'chi 'ami lelatáqa qa'e'n, 'ami 'chi de'quétapiilo, qataxa sega'me da' 'ami lalémaxase'te, qataxa da' 'chi 'ami ỹi'ue'n, jaldáta da' ỹi'uaxáatapegoovlo naua' 'adatáxasoxocodii'. 
2CO.11.21	Temaqaidi da'me 'uo da' s'acalégue da' senaac da'me, qá'a ¡qo'mi ỹátaqta qaỹa 'te ga' qadapotec da' s'étaq da'me!
2CO.11.21	Qaláxasa jen'me da' ỹátaqta sa 'te liiỹi lauel da' 'uo ga' n'amaqchínỹi, qana'chi nataq'en ỹátaqta sa 'te liiỹi di' ỹiuel, temaqaidi da'me sega'me jaỹim jaláxaic naỹi da'me senaac. 
2CO.11.22	¿Qo'li hebreo lé'ecpi jen'me? Jaỹim nataq'en. ¿Qo'li Israel lec'oqtepi jen'me? Jaỹim nataq'en Israel lec'óxot. ¿Qo'li mai'chi lauadipi so' Abraham jen'me? Na'chi 'ená'am jaỹim. 
2CO.11.23	¿Qo'li lelatacpi so' Cristo jen'me? Jaỹim ñapacalégue jen'me, temaqaidi da' sega'me jaỹim jaláxaic da' ỹitaxaỹaxac. Qaláxasa ỹágueegue da' ỹ'onataxanaxac, sa 'ená'am jen'me. Ỹágueegue da' ñi'uaxánaguec, qataxa ỹágueegue da' jaỹim qoỹicoñi'. Jalcote da' jaỹim qoỹachitalégue da' ỹileuaxa. 
2CO.11.24	Ỹivi't saua' cinco da' jaỹim naqatáñi na' judío lé'ecpi da' treinta y nueve jaỹim ỹidó'oc na' laqáinaxanaxat. 
2CO.11.25	Tres da' jaỹim qoỹidótapeec na' 'epaq pon, qataxa 'oonolec da' jaỹim qoỹidó'oc na' qa'. Qataxa tres da' damolíñi jan' licota 'me ñoqotéta'uo, qataxa 'oonolec da' ñauá'ne' da' sonétanỹi jan' huaxai lat'édai da' ỹima so' nolo' qataxa so' pí'ỹaq. 
2CO.11.26	Qataxa qaỹóxoda'chi naua' ỹiuoxoco, ñauaa'to naua' lichico na' ñáchi, qataxa na' cacháxaicpi, qataxa na' mai'chi ỹaỹi, qataxa jen'me ỹaqá'a siỹaxadipi. Qataxa ñauá'ne' nataq'en da' lichic na' noic let'ádaic, qataxa naua' n'ónaxadi, qataxa jan' huaxai. Qataxa s'amaxac da' lichic na' 'enapeela't da' qadaỹi 'amaqténataxanaxaicpi, qaláxasa 'chi qovínaxanaxaicpi. 
2CO.11.27	Qataxa samaxáỹi da' ỹ'onataxanaxac qataxa 'uo da' ỹaqalánaxanaxac. Jalcote da' 'uo da' sa s'ochiỹi di' pí'ỹaq, qataxa 'uo da' qaỹa 'te salic qataxa siliinquip, qataxa da' jalcote da' ñoqouaqtela't. Qataxa ñauá'ne' da' jaỹim naqaviaxa ỹalaat qataxa da' ỹisaléuaxa.
2CO.11.28	Sa na'chínata jen'me qataxa ỹima jen'me laỹi. Qá'a ỹiméda naua' noloqo'te ỹátaqta ñanomtapeeguet da' ỹidiáxa da' ỹicochiỹa ỹima jen'me 'amaqténataxanaxaicpi. 
2CO.11.29	Qataxa da' 'uo ga' qaỹa 'te l'añaxac, qana'chi nataq'en jaỹim qaỹa 'te ga' ỹ'añaxac. Da'me 'uo ga' huáñi qoỹin, qana'chi jaỹim sep'aiỹet da' ỹipecóxo qataxa da' ỹalemataic. 
2CO.11.30	Qomle 'uootaxa táchiỹi da' ñ'amaqten, qaláxasa ñ'amaqchínỹi ga'me ỹichoxot da' sega'me qaỹa 'te ga' ỹ'añaxac qa'en. 
2CO.11.31	Ñi'me qan'étoqo't 'me let'a so' qadesaliaxanec Jesucristo, ñi'me 'me qaỹa 'te loiquiaqa' da' ni'ỹoxodénataguec, ñi'me 'me ỹaỹáten da' ỹátaqta 'eesa da'me senaac. 
2CO.11.32	Ca'li souét'a di' noic Damasco, qana'chi so' net'a 'me ỹilotalégue di'me, 'me d'onataxáatapecot so' net'a laqáỹa lenaxat Aretas, jeso'me ỹa'uo so' neuataxanaqpi da' qonauan so' som let'ádaic di' noic, da' qaidi jaỹim qoỹaconé'uo da' qoỹicoñi'. 
2CO.11.33	Qaláxasa jaỹim qoỹilóonaxatoo'uet jaso' l'aite so' lequepaxat di' noic let'ádaic, jaỹim qoỹasaxánỹi jaso' n'oxona da' nasisíñi qoỹin. Naqaida 'me 'éeta ca'li da'me jaỹim ỹaxan so'me.
2CO.12.1	Ỹátaqta qaỹa 'te ga' lauéguec ga' siỹaxaua da' mai'chi ni'ỹoxodéetapeela't. Qaláxasa na'chi 'ená'am jaỹim s'axat na' ỹauanáxanaxacpi qataxa jen'me jaỹim ỹaloxóna so' qadesaliaxanec. 
2CO.12.2	Jaỹim saateton so' siỹaxaua 'me ỹ'amaqten so' Cristo. So'me ma'le ỹivi't naỹi naua' catorce 'uóidi da' qoỹaueegue di' p'ásaseguem piỹem. Sa 'te saỹáten da' cásee'megue na' ló'oquiaxac ca'li qoỹauec, 'uootaxa ga' 'éeta. Qaláxasa ñi'me Dios 'me ỹaỹáten. 
2CO.12.3	Qaláxasa jaỹim saỹáteeta da' qoỹauec so'me siỹaxaua, temaqaidi da'me ỹimáseguem joca'li so'me siỹaxaua, 'uootaxa sa ỹimáseguem. Da'me sa 'te saỹáten, qaláxasa na'chiñíta ñi'me Dios 'me ỹaỹáten. 
2CO.12.4	So'me qoỹaueegue joca'li da' piỹem da'me l'acháqa' na' nec'alaqtacpi. Joca'li hua'ague da'me, qana'chi demachiỹalo saua' n'aqtaqa 'me sa qodemachiỹapegalo, 'me qaỹa 'te qoỹasenema da' dosiilo ga' 'chi siỹaxaua. 
2CO.12.5	Jaỹim ñ'amaqten taa'le da' sená'am so'me siỹaxaua, qaláxasa jaỹim sa 'te da' mai'chi ñi'ỹoxodeela't. Jaldáta da' ñi'ỹoxodínỹi ga'me ỹí'et da' qaỹa 'te ga' ỹ'añaxac. 
2CO.12.6	Temaqaidi da' 'uootaxa ñiỹamaxadéetapeela't, qaláxasa sa 'te da' sa ỹiỹamaxañi, qá'a jaldáta 'eesa da'me s'axátetac. Qaláxasa jaỹim sa 'te séet'ec da'me, qaidi qaỹa 'te ga' ỹagaqtenéegue da' lec'atenaxanaxac da' séeta, 'uootaxa da' demachítapega da' ỹitaxaỹaxac.
2CO.12.7	Da'me jaỹim qoỹaloxóna ỹátaqta qaỹa 'te ga' 'ená'am da' li'ỹoxodic. Qaláxasa da' qaidi sa 'te da' ñ'amaqtéetapiỹi, qana'chi jaỹim qoỹanem da' naỹaliaxa, 'ená'am jaga' ỹaxat 'me ỹisóctaaue na' ỹapat. Naqaiso so' lamaxasec so' qadó'o paiỹac Satanás da' sa 'te jaỹim ỹiỹamaxataac. 
2CO.12.8	Chan'eesa tres da' siỹaxanot so' qadesaliaxanec da' jaỹim neuótec da'me. 
2CO.12.9	Qaláxasa so'me jaỹim 'enapéga, 'enaac: “Da'me ỹoqopi'chi sóxote 'am huet'asop, qaỹa 'te ga' 'auéetaaque laqáỹa. Qá'a da' ỹañoqtaxanaxac di'ỹoxom ga' siỹaxaua 'me qaỹa 'te ga' l'añaxac.” Chan'eesa ỹátaqta jaỹim mátac da' qaỹa 'te ga' ỹ'añaxac, qaidi di'ỹoxom jaỹim da' lañoqtaxanaxac so' Cristo da' jaỹim nichaatétaỹi. 
2CO.12.10	Chan'eesa ỹátaqta jaỹim mátac da' 'uootaxa qaỹa 'te ga' ỹ'añaxac, 'uootaxa da' jaỹim qoỹisouéetac, 'uootaxa da' 'uo ga' ỹovic, 'uootaxa da' jaỹim qoỹicáatac, 'uootaxa da' 'uo ga' ỹaqalaic, sasoilégue so' Cristo. Qá'a da' ỹátaqta ỹágueegue da' qaỹa 'te ga' ỹ'añaxac, qaláxasa lamá'asa da' ỹ'añaxac.
2CO.12.11	Jaỹim sená'am ga' jaláxaic ỹasouaxat da' mai'chi ñagaqten, qaláxasa 'ami 'me jaỹim 'audáxañiita't. Qamaale na'chi'ami toqo' 'me jaỹim 'avi'ỹoxodíñiitac, qá'a saỹáteeta da' sa 'te jaỹim napacalégue jen'me 'oquíitapegue'pi 'me 'enapeela't p'asáiỹi napacalégue jen'me lamaxa'spi so' Jesús, temaqaidi da'me qaỹa 'te ga' ñisáaque. 
2CO.12.12	Qá'a 'eesa ñiuenguet da' ỹ'onataxanaxac so'me 'ami souetaavlo, qataxa jen'me n'anecpi, qataxa jen'me sa qoỹauanápiỹipi, qataxa na' ỹa'uo da' n'aalaxa, naqáina 'me ỹichoxot da' ỹátaqta da' 'eesa da' jaỹim lamaxasec so' Jesús. 
2CO.12.13	Qá'a sa 'te 'ami senapegalo da' 'uootaxa sa 'te 'oñí'ỹam qasen jen'me 'amaqténataxanaxaicpi laỹi, jaldáta da' mai'chi jaỹim ñachiỹoxola't qaỹa 'te da' 'uo ga' jaỹim ỹimetapeelégue da' 'oñíita. Qana'chi ¡jaỹim 'auchoxodíñii qomle ỹasouaxat da' sega'me 'ami s'ota'n!
2CO.12.14	Naỹi sóxote da' ñiỹamaxatétac da' ỹitaxa 'ami s'iỹílaxalo, qana'chi ỹivi't tres qomle da' 'ami sesapchiỹalo, qaláxasa qaỹa 'te qomle ga' jaỹim ỹimetapeelégue da' 'oñíita. Qá'a jaỹim sa 'te ỹimitaisec ga'me 'ami huet'asopa, qá'a na'chi'ami 'me 'ami sec'atalo. Qá'a ga'me net'a 'me na'chiga ga' laỹon jaga' lemena da' qaidi talégue ga'me lec'óxot, qana'chi sa 'te naqaiga ga'me nec'óxot da' daỹonaxaalégue ga'me let'a. 
2CO.12.15	Na'chi jaỹim ỹátaqta ñisapatetelégue da' sematéteuo na' mai'chi jaỹim huet'ot, qataxa ỹivíd'a da' mai'chi ỹ'añaxac, da' qaidi ỹiỹamaxañi da' 'anchaalataxaquii. Temaqaidi da' 'uootaxa nichíctaseguem da' 'ami ñoqopitalo, qaláxasa na'chi 'ená'am da' nichíctaseguem da' sa 'te jaỹim 'anqopichíiỹa.
2CO.12.16	Qataxa 'uo na' ỹaỹáteeta 'ami da' qaỹa 'te ga' jaỹim lecochiỹapéga, qaláxasa na'chi 'ená'am qoỹinapii'ỹa da' sa ñaqaláa'te' da' 'ami ñapogóxo't. 
2CO.12.17	¿Qo'li 'uo jogamaxa 'oonolec saua' siỹaxa'u da' 'ami samaxalo da' qaidi 'ami ỹoqovi'n? 
2CO.12.18	Ca'li siỹaxanot so' Tito da' qaidi 'ami desapchiỹalo, qataxa 'uo so' qadaqáỹa laqáỹa 'me samaxague. ¿Qo'li 'ami ỹoqovi'n josomaxa Tito ca'li? ¿Qo'li sa 'eesa jodamaxa nateet'a't da' qadasoxoc, qataxa nateet'a't da' qadeenataxac?
2CO.12.19	'Uootaxa ¿'ami 'anp'itáxañiitapega jodamaxa qo'mi senqaac da'me, da' 'ami ñoqolguétaqtapee'to? 'Axai', sa 'te 'éeta. Jaldáta da' qo'mi ỹaỹáteete' ñi'me Dios naỹi da' qo'mi ỹosáxanaxa'n so' Cristo. Qana'chi ỹima da'me s'étaq, 'ami ỹaqai'ỹolqa, da'me náaue da' qaidi 'anqaloxodíitaseguem. 
2CO.12.20	Qá'a 'uo da' ỹitelaxa da' 'uootaxa jaỹim 'ami sivitalo, qana'chi sa 'te táchiỹi ga'me sóxote da' tátapiỹi di' ỹiuel da' 'ami ñauaa'to, qataxa da' 'ami nataq'en sa 'te táchiỹi ga'me sóxote tátapiỹi di' 'adevílii da' jaỹim 'anauañíi'ỹi'. Qá'a jaỹim 'uo da' ỹoqolánaxa da' 'uootaxa 'ami huetañiilo ga' cotaxac, p'aguénaxac, nalemataic, ỹotaxac, chínataxanaxaic, nivídaqtaxanaxac, jágaqtenaxac, qataxa qaỹa 'te ga' naỹamqa'. 
2CO.12.21	Qataxa ỹátaqta 'uo da' ỹitelaxa da' qomle 'ami sesapchiỹalo, qana'chi ñi' ỹit'a Dios ỹátaqta 'en 'uo da' ỹipecóxo da' 'oñíita, qataxa da' ỹátaqta let'ádaic da' ñoinaxac ỹasouaxat da' jalcote na' sóxote da' qaỹa'ague da' ỹauotapiỹi naua' loico da' 'ami, qataxa sa 'te ỹaxadéegue naua' ỹisepaxanaqte't, qataxa da'me nequeséeguetaxa, qataxa jen'me noqopi'chi 'me qodícapeegue.
2CO.13.1	Qomle 'ami sivitalo, qaama'le ỹivi't tres da' 'ami s'iỹílaxalo da' 'ami sesapchiỹalo. Ỹima qomle na' nesamaxataxac qoỹ'axat da' d'aqtaxa'n gaua' dos 'uootaxa tres siỹaxa'u. Naqaida da' 'enapega't naua' nidii's l'aqtaqa ñi' Dios. 
2CO.13.2	Jen'me 'uo ga' lesamaxataxac josii'chi qataxa ỹima jen'me laỹi, naỹi da' jaỹim qaỹá'a, qaláxasa ỹitaxa s'iỹilaxalégue da' ỹaqátaxac, 'me 'ená'am so'me ca'li 'ami souetaavlo. Qaláxasa 'ami ñichoxotet'alo, senaac: qomle ỹivíta da' ỹitaxa 'ami sec'atalo, qana'chi qaỹa 'te qomle ga' sichoxodenalégue. 
2CO.13.3	Huá'a qomle, qana'chi 'anauañíi'ỹi' ga'me 'anmichíitaaque 'me jaỹim di'ỹoxom da' na'chiso so' Cristo 'me jaỹim ỹosáxanaxaatac. Qataxa so' Cristo sa 'te qaỹa da' l'añaxac da' 'uo ga' 'ami 'eet'eque, jaldáta da' so'me ỹaloxon da' lañoqtaxanaxac da' 'ami huetaavlo. 
2CO.13.4	'Eesa da' sega'me qaỹa 'te l'añaxac so'me joca'li qoỹip'enaséguem, qaláxasa so'me nichaachiỹi da' lañoqtaxanaxac ñi'me Dios. Chan'eesa nataq'en qo'mi ñiuánaqa'uo da'me loláuaxa. Qaláxasa da' soqotaqáta'uo so'me, qana'chi qo'mi nichaatetaỹilo da' lañoqtaxanaxac ñi' Dios, da' qaidi saqanatetaq da' 'ami seloxolóo'te.
2CO.13.5	Mai'chi 'an'iiñiila't qomle, qaidi 'auaỹáchiñiita qomle da' 'uootaxa 'eesa da' 'uo ga' 'adip'iỹáxaquii. Qaláxasa maliaxa 'an'iiñiila't qomle. ¿Sa 'te 'auaỹáchiñiỹo' da' so' Jesucristo 'ami huet'aita, lamá'a da' sa 'te 'chi 'anqovíñiitapeela't? 
2CO.13.6	Qaláxasa quiliisaxa da' maliaxa 'auaỹáchiñiita da' qo'mi sa 'te da' 'chi qo'mi qovínaxanaxaiqa. 
2CO.13.7	Qataxa ñitamnaqátapecot ñi' Dios, da' qaidi 'ami sa 'te da' 'av'íchii ga' sa nó'in. Sa 'te sétaaque da' qo'mi di'ỹoxoma ga' qaniỹamaxadénataguec, jaldáta da' sétaaque da' 'ami 'av'íchii ga' ỹiỹamqáchiiñi, temaqaidi da' sega'me sa 'te da' 'eesa ga'me s'axátaq. 
2CO.13.8	Qá'a qo'mi sa 'te sañoxotaq taa'le ñasoỹaqá'ai ga'me 'eesa nasoxoc, jaldáta da' ỹicochaxa. 
2CO.13.9	Chan'eesa ỹátaqta qo'mi madet'ape naale qaỹa 'te ga' qad'añaxac, qataxa lamá'a da' 'ami 'uañaxaiqa. Ỹa qolqat'ot da' qantamnaxac, qaidi ỹátaqta da' 'adalóichiiñi. 
2CO.13.10	'Ami sedénaqtenalo jan' ỹidíise naỹi, qaidi qomle ỹivíta da' 'ami sec'atalo, qana'chi sa 'te s'euoxonot da' sedolégue da' sen da' jaỹim ỹanem so' qadesaliaxanec, da' qaidi 'ami 'anchíquiitaseguem, qataxa sa 'te da' 'ami noláidiñi.
2CO.13.11	Naỹi 'ami ỹaqáỹa', ỹátaqta 'ónaxaic qomle da' 'adadíquiaxaquii. Ỹátaqta 'aupaquiỹápegue' qomle da' nalóchiiñi da' 'anchaalataxaquii, qataxa 'ami madet'ape, qataxa 'oonolec ga' 'adeenataxaquii, qataxa 'ami laquétrapiiñi. Qaidi 'ami huet'aita ñi' Dios 'me chiỹoqo'ot da' n'emáxac qataxa da' nesóxodic. 
2CO.13.12	Ñi' 'oonolec qomle da' 'oñíita nec'ouoq ga' laqáỹa da' nip'iỹí'ne', ỹátaqta 'anchoxodiñiiỹa't. 
2CO.13.13	Ỹima na' qadaỹi 'me qadip'iỹáxau'pi 'ami ỹamaxalo da' lip'iỹénataxanaxac.
2CO.13.14	Qataxa 'auacoñiiỹet qomle da' l'ágaxanataxanaxac so' qadesaliaxanec Jesucristo qataxa da' loqopi'chi ñi' Dios, qataxa 'auacoñiiỹet so' Espíritu Santo da' 'ami huet'aita. Já'a, na'chi naq'áita dójo'.
GAL.1.1	Jaỹim Pablo, jaỹim lamaxasec so' Jesucristo. Sa 'te jaỹim lamaxasec ga' 'chi siỹaxaua qataxa da' jaỹim ỹidéuo, na'chisóta so' Jesucristo qataxa ñi'me let'a Dios 'me nec'alaxadiséguem ca'li qoỹalaat. 
GAL.1.2	Jaỹim qataxa ỹima jen'me qadaỹi 'me jaỹim huet'asop 'ami samaxasaxalo jan' qadidíise, 'ami 'amaqténataxanaxaicpi 'me 'ad'acháqadii na' Galacia. 
GAL.1.3	Sétaaque da' 'auacoñiiỹet da' n'ágaxanataxanaxac qataxa da' n'emáxac 'me chiỹoqo'ot ñi' qadet'a Dios qataxa so' qadesaliaxanec Jesucristo, 
GAL.1.4	'me nañaneguet joca'li da' nalaataguec, ỹasouaxat naua' qadoico, qaidi qo'mi nec'alaxatree'guesopa jen'me sa ỹiỹamaxañi 'me huetalégue jen' 'aléua. Ỹipaquíchiỹi da' mai'chi 'éetapeec ñi' qadet'a Dios. 
GAL.1.5	Chan'eesa ¡na'chiñi da' ni'ỹoxodenatac qomle ñi' Dios! Já'a, na'chi naq'áita dójo'.
GAL.1.6	Jaỹim ỹátaqta jalcote da' ỹ'aalaxac da' 'oñíita, da' ỹátaqta pasá'a da' 'oquí'ỹai ñi'me Dios, 'me chiỹoqóchiỹi qa'en da' qo'mi ỹichoxode'n so' Cristo ca'li ñi'me 'ami ỹiỹáxanalo. Ỹátaqta s'aalát'ec da' 'oquiiỹi da' ỹaqá'a n'aqtaxanaxac 'me qoỹíitapega nec'alaxaqui. 
GAL.1.7	Sa 'eesa taa'le 'uo ga' laqáỹa n'aqtaxanaxac 'me nec'alaxaqui. Qaláxasa 'uo jen'me sa 'ami ỹalémaxa't, qataxa sétaaque da' ỹiléemaxat da' n'aqtaxanaxac 'me nec'alaxaqui 'me chiỹoqo'ot so' Cristo. 
GAL.1.8	Qaláxasa qomle 'uo ga' qoỹ'axatema 'ami ga' n'aqtac laqáỹa 'me qoỹíitapega nec'alaxaqui, qana'chi qomle sa 'te nateneguet da' sóxote 'ami s'axátaqtapeema, qana'chi ga' siỹaxaua qoỹa'uo qomle ga' ne'uaxánaguec let'ádaic chiỹoqo'ot ñi'me Dios, temaqaidi da' 'uootaxa jaỹim, 'uootaxa piỹem lé'ec Dios lamaxasec. 
GAL.1.9	Da'me sóxote da' senaac ca'li, qaláxasa ỹitaxa da' s'iỹílaxalégue da' senaac: Qomle 'uo ga' ỹ'axat ga' n'aqtaxanaxac laqáỹa 'me qoỹíitapega nec'alaxaqui, qana'chi 'uootaxa sa nateneguet da' sóxote da' 'auacoñiiỹet, qana'chi ga'me qoỹa'uo qomle ga' ne'uaxánaguec let'ádaic chiỹoqo'ot ñi'me Dios.
GAL.1.10	Da'me senaac dójo', qana'chi ¿qo'li sétaaque 'chi jaỹim ỹiỹamaxaden na' siỹaxadipi, 'uootaxa ñi'me Dios? 'uootaxa ¿'chi sétaaque da' qaỹa 'te 'uo qasen na' siỹaxadipi? 'Axai', qá'a qomle 'chi sétaaque jaỹim ỹiỹamaxaden na' siỹaxadipi, qana'chi sa 'te jaỹim lamaxasec so' Cristo.
GAL.1.11	Qaláxasa 'ami ỹaqáỹa', jaỹim sétaaque 'auaỹáchiñiit'eguet da'me n'aqtac 'me 'ami s'axátetapeema, jeda'me sa 'te leenataxac ga' 'chi siỹaxaua. 
GAL.1.12	Jeda'me sa 'te da' sachiỹoxoto'ot gamachaqaiga 'chi siỹaxaua. Qataxa sa 'te 'chi ñapaxaguenaguec, qá'a jalsóta so' Jesucristo 'me jaỹim ỹaỹátenaxanaxanec dójo'.
GAL.1.13	Qataxa sóxote da' 'aumachiitapeelégue da' 'éeta ca'li da' ỹasoxoc so' maliaxa sequétaaue da'me lasoxoc da' l'amaqténataxanaxac na' judiopi. Qataxa sóxote da' 'auaỹáchiñii da' séet'ec da' ỹaqaleuaxa ca'li ñaqalegaxátac na'me Dios lalémaxasetpi da' sétaaque da' ñimachíchiiñi da' salaat. 
GAL.1.14	Da'me l'amaqténataxanaxac na' judiopi ca'li souétaaue, qana'chi jaỹim ỹátaqta jalcote na' mai'chi ỹ'acháqadiaxau'pi 'me ñaloxou'pi 'me ñapacalégue. Qá'a jaỹim ỹátaqta sequet'eelo da' ỹiỹamaqtaqa naua' napaxaguenaxaco so'me huá'au ỹit'alpi. 
GAL.1.15	Qaláxasa ñi'me Dios jaỹim ỹilotelégue joca'li maliaxa sa 'te ñiỹíñi, qá'a jalcote da' loqopi'chi, qana'chi jaỹim ỹiỹáxana joca'li. Chan'eesa ca'li 'éeta da'me jiñi'me, 
GAL.1.16	huá'a, qana'chi jaỹim ỹaatetonaxanaxaneguet so' lec'óxot, qaidi jaỹim s'axátem jen'me sa judiopi da' l'aqtac 'me nec'alaxaqui. Ca'li sóxote ỹim da'me, qana'chi jaỹim qaỹa 'te ga' ñinát'e'. 
GAL.1.17	Qataxa sa 'te saiỹi da' Jerusalén da' 'uootaxa sec'atalo saua' sóxote da' Jesús lamaxa's. Jaldáta da' jaỹim sa ñiỹáloxoden da' sec'áta di' 'aléua Arabia. Ca'li ỹim, qana'chi ñ'iỹílaxa di' noic Damasco.
GAL.1.18	Ca'li ma'le ỹinoxodéegue saua' tres 'uóidi, qana'chi jaỹim saiỹi di' Jerusalén. Huá'a, qana'chi ñaatetó'ne' so' Pedro, qana'chi souet'asop so'me, ỹivi't saua' quince noloqo'te. 
GAL.1.19	Qaláxasa sa 'te taa'le sela'alo gaa'me Jesús lamaxa's laqáỹa', na'chisóta so' Jacobo so'me lanogaxaua so' qadesaliaxanec Jesús. 
GAL.1.20	Ñi' Dios ỹic'atéetac naỹi da'me sidíñi 'me 'ami samaxalo, da'me ỹataqtelégue 'eesa.
GAL.1.21	Ca'li ỹim dójo', qana'chi sec'áta di'me 'aléua Siria qataxa di' Cilicia. 
GAL.1.22	Qaa'le jen'me qadaỹi 'me ỹ'amaqtéetac so' Cristo 'me néta'ña di' 'aléua Judea, sa 'te jaỹim ỹaateton ca'li jen'me. 
GAL.1.23	Jaldáta da' 'chi naquiáxatapeelégue da' n'aqtaxanaxac 'me 'enaac: “So'me siỹaxaua 'me qo'mi ỹicaat'ape ca'li, naỹi ma'le ỹ'axátetac da' nip'iỹáxac 'me sétaaque da' noláxachiñi josii'chi.” 
GAL.1.24	Qana'chi ỹi'ỹoxodéetac ñi'me Dios ỹasouaxat jaỹim.
GAL.2.1	Ca'li sóxote ỹinoxodéegue saua' catorce 'uóidi, qana'chi ỹitaxa s'iỹílaxague di' Jerusalén, ñáictapegue' so' Bernabé, qataxa ỹiquiáxaua so' Tito. 
GAL.2.2	Saiỹi da'me, qá'a ñi' Dios jaỹim ỹauanáxanaxan da' qaidi saiỹi da'me. Ca'li huá'ña di' Jerusalén qaa'le 'uo ca'li so' niỹaqái'ỹa 'me losáxa'j saa'me chi'ena da' nasoxola'te, qana'chi s'axátetapeema da' 'éeta da'me n'aqtac 'me s'axátetapeguem jen'me sa judiopi. Séet'ec da'me, qá'a sa siỹamaxaden da' qaỹa 'te ga' náaue da'me sóxote semat qataxa maliaxa sequet'ot da' s'étetac naỹi. 
GAL.2.3	Qaa'le so' Tito 'me ñáictapegue', qaláxasa taqadíta sa 'te qoỹinapéga taa'le qoỹí'et ga' n'anaxaset na' ló'oc, temaqaidi da'me so'me sa 'te judío lé'ec. 
GAL.2.4	Ỹátaqta 'eesa da' 'uo na' 'chi ỹadénaxat da' 'éetapega qadaỹi 'amaqténataxanaxaicpi. Jen'me nañoxótetapiiñi da' 'chi qo'mi quetaavlo da' sétaaque da' qoỹa'uo ga' n'anaxat so'me. Jen'me 'chi quiáxanaxanec da' ỹic'aten da' qadasoxoc 'me huosóta da' soqotaqáta'uo so' Cristo Jesús, qá'a sétaaque da' ỹitaxa qo'mi lelatáqa qa'e'n na' naqátaxacpi chiỹoqo'ot so' Moisés. 
GAL.2.5	Qaláxasa qo'mi ỹátaqta sa 'te 'uo ga' huá'a da' qolaxague jen'me. Qá'a sétaaque da' 'ami huet'oto da'me 'eesa n'aqtaxanaxac 'me nec'alaxaqui.
GAL.2.6	Qana'chi qaỹa 'te ga' jaỹim ỹaate'm ga' dálaxaic lapaxaguenataxanaxa'j saua' qoỹiitapegalo chi'ena nasoxola'te; temaqaidi da' jaỹim sa 'te selótaỹi ga' 'éeta ga' lasoxoc saa'me, qá'a ñi'me Dios sa 'te ỹilótaỹi ga' ỹ'oqóchiỹi nasoxoc. 
GAL.2.7	Jaỹim taichaqaiga'me jen'me jaỹim ỹanem ga' dálaxaic lapaxaguenataxanaxac, 'chi nedot'a't da' jen'me ỹilá'a da' na'chiñi ñi' Dios ñi' jaỹim ỹipataxalégue da' s'axátem na' sa judiopi da' nec'alaxa, 'ená'am da' 'éeta so' Pedro da' qoỹipataxalégue da' d'aqtaxanem na' judiopi. 
GAL.2.8	Ñi'me Dios 'me ỹanaỹi da' Jesús lamaxasec qa'en so' Pedro, da' qaidi d'aqtaxanem na' judiopi, na'chiñi ñi' jaỹim ỹanaỹi da' Jesús lamaxasec qa'en jaỹim, da' qaidi s'aqtaxanem na' sa judiopi.
GAL.2.9	Chan'eesa so' Jacobo, Pedro qataxa so' Juan 'me 'uáuteguet da' nasoxola'te, saa'me ỹaỹáteete' da' na'chiñi ñi'me Dios ñi' jaỹim ỹanem dójo' ỹ'onataxanaxac. Chan'eesa saa'me na'chi jaỹim huaselteguet qataxa so' Bernabé. Da'me ñaselaxa't náaue da' mai'chi qo'mi necochaxa'u, qataxa da' qoỹiỹamaxadéeta da' qo'mi s'onataxanaxáaue jen'me sa judiopi, qana'chi saa'me d'onataxadóoue jen'me judiopi. 
GAL.2.10	Jaldáta da' qo'mi ỹiỹaxanoto da' sa 'te sepeteláxasoxoguet na' choxodaqpi jen' 'amaqténataxanaxaicpi di' Jerusalén. Da'me na'chi 'eeta't naale da' ñoouoqotapeelégue da' sé'et.
GAL.2.11	Qaláxasa so' Pedro ca'li nec'áta di' noic Antioquía, huá'a, qana'chi ỹátaqta sivídaxatetapecot, qá'a da'me ỹ'étetac 'me sa 'te ỹiỹamaxañi. 
GAL.2.12	Qá'a so'me ỹi'uáuaxañi da' di'quiỹá'ai na' sa 'te judío lé'ecpi, cha ỹivíd'a ca'li novi't saua' siỹaxa'u 'me lamaxa's so' Jacobo. Huá'a, qana'chi n'ónaxachichiiñi jen'me da' sa 'te di'quiỹá'ai, qá'a d'oỹa jen'me quétaaue da' ỹa'uo na' n'anaxaset qa'en ga' siỹaxaua. 
GAL.2.13	Chan'eesa na' 'amaqténataxanaxaicpi 'me judío lé'ecpi qonaỹá'a so' Pedro da'me loqolánaxa. Ỹivíd'a nataq'en so' Bernabé da' naỹí'uo so'me da' loqolánaxa. 
GAL.2.14	Qaláxasa ca'li selá'a jaỹim da' sa 'te nateneguet da' lasoxoc da' lapaxaguenataxanaxac da'me n'aqtac 'me nec'alaxaqui, qana'chi jaỹim sivídaxatot so' Pedro, ỹic'atéetac qasen ỹima jen'me 'amaqténataxanaxaicpi. Senaac: “'Am, 'me 'am judío lé'ec, 'uo so' nolo' laqáỹa, qana'chi 'anaỹá'a da' n'onataguec na' sa judiopi da' 'axañi da' n'onataguec na' judiopi; qaama'te naỹi ¿tóoqo'chi da' 'uo ga' 'onét'ec na' sa judiopi, da' sétaaque naỹá'a da' n'onataguec na' judiopi?”
GAL.2.15	Qo'mi ỹátaqta ñáxataq'ai da' qo'mi judío lase', sa 'te senqá'am jen'me ỹodapecachi siỹaxadipi 'me loicoló'olpi. 
GAL.2.16	Qaláxasa qo'mi saỹátenaqta da' sa 'te 'uo ga' 'oonolec da' ỹiỹamaxadéeta ñi'me Dios, qá'a da' quetelégue na' naqátaxacpi 'me chiỹoqo'ot so' Moisés, jaldáta da' qoỹ'amaqten so' Jesucristo. Chan'eesa qo'mi nataq'en s'amaqténaq so' Jesucristo, da' qaidi qo'mi ỹiỹamaxadéete' ñi'me Dios ỹasouaxat da'me qadip'iỹáxac, sa 'te chiỹaqaỹi da' 'uootaxa s'étaq na' naqátaxacpi. Qá'a qaỹa 'te ga' 'chi ỹiỹamaxadéeta ñi'me Dios qá'a ỹí'et na' naqátaxacpi.
GAL.2.17	Chan'eesa naỹi da' 'uootaxa qo'mi sétaaque da' chiỹoqóchiỹi so' Cristo da' qo'mi ỹiỹamaxade'n ñi'me Dios, qana'chi di'ỹoqóta nataq'en da' qo'mi loicoló'ol, qana'chi ¿qo'li da'me 'éeta na'chi so' Cristo qo'mi 'en loicoló'ol? ¡'Axai', sa naq'áita! 
GAL.2.18	Qá'a qomle 'uootaxa sega'me ñoláxachiñi na' naqátaxacpi, ỹim, qana'chi ỹitaxa da' ñ'oxoséguem, huá'a, qana'chi 'eesa da' 'uo ga' ỹisamaxataxac. 
GAL.2.19	Qá'a jaỹim sóxote da' 'ená'am da' seleu, da' qaidi sa jaỹim lauégaqtac na' naqátaxacpi 'me chiỹoqo'ot so' Moisés. Qana'chi naqaiso so'me naqátaxac so' jaỹim ỹalaat, da' qaidi jaỹim ñic'aléegue, qaidi s'onataxanot ñi'me Dios. 
GAL.2.20	Qá'a jaỹim sóxote da' sega'me seleu, qana'chi ñip'enaxaua so' Cristo ca'li qoỹip'enaséguem. Chan'eesa naỹi sa 'te da' mai'chi ỹalémaxaset da' ỹ'óiỹaxac, qá'a naqaiso so' Cristo so' nichaatóoue da'me. Da'me ỹ'óiỹaxac 'me ỹ'oqóchiỹi, jeda'me chiỹaqaỹi da' ỹip'iỹáxac da' sep'iỹá'a so' lec'óxot ñi'me Dios 'me jaỹim ỹichoxoden qataxa nañaneguet da' nalaataguec ỹasouaxat jaỹim. 
GAL.2.21	Chan'eesa sa 'te semaqa'aguet da' lichoxodénataxanaxac ñi'me Dios. Qá'a taa'le 'uo ga' ỹaqanatet da' ỹiỹamaxaden ñi' Dios ỹasouaxat da' ỹalaxaguet ga'me 'enaac na' naqátaxacpi 'me chiỹoqo'ot so' Moisés, qana'chi qaỹa 'te náaue taa'le da' leleuaxa so' Cristo.
GAL.3.1	¡Jaigamaa, 'ami Galacia lase', ỹátaqta qaỹo' ga' 'chi 'auaỹáchiñiỹaac! ¿Jái'chogamaxa 'ami ỹida'n, tóoqo'chi sa 'aualáqaiỹet da'me 'eesa n'aqtac? Qá'a so' 'uáichiiñi qad'aqtaxanaxac ỹátaqta naqaiso so' Jesucristo so' 'ami saloxónaxalo so'me qoỹip'eneguet joca'li jaso' 'epaq. 
GAL.3.2	Ỹa jaỹim 'au'axáchiim naỹi da' 'enaac: ¿Qo'li 'auachiỹoxochiỹaỹi da' 'av'íchiitac na' naqátaxacpi 'me chiỹoqo'ot so' Moisés, da' ma'le 'ami taỹoto so' lepaqal ñi' Dios? 'uootaxa ¿chiỹoqóchiỹi cana'le 'au'amaqchíñii da' 'anaquiáxanaxaquii? 
GAL.3.3	¿Jái'te 'eeto' 'ami 'chi ỹátaqta qaỹa 'te 'auaỹáchiñiỹaac? ¿'Ami 'aupíchiitapega jodamaxa da' mai'chi 'aumachii da' 'av'íchii da'me dálaxaic 'ad'óiỹaxaquii 'me chiỹoqo'ot so' Dios lepaqal? 
GAL.3.4	¿Seele qaỹa 'to' ga' náaue ỹima da' 'an'queténaxaquii? ¡'Onaxaico' da' 'uo ga' 'auachiỹoxochiỹaỹi da'me! 
GAL.3.5	Ñi'me Dios 'me 'ami ỹanema joca'li so' lepaqal, qataxa ỹaloxon jen'me ỹ'aalá'ac da' huáaue qa'en da' 'oñíita, ¿jái'te 'eeto' 'chi ỹí'et? Ñi'me ỹí'et jen'me, qaláxasa sa naqaida da' 'ami 'av'íchiitac na' naqátaxacpi 'me chiỹoqo'ot so' Moisés. Qá'a jaldáta da' 'ami 'au'amaqchíñii joca'li da' 'anaquiáxañiichiỹi n'aqtac.
GAL.3.6	So' Abraham 'uo da' lip'iỹáxac ñi'me Dios, qana'chi da'me lip'iỹáxac chiỹoqóchiỹi da' ñi' Dios ỹiỹamaxadéeta so'me. Qana'chi so'me ỹimatá'ac da' 'ónaxaic siỹaxaua. 
GAL.3.7	Chan'eesa ỹiuen da' 'auaỹáchiñii 'ami na' ỹátaqta 'eesa da' lec'oqtepi so' Abraham, naqáina na' 'uo da' lip'iỹáxac. 
GAL.3.8	Qá'a naua' nidii's l'aqtaqa ñi' Dios, chi'ena joca'li da' ỹilót'a da' nataq'en jen'me sa judío lé'ecpi, qaláxasa ỹátaqta ỹiỹamaxaden ñi'me Dios jen'me 'uo da' lip'iỹáxac. Qana'chi naua' nidii's d'aqtaxanema so' Abraham da' 'ónaxaic lipí'ic, 'enaac: “Ỹima qomle na' ỹodapecachi siỹaxadipi 'uo da' niỹálaqtaguec 'am chiỹoqóchiỹi.” 
GAL.3.9	Chan'eesa ga'me d'amaqténataxan, qana'chi 'uo da' niỹálaqtaguec 'ená'am so' Abraham 'me 'amaqténataxanaxaic.
GAL.3.10	Chan'eesa jen'me p'étapega jen'me naqátaxacpi 'me chiỹoqo'ot so' Moisés, jen'me huetalégue da' let'ádaic ne'uaxánaguec qomle. Qá'a naua' nidii's n'aqtaqa 'enapega't: “Ỹima jen'me sa 'te ỹipaguelóo'te naa'me 'enapega't ỹima jen'me nedetalégue jan'me lemalate na' naqátaxacpi, qana'chi jen'me huetalégue da' let'ádaic ne'uaxánaguec chiỹoqo'ot ñi' Dios.” 
GAL.3.11	Chan'eesa ỹataqtegue da' lasoxoc da' sa 'te 'uo ga' ỹiỹamaxaden ñi' Dios da' ỹasouaxat da' ỹ'étetac ga'me damaxasoxolégue na' naqátaxacpi. Qá'a naua' nidii's n'aqtaqa 'enapega't: “Ga'me ỹiỹamaxaden ñi' Dios, ga'me da' l'óiỹaxac ỹachiỹoxotaỹi da' lip'iỹáxac.” 
GAL.3.12	Qaláxasa jen' naqátaxacpi 'me chiỹoqo'ot so' Moisés sa 'te chiỹaqaỹi da' nip'iỹáxac. Jaldáta da' 'enaac: “Ga'me ỹí'et jen'me naqátaxacpi, ga'me da' l'óiỹaxac chiỹaqaỹi da' ỹí'et na' 'enaac jen'me.”
GAL.3.13	So' Cristo qo'mi nec'alaxatee'guesopa da'me let'ádaic qane'uaxánaguec 'me chiỹaqaỹi na' naqátaxacpi, qá'a jeso'me ñaneguet da' let'ádaic ne'uaxánaguec ỹasouaxat da' qo'mi. Qá'a naua' nidii's l'aqtaqa ñi'me Dios 'enapega't: “Ỹátaqta sa 'te lec'óxotolec qomle da' qoỹ'étec ne'uaxánaguec ga' qoỹicoindásee'mec jaga'me 'epaq.” 
GAL.3.14	Qana'chi qoỹíit'ec da'me, qaidi da' l'ágaxanataxanaxac ñi'me Dios 'me ỹ'axátem joca'li so' Abraham, da'me táchiỹi qoỹin na' sa judiopi da' chiỹoqóchiỹi qoỹin so' Cristo Jesús; qataxa qaidi ỹima qo'mi taỹoto da' chiỹaqaỹi da' qadip'iỹáxac so'me lepaqal ñi'me Dios 'me ỹ'axátetac joca'li ñi'me.
GAL.3.15	'Ami ỹaqáỹa', 'uo da' saloqtenaxana, da'me chiỹaqáaue da' mai'chi qansiỹaxauáỹaxac, 'enaac: Ga' siỹaxaua da' 'uootaxa niỹamaxát'e' ga' laqáỹa, 'uootaxa ỹa'uo jaga' lemalate ga' l'aqtac, qana'chi da' ỹim, qana'chi nedelégue. Huá'a, qana'chi qaỹa 'te ỹañoxot taa'le ỹitaxa nesoỹíñi, 'uootaxa da' noqotetenéegue. 
GAL.3.16	Píiỹa, ñi' Dios 'uo joca'li so' ỹ'axátem so' Abraham, qataxa ga'me lec'óxot. Naa'me nidii's l'aqtaqa ñi'me Dios sa 'te 'eedaac: “ga' lec'óqo'tepi,” da' 'uootaxa 'ená'am da' dosí'ỹa ga' jalcote siỹaxadipi. Qá'a ñi'me 'enaac: “ga' 'ac'óxot.” Qana'chi da'me náaue da' 'oonolec ga' qoỹ'axátet'a siỹaxaua. So'me naqaiso so' Cristo. 
GAL.3.17	Qá'a da'me senaac 'eet'oi: Joca'li ỹí'et ñi'me Dios da' niỹamaxát'e' so' Abraham. Ca'li ỹim, qana'chi sa 'te 'eneemga. Chan'eesa joca'li ỹivi't naua' cuatrocientos treinta 'uóidi, qana'chi nacot so' naqátaxacpi 'me chiỹoqo'ot so' Moisés. Qaláxasa so'me naqátaxacpi sa ỹañoxot taa'le nesoỹíñi so'me ỹamaxataxac, qataxa da' 'uootaxa qaỹa 'te 'enec qa'en da'me ỹ'axátet'a ñi'me Dios. 
GAL.3.18	Qá'a ga' ỹan ñi'me Dios da' 'uootaxa chiỹaqaỹi qa'en jen' naqátaxacpi 'me chiỹoqo'ot so' Moisés, qana'chi sa naqaiga ga' ỹ'axátetac. Qaláxasa ñi'me Dios joca'li 'uo da' ỹ'axátem so' Abraham, qaláxasa sa 'te qoneuodéna.
GAL.3.19	Qana'chi ¿jái'chogamaxa náaue na' naqátaxacpi 'me chiỹoqo'ot so' Moisés? 'Chi jen'me niỹaqa'aguet qoỹin, da' qaidi ỹaloxon na' lesamaxataxacpi na' siỹaxadipi. Qana'chi jen'me d'onataxan, cha ỹivíde'ta da' nóvi' ga'me nec'óxot 'me taỹá'a ga' ỹaloxóotapega ñi' Dios. Jénjo' naqátaxacpi ca'li qoỹ'axat, qaláxasa qoỹin chiỹaqaỹi so' namaxasecpi 'me piỹem lé'ecpi. Qana'chi so' Moisés 'chi qoỹin netaxaỹáxanaxanec. 
GAL.3.20	Qaláxasa sa 'te qoỹiuen ga' 'chi netaxaỹáxanaxanec da' 'uo ga' ỹaloxóotac ga' 'oonolec siỹaxaua. Qataxa ñi'me Dios na'chiñíta 'oonolec, qaỹa 'te laqáỹa.
GAL.3.21	¿Da'me qo'li 'éetapega da' jen' naqátaxacpi 'me chiỹoqo'ot so' Moisés sega'me da' nauté'ne' da'me ỹ'axátetac joca'li ñi' Dios? 'Axai', sa 'te naqaida da' 'éeta. Qá'a taa'le 'uo ga' qoỹan naqátaxac da' dec'alaqtaxan, qana'chi ñi'me Dios 'uo taa'le ga' ỹiỹamaxaden, qá'a ỹí'et na' damaxasoxolégue jega'me naqátaxac. 
GAL.3.22	Qaláxasa naua' nidii's l'aqtaqa ñi'me Dios ỹ'axa't da' ỹima na' siỹaxadipi lecoñitáisec jen' jaloicpi. Da'me na'chi naq'áita, qaidi ga' d'amaqténataxan, qana'chi taỹot ga'me ỹ'axátetac ñi'me Dios, chiỹoxotaỹi da' ỹ'amaqten so' Jesucristo.
GAL.3.23	Ca'li maliaxa sa nóvi' da'me nip'iỹáxac, qana'chi jen' naqátaxacpi sega'me da' qo'mi ỹapadéeta'ualo, ỹiuatét'a da' qoỹ'axáteegue ga' ladic da' qop'iỹá'a so' Jesucristo. 
GAL.3.24	Qana'chi jen'me naqátaxacpi josii'chi 'chi qo'mi ỹilotalóo'te, 'ená'am da' 'en qo'mi ga' nootolec da' qo'mi ỹapaxagueet'ape, cha ỹivíd'a joca'li nóvi' so' Cristo, qaidi da' s'amaqténaq jeso'me, qana'chi ñi'me Dios qo'mi ỹiỹamaxade'n. 
GAL.3.25	Naỹi da' sóxote nóvi' da'me nip'iỹáxac, qana'chi sa 'te souqat'ot da' lapaxaguenataxanaxac jen' naqátaxacpi.
GAL.3.26	Qá'a da'me nip'iỹáxac naqaida 'me 'en ỹima 'ami lec'óqo'te ñi' Dios, ỹasouaxat da' 'auqochíita'uo so' Cristo Jesús. 
GAL.3.27	Chan'eesa ỹima da' 'oñíita 'me 'aunoxoñiiuó'o da' 'auqochíita'uo so' Cristo ca'li 'ami qonachiláxa'n. Huá'a, qana'chi 'ami ỹanaỹilo da' lasoxoc so'me, 'ená'am ga' ỹ'oqóchiỹi noxot. 
GAL.3.28	Chan'eesa naỹi qaỹa 'te ga' ỹaqá'a ga' lasoxoc, temaqaidi da' 'uootaxa 'ami judío lase', 'uootaxa ga' sa 'te judío lé'ec, 'uootaxa ga' nelatac qataxa ga' sa nelatac, lé'em 'uootaxa ỹauo. Qá'a sóxote da' 'auqochíita'uo so' Cristo Jesús, qana'chi ỹima da' 'oñíita 'ená'am da' 'ami 'oonolqat'ape. 
GAL.3.29	Qá'a da' sóxote 'ami lalémaxase'te so' Cristo, nataq'en 'ami lalémaxase'te lec'óqo'te so' Abraham, nataq'en 'ami 'auacoñiiỹet qomle ga'me ỹ'axátetac jocalia'chi ñi'me Dios.
GAL.4.1	Da'me senaac 'eet'oi: Ga' nec'óxot 'me sétaaque da' talégue jen' n'atet ga' let'a, da' 'uootaxa maliaxa n'asolec, jega'me ỹátaqta 'ená'am ga' 'chi namaxasec, temaqaidi da' naqaiga 'me nadípa. 
GAL.4.2	Qataxa 'uo jen' siỹaxadipi 'me ỹilolégue jeso'me, qataxa ỹilolégue na' l'onataxanaxacpi, cha ỹivíde'ta ga' nolo' 'me ỹiga so'me let'a. 
GAL.4.3	Qana'chi naq'áita da' qo'mi. Ca'li maliaxa souqátaaue da' qanenóidisec, qana'chi qo'mi souqat'ot jen'me leenataxac jen'me 'chi qansiỹaxauáỹaxac 'me huetalégue jen' 'aléua. 
GAL.4.4	Qaláxasa ca'li ỹivíta so' nolo' 'me naloqtenec, qana'chi ñi'me Dios namaq so' lec'óxot, táaue qa'en jen' lauel jaso' ỹauo, da' chiỹaqáaue qa'en na' judiopi 'me huet'ot da' lapaxaguenataxanaxac jen' naqátaxacpi. 
GAL.4.5	Naqaida da' 'éeta da' livídaxac so'me, qaidi qo'mi ỹisodéegue, qaidi sa 'te da' souqat'ot jénjo' naqátaxacpi, qana'chi ñi'me Dios qo'mi ỹaconeeta da' ỹátaqta qo'mi lec'óqo'te.
GAL.4.6	Chan'eesa da'me ỹichoxot da' ỹátaqta 'ami lec'óqo'te ñi'me Dios 'enaac: Ñi'me 'ami namaxalo so' lepaqal so' lec'óxot da' ta'ñiita naua' 'adiquidiaqtéldii'. So'me nepaqal diỹáxan, qana'chi 'enaac: “¡'Am ỹit'a!” 
GAL.4.7	Chan'eesa naỹi ỹátaqta 'am lec'óxot ñi' Dios, sa 'te 'am 'chi namaxasec. Naỹi da' 'am ỹátaqta 'am lec'óxot, qana'chi ñi'me 'am ỹanem qomle da' lesaliaxa 'me ỹ'axátetac da' ỹan, chiỹaqaỹi qa'en so' Cristo.
GAL.4.8	'Ami ca'li maliaxa sa 'auaatetoñii ñi'me Dios, qana'chi 'ami lecoñitai's jen'me sa di'ỹoq qontameetapecot 'me sa 'eesa. 
GAL.4.9	Qaláxasa naỹi da' 'auaatetoñii ñi'me Dios, 'uootaxa ñi'me 'ami ỹaateto'n, qana'chi ¿tóoqo'chi 'ami da' ỹitaxa 'av'iỹílqaitapega da'me napaxaguenataxanaxac 'me qaỹa 'te ga' l'añaxac qataxa qaỹa 'te ga' náaue da' ỹitaxa 'oviit'ot, da' qaidi 'ami lamaxa's? 
GAL.4.10	Qá'a 'ami maliaxa huo'oi naua' noloqo'te 'me 'aviỹamaxachiit'ape, 'auóxoiqa, naloqtenaqa, qataxa naua' 'uóidi. 
GAL.4.11	Chan'eesa jaỹim ỹátaqta let'ádaic da' ỹoqolánaxa da' 'uootaxa qaỹa 'te ga' náaue da' ỹ'onataxanaxac 'me 'ami huaavlo.
GAL.4.12	'Ami ỹaqáỹa', 'ami ñachoxodenoovlo da' n'óota da' jaỹim 'auadénaxachii, qá'a jaỹim na'chi'ami sena'ama. Qá'a sa 'te 'ami 'uo ga' jaỹim 'av'íchiic. 
GAL.4.13	Qá'a ma'le sóxote da' 'ami 'auaỹáchiñii da' 'éeta ca'li ỹímta da' 'ami s'axatema da' n'aqtac 'me nec'alaxaqui. Qana'chi séet'ec ca'li da'me ỹasouaxat so' ỹapite'na. 
GAL.4.14	Jeso'me ỹapite'na 'me jaỹim lapoqot, so'me 'chi ñ'iinaxat. Qaláxasa taqaiué'te 'ami sa 'te jaỹim 'au'alóxoñii, qataxa sa jaỹim 'au'otáñii. Jaldáta da' jaỹim 'oñíit'em 'aviñii ga' Dios lamaxasec piỹem lé'ec, qataxa 'oñíit'em 'aviñii da' na'chaỹim Jesucristo. 
GAL.4.15	Qaláxasa ¿Jái'chogamaxa taiỹi ga' 'antónaxaquii 'me 'auanómiit'eguet joca'li? Jaỹim senaac da' 'uo da' 'ónaxaic 'an'aqtaquii, 'enaac: Qá'a taa'le 'auaqánachichii da' 'anaqachii' naua' 'ad'ai'chídii' da' jaỹim 'auañiima da' 'uootaxa qaỹa 'te ga' laqalaic. 
GAL.4.16	Qana'chi naỹi, ¿qo'li 'ami ñauténaxa'u ỹasouaxat da' jaỹim 'eesa da' 'ami s'axatema?
GAL.4.17	Qá'a jénjo' siỹaxadipi ỹátaqta jalcote da' naquitaxac da' 'oñíita, qaláxasa sa nó'in ga' naquitétaaque. Qá'a jen'me 'chi sétaaque da' qo'mi 'oquí'ỹai. Da' ỹim, qana'chi 'ami 'auasoilégue ga' 'éetapeec jen'me. 
GAL.4.18	'Eesa da' 'ónaxaic da' qonaquitét'a ga' naqáỹa. Qaláxasa da' n'óota ga' qoỹíitapeec, da'me n'óota da' na'chi 'eeta't da' qodictelégue. Qataxa sa 'te jaldáta da' 'ami souetaavlo. 
GAL.4.19	'Ami ỹalqolqa, naỹi qataxa ỹipaquet'egue da' ỹaỹaliaxa, ỹasouaxat da' 'oñíita, sená'am jaga' ỹauo da' daỹalítac, da' sétaaque da' c'oi. Qana'chi sequet'ot qomle da' ñi'queténaxac, cha ỹivíd'a qomle so' Cristo da' 'ami quichiilo da' lasoxoc. 
GAL.4.20	¡Quiliisaxa da' na'chi'ami souetaavlo naỹi, da' qaidi dálaxaic qasen ga' ỹosáxac da' 'ami setaxaavlo, qá'a jaỹim ỹátaqta sa saỹáten ga' séeta, ỹasouaxat da' 'oñíita!
GAL.4.21	'Ami 'me sétaaque da' 'oviit'ot jen' naqátaxacpi 'me chiỹoqo'ot so' Moisés, jaỹim 'au'axáchiim naỹi da'me 'enaac: ¿qo'li sa 'te 'anaquiáxañiỹapego' naale da' 'enaac jen' naqátaxacpi? 
GAL.4.22	Qá'a da'me nedétañi 'eet'oi: So' Abraham dos saua' lec'óqo'te. So' 'oonolec lec'óxot, lat'e jaso' nelata. So' laqáỹa qamqaa'me lat'e jaso'me lalémaxasete loua 'me sa nelata. 
GAL.4.23	So'me lec'óxot 'me lat'e jaso'me nelata, da' lañoxoc na'chida da'me lañoxoc ỹima jen'me ỹ'oqóchiỹi nootolec. Qana'chi so'me lec'óxot jaso'me sa 'te nelata, qamqaa'me da' lañoxoc jeso'me ỹipaquíchiỹi da' ỹ'axátetac joca'li ñi' Dios. 
GAL.4.24	Da'me 'chi qodaloqtenaxanỹi. Qá'a saa'me dos ỹauo', qana'chi naavlo naua' dos ỹamaxataxaco. So'me 'oonolec naua' ỹamaxataxaco, so'me chiỹoqóchii'ña jeso' qasoxonaxa 'me lenaxat Sinaí. Jeso'me naqaiso so'me náaue jaso' Agar. Chan'eesa jen'me siỹaxadipi 'me huet'ot so'me ỹamaxataxac, jen'me da' lañoxoc 'chi nelatac. 
GAL.4.25	Qá'a jaso' Agar naqaso jaso' náaue jeso' qasoxonaxa Sinaí 'me huá'ña di' 'aléua Arabia. Jaso'me na'chaso jaso'me náaue di'me naỹi Jerusalén, qá'a náaue di'me noic 'ená'am jaga' 'chi nelata, nataq'en ỹima jen'me lec'oqtepi. 
GAL.4.26	Qaláxasa di'me noic Jerusalén 'me huet'ague di' piỹem, di'me ỹátaqta huosóta. Qana'chi qo'mi 'me na'chiqo'mi lec'óqo'tepi di'me. 
GAL.4.27	Qá'a naa'me nidii's l'aqtaqa ñi'me Dios 'eet'oi:
GAL.4.27	Ỹátaqta 'am mátac qomle, 'am ỹauo 'me quemáloxo, 'am 'me qaỹa 'te ga' 'ac'óqo'tepi;
GAL.4.27	ỹátaqta 'au'alaq qomle ỹasouaxat da' 'adamaic, 'am 'me sa 'te 'ad'amaxac da' 'adaỹaliaxa da' 'am c'oi.
GAL.4.27	Qá'a jaga' ỹauo 'me niima ỹátaqta ỹágueegue qomle ga' lec'óqo'tepi,
GAL.4.27	sa 'te 'ená'am jaga' ỹauo 'me 'uo ga' loua.
GAL.4.28	'Ami ỹaqáỹa', qo'mi senqá'am so' Isaac, qana'chi qo'mi lec'óqo'te ñi' Dios 'me qo'mi ỹ'axátet'ape joca'li. 
GAL.4.29	Qaláxasa da'me 'éeta so'me nec'óxot, 'me chiỹaqaỹi da' lañoxoc jen' 'chi napat, ỹátaqta ỹicáatac joca'li so'me laqáỹa nec'óxot 'me chiỹaqaỹi da' lañoxoc so' Espíritu Santo, qana'chi naq'áita naỹi. 
GAL.4.30	Qaláxasa ¿jái'te 'éete' naua' nidii's l'aqtaqa ñi' Dios? 'Enapega't: “'Au'odáiỹi qomle jañi' nelata qataxa ñi'me lec'óxot, qá'a ñi'me lec'óxot jañi' nelata sa 'te ỹaqanatet taa'le talégue da' nesaliaxa 'me qoỹaqátaxatapiỹe't da' talégue ñi'me lec'óxot jañi' ỹauo 'me sa 'te nelata.” 
GAL.4.31	Chan'eesa 'ami ỹaqáỹa', qo'mi sa 'te senqá'am so'me lec'óqo'tepi jaso' nelata. Qá'a qo'mi senqá'am so'me lec'óqo'tepi jaso'me ỹauo 'me sa 'te nelata.
GAL.5.1	So' Cristo qo'mi ỹisodéegue, qaidi qo'mi huesóte'. Chan'eesa 'ami 'ená'te 'axañíỹi qomle da'me dójo' 'ansoxoquii. Qataxa 'ená'te 'av'iỹílqaiỹa qomle da' 'chi 'ami nelatáqa.
GAL.5.2	Píiỹa, jaỹim 'anaquiáxañiỹa. Jaỹim Pablo, 'ami senapegalo, qomle 'anañáñiiỹet da' 'uootaxa da' qoỹa'uo ga' n'anaxaset na' ló'oc ñi' 'oonolec da' 'oñíita, qana'chi so' Cristo ỹátaqta qaỹa 'te ga' náaue 'aviñii. 
GAL.5.3	Chan'eesa ỹitaxa s'iỹílaxalégue da' senaac da' gamachaqaiga siỹaxaua da' ñaneguet da' qoỹa'uo ga' n'anaxaset na' ló'oc, qana'chi ga'me mai'chi ỹí'et ỹima jen'me 'enapéga jen' naqátaxacpi 'me chiỹoqo'ot so' Moisés. 
GAL.5.4	'Ami 'me 'oñiitapeela't da' 'ami ỹiỹamaxade'n ñi'me Dios, qá'a 'av'íchiitac jen'me naqátaxacpi, qana'chi ỹátaqta 'oquí'ỹai so' Cristo qataxa da' lesóxodic ñi' Dios. 
GAL.5.5	Qá'a qo'mi sachiỹoxotaqáchiỹi so' Espíritu Santo qataxa da'me qadip'iỹáxac da' qo'mi ỹaueegueta da' qanaquitaxac da' qo'mi ỹiỹamaxade'n ñi' Dios. 
GAL.5.6	Qataxa da' sóxote soqotaqáta'uo so'me Cristo Jesús, qana'chi ỹátaqta qaỹa 'te ga' náaue da' 'uo ga' n'anaxaset na' ló'oc ga' siỹaxaua, 'uootaxa qaỹa. Jaldáta da' qadip'iỹáxac 'me ỹátaqta 'uo da' náaue. Qá'a da'me qadip'iỹáxac, na'chida 'me qo'mi nichaatoovlo qa'en da' nesóxodic.
GAL.5.7	'Ami ỹátaqta 'adiỹamqáichiiñi joca'li. Qalqaiga ¿jái'chogamaxa 'ami ỹidaata'salo da' 'axañíiñi da' 'aualáqaiỹet da'me 'eesa nasoxoc? 
GAL.5.8	Jeda'me sa naqaiñi taa'le chiỹaqaỹi ñi'me Dios, qá'a jiñi'me 'ami ỹiỹáxanalo. 
GAL.5.9	'Ená'te 'aupetelaqaiỹet qomle da' “ga' 'chi socholec ga' ỹaseedáxatapiỹi jan' pan, qaláxasa jega'me ỹima quíchiỹi ga' nonáñiisec.” 
GAL.5.10	Da' ñaquitaxac da' 'oñíita na'chi chiỹoqo'ot so' qadesaliaxanec da' sa 'te ỹoxosá'a ga' 'adeenataxaquii. Qaláxasa ñi'me Dios ỹí'et qomle ga' ne'uaxánaguec gamachaqaiga siỹaxaua 'me sa 'ami ỹalémaxa't.
GAL.5.11	Qataxa jaỹim, 'ami ỹaqáỹa', da' 'uootaxa maliaxa saqatetapeelégue da' qoỹa'uo ga' n'anaxaset na' ló'oc ga' siỹaxaua, qana'chi na' judiopi sa 'te taa'le jaỹim ỹicáatac. Qá'a taa'le 'éeta dójo', qana'chi da' n'aqtaguec da' leleuaxa so' Cristo joca'li qoỹip'enaséguem, jeda'me sa 'te 'uootaxa nomeguet jen'me. 
GAL.5.12	Qaláxasa jen'me siỹaxadipi 'me sa 'ami ỹalémaxa't da' sétaaque da' 'av'íchii ga' 'an'anaxasíchii, ¡n'ooto' jen'me da' maliaxa ỹima da' n'áxat da' ló'oquiaxac!
GAL.5.13	Qá'a 'ami ỹaqáỹa', 'ami qoỹiỹáxanalo da' qaidi 'ami huesóte'. Qaláxasa jaldato' qomle da' sa 'auálaxañiỹa't dójo' 'ansoxoquii da' 'uootaxa 'av'íchii ga'me 'éetapeec da'me 'adapáchiỹaxaquii. Jaldato' da' ñi' 'oonolec da' 'oñíita ỹilo'oguet ga' laqáỹa, ỹasouaxat da' 'adesóxodiquii. 
GAL.5.14	Qá'a ỹima jen' naqátaxacpi 'oonolec da'me lasoxoc 'me ỹimata'a't, 'eet'oi: “'Auchoxoden ga' 'adaqáỹa, 'ená'am 'auen da' mai'chi 'anchoxodeela't.” 
GAL.5.15	Qaláxasa 'ami da' mai'chi 'anpaxachiitapega't, qataxa ñi' 'oonolec da' mai'chi ỹalíctac ga' laqáỹa, da'me dójo' 'ad'oi'ỹaguet qomle. Píiỹa, qomle sega'me mai'chi 'anoláxachiitapega't.
GAL.5.16	Da'me senaac 'eet'oi: Ỹátaqta 'oquiit'egue qomle ga' 'éetapeec so' Espíritu Santo, qaidi sa 'oquíitapegue' ga'me 'éetapeec da' 'adapáchiỹaxaquii. 
GAL.5.17	Qá'a jen' 'éetapeecpi ga' 'chi siỹaxaua sa neuoté'ne' ga'me 'éetapeec so' lepaqal ñi' Dios. Qataxa so' nepaqal nataq'en sa neuoté'ne' ga'me 'éetapeec ga' 'chi siỹaxaua. Na'chinaua 'me sa neuotena'salo. Chan'eesa sa 'auañoxochii da' 'av'íchii ga'me mai'chi 'oñíitapeec. 
GAL.5.18	Qaláxasa da' qomle na'chiso so' Espíritu Santo da' 'ami ỹaue'j, qana'chi ma'le sa 'oviit'ot jen' naqátaxacpi.
GAL.5.19	Huá'a, qana'chi qaỹa 'te laqalaic da' di'ỹoqóta jen' n'onataguec ga'me quétapegue' da' mai'chi lapáchiỹaxac, 'eet'oi: leuauátac jaga' sa loua, qataxa ỹauapiỹi naua' paanaxadáiqa, qataxa 'uonáxaỹaic, 
GAL.5.20	qataxa da' qontamenot na' 'chi nadénaqtacpi, qataxa ỹacona ga' laqáỹa, qataxa da' niquiỹáxa, 'oquiáxaic qataxa c'álaxanaxaic, sa ỹoxó'ña, qataxa d'onataxanot da' 'chi naquitaxac, qataxa niỹotapega't qa'en na' siỹaxadipi. 
GAL.5.21	Nataq'en jen'me quiỹáxanaqtáqaicpi, laataxanaxaicpi, ỹómaxaicpi, qataxa qui'ỹáxaicpi, qataxa 'uo na' lanatecpi 'me ỹ'étetac 'ená'am dójo'. Ỹátaqta sichoxotet'ema, 'ená'am so' ca'li 'ami s'axatema, qomle 'uo ga' ỹ'étetac jen' 'ená'am jénjo', qana'chi jega'me sa ỹaqanatet qomle da' ỹaconeguet ga' l'onataxanaxac ñi' Dios da' ỹilolquéna.
GAL.5.22	Qaláxasa da'me jaláỹaxac ga' neta'nỹet so' Espíritu Santo, 'eet'oi: 'Uo da' lesóxodic, lamaic, lelagaxadic, neuálaxainaxac, loqopi'chidíỹaxac, ỹamaqtaxanaxaic, qataxa nepé'et, 
GAL.5.23	sa jágaqtenaxaic, qataxa netelela't. Ga'me 'ená'am jénjo'pi, qana'chi qaỹa 'te ỹañoxot taa'le ỹicocháxac ga' siỹaxaua. 
GAL.5.24	Qataxa ga' siỹaxaua 'me sóxote da' lalémaxaset so' Cristo, qana'chi jega'me 'ená'am da' sóxote da' qoỹip'enaséguem da' ló'oquiaxac, cásee'megue ỹima na' loqopi'chidíỹaxac qataxa jen'me lanatecpi. 
GAL.5.25	Qá'a jeda'me qad'óiỹaxac chiỹoqo'ot so' Espíritu Santo, chan'eesa n'óota qomle semacháq'a naqaiso 'me sasoxolégue ỹima jen'me s'étaqtacpi.
GAL.5.26	'Ená'te qo'mi ỹ'oxodénaxaiqa qomle, qataxa ñi' 'oonolec 'ená'te taa'le ỹalemataxanaxáatac ga' laqáỹa, qataxa 'ená'te taa'le ñiquiỹáxasoqot'a't.
GAL.6.1	'Ami ỹaqáỹa', da' 'uo ga' 'oonolec da' 'oñíita 'uo ga' ỹisamaxata'aguet n'onataguec, qana'chi 'ami 'me 'ami neta'ñiita so' Espíritu Santo, qana'chi 'alcochíiỹa ga'me, da' qaidi ñíseguem. Qaláxasa ỹátaqta huesóta jañi' 'adiquidiaqchii. Qataxa ñi' 'oonolec n'óota da' netelela't. Píiỹa, qomle nataq'en ga'me da' qoỹa'uo ga' n'iinaguec. 
GAL.6.2	Ñi' 'oonolec da' 'oñíita lecochiỹa qomle ga' laqáỹa da' nipiiséguem ga' lí'ỹac, qaidi ỹátaqta 'oquiitelégue da' laqátaxac so' Cristo.
GAL.6.3	Qá'a ga' nip'itáxatapega jodamaxa p'asáiỹi, qamaale qaỹa 'te náaue, qana'chi ga'me 'ená'am da' mai'chi noqoviitapeela't. 
GAL.6.4	Chan'eesa ñi' 'oonolec mai'chi nimit da' mai'chi lasoxoc, qaidi ga'me mai'chi mátac ỹasouaxat da' mai'chi lasoxoc, sa 'te naqaiga ga' lasoxoc ga' laqáỹa. 
GAL.6.5	Qá'a ñi' 'oonolec ỹipen ga' mai'chi lí'ỹac.
GAL.6.6	Jega'me ỹaconeguet da' napaxaguenaguec da' l'aqtac ñi' Dios, jega'me n'óota taa'le neuán'ai ga' napaxaguenoqo't ỹima jen'me n'atetpi.
GAL.6.7	'Ami 'ená'te da' 'anoqovíñiitapeela't qomle, qá'a qaỹa 'te ỹaqanatet taa'le le'uenec ñi'me Dios. Qá'a jega'me ỹaiñi ga'me siỹaxaua, naqaiga ga' daqataxan. 
GAL.6.8	Ga' siỹaxaua da' noqopita da' ỹaiñi ga'me 'éetapeec da' lapáchiỹaxac, qana'chi jega'me daqataxan laqchiisec da' leleuaxa jeda'me lapáchiỹaxac 'me ỹaiñi. Qaláxasa da' 'uootaxa ỹaiñi ga'me ỹiỹamaxaden so' Espíritu Santo, qana'chi jeso'me ỹanem ga'me da' laqchiisec ga' n'óiỹaxac 'me qaỹa 'te loiquiaqa'. 
GAL.6.9	Chan'eesa 'ená'te qadilii'nsop qomle da' s'étaq ga' ỹiỹamqáchiiñi. Qá'a qomle da' 'uootaxa sa 'te qadiliiñi, qana'chi qomle ỹivíta ga' nalóqo', qana'chi qadaqchiisec ga' náaue ga' qad'onatac. 
GAL.6.10	Chan'eesa da' ỹivíta da' 'uo ga' qadedáqa', qana'chi ỹima s'étaxac ga' ỹiỹamqáchiiñi na' siỹaxadipi, lamá'asa qomle da' qad'amaqténataxanaxau'pi.
GAL.6.11	Ỹa 'auc'achiñii' naua' mai'chi ỹidii's 'me 'ami samaxalo naỹi ỹátaqta sa calet'olqa. 
GAL.6.12	Jen'me siỹaxadipi 'me sétaaque da' qaidi 'ami 'auauóỹaaque ga' 'an'anaxasíchii, jen'me ỹí'et dójo', qá'a 'chi sétaaque da' qaỹa 'te 'uo qa'en na' siỹaxadipi, da' qaidi sa qoỹicáatac ỹasouaxat so' Cristo ca'li qoỹip'enasée'mec jaso' nesodooso. 
GAL.6.13	Qá'a ỹivíd'a jen'me siỹaxadipi 'me nañaneguet da' ỹa'uo na' n'anaxaset na' ló'oc, jen'me sa 'te ỹí'et ỹima jen' 'enapéga jen' naqátaxacpi. Qaláxasa jen'me siỹaxadipi sétaaque da' 'chi qoỹa'uo na' 'an'anaxasíchii, qaidi jen'me ỹañoxot da' 'ami ni'ỹoxodéetapegoovlo ỹasouaxat da' 'ami ỹamaxalóo'te da' qaidi qoỹa'uo ga' 'an'anaxasíchii. 
GAL.6.14	Qaláxasa jaỹim qaỹa 'te ga' ñi'ỹoxodénaxac; jaldáta da' leleuaxa so' qadesaliaxanec Jesucristo ca'li qoỹip'enasée'mec jaso' nesodooso. Qá'a na'chiso 'me chiỹaqaỹi da'me leleuaxa so' Cristo ca'li qoỹip'enaséguem da' ỹima jen' n'onataguec huetalégue jen' 'aléua 'ená'am qasen da' ỹima pal, qataxa jaỹim 'ená'am qasen da' jaỹim napalénaqa'. 
GAL.6.15	Qá'a da' sóxote soqotaqáta'uo so' Cristo Jesús, qana'chi qaỹa 'te ga' náaue da' qoỹa'uo ga' n'anaxaset ga' siỹaxaua, 'uootaxa sa 'te qoỹa'uo. Qá'a jeda'me ỹátaqta 'uo ga' náaue, naqaida da' qo'mi dálaxaic da' qadasoxoc da' qo'mi qoỹadálaxa't. 
GAL.6.16	Ỹima qomle jen'me quétapegue' dójo' nadíquiaxac qataxa ỹima jen'me lalémaxasetpi ñi'me Dios, jen'me ỹaconeguet qomle da' n'emáxac qataxa da' nichoxodénataguec.
GAL.6.17	Chan'eesa na'chi táchi'ndi naỹi qomle da' qaỹa 'te ga' jaỹim ỹanapeeguet, qá'a jen'me le'quemáxasetpi na' ỹó'oc ñi'uaxánecpi, jen'me ỹichoxot da' 'eesa da' jaỹim lamaxasec so' qadesaliaxanec Jesús.
GAL.6.18	'Ami ỹaqáỹa', so' qadesaliaxanec Jesucristo 'ami ỹanema qomle da' lichoxodénataxanaxac ỹima da' 'oñíita. Já'a, na'chi naq'áita dójo'.
EPH.1.1	Jaỹim Pablo, da' ñamaxaságuec chiỹoqo'ot ñi' Dios da' jaỹim 'en da' lamaxasec so' Jesucristo. 'Ami sedénaqtenalo jan' ỹidíise, 'ami 'me 'ami lalémaxase'te ñi' Dios qataxa 'au'amaqchíñii so' Cristo Jesús, 'me 'ad'acháqadii na' noic Efeso. 
EPH.1.2	Sétaaque da' 'ami 'auacoñiiỹet da' lichoxodénataxanaxac qataxa da' l'emáxadic ñi' qadet'a Dios qataxa so' qadesaliaxanec Jesucristo.
EPH.1.3	Si'ỹoxodénaq ñi' Dios 'me let'a so' qadesaliaxanec Jesucristo, qá'a naỹi da' soqotaqáta'uo so' Cristo, qana'chi jiñi'me qo'mi ỹanema na' ỹodapecachi lichoxodénataxanaxac 'me chiỹaqsée'ma di' piỹem. 
EPH.1.4	Ñi' Dios jalchi'ena da' qo'mi liquiỹáqa, chiỹaqaỹi so' Cristo joca'li maliaxa qaỹa jen' 'aléua, qaidi da' na'chi 'eeta't da' souqat'ot jiñi'me da' huesóta qa'en da' qad'óiỹaxac qataxa qaỹa 'te ga' qadesamaxataxac. 
EPH.1.5	Chi'ena joca'li da' qo'mi ỹaqátaxata'salo da' qo'mi 'en lec'óqo'te, ỹasouaxat da' lesóxodic. Jeda'me chiỹoqóchiỹi qa'en so' Jesucristo, qá'a na'chida 'me ỹiỹamaxaden jiñi'me qataxa mai'chi 'éetapeec. 
EPH.1.6	Chan'eesa naqaido' qomle da' si'ỹoxodénaqtac ñi'me Dios ỹasouaxat da' li'ỹoxodic da' lichoxodénataxanaxac 'me qo'mi ỹanema, ỹasouaxat da' soqotaqáta'uo so' loqopitaxat lec'óxot. 
EPH.1.7	Qá'a ỹátaqta let'ádaic da' loqopi'chi ñi' Dios, chan'eesa qo'mi nec'alaxatréegue, chiỹoqóchiỹi qa'en da' leleuaxa so' lec'óxot da' ỹapalaxat ỹima jen'me qadoicpi. 
EPH.1.8	Ñi' Dios qo'mi ỹaloxonalo da'me sa naloqten lichoxodénataxanaxac da' qo'mi ỹanema ỹima jen' qadaỹátenaxanaxacpi qataxa da' qadaatetonaxanaxac, 
EPH.1.9	qataxa da' qo'mi ỹaatetonaxanaxanque da'me leenataxac 'me sa di'ỹoq, jeda'me 'éetapeec 'me sétaaque ỹí'et. 
EPH.1.10	Jeda'me 'éetapeec ñi'me ỹátaqta sa 'te sa ỹipaiỹi qom'chi ỹivíta ga' lalóqo', 'eet'oi: Ñi'me Dios sétaaque da' ỹima huet'ot qa'en da' lamaxasóxonaxac so' Cristo, jen'me huet'ot na' piỹem qataxa jen' huetalégue jen' 'aléua.
EPH.1.11	Qá'a ñi' Dios jalchi'ena joca'li qo'mi liquiỹáqa da' sétaaque da' qo'mi ỹanema ga' tátapiỹi lauel ñi'me, qana'chi chiỹoqóchiỹi qa'en naỹi da' qo'mi soqotaqáta'uo so' Cristo. Ỹima da'me ỹátaqta nateet'eguet da' mai'chi leenataxac jiñi'me, 'me mai'chi l'onataxanaxac ỹima na' lasoxocpi, qataxa ỹí'et ga' ỹiỹamaxaden. 
EPH.1.12	Qana'chi 'éeta da'me jiñi'me, qaidi qo'mi 'me se'uáuaqat'eguet da' sep'iỹáq'a so' Cristo, da' qad'óiỹaxac chiỹoqóchiỹi da' qoỹi'ỹoxodéetac jiñi'me ỹasouaxat da' 'eesa p'asáiỹi. 
EPH.1.13	Qataxa nataq'en 'ami 'me sa judío lase' ca'li 'chi 'anaquiáxañiỹa da' n'aqtac 'me 'eesa 'me chiỹaqaỹi da' 'adec'alaxaquii, huá'a, qana'chi 'au'amaqchíñii so' Cristo, qana'chi 'ansóquii'uo so'me, qana'chi 'ami qoỹ'a'n da' ỹátaqta 'ami lalémaxase'te ñi' Dios. Qana'chi jeda'me chiỹoqóchiỹi so' Espíritu Santo 'me ỹ'axátet'aguet josii'chi ñi'me Dios. 
EPH.1.14	Naqaiso jeso'me ỹátaqta ỹ'aiñi da' qo'mi saconaxaguet ga' ỹ'axátetac ñi' Dios 'me qo'mi ỹanema qom'chi ỹivíta ga' lalóqo' da' huesolégue qa'en na' lalémaxasetpi, qaidi ñi'me qoỹi'ỹoxoden ỹasouaxat da' p'asáiỹi.
EPH.1.15	Chan'eesa jaỹim cana'le saỹáten da' 'ad'amaqténataxanaxaquii so' qadesaliaxanec Jesús qataxa da' 'adesóxodiquii da' 'adoqopichíiỹa ỹima jen'me lalémaxasetpi ñi' Dios, 
EPH.1.16	qana'chi jaỹim sequet'ot da' sáatac da' ñitónaxac naale ñitaméetac da' seenata'alo 'ami. 
EPH.1.17	Qana'chi ñachoxodéetapecot jiñi'me netamnaxala' so' qadesaliaxanec Jesucristo, jiñi'me qadet'a 'me p'asáiỹi, da' qaidi 'ami ỹanema ga' naỹátenaxanaxac 'me chiỹoqo'ot so' Espíritu Santo, qaidi 'auaỹáchiñii ga'me 'ami ỹaỹátenaxanaxanque jiñi'me, qataxa da' qaidi ỹátaqta 'auaatetoñii jiñi'me. 
EPH.1.18	Qataxa siỹaxaatapecot ñi' Dios, da' qaidi ỹ'idáxatooue da' 'adaatetonaxanaxaquii, qaidi 'auaỹáchiñiita jega'me 'anaquitaxaquii 'me 'uo da' 'ami ỹiỹáxanalo ñi'me, qataxa qaidi 'auaỹáchiñii da'me qaỹa 'te 'ená'am li'ỹoxodic 'me ỹaloxóotac ñi'me Dios da' ỹanem ỹima jen'me mai'chi lalémaxasetpi jiñi'me, 
EPH.1.19	qataxa qaidi 'auaỹáchiñii jeda'me ỹátaqta let'ádaic qataxa qaỹa 'te loiquiaqa' lañoqtaxanaxac 'me d'onataxáatapiilo qa'e'n da' qo'mi 'me s'amaqténaq. Dójo' qaỹa 'te ga' 'ená'am lañoqtaxanaxac, naqaida 'me ỹaloxon ñi' Dios, 
EPH.1.20	joca'li n'iỹílaxaseguem qa'en da' chiỹaqánỹi jaso' napa'lai't so' Cristo. Qana'chi taiỹi qa'en da' piỹem, da' qaidi na'ague jen' ỹaỹáten jiñi'me, 
EPH.1.21	ỹanem jeso'me da' napacalégue qa'en ỹima na' nañoqtaxanaxacpi, net'alpi 'me 'uo da' 'enec, nesaliaxanecpi 'me huet'ot na' piỹem, qataxa ỹima jen'me qonenaxatá'a lenaxat, naavlo jenaa'me souqataavlo noloqo'te, 'uootaxa jega'me maliaxa naỹáuo. 
EPH.1.22	Qana'chi ỹipataxalégue da' ỹilo'ogue qa'en ỹimaquéna so' Cristo, qataxa ỹanem da' na'chisóta 'oonolec laqaic qa'en ỹima na' 'amaqténataxanaxaicpi. 
EPH.1.23	Qá'a jen' 'amaqténataxanaxaicpi naqáina na' 'ená'am da' ló'oquiaxac so' Cristo. Jen'me ỹátaqta ỹimatet'a't da' lasoxoc jeso'me. Qataxa jeso'me ỹátaqta naloqchíichiiñi qa'en ỹimaquéna.
EPH.2.1	Ñi' Dios 'ami ỹanema da' 'adec'alaxauai so' Cristo ca'li 'ami maliaxa 'ovíitaaue da' sega'me 'adeleuaxaquii, ỹasouaxat jen'me sa nó'inpi qataxa jen'me 'adesamaxataxaquii 
EPH.2.2	'me 'ovíitaaue, qataxa ỹasouaxat da' 'oquíitapegue' da' lasoxoc jen'me ỹ'étetac jen' janoic 'me huetalégue jen' 'aléua, qataxa 'av'íchiitac jen' 'enapéga jeso'me paiỹac qadó'o, 'me ỹ'añaqtetétac jen'me sa ỹoqo'cha ñi' Dios. 
EPH.2.3	Nataq'en ỹima da' senqáta na'chi senqá'am jen'me jesaa'me 'uáudeegue 'uóidi, da' qolqátapegue' jen'me mai'chi senqátapeecpi, qataxa s'étaqtac da' mai'chi loqopi'chi da' qadapáchiỹaxac qataxa jen'me mai'chi qadeenataxacpi. Chan'eesa ỹátaqta taỹá'a da' qo'mi huetalóo'te da' qaỹa 'te ga' 'ená'am lichic lalemataic ñi'me Dios, na'chi senqá'am ỹima jen'me siỹaxadipi laỹi.
EPH.2.4	Qaláxasa ñi' Dios ỹátaqta let'ádaic da' lichoxodénataxanaxac da' ỹátaqta qo'mi ỹauoteque, 
EPH.2.5	qana'chi qo'mi ỹanema da' qadec'alaxaua so' Cristo, temaqaidi da'me maliaxa souqátaaue joca'li da' sega'me qo'mi napa'li ỹasouaxat jen' qadoicpi. Chan'eesa chiỹoqóchiỹi da' mai'chi l'ágaxanataxanaxac ñi' Dios da'me 'uo da' 'ami nec'alaxatréegue. 
EPH.2.6	Ñi' Dios nataq'en qo'mi nec'alaxachidíseguem, nataq'en so' Cristo Jesús, joca'li n'iỹílaxaseguem chiỹaqánỹi jaso' napa'lai't. Ỹim, qana'chi qo'mi nes'onaxana'ña'salo jeso'me da' piỹem. 
EPH.2.7	Ỹí'et dójo' jiñi'me, qá'a sétaaque da' ỹaloxon da' 'éeta da' let'ádaic loqopi'chi da' senqáta qataxa da' lauo'chi 'me ỹachiỹoxotaỹi so' Cristo Jesús jegaa'me maliaxa naidáuo noloqo'te. 
EPH.2.8	Qá'a naqaida da' loqopi'chi ñi' Dios 'me 'uo da' 'ami nec'alaxatréegue, qá'a 'uo da' 'adip'iỹáxaquii jiñi'me. Qaa'le da'me sa 'ami chiỹaqaavlo, qá'a da'me mai'chi l'ágaxanataxanaxat ñi'me Dios. 
EPH.2.9	Jeda'me sa 'te chiỹoxotaỹi ga' ỹiỹamqáchiiñi 'me ỹí'et ga'me siỹaxaua, qaidi qaỹa 'te ni'ỹoxodínỹi. 
EPH.2.10	Qá'a ñi' Dios qo'mi l'onataqa, qataxa qo'mi nañaxatoto qa'e'n so' Cristo Jesús, qá'a sétaaque da' s'étaq ga' ỹiỹamqáchiiñi. Jeda'me jalchi'eno' da' huaqátetañi da' sétaaque qadadíquiaxac.
EPH.2.11	Chan'eesa 'ami 'aueenachíit'a da' 'éeta da' 'adasoxoquii joca'li, da' sa 'te 'adaỹii jen' judiopi. Chan'eesa jen'me judiopi 'me ỹa'uo na' n'anaxaset na' ló'oc na' lec'óqo'tepi, qana'chi ỹanec da' 'eet'oi: n'añiisec. Qaláxasa jen'me 'ami ỹimata'aque qaỹa 'te n'anaxaset. 
EPH.2.12	So'me ca'li maliaxa sa 'te 'auaatetoñii so' Cristo, qataxa sa 'anhuoquiiỹet jen' lec'oqtepi so' Israel, qataxa sa 'auaỹáchiñii jen'me ỹamaxataxacpi qataxa da'me ỹaloxóotac ñi' Dios josii'chi da' ỹanem jen' lec'oqtepi so' Israel. 'Chi 'oviitalégue jen' 'aléua, qaỹa ga'me táxa 'anaquitaxaquii qataxa sa 'auaatetoñii ñi'me Dios. 
EPH.2.13	Qaláxasa naỹi da' 'auqochiiuó'o so' Cristo Jesús, qana'chi 'ami 'me ỹátaqta soqoỹoqot'alo joca'li, qana'chi naỹi ỹátaqta 'ami sa qaỹadapiỹi, ỹasouaxat da' leleuaxa so' Cristo. 
EPH.2.14	So' Cristo naqaiso so' ỹa'uo da' qad'emáxac. Qá'a jeso'me ỹ'étec na' judiopi qataxa jen'me sa 'te judiopi da' 'oonolec da' ỹima mai'chi naỹi, qá'a sóxote ma'le ỹim da' noláxachiñi jeso'me nequepaqtaxanaxat 'me 'en nautena't na' siỹaxadipi. 
EPH.2.15	Qá'a so' Cristo naqaida da' mai'chi ló'oquiaxac 'en ỹinoxonéegue ỹima da' lapaxaguenataxanaxac na' naqátaxacpi na' judiopi. Huá'a, qana'chi ỹapotena't na' judiopi qataxa na' sa judiopi, qana'chi ỹaueeguet da' dálaxaic da' mai'chi naỹi. Qataxa da' ỹoqoteuó'o qa'en jeso'me. Naqaida 'me ỹí'et da' qo'mi ỹanema da' qad'emáxac. 
EPH.2.16	Naqaida 'me 'éeta so' Cristo ca'li qoỹip'enaỹi jaso' sodooso. Huá'a, qana'chi qaỹa qa'en da' nauteet'a't na' siỹaxadipi 'me colaxaỹi. Qataxa namá'ne' qa'en ñi'me Dios, qana'chi jen'me 'ená'am ga' 'oonolec nó'oquiaxac.
EPH.2.17	So' Cristo janac, ỹ'axátem ỹima na' siỹaxadipi da' 'ónaxaic qadipí'ic 'me ỹí'et da' n'emáxac, cha ỹivid'alo da' 'oñíita 'me ỹátaqta soqoỹoqot'alo joca'li qataxa jen'me judío lé'ecpi 'me sa qaỹáaque. 
EPH.2.18	Qana'chi chiỹoqóchiỹi so' Cristo da' ỹima da' senqáta, temaqaidi da' judío lé'ec 'uootaxa sa 'te judío lé'ec, da' qo'mi ỹaueegueta ñi' qadet'a Dios da' sachiỹoxotaqaỹi so' Espíritu Santo. 
EPH.2.19	Chan'eesa 'ami 'me sa 'te judío lé'ecpi, sa 'te 'ami naỹi ỹaqá'a lase' da' 'oñiitalégue ga' 'aléua 'me sa 'te 'adalémaxasichii. Qá'a ỹátaqta naỹi 'ami mai'chi 'adaỹii ỹima na' lalémaxasetpi ñi' Dios, qataxa ỹátaqta 'ami l'acháqa' lase' jen'me lalémaxaset lec'óqo'tepi ñi'me. 
EPH.2.20	Qataxa 'ami 'oñí'ỹam ga' 'emec 'me qon'oxótapiiseguem, ỹ'oxolégue qoỹin so'me d'añapeeguet so' 'emec 'me lapaxañi josii'chi na' lamaxa'spi so' Jesús qataxa na' letaxaỹáxanaxanecpi ñi' Dios. Naqaiso so' Jesucristo so'me sega'me qa' 'me d'añapeeguet ga' 'emec. 
EPH.2.21	Jeso'me naqaiso so'me n'oxonaxala' ga'me 'emec 'me qoneuaxaỹaxátapiiseguem. Ga'me ỹátaqta nalóchiiñi qoỹin, cha ỹivíd'a da' 'ená'am ga' 'emec 'me ỹoqovíchiỹi qataxa ỹoqota'aguet so' qadesaliaxanec Jesús. 
EPH.2.22	Qana'chi naq'áita naỹi da' 'oñíita qataxa ỹima na' 'amaqténataxanaxaicpi laỹi ỹima 'auqochíita'uo so' Cristo, 'oñí'ỹam ga' 'emec 'me l'emec qa'en ñi' Dios so' lepaqal.
EPH.3.1	Jaỹim Pablo, naqaida 'me 'uo da' jaỹim ñitaméetac. Jaỹim qoỹicoñideta't ỹasouaxat so' Cristo Jesús da' sasoilégue, qaláxasa da'me náaue da' qaidi 'aviỹamqáichiiñi 'ami 'me sa 'te 'ami judío lase'. 
EPH.3.2	Qá'a sóxote da' ma'le 'auaỹáchiñii da' 'éeta ñi' Dios mai'chi chiỹoxotaỹi da' lichoxodénataxanaxac da' jaỹim ỹipataxalégue dójo' ỹ'onataxanaxac, da' qaidi 'ami 'adiỹamqáichiiñi. 
EPH.3.3	Qá'a ñi'me Dios ỹaloxon da' lasoxoc da' lapaxañi josii'chi 'me sa 'te di'ỹaxa da' jaỹim ỹanómaxanaxana. Da'me sóxote da' sidíñi da' sa 'eesa'me da' s'axat. 
EPH.3.4	Qomle 'autaxaỹaxañii, qana'chi 'ami 'auaỹáchiñii da' jaỹim ỹátaqta saatetóota da'me sa 'te di'ỹaxa lasoxoc 'me chiỹoqo'ot so' Cristo. 
EPH.3.5	Da'me nasoxoc 'me sa 'te di'ỹaxa qaỹa 'te joca'li ga' qoỹaỹátenaxanaxanec saa'me 'ua'u 'uóidi. Qaláxasa naỹi ñi'me Dios ỹachiỹoxotaỹi so' lepaqal da' ỹanómaxanaxanec jen'me ỹiỹotái'ỹa 'me lamaxa'spi so' Jesús qataxa jen' letaxaỹáxanaxanecpi. 
EPH.3.6	Dójo' nasoxoc 'me sa di'ỹaxa 'enaac: Chiỹoqóchiỹi qomle da' n'aqtac 'me nec'alaxaqui da' jen' sa judiopi ỹaconeguet ga'me ỹaloxóotac ñi' Dios da' 'ená'am qoỹin na' judiopi. Jen'me nataq'en neuána'uo da' ló'oquiaxac so' Cristo, qataxa nataq'en neuána'uo da'me ỹaloxóotac ñi'me Dios 'me chiỹoqóchiỹi qa'en so' Cristo Jesús.
EPH.3.7	Jaỹim ỹátaqta sa ñauapeela't. Qaláxasa jaỹim qoỹanaỹi da' qaidi s'axat jeda'me n'aqtac, qana'chi jeda'me ỹ'onataxanaxac chiỹaqaỹi da' lañoqtaxanaxac ñi' Dios. 
EPH.3.8	Qá'a jaỹim ỹátaqta qaỹa 'te ga' ñisáaque, sa 'te da' ñapacalégue ga'me qaỹa 'te nesáaque na'me lalémaxasetpi ñi' Dios. Qaláxasa ñi'me jaỹim ỹanaỹi dójo' ñitónaxac da' qaidi s'axátem jen' sa judío lé'ecpi da' 'ónaxaic qadipí'ic 'me ỹ'axat da'me sa qoỹañoxot da' qonaloqten lesaliaxa so' Cristo. 
EPH.3.9	Qataxa ñi'me 'me l'onatac ỹimaquéna, jiñi'me jaỹim ỹipataxalégue da' qaidi s'axátem ỹima jen' siỹaxadipi da' lasoxoc da'me sa di'ỹoq 'me lapaxañi josii'chi saa'me 'uáudeegue 'uóidi. 
EPH.3.10	Naqaida qoỹíit'ec, qaidi chiỹaqaỹi qoỹin na' 'amaqténataxanaxaicpi da' ỹima jen' dañoqtaxanacpi qataxa jen'me damaxasóxonacpi 'me huet'ot na' piỹem, jen'me ỹaỹáten naỹi ỹima jen' ỹodapecachi laỹátenaxanaxacpi ñi'me Dios. 
EPH.3.11	Da'me ỹí'et ñi' Dios, jeda'me nateet'eguet da' jalchi'ena leenataxac josii'chi 'me chiỹoqóchiỹi so' qadesaliaxanec Jesucristo da' ỹí'et. 
EPH.3.12	Chan'eesa so' Cristo naqaiso so' chiỹoqóchiỹi da' 'uo da' qo'mi huesóchidiñi da' senoxonaxauó'o ñi'me Dios, qá'a 'uo da' qadip'iỹáxac so'me. 
EPH.3.13	Chan'eesa jaỹim 'ami saqatalo da' sa 'te 'ami liitapiilo naua' 'adai'lídii', ỹasouaxat da' jaỹim 'uo da' ñi'queténaxac ỹasouaxat da' 'ami sasoilóo'te, qá'a jeda'me náaue da' qaidi 'ami ỹ'oxodáchi.
EPH.3.14	Naqaida 'me 'uo da' jaỹim sesóidiñi naua' ỹiliictel da' ñitamenot ñi'me let'a so' qadesaliaxanec Jesucristo, 
EPH.3.15	ñi'me chiỹoqo'ot na' lenaxat jen'me ỹodapecachi naỹipi 'me netalégue jen' 'aléua qataxa jen'me lamaxa'spi 'me net'ot di' piỹem. 
EPH.3.16	Qataxa siỹaxaatapecot ñi' qadet'a Dios, da' qaidi chiỹoxochíchiỹi da'me qaỹa 'te 'ená'am lesaliaxa da' qo'mi ỹanema da' lañoqtaxanaxac, qataxa n'añaxac, chiỹaqaỹi so' lepaqal da' ỹanaavlo naua' 'adai'lídii'. 
EPH.3.17	Qataxa siỹaxaatapecot ñi' qadet'a da' qaidi so' Cristo netaavlo naua' 'adiquidiaqtéldii', qá'a 'uo da' 'adip'iỹáxaquii so'me, qataxa qaidi 'ami ỹátaqta 'an'añaxachíỹic qataxa 'ansóquiita'uo da' nesóxodic, 
EPH.3.18	qaidi 'ami qataxa ỹima na' 'amaqténataxanaxaicpi laỹi 'auaỹáchiñiita di' lecaỹíñi qataxa di' jaloc, qataxa di' qaỹa'nỹi, qataxa di' jaloote da'me loqopi'chi so' Cristo. 
EPH.3.19	Qataxa siỹaxaatapecot ñi'me, da' qaidi 'ami ỹátaqta 'auaỹáchiñiita da'me noqopi'chi 'me ỹátaqta napacalégue ỹima na' qadaatetonaxanaxacpi, qaidi 'ami ỹátaqta 'ami saqachiilo da' lasoxoc ñi'me Dios.
EPH.3.20	Chan'eesa naỹi, qoỹi'ỹoxoden qomle ñi'me Dios 'me ñoqtaxanaxaic 'me ỹáisaiỹi qa'en ga' qo'mi ỹanema jega'me siỹáxanaqaaque, 'uootaxa ga'me taỹi di' qadauel, da' chiỹoqóchiỹi qa'en da'me lañoqtaxanaxac 'me d'onataxanóoue da' qad'óiỹaxac. 
EPH.3.21	Chan'eesa ỹima qomle na' 'amaqténataxanaxaicpi ỹi'ỹoxoden ñi' Dios ỹasouaxat da' ỹoqotéta'uo so' Cristo. Jeda'me na'chi 'eeta't qomle da' qaỹa 'te ga' loiquiaqa'. Já'a, na'chi naq'áita dójo'.
EPH.4.1	Chan'eesa jaỹim, 'me jaỹim qoỹicoñideta't ỹasouaxat so' Cristo, naỹi 'ami ñachoxodénoovlo da' ỹátaqta 'oquiit'egue qomle da' lasoxoc ga'me Dios ỹiỹáxana, da' nataq'en 'ená'am da' 'oñíita. 
EPH.4.2	Qataxa 'ansóxodiñiila't qataxa 'ami choxodénataxanaxaiqa, qataxa 'ami pogáxadenaxaiqa, qataxa ñi' 'oonolec da' 'oñíita ỹátaqta ỹichoxoden ga' laqáỹa da' 'uo gamachaqaiga. 
EPH.4.3	Qataxa 'anchilíiỹa da' na'chi 'eeta't da' huaqatapega't da' 'oñíita, qaidi so' Espíritu Santo 'ami ỹapotena't, ỹachiỹoxotaỹi qa'en da' n'emáxac. 
EPH.4.4	Qá'a 'oonolec da' nó'oquiaxac, qataxa 'oonolec so' Espíritu Santo. Qá'a ñi' Dios 'ami ỹiỹáxanalo ca'li, da' qaidi 'oonolec qa'en da' 'anaquitaxaquii. 
EPH.4.5	Qataxa 'oonolec so' qadesaliaxanec, qataxa 'oonolec da' qadip'iỹáxac qataxa da' qanachiláxac. 
EPH.4.6	Qataxa 'oonolec ñi'me Dios 'me qadema qadet'a. Ñi'me ỹimata'a'téna, qataxa d'onataxanoovlo ỹima da' qo'mi, qataxa ỹima qo'mi huetaavlo.
EPH.4.7	Qaláxasa ñi' 'oonolec da' qo'mi qoỹanem ga' nesetaxat, qoỹin nalot'aguet ga'me táchiỹi ga' l'onataxanaxac 'me ỹanem so' Cristo. 
EPH.4.8	Qá'a naa'me nidii's l'aqtaqa ñi' Dios 'eet'oi:
EPH.4.8	So'me taiỹi da' piỹem, qana'chi ỹauec ỹima so' lecoñitaisecpi.
EPH.4.8	Ỹim, qana'chi ỹanem ga' nesetaxat jen' siỹaxadipi.
EPH.4.9	Qana'chi ¿jái'chogamaxa 'éeta ga'me náaue da'me n'aqtac 'me 'eet'oi: “taiỹi da' piỹem?” Da'me náaue da' so'me ỹi'uáuaxañi joca'li da' nec'áchi'ña jen' 'aléua 'me ỹátaqta qaỹá'ña. 
EPH.4.10	So'me nec'áchi'ña jen' 'aléua, naqaiso joca'li so'me taiỹi da' piỹem da' qaidi ỹimata'a'téna. 
EPH.4.11	Ỹim, qana'chi ỹanem ga' nesetaxat ñi' 'oonolec siỹaxaua. Qana'chi 'uo na' lamaxa'spi jeso'me, qataxa 'uo na' letaxaỹáxanaxanecpi qa'en ñi' Dios, qataxa 'uo qa'en na' ỹ'axat da' n'aqtac 'me nec'alaxaqui, qataxa 'uo na' lasoxola' qa'en na' 'amaqténataxanaxaicpi, qataxa na' paxaguenataxanaxaicpi. 
EPH.4.12	Naqaida 'me 'éet'ec josii'chi ỹaqátaxañi da' ladic qa'en na' lalémaxasetpi, qaidi ñi' 'oonolec ỹí'et ga' l'onataxanaxac, da' qaidi nichíctaseguem da' l'óiỹaxac so' Cristo, 
EPH.4.13	cha ỹivíde'ta da' ỹima na' 'amaqténataxanaxaicpi ỹátaqta nalot'a't da' lip'iỹáxac qataxa da' laatetonaxanaxac da' ỹaateton so' lec'óxot ñi'me Dios. Huá'a, qana'chi senqá'am ga'me ỹátaqta siỹaxaua ỹi, qá'a ỹátaqta semataqa'a't da' liaxa so' Cristo. 
EPH.4.14	Qana'chi sa senqá'am qomle ga' nootolec 'me qaỹa 'te ga' laqalaic da' qoỹasáxañi, qataxa 'chi ỹiliot na' sega'me laỹat 'me naqáina na' ỹaqá'a napaxaguenataxanaxacpi. Huá'a, qana'chi ỹisamaxata'aguet na' siỹaxadipi 'me sa naqaláa'te' da' loqovínaxanaxac 'me sétaaque da' qo'mi ỹisómaxan'ape. 
EPH.4.15	Jaldato' da' naua' qad'aqtaqa ỹátaqta 'eesoda, qataxa qo'mi sóxodaiqa, qataxa ỹátaqta nichíctaseguem da' 'ónaxaic qadasoxoc, qá'a soqotaqáta'uo so' Cristo 'me naqaiso so' laqaic da'me nó'oquiaxac. 
EPH.4.16	Naqaiso so' Cristo so'me ỹátaqta nalóqchiiñi qataxa ỹoqoda't qa'en ỹima da'me nó'oquiaxac 'me nesoquet'a't. Chan'eesa ñi' 'oonolec jen'me nesoquet'a'tpi, da' ỹátaqta ỹiỹamqáchiiñi da' lasoxoc, qana'chi ỹima jen'me ñáxatet'a't qataxa nichíctaseguem, ỹasouaxat da' noqopi'chi.
EPH.4.17	Qá'a jaỹim soqotéta'uo so' qadesaliaxanec, chan'eesa 'ami senapegalo qataxa 'ami saqatalo da' 'ená'te 'oñí'ỹam da' lasoxoc jen'me sa ỹaateton ñi'me Dios 'me quétapee'to naa'me leenataxaco 'me qaỹa 'te laso'víỹaxa'j, 
EPH.4.18	qataxa da' laatetonaxanaxa'j sega'me huétaaue na' n'álaxa. Jen'me sa huet'ot da' n'óiỹaxac 'me chiỹoqo'ot ñi' Dios, qá'a qaỹa 'te ga' ỹaỹátenaac, ỹasouaxat da' ỹátaqta sa ndamchiilo naua' liquidiaqtel. 
EPH.4.19	Qataxa jen'me ỹátaqta ỹima'a't da' daqat so' lepecóxo, qana'chi nañaneeta naua' l'etaxalóxoco. Qataxa noqopita da' ỹí'et ỹima na' ỹodapecachi 'me desepaxanaqtaxan.
EPH.4.20	Qaláxasa 'ami sa 'anapaxaguénataguiquii dójo' ca'li 'oquíitapegue' so' Cristo, 
EPH.4.21	lamá'asa ỹátaqta 'eesa da' 'auanómi'ỹa da' n'aqtaguec so'me, qataxa da' 'ami qoỹapaxaguenque da'me 'eesa nasoxoc 'me chiỹoqo'ot so' Jesús. 
EPH.4.22	Chan'eesa da'me toisec 'adasoxoquii joca'li, da'me n'óota da' ỹátaqta 'aviimỹíiỹi. Qá'a da'me taỹá'a da' qonoláxachiñi, qataxa ỹátaqta quíchiỹi da' noqovínaguec ỹasouaxat jen'me sa nó'in 'éetapeecpi. 
EPH.4.23	Qataxa 'ami ỹiuen da' ỹátaqta da' qonadálaxat da' 'adaviliỹáxaquii qataxa da' 'adeenataxaquii. 
EPH.4.24	Qataxa 'auaiñíiñi da' dálaxaic n'óiỹaxac 'me mai'chi chiỹoqóchiỹi da' l'onataxanaxac ñi' Dios 'me ỹaloxon da' ỹátaqta 'ónaxaic nasoxoc qataxa huesóta.
EPH.4.25	Chan'eesa naỹi ma'le sa 'anasaqáỹiiỹi ga' noqovínaxanaxac. Ñi' 'oonolec da' 'oñíita 'eesa ga' 'enaac da' dosápegue' ga' laqáỹa, qá'a ỹima da' senqáta soqotaxauó'o so' 'oonolec nó'oquiaxac.
EPH.4.26	Qomle 'uootaxa da' 'aualematai, qaláxasa 'ená'te 'auauóỹi ga' 'adasouaxasíchii. Qataxa da'me 'adalematáiquii sa 'te cóoue ỹima ga'me nolo', 
EPH.4.27	'ená'te qomle da' 'auóỹaaque ga' liiuo so' paiỹac qadó'o.
EPH.4.28	Ga'me chi'ena decachítac, n'óota qomle da' ỹaxañi da' lecacháxac. Jaldáta da' d'onataxan, ỹacoolégue ga' l'onatac, qaidi ỹañoxot da' lecochiỹa ga'me 'uo da' louenaxanaxa.
EPH.4.29	Qataxa 'ená'te taa'le sa n'oi'n naua' 'ad'aqtaqádii'. Jaldato' da' 'an'ónaxachii' naua' 'oñiỹapegalo, qaidi nichíctaseguem qataxa 'uo da' netónaxac ga'me 'ami naquiáxatapegalo. 
EPH.4.30	Qataxa 'ená'te 'aviñii daquicóta so' Espíritu Santo 'me chiỹoqo'ot ñi'me Dios. Qá'a so'me naqaiso so'me 'ami ỹ'aneque da' ỹátaqta 'ami lalémaxase'te ñi'me, cha ỹivíde'ta ga' nolo' qomle 'ami ỹanema ñi'me ga'me ỹátaqta nalóchiiñi 'adec'alqai.
EPH.4.31	Chan'eesa ỹima qomle 'axañíiñi da' 'uo ga' dalematátapega ga' laqáỹa, 'uootaxa da' niquiỹátapega, 'uootaxa da' 'uo ga' necosaxadeetapeelégue ga' laqáỹa, 'uootaxa ỹisouéetac, qataxa ỹima jen'me sa nó'inpi. 
EPH.4.32	Na'chidato' da' 'ansóxodiñiita't, qataxa choxodénataxanaxaiqa, ñi' 'oonolec ỹátaqta ỹichoxoden ga' laqáỹa da' 'uo ga' lesamaxataxac, qaidi 'oñí'ỹam ñi'me Dios da' ỹachiỹoxochíchiỹi so' Cristo da' 'ami ỹichoxode'n.
EPH.5.1	Qá'a 'ami lauotaqa'te lec'óqo'te ñi' Dios, chan'eesa ỹátaqta 'aupaquiỹápegue' qomle da' 'oñí'ỹam ñi'me. 
EPH.5.2	Qataxa ỹátaqta 'ami sóxodaiqa, qaidi 'oñíit'em so' Cristo da' ỹátaqta qo'mi noqopitalo, qataxa qo'mi nemeelóo'te, 'ená'am ga' n'aanaxate lec'óxot da' qoỹalaat, qataxa qoỹic'oi da' qoỹanot ñi' Dios. Qaa'le da' laitáỹaxac ỹátaqta ỹiỹamaxaden ñi'me.
EPH.5.3	Qá'a 'ami lalémaxase'te ñi' Dios, chan'eesa n'óota qomle sa 'ami chimaqpegoovlo da' 'uo ga' nequeséeguetaxa qataxa ỹima jen'me desepaxanaqtaxanpi, 'uootaxa da' ỹipitá'a ga' ỹaqá'a. 
EPH.5.4	Qataxa 'ená'te qomle da' 'anasaqáidapeegue naua' n'aqtaqa 'me ỹauáaque ga' nepecóxo, 'uootaxa ga'me ỹa'uo da' nasáxanaxac, 'uootaxa ga'me qaỹa 'te ga' náaue. Qá'a jen'me sa 'ami taiỹita. Jaldato' da' 'ami 'auañíitapecot da' 'antónaxaquii ñi' Dios. 
EPH.5.5	Qá'a 'ami sóxote 'auaỹáchiñii da' sa ỹaqanatet da' ỹinoxoneuó'o ga' l'onataxanaxac so' Cristo qataxa ñi' Dios 'me ỹilo'ogue ỹimata'a'téna ga' siỹaxaua 'me nichíuatetapegue' jaga' sa loua, 'uootaxa ga' ỹ'étetac ga'me desepaxanaqtaxan, 'uootaxa ỹipitá'a ga' sa loxot ('me 'ená'am da' qonetameetapecot ga' 'chi nadénaqtac). 
EPH.5.6	Qataxa 'ená'te 'ami noqovíñii's qomle da' 'uo ga' 'ami ỹidolóo'te naua' lapaxaguenataxanaxaco 'me chiỹoxo's. Qá'a naa'me sa ỹiỹamadídiñi, naqainaua naua' ỹ'e't qomle da'me qaỹa 'te 'ená'am lichic da' laqalhuaxa ñi' Dios, da' ỹa'uo da' ne'uaxánaguec jen'me sa ỹoqochapiỹe't. 
EPH.5.7	Chan'eesa 'ená'te da' 'aualiquíitapeeguet qomle jen' quétapegue' dójo'.
EPH.5.8	Qá'a 'ami ca'li 'ovíitaaue na' sega'me n'álaxa, qaláxasa naỹi da' 'ami 'auqochíita'uo so' qadesaliaxanec, qana'chi 'ovíitaaue da' ỹ'oqóchiiñi. Chan'eesa 'ami 'auadénaxachiichiỹi qomle ga' siỹaxaua 'me huétaaue na' ỹ'oqóchiiñi. 
EPH.5.9	Qá'a jen' ỹ'oqóchiiñi naqaida da' chiỹoqóchiỹi da' nauo'chi, qataxa da' 'eesa nasoxoc, qataxa da'me n'óiỹaxac 'me chimaqáchiiñi. 
EPH.5.10	Qataxa 'apaquiỹápegue' qomle da' 'auaỹáchiñii ga' lasoxoc ga' ỹiỹamaxaden ñi' qadesaliaxanec. 
EPH.5.11	Qataxa 'ená'te 'anaỹii'ỹa qomle jen'me qaỹa 'te ga' náaue lasoxocpi 'me ỹ'étetac jen'me huétaaue na' n'álaxa. Jaldáta da' 'aviñii di'ỹoq ga' ladic, da' qaidi qoỹaỹáten. 
EPH.5.12	Qá'a ỹátaqta ỹí'et da' nepecóxo da' 'uootaxa 'chi qoỹ'axat jen' sa di'ỹoq 'me ỹ'étetac jen'me. 
EPH.5.13	Qaláxasa da' 'uootaxa ỹima jen'me sa nó'inpi lasoxocpi ỹ'oqotelégue qa'en jen'me ỹ'oqóchiiñi, huá'a, qana'chi ỹima ỹátaqta di'ỹoqóta, qá'a jen'me ỹ'oqóchiiñi 'me ỹima ỹichoxot. 
EPH.5.14	Chan'eesa da'me n'aqtac 'eet'oi:
EPH.5.14	'Adatom, ỹa 'anlóiỹi, 'am 'ochaxaic;
EPH.5.14	'oñíseguem, 'auachíỹaqaaue na'me napa'lpi,
EPH.5.14	qana'chi so' Cristo 'am ỹicoỹadelégue.
EPH.5.15	Chan'eesa ỹátaqta 'auloit'egue qomle da' 'adasoxoquii. 'Ená'te 'auadénaxachii ga' qaỹa 'te ỹaỹátenaac, jaldáta da' 'auadénaxachii ga' ỹátenaxanaxaic. 
EPH.5.16	Qataxa ỹátaqta 'aupitaxañiỹa'pe naua' noloqo'te da' 'av'íchii ga' ỹiỹamqáchiiñi, qá'a náajo' noloqo'te ỹátaqta sa nó'in na' siỹaxadipi. 
EPH.5.17	'Ená'te 'ami chiỹoxo's. Jaldáta da' 'aupaquiỹápegue' da' 'auaỹáchiñii ga'me 'éetapeec so' qadesaliaxanec. 
EPH.5.18	Qataxa 'ená'te da' 'ami taxáiqa, qá'a jeda'me ỹaueeguet da' sa naỹamaxa ga' siỹaxaua. Jaldato' da' ỹátaqta 'ami saqachiilo so' Espíritu Santo. 
EPH.5.19	Qataxa ñi' 'oonolec da' dosápegue' ga' laqáỹa, qaláxasa 'en jen' ỹodapecachi nalacpi 'me chiỹoqo'ot so' Espíritu Santo. Qataxa ỹátaqta ỹima jan' 'adiquidiaqchii da' 'au'onaxañiitac qataxa da' 'avi'ỹoxodíñiitac so' qadesaliaxanec. 
EPH.5.20	Qataxa na'chi 'eeta't qomle da' 'auañíitapecot da' 'antónaxaquii ñi' qadet'a Dios ỹasouaxat ỹima na' nasoxocpi, qá'a 'ami 'auqochíita'uo so' qadesaliaxanec Jesucristo.
EPH.5.21	Ñi' 'oonolec da' 'oñíita ỹátaqta ỹipacapégue' qomle ga' liquiáxaua ỹasouaxat da' ỹátaqta 'uo da' 'enec qa'en ñi'me Dios.
EPH.5.22	Jaga' ỹauo 'me sóxote huó'on, ỹátaqta ỹoqo'cha ga' loua, ỹadénaxachichiỹi qa'en da' ỹalaxaguet so' qadesaliaxanec Jesús. 
EPH.5.23	Qá'a ga' loua naqaiga ga' laqaic jaga'me, na'chi 'ená'am so' Cristo. So'me naqaiso so' laqaic na' 'amaqténataxanaxaicpi, qataxa naqaiso so'me qadec'alaxaqui. Jen'me naqáina na' sega'me ló'oquiaxac jeso'me. 
EPH.5.24	Chan'eesa jaga' ỹauo ỹátaqta ỹoqo'cha ga' loua, 'ená'am jen' 'amaqténataxanaxaicpi da' ỹátaqta ỹalaxaguet so' Cristo.
EPH.5.25	Qataxa ga' lé'em da' sóxote huó'on ỹátaqta ỹichoxoden jaga' loua, 'ená'am qa'en so' Cristo da' ỹátaqta ỹichoxoden na' 'amaqténataxanaxaicpi, qataxa nemeelégue jen'me. 
EPH.5.26	Naqaida 'me 'éet'ec so'me, qá'a sétaaque da' ỹoqovíchiỹi qa'en jen' 'amaqténataxanaxaicpi, 'en na' noxop da' ỹiỹo qataxa da' l'aqtac. 
EPH.5.27	Qaidi qomle ỹivíta da' naueela't so'me na' 'amaqténataxanaxaicpi, qaláxasa ỹátaqta 'uo da' lodiáquiaxac, qataxa qaỹa 'te ga' lesepaxanaxa, 'uootaxa ga' sega'me li'ỹáxanatac, 'uootaxa ga' laqáỹa 'me 'ená'am da'me. Jaldáta da' ỹátaqta huesóta qataxa nalóchiiñi. 
EPH.5.28	Ga'me lé'em da' sóxote huó'on, ỹátaqta ỹichoxoden jaga' loua, 'ená'am qa'en da' mai'chi ló'oquiaxac. Ga' ỹichoxoden jaga' loua, jega'me mai'chi nichoxodeela't. 
EPH.5.29	Qá'a qaỹa 'te ga' mai'chi necosemela't. Jaldáta da' ỹiqui'ỹáxan qataxa nichoxodeela't. Naqaida 'me 'éet'ec so' Cristo jen'me 'amaqténataxanaxaicpi, 
EPH.5.30	qá'a mai'chi lalémaxaset ló'oquiaxac. Na'chiqo'mi 'me loxosetpi da' ló'oquiaxac, 'ená'am da' qo'mi lapa'chi qataxa lip'ináqa. 
EPH.5.31	“Chan'eesa ga' siỹaxaua cá'ai ga' let'a qataxa jaga' lat'e da' huó'on, qana'chi l'acháqadiaxaua jaga' loua. Ỹim, qana'chi jegaa'me dos 'ená'am da' 'oonolec.” 
EPH.5.32	Chan'eesa dójo' n'aqtac ỹátaqta let'ádaic da' náaue 'me sa di'ỹoq. Qataxa jeda'me ỹ'axat qasen da' 'éeta so' Cristo qataxa jen' 'amaqténataxanaxaicpi. 
EPH.5.33	Qaláxasa da'me nataq'en ỹ'axat da' ñi' 'oonolec da' 'oñíita ỹátaqta ỹichoxoden jaga' loua, 'ená'am da' mai'chi nichoxodeela't. Qataxa da' jaga' ỹauo ỹalaxaguet ga' loua.
EPH.6.1	'Ami ñoqolqapiolec, qá'a 'ami 'amaqténataxanaxaiqa, chan'eesa ỹátaqta 'auqochiỹalo gaua' 'adet'áldii', qá'a da'me na'chi lasoxoc. 
EPH.6.2	Qá'a jen'me naqátaxacpi 'me chiỹoqo'ot joca'li so' Moisés, so'me 'uáichiiñi 'me 'uo ga' ỹaloxóotac, 'eet'oi: 'Auqo'cha ga' 'adet'a qataxa jaga' 'adat'e, 
EPH.6.3	qaidi ỹátaqta 'ónaxaic qataxa jaloc da' 'ad'óiỹaxac da' 'ouetalégue jen' 'aléua.
EPH.6.4	'Ami 'me 'ami c'óxoiqa, 'ená'te 'aviñii dalemata qomle ga' 'ac'óxochii. Jaldáta da' naquíchisee'mec da' 'auapaxaguiñii, qataxa sega'me 'anolaxanỹíiỹi da' l'óiỹaxac, qaidi ỹ'amaqten so' qadesaliaxanec Jesús.
EPH.6.5	Qataxa 'ami namaxa's ỹátaqta 'auqochíiỹa qomle na' 'adadípai 'me huetalégue jen' 'aléua. Jen'me ỹátaqta 'aviñii 'uo da' 'enec, qataxa 'au'óiỹa, qataxa ỹátaqta 'ansapáchiita, 'ená'am 'aviñii da' na'chiso so' Cristo da' 'au'onataxañíitapecot.
EPH.6.6	Da' 'au'onataxañíitac, sa jaldáta da' 'ami ỹic'atéet'ape jen'me da' 'chi sétaaque da' 'ami ỹiỹamaxade'n. Jaldáta da' 'ená'am da' 'ami lamaxa's so' Cristo da' ỹátaqta ỹima jan' 'adiquidiaqchii da' 'av'íchii ỹima da' 'éetapeec ñi' Dios. 
EPH.6.7	Da' 'av'íchii ga' 'ad'onataquii, qana'chi ỹátaqta 'ansapáchiita, 'ená'am da' naqaiso so' qadesaliaxanec da' 'au'onataxañíitapecot, sa na'chiga ga' 'chi siỹaxaua. 
EPH.6.8	Qá'a 'ami sóxote 'auaỹáchiñii da' so' qadesaliaxanec ỹiseeten qomle ñi' 'oonolec ga'me ỹiỹamqáchiiñi da' l'onataxanaxac, temaqaidi da' nelatac, 'uootaxa ga'me sa nelatac.
EPH.6.9	Qataxa 'ami nadi'ppi nataq'en ỹátaqta 'auadénaxachiit'eguet qomle na' 'adamaxasíquiipi. 'Ená'te 'auadíñiitalégue. 'Antovíñiit'ac da' 'ami qataxa jen'me 'oviit'ot so' qadesaliaxanec 'me net'ague da' piỹem, so'me qaỹa 'te liquiỹac na' siỹaxadipi.
EPH.6.10	Naỹi 'ami ỹaqáỹa', ỹátaqta 'an'añaxachii qomle, qá'a 'auqochíita'uo so' qadesaliaxanec da' 'auachiỹoxochiỹaỹi da' lañoqtaxanaxac so'me 'me qaỹa 'te ga' ỹaqalánaac. 
EPH.6.11	Qataxa 'auaiñíiñi ỹima qomle jan' nequesaxanaxaipi 'me ỹan ñi'me Dios, qaidi 'auaqanachichii da' 'adaloi'ỹaguet ỹima na' loqovínaxanaxac so' paiỹac qadó'o. 
EPH.6.12	Qá'a qo'mi sa selóquiaxai' ga' qansiỹaxauáỹaxaua, na'chínata jen'me noiquiaxacpi sa di'ỹoq 'me 'uo da' 'enec 'me huet'ot di' piỹem, jen'me let'al na' paiỹagodipi, 'me ỹamaqaac jen'me n'álaxa lé'ecpi. 
EPH.6.13	Chan'eesa 'auaiñiidíñi qomle naua' quesaxanaxail 'me ỹa'n ñi' Dios, qaidi 'auaqanachichii da' 'anchaachiỹa'aguet ga' jaloic qomle ỹivitalo naua' noloqo'te 'me sa n'oi'n. Qomle ỹim, qana'chi ỹátaqta sa 'ami 'te qoỹilio't.
EPH.6.14	Qana'chi ỹátaqta 'an'añaxachíiñi, 'ansáachiiỹi da' 'eesa nasoxoc, qataxa 'anquesaxañíi'ña da' 'ónaxaic nasoxoc, 'aviñii 'ená'am jaga' nequepaxatapeelégue jan' letógue ga' huataxanaq lé'ec. 
EPH.6.15	Qataxa 'an'íchiita't, qaidi 'au'axáchii da' n'aqtac 'me chiỹaqaỹi da' n'emáxac da' 'oñí'ỹam ga' huataxanaq lé'ec da' ỹaidíñi gaua' lapela'te da' niỹamaxateta't. 
EPH.6.16	Da' ỹim ỹima jen'me, qana'chi da' 'adip'iỹáxaquii 'ená'am 'aviñii jaga' 'adequepaqtaxanaqchii, da' qaidi ỹ'omaxat ỹima jan' 'edétanỹi lichiquéna so'me paiỹac qadó'o. 
EPH.6.17	Qataxa 'anaxa'dóñi'ña da' 'adec'alqai, 'ená'am 'aviñii jaga' 'anaxa'doi 'me laicaua. Qataxa 'alasóqoi'ỹa da' l'aqtac ñi' Dios da' 'ená'am 'aviñii ga' legaxanaxat 'me 'ami ỹanema so' Espíritu Santo. 
EPH.6.18	Da'me 'av'íchii ỹima dójo', qana'chi 'antamñíitac, na'chi 'eeta't qaidi so' Espíritu Santo 'ami netamnaxanaxa'n qataxa 'anachoxodíñitapecot ñi' Dios. Qataxa ỹátaqta 'anlóiteegue, qaidi 'auaqanachichii da' 'av'íchii dójo'. 'Ená'te da' liitapiilo naua' 'adai'lídii'. Qataxa 'antamñiitalégue ỹima na'me lalémaxasetpi ñi'me Dios. 
EPH.6.19	Nataq'en jaỹim 'antamñiitalégue, qaidi ñi'me Dios jaỹim ỹanema naua' ỹ'aqtaqa da' ỹivíta da' sose, qataxa qaidi d'anỹi di' ỹiuel da' s'axat da'me sa di'ỹoq josii'chi n'aqtaguec da' nec'alaxa, da' qaidi qoỹaỹáten. 
EPH.6.20	Qá'a ñi'me Dios jaỹim namaq da' jaỹim letaxaỹáxanaxanec, da' s'axat da'me n'aqtac. Qana'chida da' 'uo da' jaỹim qoỹicoñideta't naỹi. Chan'eesa 'antamñíitac qomle, qaidi da' jaỹim s'axat da'me n'aqtac, qana'chi qaỹa 'te ga' s'óitaaque.
EPH.6.21	Ñi' Tíquico 'me qanauotaxaua qadaqáỹa qataxa na'chi 'eeta't da' sa ỹaxañi da' qo'mi lecochítapegalo da' l'onataxanaxac so' qadesaliaxanec, ñi'me 'ami ỹ'axatema ỹima qomle da' séeta, qataxa jen'me s'étetacpi. 
EPH.6.22	Chan'eesa 'ami samaxalo ñi'me, qaidi qo'mi 'auaỹáchiñii'. Naqaida 'me 'éeta da' 'ami ỹ'añaqte't.
EPH.6.23	Ñi'me qadet'a Dios qataxa so' qadesaliaxanec Jesucristo ỹanema qomle na' qadaỹi da' l'emáxac qataxa da' lesóxodic da' huaxaiỹet da' lip'iỹáxac. 
EPH.6.24	Ñi'me Dios ỹanem qomle ga' 'ónaxaic ỹima jen'me ỹauotec so' qadesaliaxanec Jesucristo, jen'me sa ỹalásaxa'na da' lauo'chi jeso'me. Já'a, na'chi naq'áita dójo'.
PHP.1.1	Jaỹim Pablo qataxa ñi' Timoteo, qo'mi lelatáqa so' Jesucristo. Sauoqo jan' qadidíise da' 'ami sedénaqtenaxalo ỹima da' 'oñíita 'me 'au'amaqténataxañii 'me 'ad'acháqadii jen' noic Filipos, jen'me lalémaxasetpi ñi' Dios qataxa ỹoqotéta'uo so' Cristo Jesús. Jan' qadidíise nataq'en taỹá'a na' lasoxola'pi jen'me qataxa na' lecochaxau'pi. 
PHP.1.2	'Ami 'auacoñiiỹeto' qomle da' liỹálaqtaxanaxac qataxa da' l'emáxac ñi' qadet'a Dios qataxa so' qadesaliaxanec Jesucristo.
PHP.1.3	Jaỹim naale 'ami seenatalo, qana'chi saatapecot da' ñitónaxac ñi' Dios. 
PHP.1.4	Da' ñitaméetac, qana'chi ỹátaqta 'uo da' ỹamaic ỹasouaxat da' 'oñíita. 
PHP.1.5	Qá'a 'ami nataq'en 'anhuáñiỹa'uo da' 'au'axáchii da' 'ónaxaic qadipí'ic 'me n'aqtaguec so' Jesús, chiỹoqóchiỹi so' nolo' ca'li ỹímta da' 'auacoñiiỹet, cha ỹivíde'ta naỹi. 
PHP.1.6	Jaỹim ỹátaqta 'eesa qasen da' ñi'me Dios 'me chiỹoqóchiỹi da' 'ami ỹ'eteque da' 'ónaxaic dálaxaic 'adasoxoquii, jiñi'me quet'ot da' ỹ'étetac da'me, cha ỹividet'aguet ga' nolo' qomle n'iỹílaq so' Jesucristo. 
PHP.1.7	Da'me selá'a da' naq'áita da'me ỹeenataxac, qá'a ỹima da' 'oñíita jaỹim ỹátaqta 'ami ñoqopitalo, qataxa 'anhuáñiỹa'uo da' l'ágaxanataxanaxac ñi'me Dios, temaqaidi da'me jaỹim qoỹicoñideta't, 'uootaxa da' jaỹim ñichaatóoue jen' net'alpi da' soselégue da' n'aqtac 'me nec'alaxaqui, da' s'axat da' ỹátaqta 'eesa da'me. 
PHP.1.8	Qá'a ñi'me Dios ỹátaqta ỹaỹáteeta da' ỹima 'ami ñoqopitalo, da' séet'em da' loqopi'chi so' Jesucristo da' 'oñíita. 
PHP.1.9	Qataxa naale ñitaméetac, qana'chi siỹáxataaque da' maliaxa qonichíỹaxadiseguem da' 'adoqopi'chii, qaidi jalcote da' 'adaỹátenaxanaxaquii qataxa da' 'adaatetonaxanaxaquii, 
PHP.1.10	qaidi 'auaỹáchiñii da' 'aulóite'uo ga' ỹátaqta ỹiỹamqáchiiñi. Qaidi da' 'ad'óiỹaxaquii ỹoqovíchiỹi, qana'chi qaỹa 'te ga' 'ami qoỹasaxalóo'te 'adesamaxataxaquii qomle n'iỹílaq so' Cristo. 
PHP.1.11	Qaidi so' Jesucristo ỹátaqta 'en saqáchiỹi da' 'ad'óiỹaxaquii ga' 'ónaxaic nasoxoc, qaidi 'uo da' ni'ỹoxodénataguec qataxa da' li'ỹoxodic ñi' Dios.
PHP.1.12	'Ami ỹaqáỹa', sétaaque da' 'auaỹáchiñiita da' souápiỹi, jeda'me 'ená'am da' lecochiỹa da' n'aqtaxanaxac 'me ỹ'axat da' nec'alaxa. 
PHP.1.13	Chan'eesa ỹima jen' leuataxanaxanec na' l'acháqa' ñi' let'a na' net'alpi jen' Roma, qataxa ỹima na' huet'éna, jen'me ỹaỹáten'a't da' jaỹim qoỹicoñideta't ỹasouaxat da' jaỹim sequétapegue' so' Cristo. 
PHP.1.14	Canale qoỹaỹáten da' jaỹim qoỹicoñideta't, qana'chi ỹamtaa'le da' ỹima na' ỹaỹi da' n'añaxat da' ỹ'axat da' l'aqtac ñi' Dios, qataxa ỹátaqta p'iỹá'a so' qadesaliaxanec. Qaỹa 'te d'oỹáaque.
PHP.1.15	'Eesa da' 'uo na' ỹ'axátetac so' Cristo, qaláxasa quétaaue da' nep'aguénaxac qataxa da' nauténaxac. Qaláxasa 'uo na' laỹi ỹátaqta ỹiỹamqáchiiñi da' leenataxac. 
PHP.1.16	Qataxa 'uo na' 'chi ỹ'axátetac so' Cristo, qaláxasa 'chi 'uo ga'me naquitétaaque. Sa 'te 'oonolec ga' leenataxac, qá'a jen'me 'chi sétaaque da' nichíỹaxateegue da' ñi'queténaxac naỹi da' jaỹim qoỹicoñideta't. 
PHP.1.17	Qaláxasa jen'me laỹi quétaaue da' loqopi'chi, qá'a jen'me ỹaỹáten da' jaỹim soneta'ñína, da' qaidi soselégue da' n'aqtac 'me nec'alaxaqui. 
PHP.1.18	Qaláxasa na'chi 'ená'am sa 'te setená'a jen'me da' sa 'oonolec ga' leenataxac, 'uootaxa sa 'te naq'áita, qá'a da' ỹ'axat so' Cristo. Qaa'le naqaida ỹí'et da' ỹamaic.
PHP.1.18	Qataxa lamá'asa qa'en qomle da' ỹamaic da'me, 
PHP.1.19	qá'a saỹáten da' qaỹa 'te 'uo da' ỹ'óiỹaxac, qá'a 'ami jaỹim 'antamñiitapeelégue, qataxa da' lecochaxac so' lepaqal so' Jesucristo. 
PHP.1.20	Qá'a jaỹim da' séetapeec qataxa da'me ñaquitét'a da' qaỹa 'te qomle ga' ỹ'alóxo. Jaldáta da' qaỹa 'te ga' s'óitaaque da' s'aqtaxáatac, da' qaidi 'ená'am naỹi, qataxa na'chi 'eeta't da' jaỹim chiỹoqóchiỹi da' nichíctaiỹi da' qoỹilá'a da' li'ỹoxodic so' Cristo, naỹi da' maliaxa ñic'alétaiỹi, 'uootaxa da' ma'le seleu. 
PHP.1.21	Qá'a da' ỹ'óiỹaxac sóxote nichaatétaaue so' Cristo, chan'eesa qomle seleu, qaláxasa ỹágueegue qasen da' 'ónaxaic. 
PHP.1.22	Qaláxasa da' maliaxa ñic'alétaiỹi, qana'chi sañoxot da' s'onataxanot so' qadesaliaxanec. Chan'eesa jaỹim sa saỹáten ga'me selotelégue jenaa'me. 
PHP.1.23	Ỹátaqta 'uo laqalaic qasen ga'me selotelégue jenaa'me dos. Qá'a da' laqáỹa ỹeenataxac 'eet'oi: Jaỹim n'óota qomle da' seleu, qaidi na'chi 'eeta't da' souet'asop so' Cristo, qá'a da'me 'me ỹátaqta ỹágueegue qasen da' 'ónaxaic. 
PHP.1.24	Qaláxasa da' laqáỹa ỹeenataxac 'eet'oi: Da' 'uootaxa maliaxa ñic'alétaiỹi, da'me nataq'en ỹágueegue da' 'ónaxaic, ỹasouaxat da' 'oñíita. 
PHP.1.25	Qá'a ỹátaqta 'eesa qasen da'me, qataxa saỹáteeta da' 'ami souetaavlo, da' qaidi 'ami ỹicochiỹalo da' 'anqaloxodíitaseguem qataxa 'uo da' 'antónaxaquii. Qá'a 'uo da' 'adip'iỹáxaquii, 
PHP.1.26	da' qaidi ỹitaxa jaỹim 'oviit'asop, qana'chi 'ená'am da' sé'et da' 'antónaxaquii da' 'avi'ỹoxodíñiitac so' Cristo Jesús.
PHP.1.27	Jaldato' da' 'ami 'anapichíiỹa da' 'adasoxoquii da' nateet'eguet da' n'aqtaguec so' Cristo. Qaidi qomle 'ami sevitalo, 'uootaxa sa ñañoxot, qaláxasa na'chi 'ená'am da' sétaaque da' jaỹim nivíd'a qomle ga' ỹipí'ic da' 'oñíita da' sa 'te 'ad'emáqaiñi, qataxa 'anavíquiitaỹi da' 'auloquiitapeelégue da' 'adip'iỹáxaquii 'me 'auachíỹoxochiỹáaue da' n'aqtac 'me nec'alaxaqui, 
PHP.1.28	qataxa 'ená'te da' 'au'óitapegalo ga'me 'ami nautéetapegalo. Qá'a da'me 'me l'anaxat da' jen'me tát'a da' qonoláxachiñi, qaláxasa nataq'en na'chi l'anaxat da' 'ami qonec'alaxatréegue. Qataxa da'me dójo' mai'chi chiỹoqo'ot ñi' Dios. 
PHP.1.29	Qá'a 'ami qoỹanema da' 'an'ágaxachii, da' qaidi 'au'amaqchíñii so' Cristo, qataxa da' 'uo da' 'an'queténaxaquii, qá'a ỹasouaxat so'me. 
PHP.1.30	'Ami nataq'en jaỹim 'eeta't da' qadelóiquiaxac. Sóxote da'me 'auaỹáchiñii da' 'éeta da' ñaqaliitaxac ca'li, qataxa naỹi 'uo da' 'adipí'iqui da' maliaxa sequet'ot da' ñaqaliitaxac.
PHP.2.1	Chan'eesa so' Cristo da' 'ami ỹ'añaqte't, qataxa da' 'ami madet'ape qa'e'n da' loqopi'chi so'me, qataxa da' 'ami huet'asopa so' lepaqal, qataxa da' 'auaatetoñii da' noqopi'chidíỹaxac qataxa da' nichoxodénataxanaxac, 
PHP.2.2	n'óota qomle da' 'auauóỹaaque ga' ỹamaic. Ỹátaqta qaỹa 'te ga' niỹoqótai'ỹa da' 'oñíita. 'Oonolec ga' 'ansóxoñiitaỹi nesóxodic, qataxa 'oonolec ga' 'adeenataxaquii qataxa ga'me 'oquíitapegue'. 
PHP.2.3	Qataxa 'ená'te qomle da' 'chi 'uo ga' 'anaquichíitaaque da' 'uo ga' 'av'íchii, 'uootaxa da' 'ami jágaqtenaxaiqa. Jaldáta da' sa 'te 'ami ỹ'oxodénaxaiqa, qataxa 'ená'te 'uo ga' ni'ỹoxodeelégue ga' laqáỹa da' 'enapeela't da' p'asáiỹi. 
PHP.2.4	Qataxa 'ená'te 'uo qomle ga' sétaaque da' cha'li n'atela't. Jaldáta nataq'en da' ga'me ỹiỹamaxatelégue ga'me laqáỹa.
PHP.2.5	Qataxa 'oñíit'em qomle da' lasoxoc da' leenataxac so' Cristo Jesús. 
PHP.2.6	Qá'a so'me temaqaidi joca'li da' 'ená'am da' lasoxoc ñi' qan'étoqo't, qaláxasa sa ỹiga da' 'ená'am da' lasoxoc ñi'me. 
PHP.2.7	Jaldato' joca'li ỹim da' niỹíñi da' 'ená'am 'chi siỹaxaua, qana'chi ỹacona da' lasoxoc ga' 'chi namaxasec, qana'chi ỹacha'ague lai ỹima da'me lasoxoc 'me 'ená'am ñi' qan'étoqo't. 
PHP.2.8	Qataxa ca'li ma'le ỹáatañi da' lasoxoc ga' 'chi siỹaxaua, qana'chi ỹacona da' sa 'te nagaqten. Qá'a ỹasouaxat da' laláxadic, qana'chi cha ỹivíd'a da' nalaataguec, temaqaidi da'me ỹí'et da' n'alóxo da'me leleuaxa joca'li qoỹip'enaỹi jaso' nesodooso. 
PHP.2.9	Chan'eesa ñi'me Dios ỹanem so'me da' p'asáiỹi, qataxa da'me lenaxat napacalégue ỹima jen' laỹi 'me 'uo da' 'enec, 
PHP.2.10	qaidi ỹima da' qodemachíỹa da' lenaxat so' Jesús, qana'chi ỹisóidiñi naua' liliictel ỹima jen'me huet'ot di' piỹem, qataxa jen'me huetalégue jen' 'aléua, qataxa na' huet'ot jen' 'aléua, 
PHP.2.11	qaidi nataq'en ỹima qoỹ'axat da' ỹátaqta 'eesa so' Jesucristo na'chiso so' qadesaliaxanec, qana'chi qoỹi'ỹoxoden ñi' qadet'a Dios.
PHP.2.12	Chan'eesa 'ami ỹaqai'ỹolqa, qá'a 'ami jalchi'ena da' jaỹim 'auqochíiỹa da' 'ami sonetaavlo, naỹi da' jaỹim qaỹá'a, qaláxasa n'óota qomle da' ỹágueegue da' jaỹim 'auqochíiỹa. Ỹátaqta 'au'onataxañiilégue qomle da' 'adec'alaxaquii, qataxa 'ená'te da' sega'me 'anipíchiitapeela't, qataxa ỹátaqta 'uo da' 'adoqolánaqai. 
PHP.2.13	Qá'a ñi'me Dios na'chiñi ñi' 'ami ỹanema ga'me ỹiỹamqáchiiñi 'me 'oñíitapeec, qataxa 'ami lecochiỹalo da' maliaxa 'aumachii ỹima. Da'me dójo' mai'chi chiỹoqot'ot ñi'me.
PHP.2.14	Ỹima ga'me 'av'íchii, qaláxasa sa 'te 'ami sáxaiqa, qataxa da' 'auapichiitapega't, 
PHP.2.15	qaidi sa 'te 'uo ga' ỹilalégue da' 'adóiqui, qataxa ga' 'adesamaxataxaquii. Jaldáta da' ñi' Dios 'ami lec'óqo'te, 'ami ỹoqovíchiilo da' 'ovíitanỹi na' qalhuaxaicpi qataxa loicoló'olpi. Qana'chi 'ami 'edoovlo da' 'aucoỹadiilégue jen'me, 'oñí'ỹam jaga' huaqchiñi da' ỹicoỹadelégue na' n'álaxa, 
PHP.2.16	da' 'uootaxa 'au'axáchiima naua' n'aqtaqa 'me nec'alaxaqui'. Qaidi qomle n'iỹílaq so' Cristo, qana'chi ỹátaqta jaỹim mátac ỹasouaxat da' 'oñíita, qá'a saỹáteeta da' sa 'te ỹisamaxáỹi da' ñaqalégoxosoxoc qataxa da' ỹ'onataxanaxac. 
PHP.2.17	Qataxa temaqaidi da'me qoỹaconé'uo da' mai'chi ỹalémaxaset ỹ'óiỹaxac da' 'uootaxa qoỹic'oi, da' qaidi qoỹalectenóoue jaga' 'ad'ágaxanaqchii 'me 'auañiỹot ñi' Dios, ỹasouaxat da'me 'adip'iỹáxaquii, qaláxasa jaỹim mátac. Nataq'en 'ami ñitauánaxa'u da'me ỹamaic. 
PHP.2.18	N'óota qomle nataq'en 'ami madet'ape, qataxa ñitauánaqchiỹi da'me qadamaic.
PHP.2.19	Qomle ñi' qadesaliaxanec Jesús da' 'uootaxa na'chiñi chiỹoqóchiỹi, qana'chi sa huaỹáloq qomle da' 'ami samaxalo ñi' Timoteo, da' qaidi 'ami nauaa'to, qaidi 'uo da' ỹamaic qomle 'ami saỹáte'n. 
PHP.2.20	Qá'a qaỹa 'te ga' laqáỹa da' selá'a da' ỹátaqta 'ená'am da' ỹeenataxac, jalñíta ñi'me. Qataxa ñi'me ỹátaqta 'ami leenataqa'te. 
PHP.2.21	Qá'a ỹima jen'me laỹi 'chi 'uo ga'me naquitétaaque, sa 'te ỹí'et ga'me 'éetapeec so' Cristo Jesús. 
PHP.2.22	Qaláxasa 'ami sóxote 'auaỹáchiñii da' 'éeta n'óota lasoxoc so' Timoteo, qataxa da' jaỹim lecochítapega da' s'axátaqtac da' n'aqtac, qataxa so'me 'ená'am ga' nec'óxot da' lecochiỹa ga' let'a. 
PHP.2.23	Chan'eesa qom'chi saỹáten gama'chi qoỹiichiic, qana'chi sa huaỹáloq da' 'ami samaxalo ñi'me, da' qaidi 'ami nauaa'to, 
PHP.2.24	temaqaidi da'me jaỹim 'uo da' ỹip'iỹáxac so' qadesaliaxanec da' sa ñiỹáloxoden qomle da' 'ami sec'atalo.
PHP.2.25	Qaláxasa nataq'en n'óota taa'le 'uáiñi da' 'ami samaxalo ñi' qadaqáỹa Epafrodito, ñi'me ỹicochaxaua da'me qad'onataxanaxac qataxa da' qanaqaliitaxac, ñi'me mai'chi jaỹim 'anamaqáiỹa ca'li da' qaidi neuálaxai'to naua' ỹiuénaqa. 
PHP.2.26	Qá'a ñi'me ỹátaqta jalcote da'me lidiáxa da' 'ami nauaa'to ỹima da' 'oñíita. Qataxa nataq'en 'uo da' 'éeta, ỹasouaxat da' 'ami 'aup'iquiilégue da' ỹilhuaac. 
PHP.2.27	'Eesa da'me dójo' da' ỹilhuaac, tema'le jenaa da' ỹileu. Qaláxasa ñi'me Dios 'uo da' lichoxodénataxanaxac ñi'me. Qaláxasa sa jalñíta ñi'me da' ỹichoxoden, qá'a nataq'en jaỹim, da' qaidi sa 'te huosá'isa ga'me ỹaquicoxo da' 'ená'am naỹi. 
PHP.2.28	Chan'eesa ỹátaqta 'uo da' ỹidiáxa da' 'ami samaxalo ñi'me, qaidi ỹátaqta 'ami madet'ape qomle ỹitaxa 'anauañí'ỹi', qataxa qaidi jaỹim sa 'te ỹágueegue da' ỹaquicoxo. 
PHP.2.29	Ỹátaqta sa nalóta 'aviñii qomle ga' 'antónaxaquii da' 'auacoñiiỹet ñi'me, qá'a mai'chi qad'amaqténataxanaxauai so' qadesaliaxanec, qataxa na'chi 'eeta't qomle da' ỹátaqta 'auauochíỹic ga' 'ená'am ñi'me. 
PHP.2.30	Qá'a ñi'me tema'le ỹileu ca'li, ỹasouaxat da' d'onataxaatapecot so' Cristo. Qataxa ỹátaqta te'me ỹaneguet da' lichic da' l'óiỹaxac, da' qaidi jaỹim lecochaxanaxanec ga'me 'ami sa 'te da' jaỹim 'alcochaxanaxañíỹic, ỹasouaxat da' 'ami qaỹa'alo.
PHP.3.1	Naỹi 'ami ỹaqai'ỹolqa, 'antóñiit'ac qomle so' qadesaliaxanec. Jaỹim sa 'te taa'le sapiná'a da' s'iỹílaqtalégue da'me sóxote da' sidíñi ca'li, qá'a da'me ỹátaqta 'adivínqui. 
PHP.3.2	Ma'chaxa, 'avichiỹa'aguet qomle na' 'ená'am na' lasoxoc na' pioxodipi, qataxa ỹ'étet'ape naua' sa n'oi'n, qataxa ỹicháqtac jen' nó'oc. 
PHP.3.3	Qá'a jen'me qoỹa'uo n'anaxaset na' ló'oc 'me ỹátaqta 'eesa, na'chiqo'mi 'me chiỹoqóchiilo so' Espíritu Santo da' ñitamnaqtapecot ñi' Dios, qataxa ỹátaqta qo'mi madet'ape, qá'a da' qo'mi lalémaxase'te so' Cristo Jesús. Qataxa sa 'te sip'iỹáq'a ga'me 'chi ỹ'oqóchiỹi 'ónaxaic noiquiaxac. 
PHP.3.4	Temaqaidi da' jaỹim nataq'en sañoxot da' 'uo ga' sequétapega jen'me da' sep'étapega, qá'a qaỹa 'te ga' jaỹim napacalégue da' ỹip'iỹáxac joca'li ỹima jen'me. 
PHP.3.5	Qá'a jaỹim joca'li ma'le sovi't saua' ocho noloqo'te da' jaỹim ñiỹíñi, qana'chi qoỹa'uo so' ñ'anaxaset, qá'a jaỹim sachíỹaqaaue na' Israel lé'ecpi, sachíỹaqaaue na' lec'óqo'tepi so' Benjamín, naua' ỹ'aqtaqa 'ena'ama saua' ỹit'al hebreo lase'. Da' ỹasoxoc jaỹim fariseo lé'ec da' sequet'eelo naua' naqátaxaco 'me chiỹoqo'to so' Moisés. 
PHP.3.6	Da'me lasoxoc da' qondáqtapega ga' naqáỹa, jaỹim secáatac joca'li na' ỹ'amaqten so' Cristo. Qaa'le da' lasoxoc da' qodictelóo'te naua' 'enapegalo naua' naqátaxaco, ỹátaqta qaỹa 'te ñipatenalégue. 
PHP.3.7	Qaláxasa ỹima jénjo' 'me ỹátaqta 'uo na' 'enec qasen ca'li, naỹi 'ená'am qasen da' qaỹa 'te ga' náaue, ỹasouaxat so' Cristo. 
PHP.3.8	Nataq'en sa nalnáate' náajo', qá'a ỹima da' seenata ga'me te'me saqanatet, qana'chi ỹima seguem, qá'a sa 'te ỹóvi' qasen da' ñaloqteneguet da' 'éeta da' saateton so' Cristo Jesús 'me ỹisaliaxanec. Qá'a ỹasouaxat so' Cristo, qana'chi ỹima sepetelaxaguet, qataxa 'ená'am qasen da' 'chi lasoỹíñi, qá'a sétaaque da' ỹimataxanaxat so' Cristo, 
PHP.3.9	qataxa qaidi ỹátaqta soqotéta'uo so'me. Da'me dójo' sa 'te sachíỹoxotaỹi da' 'ónaxaic ỹasoxoc qá'a da' salaxaguet na' laqátaxacpi so' Moisés, jaldáta da' 'ónaxaic nasoxoc 'me ỹanem ñi' Dios ga'me ỹ'amaqten so' Cristo. Dójo' 'ónaxaic nasoxoc 'me chiỹaqaỹi da' nip'iỹáxac. 
PHP.3.10	Qá'a jaỹim sétaaque da' saateton so' Cristo qataxa da' lañoqtaxanaxac ca'li nec'aliséguem qoỹin da' chiỹaqáaue ga'me napa'lpi, qataxa da' ñiuána'uo da' ne'queténaxac, cha ỹivíd'a da' sená'am so'me da' seleu. 
PHP.3.11	Qá'a 'uo da' ñaquitaxac da' salequétaaue qomle ỹitaxa qonec'alaxadiséguem ỹima na' napa'lpi.
PHP.3.12	Jaỹim sa 'te da' 'uootaxa séetapega sóxote da' ñaqachiñi ỹima na' s'axátetac, 'uootaxa da' sóxote nalóchiiñi da' ỹasoxoc. Qaláxasa jaỹim sepaquéta, 'uo da' ñaquitaxac da' maliaxa sevíta da'me ỹa'uo ñiỹáxanaguec joca'li so' Cristo Jesús. 
PHP.3.13	'Ami ỹaqáỹa', sa séetapega taa'le sóxote ỹima da' ñaqachiñi dójo'. Jaldáta da' jaỹim sepeteláq'ai ỹima na' ỹíilata', qana'chi ỹátaqta ñ'añaxat da' qaidi sevíta ga'me sequét'ai, 
PHP.3.14	qaidi sevíta ga' naloqtenec qataxa ga'me qoỹ'axátetac ga'me ỹa'uo da' qaniỹáxanaguec ñi'me Dios 'me net'ague da' piỹem, ỹasouaxat da' soqotaqáta'uo so' Cristo Jesús.
PHP.3.15	Chan'eesa ỹima da' senqáta 'me sóxote nalóchiiñi da' qadip'iỹáxac, n'óota qomle na'chi 'eeta't da' qadeenataxac. Qaláxasa qomle 'uo ga' 'adeenataxaquii laqáỹa, qana'chi ñi' Dios nataq'en 'ami ỹaỹátenaxanaxanque da'me dójo'. 
PHP.3.16	Da'me senaac n'óota da' na'chida 'me qadeenataxat qomle, qataxa ỹátaqta nateet'eguet da' qadasoxoc da'me sóxote 'me ñaqataxañi.
PHP.3.17	'Ami ỹaqai'ỹolqa, n'óota qomle ỹátaqta 'oquíit'egue da' 'ónaxaic ỹasoxoc, qataxa nataq'en 'auaỹátaxadiñiita jen'me quet'egue da' 'ónaxaic nasoxoc 'me 'ami sapaxaguenaxaque. 
PHP.3.18	Sóxote da' qauáiỹaac da' 'ami senapegalo, qaláxasa naỹi ỹitaxa ñoỹiitalóo'te da' s'iỹílaxalégue da' 'ami senapegalo, qá'a ỹátaqta jalcote jen'me di'ỹoq da' nauténa da' leleuaxa so' Cristo ca'li qoỹip'enaỹi jaso' sodooso. 
PHP.3.19	Qomle ỹivíta ga'me loiquiaqa' jen'me siỹaxadipi, qaama'le qonoláxachiñi. Qá'a jen'me 'chi d'onataxaatapecot da' lamanaxanaxa da' lapáchiỹaxac, qataxa ni'ỹoxodéetapiỹi jen'me ỹ'étec táxa da'me lepecóxo, qataxa ỹisamaq da' leenataqa'te naa'me huedalégue jen' 'aléua. 
PHP.3.20	Qaláxasa qo'mi qad'acháqa' di' piỹem, qataxa seuataqátaaque da' n'iỹílaq so' qadec'alaxaqui 'me qadesaliaxanec Jesucristo qomle chiỹoxogue da' piỹem. 
PHP.3.21	Jeso'me nadálaxat qomle da' qadapáchiỹaxac 'me taỹá'a da' ỹileu, da' qaidi 'ená'am qa'en da'me lapáchiỹaxac 'me 'ónaxaic. Naqaida qomle da'me lañoqtaxanaxac da' ỹilo'ogue ỹimata'a'téna da' d'onataxana.
PHP.4.1	Chan'eesa 'ami ñauotaxa'u ỹaqáỹa', jaỹim ỹátaqta 'uo da' ỹidiáxa da' 'ami ñauaa'to, qá'a 'ami 'me na'chi'ami 'av'íchii da' ñitónaxac qataxa 'ami ỹi'ỹoxodaqa'te. Na'chi 'eeta't qomle da' 'oquíitapegue' so' qadesaliaxanec, 'ami ñauotaxa'u.
PHP.4.2	'Uo da' senaac jaga' Evodia qataxa jaga' Síntique da' gaa'me n'óota da' sa 'te nautena't. Qá'a gaa'me sóxote huédaaue da' naqaỹaỹáxac 'me chiỹoqo'ot so' qadesaliaxanec. 
PHP.4.3	Qataxa 'am ỹ'onataxanaxaua 'me sa 'am ỹoxóỹi, 'am senapéga da' 'alcochiỹalo qomle gaa'me qad'amaqténataxanaxa'u, qá'a gaa'me ỹátaqta jalcote da' jaỹim lecochítrapega da' s'axátaqtac da' nec'alaxa, nataq'en ga' Clemente qataxa na'me ỹ'onataxanaxau'pi laỹi. Ñi' Dios sóxote ỹidelégue jaga'me nedáxalate jen'me lenaxatpi na' nec'alaqtacpi.
PHP.4.4	Ỹátaqta 'antóñiit'ac qomle so' qadesaliaxanec ỹiméda naua' noloqo'te. S'iỹílaxatetañi da'me senaac da' ỹátaqta 'antóñiit'a't. 
PHP.4.5	Qaa'le ỹima qomle na' siỹaxadipi ỹátaqta 'ami ỹaatetóote' da' 'ami huotaxanaqtáqaiqa. Qá'a so' qadesaliaxanec sóxote sa 'te qaỹáaque ga' livídaxac.
PHP.4.6	Qataxa qaỹa 'te ga' 'ami ỹaquicoqtet'ape qomle. Jaldáta da' ỹátaqta ỹima 'au'axáchiim ñi' Dios da' ỹivíta da' 'antamñiiỹot. 'Aviỹáxañiiỹot ñi'me, nataq'en 'auañiitapecot da' 'antónaxaquii. 
PHP.4.7	Qaidi ñi' Dios 'ami ỹanema da' l'emáxac 'me ỹátaqta napacalégue ga' ỹañoxot da' ỹaỹáten ga' siỹaxaua. Qana'chi dójo' n'emáxac, jeda'me letelaqtel naua' 'adiquidiaqtéldii' da' 'ansóquiita'uo so' Cristo Jesús.
PHP.4.8	'Ami ỹaqáỹa', da' laqáỹa 'enaac: ỹátaqta 'auloit'egue qomle da' lasoxoc ga'me ỹátaqta 'eesa, qataxa ỹima jen'me tasa'aguet da' 'uo da' 'enec qoỹin, qataxa ga'me 'ónaxaic nasoxoc, qataxa ga'me qaỹa 'te lale'gue, qataxa ỹima ga'me qoniỹamaxadíichiỹi, qataxa ga'me n'aqtaguec 'me 'ónaxaic. Qataxa 'auloit'eguet ỹima jen'me ỹí'et da' ỹiỹamqáchiiñi, qataxa ga'me taiỹet da' ni'ỹoxodénataguec.
PHP.4.9	Qataxa ỹátaqta 'av'íchii qomle ỹima jen'me 'ami sapaxaguenque, qataxa jen'me ỹaqátaxacpi 'me 'ami sanema, qataxa jen'me ỹ'aqtacpi 'me 'amachíichiỹi, qataxa jen'me sé'etpi 'me 'auauañíichiỹi. Naqáina 'av'íchii qomle. Qana'chi ñi'me Dios 'me chiỹoqo'ot da' n'emáxac 'ami huetaavlo qomle.
PHP.4.10	Jaỹim ỹátaqta jalcote da' ỹamaic so' qadesaliaxanec, qá'a ỹasouaxat da' 'oñíita da' ỹitaxa jaỹim 'aueenachíiỹa. Jaỹim sa 'te taa'le séetapega 'aupeteláqaiỹet, qaláxasa 'chi qaỹa 'te ga' 'adedáqadii da' jaỹim 'alcochíiỹa. 
PHP.4.11	Sa 'te da' ỹ'aqtac dójo' qá'a jaỹim 'uo ga' seuéetaaque. Qá'a jaỹim saỹáten da' ñitóotapeec ga'me 'uo. 
PHP.4.12	Jaỹim ñaỹá'ac da' souétanỹi da' ỹiuénaxanaxa, qataxa ñaỹá'ac da' souétanỹi da' qaỹa 'te ga' seuéetaaque. Qataxa jaỹim saỹáten da' souápiỹi gamachaqaiga, temaqaidi da' nanodáxa, 'uootaxa noqouáxa, 'uootaxa da' qaỹa 'te ga' hue, 'uootaxa da' novic. 
PHP.4.13	Jaỹim saqanatet ỹima jen' chaqáina, qá'a so' Cristo naqaiso jaỹim ỹanem da' ỹ'añaxac. 
PHP.4.14	Qaláxasa 'ami ỹátaqta ỹiỹamqáchiiñi da' jaỹim 'alcochíiỹa ỹasouaxat da' ỹovic.
PHP.4.15	Qataxa 'ami 'me Filipos lase', nataq'en 'auaỹáchiñiita ca'li ỹímta da' s'axat da' n'aqtac 'me nec'alaxaqui, ca'li secá'ai di' Macedonia, qaa'le na'chi'amíite' ỹima na' 'amaqténataxanaxaicpi da' jaỹim 'anamaqáiỹa jaso' 'adecochaxanaqchii, qá'a 'antóñiitapeec da' 'ami ñoq'oỹa'que da' 'ami sapaxague'n. 
PHP.4.16	Qá'a jaỹim ca'li maliaxa souét'a di' Tesalónica, qana'chi jaỹim 'anamaqáitapega jan' 'ad'ágaxanaqchii, qá'a 'uo da' ỹovic. 
PHP.4.17	Qaláxasa jaỹim sa naqaida da' 'uo da' ỹiuénaxanaxa da' qaidi saconeguet jaga' n'ágaxanaqte, jaldáta da' jaỹim sétaaque da' nichíctaseguem da' 'ad'onataxanaxaquii, da' qaidi 'ami Dios ỹiseete'n qomle. 
PHP.4.18	Qá'a jaỹim sóxote da' saconeguet da' ñiméỹaxac, da'me ỹátaqta 'aliidaq. Qá'a jaso'me jaỹim 'anamaqáiỹa 'me jaỹim nedá'a so' Epafrodito, jaso'me ỹátaqta nalalégue jen' ỹiuenecpi. Jaso'me 'ad'ágaxanaqchii, jaso'me 'ená'am ga' nichínataxanaxat jama na' laita 'me qoỹic'oi da' qoỹanot ñi' Dios, ỹátaqta ỹiỹamaxaden ñi'me. 
PHP.4.19	Ñi'me ỹit'a Dios 'ami ỹanema ỹima qomle jen'me 'avíñiitaaque da' ỹachiỹoxochíchiỹi da'me qaỹa 'te 'ená'am li'ỹoxodic nesaliaxa 'me huet'ot qa'en so' Cristo Jesús. 
PHP.4.20	¡Ñi'me qadet'a Dios ỹátaqta na'chi 'eeta't qomle da' ni'ỹoxodénataguec! Já'a, na'chi naq'áita dójo'.
PHP.4.21	'Ami 'me 'oquíitapegue' so' Jesucristo, 'auañimii qomle da' ỹip'iỹénataxanaxac ỹima na'me lalémaxasetpi ñi' Dios. Qataxa jen'me qadaỹi 'me jaỹim huet'asop, nataq'en 'ami ỹip'iỹéet'ape. 
PHP.4.22	Nataq'en 'ami ỹamaxalo da' lip'iỹénataxanaxac ỹima jen'me huet'éna 'me lalémaxasetpi ñi' Dios. Qataxa ỹátaqta jalcote da' lip'iỹénataxanaxac jen'me nesoxonaqapi ñi'me let'a na' net'alpi 'me Roma lé'ec.
PHP.4.23	So' qadesaliaxanec Jesucristo 'ami ỹanema qomle da' liỹálaqtaxanaxac. Já'a, na'chi naq'áita dójo'.
COL.1.1	Jaỹim Pablo, da' ñamaxaságuec chiỹoqot'ot ñi' Dios da' 'en jaỹim lamaxasec so' Jesucristo. Jaỹim ñauéctapegue' ñi' Timoteo. 
COL.1.2	Sidíñi dójo' ỹ'aqtac 'ami ỹaqáỹa' 'me 'ad'acháqadii na' Colosas, 'ami 'me 'aup'íi'ỹa so' Cristo qataxa 'ami lalémaxase'te ñi' Dios. N'óota qomle da' 'auacoñiiỹet da'me liỹálaqtaxanaxac qataxa da' l'emáxac ñi' qadet'a Dios.
COL.1.3	Qo'mi naale ỹivíta da' 'ami ñachoxodenaxalóo'te, qana'chi sanaqtapecot da' qantónaxac ñi' Dios 'me let'a so' qadesaliaxanec Jesucristo. 
COL.1.4	Qá'a ca'li sanómaq'a da'me 'uo da' 'adip'iỹáxaquii so' Cristo Jesús qataxa da' 'adoqopi'chii ỹima jen'me lalémaxasetpi ñi' Dios, 
COL.1.5	ỹasouaxat da' 'anaquichíit'a ga'me jalchi'ena qoỹiỹamaxatétac da' 'ami ỹanema ñi' Dios qomle 'ovi'ỹague da' piỹem. 'Ami 'auacoñiiỹet da'me quitaxac ca'li 'anaquiáxañiiỹa da'me n'aqtac 'me 'eesa, da'me 'ónaxaic qadipí'ic 'me nec'alaxaqui. 
COL.1.6	Dójo' n'aqtac 'me 'ami qoỹ'axatema joca'li, da'me ỹátaqta noqochíctaseguem qataxa 'uo da' jaláỹaxac ỹiméda naua' 'ale'u, 'ená'am da' 'oñíita ca'li ỹímta 'auanómi'ỹa da' liỹálaqtaxanaxac ñi' Dios, huá'a, qana'chi 'auaỹáchiñii da' ỹátaqta 'eesa da'me niỹálaqtaxanaxac. 
COL.1.7	Qana'chi jeda'me 'ami ỹapaxaguenque so' qanauotaxaua qadaqáỹa Epafras. So'me mai'chi qad'onataxanaxaua, d'onataxaatapecot so' Cristo, ỹátaqchiiñi 'ami lecochiỹalo. 
COL.1.8	Jeso'me qo'mi ỹ'axatema da' 'oñíita qataxa da'me 'adesóxodiquii 'me 'ami ỹanema so' Espíritu.
COL.1.9	Chan'eesa qo'mi jeso'me nolo' canale 'ami saỹátena', qana'chi qolqat'ot da' 'ami ñitamnaqátapeelóo'te, siỹaxanaqtapecot ñi' Dios da' maliaxa 'ami ỹaatetonaxanaxanque ga'me 'éetapeec ñi'me, qataxa da' 'ami ỹanema jen' ỹodapecachi naỹátenaxanaxac qataxa da' naatetonaxanaxac 'me chiỹoqo'ot so' Espíritu Santo. 
COL.1.10	Qaidi nó'in da' 'adasoxoquii, 'ená'am da' lasoxoc na' quétapegue' so' qadesaliaxanec, qataxa qaidi 'av'íchiitac ga'me ỹiỹamaxaden so'me. Huá'a, qana'chi 'uo da' jaláỹaxac ỹima jen'me ỹiỹamqáchiiñipi 'me 'av'íchii, qataxa 'ami lateteque da'me 'auaatetoñíita ñi'me Dios. 
COL.1.11	Qataxa siỹaxanaqtapecot ñi'me, da' qaidi 'ami ỹ'añaqtenque da' l'añaxac 'me qaỹa 'te 'ená'am da' li'ỹoxodic da' 'ami 'uañaxaiqa qa'e'n, qaidi 'uo da' 'anapogáxadenaxaquii qataxa da' 'antónaxaquii da' 'an'añaxachiiỹet ỹima na' chaqáina, 
COL.1.12	qataxa da' 'auañiitapecot da' 'antónaxaquii ñi' qadet'a Dios, qá'a jiñi'me ỹaqátaxatapiỹe't ga'me qo'mi ỹanema 'me ỹ'axátet'am da' ỹanem ỹima jen'me lalémaxasetpi, qomle ỹivíta da' senoxonaxáaue ga'me l'edáxa ñi'me. 
COL.1.13	Qá'a ñi'me qo'mi nec'alaxatee'guesopa joca'li da' lamaxasóxonaxac na' n'álaxa, huá'a, qana'chi qo'mi qolacháxaneeta da' lamaxasóxonaxac so' lauotaxat lec'óxot. 
COL.1.14	Qo'mi nec'alaxatréegue da'me leleuaxa so'me, qataxa ỹapalaxa't ỹiméda naua' qadoico.
COL.1.15	Ñi'me Dios 'me sa di'ỹoq, jiñi'me naloxoola't qa'en da' lasoxoc so' lec'óxot, jeso'me 'uáichiiñi da' 'uo joca'li maliaxa qaỹa jen' chaqáina. 
COL.1.16	Qá'a ỹachíỹoxotaỹi jeso'me joca'li ỹí'et ỹima jen'me huetalégue di' piỹem qataxa jen'me huetalégue jen' 'aléua, qataxa ỹima jen'me sa di'ỹoq, qataxa jen'me di'ỹoqóta. Nataq'en jen' net'alpi, damaxasóxonaac, nasoxola'pi qataxa jen' n'añaxacpi 'me sa di'ỹoq, ỹima chiỹoqóchiỹi jeso'me. Ỹima mai'chi lalémaxasetpi. 
COL.1.17	So' Cristo jalchi'ena da' 'uo ca'li maliaxa qaỹa jen' chaqáina. Jeso'me naqaiso 'me n'eláxatetañi ỹima jen'me. 
COL.1.18	Qataxa so' Cristo naqaiso so' laqaic da' nó'oquiaxac 'me naqáina jen' 'amaqténataxanaxaicpi. Jeso'me naqaiso 'me chiỹaqaỹi da' lec'alaxa da'me nó'oquiaxac. Jeso'me 'uáichiiñi da' nec'aliséguem da' chiỹaqáaue ga' napa'lpi, qaidi jeso'me na'chisóta 'oonolec nasoxola'. 
COL.1.19	Qá'a ñi'me Dios sétaaque jeso'me Cristo da' ỹátaqta ỹimatá'ac ỹima da' lasoxoc ñi'me. 
COL.1.20	Qataxa sétaaque nataq'en da' ỹachíỹoxotaỹi so' Cristo da' nemá'ne' ñi'me ỹima jen'me huetalégue jen' 'aléua, qataxa jen'me huetalégue di' piỹem. Qana'chi ỹí'et da'me n'emáxac, ỹachiỹoxochíchiỹi qa'en da' leleuaxa so' Cristo joca'li qoỹip'enaỹi jaso' nesodooso.
COL.1.21	'Ami joca'li 'ená'am da' ỹaqá'a 'auachiỹoqoi'ỹague qataxa 'aviñii nep'agué'ne' ñi' Dios jan' 'adiquidiaqchii, qá'a ỹasouaxat jen' 'av'íchiitac sa nó'inpi. Qaláxasa naỹi ñi'me Dios 'ami nemaa'to, 
COL.1.22	ỹachiỹoxochíchiỹi qa'en da' leleuaxa so' Cristo ca'li 'uo da' ne'queténaxac da' ló'oquiaxac. Da'me ỹí'et ñi'me, qá'a sétaaque da' 'ami nichaalataxana'ualo ga'me huét'a, qataxa da' 'ami huesóte', qaỹa 'te ga' sega'me 'adesepaxanqai, qataxa ga' 'adesamaxataxaquii. 
COL.1.23	Qaláxasa da'me ỹiuen qomle 'oquiỹiỹi da' 'adip'iỹáxaquii. 'Oñíit'em jaga' 'epaq 'me ỹátaqta qaỹa'ñiilo naua' lepatadi. Qataxa 'ená'te 'axañíiñi da' 'anaquitaxaquii 'me chiỹaqaỹi da' n'aqtac 'me nec'alaxaqui 'me 'anaquiáxañiiỹa. Jeda'me n'aqtac naqaida 'me qoỹ'axátetac ỹiméda naua' 'ale'u. Qataxa jaỹim Pablo naqaida da' s'axátetac.
COL.1.24	Naỹi ỹátaqta jaỹim mátac, qá'a 'uo da' ñi'queténaxac ỹasouaxat da' 'oñíita. Qá'a da'me ne'queténaxac jen' ỹalémaxaset ỹó'oquiaxac, da'me náaue da' qaidi semat jen' ne'queténaxac so' Cristo ỹasouaxat jen' 'amaqténataxanaxaicpi 'me naqáina 'me 'ená'am naua' leuoxose'te so'me. 
COL.1.25	Ñi' Dios 'me chiỹoqot'ot da' ỹ'onataxanaxac 'me jaỹim ỹanem, qaidi 'ami s'onataxaalóo'te, 'ami 'amaqténataxanaxaicpi, qataxa da' s'axátetac ỹima da' l'aqtac jiñi'me, 
COL.1.26	da'me l'aqtac 'me qaỹa 'te joca'li ga' ỹanómaxanaxanec so'me huá'au siỹaxadipi saua' 'ua'u 'uóidi. Qaláxasa naỹi jiñi'me ỹanómaxanaxanec jen'me lalémaxasetpi. 
COL.1.27	Ñi'me sétaaque da' ỹanómaxanaxanec jen'me da'me nesaliaxa 'me 'uo da' l'ónaxac da' sétaaque da' ỹanem jen' sa judiopi. Da'me n'aqtaxanaxac 'eet'oi: So' Cristo 'ami huetaavlo, qataxa so'me naqaiso 'me ỹ'íchiñi da' 'anaquitaxaquii, qaidi 'ami taỹoto qom'chi ga' ni'ỹoxodic.
COL.1.28	Chan'eesa qo'mi s'axátaqtac so' Cristo. Saqátaqtapega ỹima na' siỹaxadipi, qataxa sapaxaguenqáta ỹima, qaidi ỹaỹáteeta ga' lasoxoc, qataxa qaidi ñi' 'oonolec ỹátaqta nichíctaseguem, qá'a ỹoqotéta'uo so' Cristo. 
COL.1.29	Na'chida 'me 'uo da' jaỹim ỹátaqta semaac da' ñ'añaxataxac 'me jaỹim ỹanem so' Cristo da' s'onataxáatac.
COL.2.1	Qá'a jaỹim sétaaque da' 'ami 'auaỹáchiñiita da' ỹátaqta jalcote da' ñaqaliitaxac ỹasouaxat da' 'oñíita, qataxa jen'me l'acháqa' di' noic Laodicea, qataxa ỹima jen'me maliaxa sa jaỹim ỹaateton. 
COL.2.2	'Uo da' ñicotaxac, qá'a sétaaque da' jen'me d'anỹi jan' liquidiaqte, qataxa ỹapotena't da' nesóxodic, qataxa qaỹa 'te lovic da' quitaxac 'me chiỹaqáaue da' naatetonaxanaxac, da' qaidi ỹaateton da'me sa di'ỹoq 'me ỹaloxon ñi' Dios 'me naqaiso so' Cristo. 
COL.2.3	Qá'a na'chiso 'me ỹimata'a't ỹima na' ỹodapecachi naỹátenaxanaxacpi qataxa jen' naatetonaxanaxacpi 'me 'chi huáñi. 
COL.2.4	Jeda'me 'ami s'axatema, qaidi sa 'ami qoỹoqovi'n jen' 'chi 'ónaxaiqa naua' l'aqtaqa qaláxasa d'áxanataxa'n. 
COL.2.5	Qá'a jaỹim, temaqaidi da' sa 'te 'ami salegoovlo, qaláxasa da' ỹaviliỹáxac 'ami ỹalquetaavlo. Qataxa jaỹim mátac ỹasouaxat da' 'ónaxaic 'adasoxoquii, qataxa da' 'an'añaxachíỹic da' 'adip'iỹáxaquii so' Cristo.
COL.2.6	Chan'eesa da'me 'éeta ca'li 'auacoñiiỹet so' qadesaliaxanec Jesucristo, qana'chi naqaida qomle da' 'auqochíita'uo so'me, 
COL.2.7	ga'me lepata' da' 'ad'óiỹaxaquii nesoctalégue so'me, qataxa n'oxoosáiỹi so'me da' 'adip'iỹáxaquii. Qá'a naqaida 'me 'ami qoỹapaxaguenque joca'li, qaidi na'chi 'eeta't 'antóñiitapeec ñi' Dios.
COL.2.8	Ma'choqo' qomle, 'ená'te da' 'oquiỹiỹi jen'me sétaaque da' 'ami ỹoqovi'n da' 'ami ỹidolóo'te jen'me naỹátenaxanaxac l'achaq'áina qataxa jen'me neenataxacpi 'me sa 'eesa. Qá'a jen'me sa chiỹaqaỹi so' Cristo; na'chinauá'te' naa'me 'chi nesenaxaco na' siỹaxadipi qataxa jen' leenataxacpi da' tátapiỹi lauel jen' ỹ'oqóchiỹi.
COL.2.9	Qá'a ỹima da' lasoxoc ñi' Dios ỹátaqta ỹimatalégue da' l'óiỹaxac so' Cristo. 
COL.2.10	Qataxa naỹi ỹátaqta 'ami saqachiilo da' lasoxoc ñi'me Dios, qá'a 'auqochíita'uo so' Cristo. So'me 'me napacalégue ỹima jen' damaxasóxonacpi qataxa jen'me nañoqtaxanaxacpi 'me sa di'ỹoq. 
COL.2.11	Nataq'en naỹi 'ami, da' 'auqochíita'uo so' Cristo, qana'chi 'ami qoỹ'a'n. Qaláxasa sa 'te naqaida da' ỹ'oqóchiỹi da' qoỹ'an jen' nó'oc, jeda'me 'adec'alaxaquii 'me naqaida 'me 'ami qoỹ'anque joca'li 'ami qonec'alaxatree'guesopa naua' loico na' qadapáchiỹaxac. Naqaida 'me n'anaxaset 'me chiỹoqo'ot so' Cristo. 
COL.2.12	Qá'a ca'li 'ami qonachiláxa'n, qana'chi 'ená'am da' 'ami qoỹisii'nsopa so' Cristo, ca'li qoỹisiiñi. Qataxa joca'li qonec'alaxadiséguem, qana'chi nataq'en 'ami 'anec'aliiséguem, qá'a 'ami ỹátaqta 'au'amaqchíñii da' lañoqtaxanaxac ñi' Dios 'me nec'alaxatee'guesop da' neleuaxa jeso'me. 
COL.2.13	Qá'a 'ami joca'li saua' ỹoxoguelo 'uóidi, qana'chi 'ená'am da' 'ami napa'li, ỹasouaxat naua' 'adoicódii', qataxa ỹasouaxat da' sa 'ami qoỹ'a'n. Qaláxasa naỹi ñi'me Dios 'ami ỹanema da' 'anec'aliiséguem 'ená'am so' Cristo, qana'chi ỹapalaxa't ỹima jen' 'adesamaxataxaquii. 
COL.2.14	Qana'chi ñi'me Dios ỹapalaxat jaso' qadavíỹaxasete 'me qadasápaxaqui qataxa ỹí'et da' qane'uaxánaguec, qá'a sa salaxasoxolóo'te naua' nedétrañi naqátaxaco. Huá'a, qana'chi ỹapalaxateguet qa'en jaso'me qadavíỹaxasete ca'li qoỹip'enasee'mec jaso' nesodooso so'me. 
COL.2.15	Qá'a so' Cristo ca'li ỹileu nétaỹi jaso' nesodooso, huá'a, qana'chi nemat jen' net'alpi qataxa ỹima jen' nañoqtaxanaxacpi 'me sa di'ỹoq. Huá'a, qana'chi 'en di'ỹoq da' ỹátaqta qaỹa 'te ga' nesáaque qa'en joca'li ỹauec 'ená'am da' lecoñitáisecpi ca'li demataxan.
COL.2.16	Chan'eesa 'ami 'ená'te qomle da' 'auqochíiỹa ga' 'ami quetapeelóo'te ỹasouaxat ga'me ỹ'oqóchiỹi nalic, 'uootaxa ga'me náquip, 'uootaxa ga' nolo' 'me niỹamaqtac, 'uootaxa da' dálaxaic so' 'auóxoic, 'uootaxa ga' nolo' 'me mataxaqui. 
COL.2.17	Qá'a ỹima jen'me 'chi lepaqal ga'me maliaxa naỹa'quéna, qaláxasa da'me 'eesa ỹátaqta lasoxoc, naqaiso so' Cristo. 
COL.2.18	'Ená'te qomle da' 'axañíit'ac da' 'ami nenaxatelóo'te qana'chi ỹaconeguet ga' 'adavíguiquii jen'me siỹaxadipi 'me 'chi huómtaaue da' sega'me 'ónaxaicaloic qataxa netameetapecot na' namaxasec piỹem lé'ecpi. Qá'a jen'me táaue ga'me sa 'te ỹauañíỹi, qataxa 'chi ỹaseedétaỹi da' ni'ỹoxodénaxac, ỹasouaxat naua' mai'chi leenataxaco jen' lapáchiỹaxac. 
COL.2.19	Qá'a jen'me siỹaxadipi sa ỹoqteuó'o so' Cristo 'me na'chiso laqaic da'me nó'oquiaxac. So'me 'me naqaiso nichíctaseguem qa'en da' ỹ'añaqtet da'me nó'oquiaxac, qataxa ỹátaqta ỹoqotet'a't qa'en jen'me ỹodapecachi leuoxosetpi da' ỹipaquíchiỹi qa'en da'me 'éetapeec ñi' Dios.
COL.2.20	Qá'a 'ami sóxote da' 'adeleuaxauai so' Cristo, qana'chi 'axañiidéegue naa'me leenataxaco na' siỹaxadipi da' tátapiỹi lauel jen' 'chi hua'ñína. ¿Tóoqo'chi 'ena'amo' taa'le maliaxása 'ovíitaavlo naua' loico jen' 'aléua? Qá'a 'chi 'anañañiiỹet da' 'av'íchii' jen'me napaxaguenataxanaxacpi 
COL.2.21	'me 'eet'oi: “'Ená'te 'auacoñíiỹi dójo', qataxa 'ená'te 'av'iỹen díjo', qataxa 'ená'te 'uo ga' 'alasáq'a.” 
COL.2.22	Ỹima jénjo' qodapaxaguenataxáatapeecpi, jen'me 'uo da' pa'l. Qá'a jen'me napaxaguenataxanaxacpi mai'chi lamaxasóxonaxac qataxa lapaxaguenataxanaxac jen'me 'chi siỹaxadipi. 
COL.2.23	'Eesa ỹima da'me dójo' 'ená'am da' ỹátaqta 'uo na' ỹaỹáten ga' siỹaxaua da' ỹí'et. Qá'a jen'me ỹamaxalégue da' netamnaxac, qataxa da' sa ni'ỹoxoden, qataxa ỹa'uo da' ne'quetéetapeela't. Qaláxasa jen'me sa naqaida 'me lecochaxac ga'me, da' qaidi nala'aguet da' loqopi'chi da' lapáchiỹaxac.
COL.3.1	Qomle 'eesa da' 'ami 'adec'alíiỹi so' Cristo joca'li nec'aliséguem, qana'chi 'anmichiỹáaque ga'me huet'ague da' piỹem 'me net'ague so' Cristo da' nes'oot'ague jen' ỹaỹáten ñi' Dios. 
COL.3.2	Ỹátaqta tátapiilo naua' 'adai'lídii' ga'me huet'ague di' piỹem, 'ena'salo naua' huetalégue jen' 'aléua. 
COL.3.3	Qá'a 'ami sóxote da' 'adeleuaxauai so' Cristo, qana'chi naỹi da' 'ad'óiỹaxaquii huet'ot so'me da' ỹoqotéta'uo ñi' Dios. 
COL.3.4	Qá'a so' Cristo naqaiso 'me qad'óiỹaxac, qana'chi qomle ỹivíta da' n'iỹílaq, naloxon, qaama'le nataq'en 'ami 'analoxóñii. Qana'chi 'anhuáñiỹa'uo da' l'ónaxac so'me.
COL.3.5	Chan'eesa ỹátaqta 'aviñii' qaỹaua ỹima naua' 'adoicódii' 'me huetralégue jen' 'aléua. Qaỹa qomle ga' nichíuatetapegue' jaga' sa loua, qataxa 'ená'te 'auacoñíiỹi ga' desepaxanaqtaxan, qataxa sa 'te 'oquíitapee'to naua' mai'chi 'adoqopitaxacódii' qataxa naua' sa n'oi'n 'adeenataxacódii'. Qataxa 'ená'te 'ami qopitaxanaqtáqaiqa, qá'a dójo' 'ená'am da' qonetaméetapecot ga' 'chi niquí'i. 
COL.3.6	Qá'a naqainaua naua' chiỹoqodáỹi da'me qaỹa 'te 'ená'am da' lichic lalemataic ñi' Dios da' ỹa'uo ga' ne'uaxánaguec jen'me sa ỹoqocha'alo naua' l'aqtaqa ñi'me. 
COL.3.7	Qa'chi ỹima jénjo' 'ami 'av'íchiitaco' joca'li so' toisec 'adasoxoquii. 
COL.3.8	Qaláxasa naỹi 'axañíiñi qomle ỹima naua' 'adoicódii' 'eet'oi: nalemataic, naqaleuaxa, sa nó'inpi, jauténaxac, qataxa naua' sa n'oi'n n'aqtaqa 'me qoncosaỹapeguee'galo. 
COL.3.9	Qataxa 'ená'te 'uo ga' ỹoqovin ga' laqáỹa, qá'a sóxote da' 'ami 'axañíiñi so'me toisec 'adóiqui qataxa ỹima jen'me lasoxocpi 'me 'av'íchiitac joca'li. 
COL.3.10	Qataxa sóxote da' 'auañíiñi da' dálaxaic nasoxoc 'me nichíctaseguem, cha ỹivíde'ta da' 'ená'am da' lasoxoc ñi' Dios 'me mai'chi l'onatac, qaidi ỹátaqta qoỹaateton ñi'me. 
COL.3.11	Chan'eesa naỹi qaỹa 'te da' ỹ'oqóchiỹi da' judío lé'ec ga' siỹaxaua 'uootaxa sa judío lé'ec, 'uootaxa ga' n'añiisec 'uootaxa qaỹa 'te ga' n'anaxaset, qataxa ga' ỹaqá'a lé'ec, 'uootaxa jen'me víaxa lé'ec, 'uootaxa ga' nelatac 'uootaxa ga' sa nelatac. Qá'a so' Cristo na'chisóta, qataxa ỹimata'a't ỹima na' siỹaxadipi.
COL.3.12	Qá'a ñi'me Dios ỹátaqta 'ami noqopitalo, qataxa 'ami liquiỹáqa, da' qaidi 'ami lalémaxase'te. Chan'eesa ỹátaqta 'auañíiñi qomle da' nichoxodénataxanaxac, 'ami huotaxanaqtáqaiqa, qataxa sa 'te 'ami págaqtenaxaiqa, qataxa huosóta da' 'adasoxoquii, qataxa 'ami pogáxadenaxaiqa. 
COL.3.13	Ñi' 'oonolec da' 'oñíita ỹátaqta napogáxadeneguet ga' laqáỹa qataxa ỹichoxoden da' 'uo ga' lesamaxataxac. Da' 'eet'eque so' Cristo da' 'ami ỹichoxode'n, naqaida 'me 'av'íchii. 
COL.3.14	Qaláxasa ỹátaqta napacalégue qomle da' jalcote 'aviñii da' 'adesóxodiquii, qá'a naqaida da' ỹoqoda't qa'en na' siỹaxadipi, qataxa ỹátaqta nalóchiiñi qa'en ỹima jen' chaqáina. 
COL.3.15	Qataxa da' n'emáxac 'me chiỹoqo'ot ñi' Dios ỹilo'ogue qomle jan' 'adiquidiaqchiipi, qá'a naqaida 'me 'uo da' 'ami ỹiỹáxanalo ñi' Dios, da' sétaaque da' sega'me 'oonolec qa'en da' 'adimíỹaỹi da' napat. Chan'eesa ỹátaqta 'ami madet'apolqa qomle.
COL.3.16	Qataxa da' lapaxaguenataxanaxac so' Cristo ỹátaqta saqachiilo qa'en qomle naua' 'adiquidiaqchídii'. Qataxa ỹátaqta 'ami ỹátenaxanaxaiqa da' 'auapaxaguiñii qataxa da' 'au'añaqchichii ga' 'adaqaỹai. Qataxa da' 'au'ónaxañiitac, qana'chi 'au'óñii' naua' ỹodapecachi nalaco 'me chiỹoqo'ot so' Espíritu Santo. Qataxa ỹátaqta ỹima jan' 'adiquidiaqchii da' 'auañiitapecot da' 'antónaxaquii ñi' Dios. 
COL.3.17	Qataxa ỹima jen'me 'av'íchiitac 'uootaxa ga' 'ad'aqtaqui, qaláxasa 'av'íchiiỹet da' lenaxat so' qadesaliaxanec Jesús. Qataxa 'auachíỹoxochiỹaỹi so'me da' 'auañiitapecot da' 'antónaxaquii ñi' qadet'a Dios.
COL.3.18	'Ami ỹauodipi 'me sóxote 'au'óñii, ỹátaqta 'auqochiiỹalo qomle naua' 'adóuadii', qá'a naqaida da' 'ad'onataxanaxaquii, qá'a 'au'amaqchíñii so' qadesaliaxanec. 
COL.3.19	Qataxa 'ami l'idimpi 'me sóxote da' 'au'óñii, ỹátaqta 'adoqopichiiỹalo naa'me 'adóuadii'. Qataxa 'ená'te taa'le sa 'auodínaac jaga'me. 
COL.3.20	Qataxa 'ami ñoqolqapi, ỹátaqta 'auqochiiỹalo naa'me 'adet'áldii', qá'a da'me ỹátaqta ỹiỹamaxaden ñi' qadasoxola' Dios. 
COL.3.21	Qataxa 'ami net'al 'me 'uo da' 'adec'óxoqui, 'ená'te 'aualemataqchichii ga' 'ac'óxochii, qaidi sa 'alóxoỹi lauel. 
COL.3.22	Qataxa 'ami namaxa'spi, ỹátaqta 'auqochíiỹa qomle ga' ỹ'oqóchiỹi 'adadípai. 'Ená'te jaldáta da' 'ami ỹilotalóo'te, da' qaidi 'ami ỹiỹamaxade'n, jaldáta da' huesóte' naua' 'adiquidiaqchídii', ỹasouaxat da' 'au'óiỹa ñi' Dios. 
COL.3.23	Gamachaqaiga 'av'íchii, qaláxasa ỹátaqta 'ansapáchiitelégue, 'ená'am 'aviñii da' na'chiñi ñi' qadasoxola' da' 'au'onataxañiitapecot. Sa 'te naqaiga ga' siỹaxaua. 
COL.3.24	Qá'a 'ami sóxote da' 'auaỹáchiñii ñi'me qadasoxola' 'ami ỹanema qomle ga'me ỹaqátaxatapiỹe't da' sétaaque ỹanem na' lalémaxasetpi. Qá'a 'ami 'au'onataxañiitapecot so' Cristo 'me na'chiso so' ỹátaqta 'adasoxoládii. 
COL.3.25	Qaláxasa ga'me loico ló'o, mai'chi lauéguec ga'me náaue ga' sa nó'in 'me ỹ'étetac. Qá'a ñi'me Dios qaỹa 'te ga' ỹilótaỹi jen' siỹaxadipi.
COL.4.1	'Ami nadi'ppi, ỹátaqta 'av'íchii qomle ga' ỹiỹamqáchiiñi, qataxa ỹátaqta 'aupagaqchiñíichiỹi da' neseeténaguec ga' 'adamaxasíqui. 'Ami 'aueenachíiỹa da' nataq'en 'uo ñi' 'adadípai 'me net'ague da' piỹem.
COL.4.2	'Ami ỹátaqta 'oquiit'ot qomle da' 'antamnaxaquii. 'Anlóiteegue, qataxa 'auañíit'am da' 'antónaxaquii ñi' Dios. 
COL.4.3	Qataxa nataq'en qo'mi 'antamñiitalóo'te qomle, qaidi ñi' qadasoxola' Dios qo'mi ỹanema ga' qadadíquiaxac da' s'axátaxaỹi da' n'aqtac qataxa da'me sa 'te qoỹaỹáten joca'li n'aqtaguec so' Cristo, qá'a na'chida da' 'uo da' jaỹim qoỹicoñideta't. 
COL.4.4	Chan'eesa jaỹim 'antamñiitalégue qomle, qaidi ỹátaqta sen di'ỹoq da' s'axáteegue ga' lasoxoc da'me n'aqtac, qá'a naqaida da'me ỹ'onataxanaxac.
COL.4.5	Qataxa ỹátaqta 'anaỹáchiñiitela't da' 'auasoiỹa'aguet jen'me maliaxa sa d'amaqténataxan. Ỹátaqta 'apitaqchiñiỹa'pe naua' 'ónaxaiqa noloqo'te, da' 'uo ga' 'adedáqadii. 
COL.4.6	Qataxa naua' 'adtaxaỹaxacódii' sa 'te 'aviñiimga qomle qataxa ỹátaqta madet'eeta. Ñi' 'oonolec da' dosápegue' ga' laqáỹa, ỹaỹáten da' ỹiỹamaxachíchiiñi ga' lasoxoc.
COL.4.7	Ñi'me qanauotaxaua qadaqáỹa Tíquico 'me ỹátaqta qadepé'et qataxa qad'onataxanaxaua da' s'onataxanqot so' qadesaliaxanec, jiñi'me 'ami ỹ'axatema qomle ga' 'adipí'iquii da'me séeta. 
COL.4.8	Chan'eesa 'ami samaxalo ñi'me, da' qaidi 'ami ỹ'axatema da' senqáta, qataxa qaidi 'ami ỹ'añaqte't. 
COL.4.9	Ñi'me náictapegue' qomle ñi' Onésimo ñi'me qanauotaxaua qadaqáỹa qataxa qadepé'et. Ñi'me mai'chi 'adí'iqui ca'li. Ñaa'me 'ami ỹ'axatema qomle ỹima jen'me huét'a jénjo' souqát'a.
COL.4.10	Ñi'me Aristarco 'me ñicoñitáxaua, ñi'me 'ami ỹamaxalo da' lip'iỹénataxanaxac, qataxa ñi'me Marcos 'me lanóqolec laqáỹa ga' Bernabé. 'Ami sóxote da' 'auaỹáchiñii da' ỹaqátaxac da' saqátetapeelégue ñi'me. Qana'chi da' ỹivíta da' 'ami ỹic'atalo, qaláxasa ỹátaqta 'auloiỹet. 
COL.4.11	Nataq'en 'ami ỹamaxalo da' lip'iỹénataxanaxac ñi' Jesús, 'me lenaxat laqáỹa Justo. Jen'me d'amaqténataxanpi judío lé'ecpi, na'chináate' naa'me da' jaỹim lecochítrapega s'axátaqtac da' ỹima ỹilo'ogue ỹimata'a'téna ñi' Dios qataxa da' jaỹim ỹ'añaqtétrac. 
COL.4.12	Nataq'en 'ami ỹamaxalo da' lip'iỹénataxanaxac ñi' Epafras. Ñi'me nataq'en lamaxasec so' Jesucristo, qataxa mai'chi 'adí'iqui ca'li. Ñi'me na'chi 'eeta't naale da' 'ami netameetalóo'te, da' qaidi qaỹa 'te 'uo da' 'adeenataxaquii, qataxa da' qaidi ỹátaqta 'anañañiỹot da' 'av'íchii' naua' 'enapegalo ñi' Dios. 
COL.4.13	Qá'a jaỹim ỹátaqta sauáachiỹi ñi' Epafras ỹátaqta jalcote da' loouoxo, ỹasouaxat da' 'oñíita, nataq'en jen'me néta'ña di' noic Laodicea qataxa di' Hierápolis. 
COL.4.14	Qataxa ñi'me qanauotaxaua Lucas 'me nata' ló'o nataq'en 'ami ỹamaxalo da' lip'iỹénataxanaxac, qataxa ñi' Demas.
COL.4.15	Qataxa 'auañiima qomle da' ỹip'iỹénataxanaxac ga' qadaỹipi 'me l'acháqa' di' Laodicea. Qataxa 'auañiima nataq'en da' ỹip'iỹénataxanaxac jaga' Ninfas qataxa na' 'amaqténataxanaxaicpi 'me lemáqa' di' l'acháqa'. 
COL.4.16	Qomle 'aumachii da' 'autaxaỹaxañii jan' ỹidíise, qana'chi 'auamaqáiỹa qomle na' 'amaqténataxanaxaicpi 'me l'acháqa' di' Laodicea, da' qaidi nataq'en ỹitaxaỹaxan. Qataxa nataq'en 'autaxaỹaxañii qomle jaga' ỹidíise 'me chiỹaqá'a di'me. 
COL.4.17	Nataq'en 'au'aqtaxañiim qomle ga' Arquipo, 'oñíỹaac: “Ỹátaqta 'aupaqueteloo'to' qomle naua' 'ad'onataxanaxaco 'me 'am ỹanema so' qadesaliaxanec, da' qaidi 'au'onataxanot.”
COL.4.18	Jaỹim Pablo mai'chi semaac da' sidíñi da' ỹip'iỹénataxanaxac da' 'ami samaxalo. 'Aueenachíit'a qomle da' jaỹim qoỹicoñideta't. Ñi' Dios 'ami ỹanema qomle ga' liỹálaqtaxanaxac. Já'a, na'chi naq'áita dójo'.
1TH.1.1	Jaỹim Pablo, qataxa ñi' Silvano, qataxa ñi' Timoteo. Naỹi 'ami sedénaqtenalo jan' ỹidíise, 'ami ỹaỹi 'me 'au'amaqténataxañii 'me 'ad'acháqadii na' noic Tesalónica. 'Ami 'me 'auqochíita'uo ñi' qadet'a Dios qataxa so' qadesaliaxanec Jesucristo. Sétaaque da' 'auacoñiiỹet da' niỹálaqtaxanaxac qataxa da' n'emáxac 'me chiỹoqo'ot ñi' qadet'a Dios qataxa so' qadesaliaxanec Jesucristo.
1TH.1.2	Na'chi 'eeta't da' sanemáxam da' qantónaxac ñi' Dios, qá'a ỹima da' ñitónaqtapeeque 'ami. Qataxa da' ñitamnaq, qana'chi ỹitaxa 'ami seenataqat'alo. 
1TH.1.3	Ñi'me qadet'a Dios 'me souqat'ot, ñi'me 'me ỹaỹáten da' qadeenataxac naale seenataxa da' l'onataxanaxac da' 'adip'iỹáxaquii, qataxa da' 'adesóxodiquii da' 'aneuálaxaiñi'ỹi' na' qadaỹi, qataxa 'oquiit'ot da' 'anaquitaxaquii ñi' qadesaliaxanec Jesucristo. 
1TH.1.4	'Ami qadaqáỹa', ñi'me Dios ỹátaqta 'ami noqopitalo, qataxa saỹátenaqta ñi'me 'ami liquiỹáqa. 
1TH.1.5	Qá'a ca'li qo'mi 'ami s'axataxama da' n'aqtac 'me nec'alaxaqui, qaa'le sa 'te nedóxoiqa naua' qadetaxaỹaxaco. Qá'a qo'mi huetaavlo da' lañoqtaxanaxac so' Espíritu Santo, qataxa saỹátenaqta da' ỹátaqta 'eesa da'me s'axátaqtac. Qataxa 'ami ỹátaqta 'auaỹáchiñiita da' n'óota qadasoxoc ca'li 'ami souqátaavlo. Da'me náaue da' mai'chi 'adaỹamaqai.
1TH.1.6	'Ami da' mai'chi 'auadénaxachii ca'li da' 'ónaxaic qadasoxoc qataxa da' 'ónaxaic ladíquiaxac so' qadesaliaxanec Jesús. Qana'chi ca'li 'auacoñiiỹet da' n'aqtac, qana'chi so' Espíritu Santo 'ami ỹanema da' 'adamáiqui. Chan'eesa temaqaidi da' jalcote da' 'an'queténaxaquii. 
1TH.1.7	Chan'eesa naq'áita da'me 'uo da' 'ami ỹilolóo'te qataxa 'ami ỹadénaxat ỹima jen'me 'amaqténataxanaxaicpi 'me net'alo diaa'me 'ale'u Macedonia qataxa di' Acaya. 
1TH.1.8	Qá'a 'ami chiỹoqótoovlo da' 'uo da' qaỹa'ague da' qoỹ'axátetac so' qadesaliaxanec Jesús. Sa na'chidíta da' ỹivíd'a di' Macedonia qataxa di' Acaya. Nalá'a na' siỹaxadipi 'me na'alo naua' qaỹa'alo 'ale'u, jen'me ỹaỹáten da' 'aup'íi'ỹa ñi' Dios. Chan'eesa qo'mi sa ỹáloxosa da' s'axátaqtac dójo'. 
1TH.1.9	Qá'a jen'me mai'chi n'aqtaxáatapiỹi da' 'éeta da' 'adasoxoqui ca'li 'ami souqátaavlo. Qataxa n'axátetapiỹi da' sa l'áxaic 'me 'oñíit'eque ca'li qo'mi 'auacoñíiỹeta, qataxa da' 'éeta ca'li 'oquí'ỹai na' 'chi noqolac 'me niquí'i da' qaidi 'oquíỹigue da' 'au'onataxañiỹot ñi' Dios 'me nec'alétaiỹi qataxa ỹataqtelégue 'eesa. 
1TH.1.10	Nataq'en jen'me n'axátetapiỹi da' 'ami 'auasóitaaque da' n'iỹílaq so' Jesús so'me lec'óxot ñi' Dios 'me n'iỹílaxaseguem chiỹaqáaue ga' napa'lpi. So'me 'me naqaiso so' qo'mi nec'alaxatee'guesopa qomle da' lichiquiaxac ga' ne'uaxánaguec na' siỹaxadipi 'me naỹa'quéna.
1TH.2.1	Qá'a 'ami qadaqáỹa', 'auaỹáchiñiita da' sa ỹisamaxáỹi da' 'ami sec'ataxalo queso, jaldáta 'uo da' náaue. 
1TH.2.2	'Eesa ca'li souqát'a di' noic Filipos, ỹátaqta jalcote da' qansouenaguec, qataxa qo'mi qoỹi'uaxát'ape. Da'me sóxote 'ami 'auaỹáchiñii. Qaláxasa ca'li 'ami ñivitaxalo, qana'chi ñi' Dios qo'mi lecochiỹalo sa liitapiỹi qadauel da' 'ami s'axataxama da' n'aqtac 'me nec'alaxaqui 'me chiỹoqo'ot jiñi'me. Temaqaidi da'me souqátanỹi na' ỹodapecachi qanep'aguénataguec. 
1TH.2.3	Qá'a qo'mi sa 'te nesómaxac da'me s'axátaqtac, qataxa sa 'te sa ỹiỹamaxañi ga'me senqaac, qataxa sa 'te qadeenataxac da' 'ami soqovínaqt'ape. 
1TH.2.4	Jaldáta da' ñi'me Dios ỹichoxotet'ema da' qo'mi ỹiỹamaxadéete'. Qana'chi qo'mi ỹipatáxagueta da' s'axátaq da' l'aqtac 'me nec'alaxaqui. Qana'chi naqaida 'me s'axátaqtac. Sa ñimitaqátaaque da' qo'mi ỹiỹamaxade'n na' 'chi siỹaxadipi. Jaldáta da' ñimitaqátaaque da' qo'mi ỹiỹamaxadéete' ñi' Dios 'me ỹic'atéetac naua' qadiquidiaqtel. 
1TH.2.5	Qá'a 'ami 'auaỹáchiñii da' qo'mi sa 'chi qadetaxaỹaxaco naua' máicnaxaiqa, qataxa sa qo'mi ñoxótaxaiqa da' ñaquitaqát'a jan' nemena. Ñi' Dios ỹaỹáteetac dójo'. 
1TH.2.6	Qataxa sa ñimitaqátaaque da' qo'mi 'avi'ỹoxodíñiit'ape, 'uootaxa jen' niỹaqái'ỹa siỹaxadipi laỹi, temaqaidi da' qo'mi lamaxa's so' Cristo. Qaláxasa taqadíta sa 'te naqaida da' segaqátaỹi da' qaidi qo'mi 'auloiỹita. 
1TH.2.7	Jaldáta da' qo'mi huesóte' da' qadepálaxanaxac da' 'oñíita, senqá'am jaga' ỹauo da' ỹátaqta ỹaỹáten da' ỹilo'ogue ga' lec'óxoc. 
1TH.2.8	Qo'mi ỹátaqta sa lec'óxotolec da' qadoqopi'chi da' 'oñíita. Chan'eesa sa jaldáta da' 'ami sanemáxama da' 'ónaxaic qadipí'ic 'me chiỹoqo'ot ñi' Dios. Nataq'en huec da' ỹátaqta 'ami sanaxalóo'te naua' mai'chi qad'óiỹaxaco, qá'a ỹátaqta 'ami qanauotaxa'u. 
1TH.2.9	'Ami qadaqáỹa', sóxote 'auaỹáchiñii ca'li 'ami souqátaavlo, da' qo'mi ỹátaqta s'onataxanaqátac, qataxa 'uo da' qadiliiñáxac, qá'a sétaaque da' ñaqataxañi ga'me qadeuénec. Naqaida 'me 'uo da' s'onataxanaqátac naua' noloqo'te qataxa naua' pi'ỹáxadi, qaidi qaỹa 'te ga' qo'mi ỹimatetapeelóo'te da' 'oñíita. Naqaida 'me senqáta ca'li 'ami s'axátaqtapeema da' l'aqtac ñi' Dios.
1TH.2.10	Qataxa 'ami 'amaqténataxanaxaiqa sóxote 'auaỹáchiñii qo'mi, qataxa ñi' Dios qo'mi ỹaỹáteet'ape ca'li 'ami souqátaavlo, ỹátaqta huesóte' qataxa n'óota da' qadasoxoc, qataxa qaỹa 'te liiuo da' 'uo ga' qan'aqtaguec sa ỹiỹamaxañi. 
1TH.2.11	Qataxa 'auaỹáchiñii da' qo'mi ca'li 'ami souqátaavlo, qana'chi sadénaxataq ga' siỹaxaua da' ỹ'añaqtet qataxa da' loỹaxanatet ga' lec'óxot. 
1TH.2.12	Qataxa 'uo da' qadaqátaxac ỹima da' 'oñíita da' ỹátaqta 'oquiilégue da' lasoxoc ga' siỹaxaua da' quétapegue' ñi' Dios 'me 'ami ỹiỹáxanalo da' 'en 'oviit'ot da' l'onataxanaxac da' ỹilo'ogue ỹimata'a'téna qataxa da' l'ónaxac.
1TH.2.13	Naqaida da' 'uo da' na'chi 'eeta't da' sanaqátapecot da' qantónaxac ñi' Dios, qá'a ca'li 'anaquiáxañiiỹa da' l'aqtac ñi' Dios 'me 'ami s'axataxama, qana'chi 'auacoñiiỹet da' ỹátaqta 'eesa l'aqtac ñi' Dios, qana'chi sa 'aviñii ga' l'aqtac ga' 'chi siỹaxaua. Da'me ỹataqtelégue l'aqtac ñi' Dios, chan'eesa ỹañoxot da' di'ỹoxom da' l'óiỹaxac da' 'oñíita jen'me d'amaqténataxan. 
1TH.2.14	'Ami qadaqáỹa', joca'li 'ami ỹicaat'ape da' sa 'ami ỹalémaxa't na' mai'chi 'ad'acháqadiaxauaipi. Da'me 'ami qoỹiit'eque, na'chi 'ená'am da'me qoỹíit'ec jen' quétapegue' ñi' Dios 'me Judea lé'ec, jen'me ỹ'amaqtéetac so' Cristo Jesús. Jen'me nataq'en jalcote da' necanáguec. Da'me necanáguec chiỹaqáaue jen' mai'chi l'acháqa' lé'ecpi judiopi. 
1TH.2.15	Jen'me judiopi naqáina joca'li na' ỹalaat so' qadesaliaxanec Jesús, 'ená'am so' huá'au let'alpi mai'chi ỹalaat joca'li na' lalémaxaset 'me letaxaỹáxanaxanecpi ñi' Dios. Qataxa na'chína 'me qo'mi ỹamaqadáiỹi ca'li. Ñi' Dios sa ỹiỹamaxaden jen'me. Qataxa jen'me nauténa ỹima na' siỹaxadipi. 
1TH.2.16	Chan'eesa naale sétaaque da' s'aqtaxanaxam na' sa judiopi, da' qaidi nataq'en ỹivídai'ỹa da' nec'alaxa, qaláxasa sa qo'mi ỹasenema da' senqátapeec. Qana'chi lamá'asa da' nichíỹaxatreegue naua' loico. Chan'eesa naỹi jen'me ma'le nividalégue da' qaỹa 'te 'ená'am ne'uaxánaguec 'me chiỹoqo'ot ñi' Dios.
1TH.2.17	'Ami qadaqáỹa', so'me nolo' ca'li 'ami sachiỹoxosaqalóo'te da' cada'acolec da' qo'mi colaxaỹilo. Temaqaidi da' sa 'ami ñauanáxa'to, qaláxasa na'chi 'eeta't da' 'ená'am da' 'ami souqátaavlo. Chan'eesa jalcote da' qadidiáxa da' sétaaque 'ami ñauanáxa'to. 
1TH.2.18	Chan'eesa 'uo so' nolo' sétaaque da' qolaq. Jaỹim Pablo 'me jalcote da' te'me 'ami sec'atalo. Qaláxasa so' paiỹac qadó'o Satanás ỹátaqta qo'mi nauáneeta. 
1TH.2.19	Qá'a ¿jái'chogamaxa ỹí'et da' qanaquitaxac, qataxa da' qantónaxac? Qataxa ¿jái'chogamaxa ỹí'et da' qadamaic da' ñitónaqtapeguec? Taichaqaiga'me naqa'ami ga'me nolo' qomle n'iỹílaq so' qadesaliaxanec Jesucristo. 
1TH.2.20	Já'a, na'chi'ami 'me 'av'íchii da' qantónaxac qataxa da' qadamaic.
1TH.3.1	Chan'eesa ca'li sa qadalo'oguet da' qadidiáxa da' 'ami ñauanáxa'to, na'chi qadeenataxac da' ñidóqchiiñi da' sonaqá'ña di' noic Atenas. 
1TH.3.2	Qaama'le samaxasaxalo 'ami so' qadaqáỹa Timoteo. Qá'a so'me lamaxasec ñi' Dios qataxa qadecochaxaua da' s'axátaqtac da' 'ónaxaic qadipí'ic 'me ỹ'axat so' Cristo. Jeso'me ỹic'atalo 'ami da' qaidi 'ami neuaxaỹaxadíseguem qataxa ỹ'añaqtet da' 'adip'iỹáxaquii, 
1TH.3.3	qaidi qaỹa 'te ga' 'oonolec da' 'oñíita da' nacacáñi da' lip'iỹáxac ỹasouaxat da' 'queténaxac. Qá'a 'ami sóxote 'auaỹáchiñii da' na'chi qadadíquiaxac da' ñi'queténaxaỹi na'me 'queténaxacpi. 
1TH.3.4	Qá'a ca'li maliaxa 'ami souqátaavlo, qana'chi s'axátaqtapeema da' saxáaue ỹima jen' 'queténaxacpi. Chan'eesa ỹipaquíchiỹi ñauanáxai'. Da'me sóxote 'auaỹáchiñiitac. 
1TH.3.5	Chan'eesa jaỹim ca'li sa ñalo'oguet da' ỹeenataxac da' 'oñíita, qana'chi samaq so' Timoteo da' 'ami ỹachimaxatalo da' 'adip'iỹáxaquii. Qá'a sóxote 'uo da' ỹitelaxa da' 'uootaxa 'ami ỹoqovi'n so' piinaanataxanaxaic qadó'o, qana'chi qaỹa 'te náaue da' qad'onataxanaxac.
1TH.3.6	Cana'le nóvi' so' Timoteo da' chiỹaqá'a di' Tesalónica, qana'chi qo'mi nividaxatalo da' 'ónaxaic qadipí'ic da' 'adip'iỹáxaquii qataxa da' 'adoqopi'chii. Qataxa qo'mi ỹ'axatema da' jalcote da' 'adeenataxaquii da' senqáta, qataxa 'uo da' 'adidiáxasoxoquii da' qo'mi 'anauañii'to. Qana'chi 'ená'am qo'mi nataq'en 'uo da' qadidiáxa da' 'ami ñauanáxa'to. 
1TH.3.7	Chan'eesa 'ami qadaqáỹa', temaqaidi da' qo'mi souqátanỹi ỹima jen' qadeuénaxanaxa qataxa na' qan'queténaxacpi, qaláxasa qo'mi máchidiñi canale saỹátenaq da' 'oñíita da' maliaxa 'oquiitalégue da' 'adip'iỹáxaquii. 
1TH.3.8	Qana'chi da'me 'ená'am da' ỹitaxa qo'mi nec'alaxatréegue canale saỹátenaq da' 'oñíita da' sa 'te 'axañíỹi so' qadesaliaxanec Jesús. 
1TH.3.9	Chan'eesa qaa'le, ¿jái'te 'éeta ga' senqát'ec da' sanemáxam ga' qantónaxac ñi'me souqat'ot qadet'a Dios ỹasouaxat da' 'oñíita, qataxa sa 'te lec'óxotolec da' ñitónaqtapeeque 'ami? 
1TH.3.10	Chan'eesa naua' noloqo'te qataxa naua' pi'ỹáxadi ñitamnaqatapecot ñi' Dios, qaidi qo'mi ỹanema da' 'ami ñauanáxa'to, qataxa 'ami ỹicocháxalo da' ỹátaqta nalóchiiñi da' 'adip'iỹáxaquii.
1TH.3.11	Ñi' qadet'a Dios qataxa ñi' qadesaliaxanec Jesucristo 'ónaxaic da' mai'chi ỹoiquinaac ga' 'éeta da' qadadíquiaxac da' 'ami sec'ataxalo. 
1TH.3.12	Qataxa ñi'me qadesaliaxanec Jesús 'ónaxaic da' ñaxachiilo qataxa latet da' 'adoqopi'chii, qaidi 'ansóxodiñiỹa't qataxa 'avídaxachi'ỹa ỹima na' siỹaxadipi, 'ená'am qo'mi da' ỹátaqta 'ami qadoqopitalo. 
1TH.3.13	Qataxa 'ónaxaic da' 'ami lecochiỹalo ñi'me da' ỹ'añaqtet da' 'adeenataxaquii, qaidi 'anañañiỹot, qana'chi qaỹa 'te ga' 'adesamaxataxaquii huet'ot ñi' qadet'a Dios ga'me nolo' qomle n'iỹílaq so' qadesaliaxanec Jesús, da' náictapegue' ỹima na' lalémaxasetpi.
1TH.4.1	Naỹi, 'ami qadaqáỹa', 'ami sedoxolóo'te da' lenaxat so' qadesaliaxanec Jesús da' 'ami saqataxalo da' 'oquiitelégue da' 'éeta da'me 'ami sapaxaguenaxaque n'óiỹaxac 'me ỹiỹamaxaden ñi' Dios. Naqaida qomle 'oquiit'ot da' 'anchíquiit'aguet.
1TH.4.2	Qá'a 'ami sóxote da' 'auaỹáchiñii jen' naqátaxacpi 'me 'ami sanemáxama. Da'me sachiỹoxotoqot so' qadesaliaxanec Jesús. 
1TH.4.3	Qá'a da' 'éetapeec ñi'me Dios, sétaaque da' na'chiñíta ñi'me 'anañañiỹot. 'Ená'te da' 'uo ga' leuauátac jaga' sa loua da' 'oñíita. 
1TH.4.4	Ñi' 'oonolec siỹaxaua n'óota da' naỹáteetela't da' ỹa'uo jaga' ỹátaqta loua, qataxa netelela't, nataq'en netela jaga' loua. 
1TH.4.5	'Ená'te taa'le 'chi ỹiué'en jaga' ỹauo, ỹadénaxatetac jen'me siỹaxadipi 'me maliaxa sa ỹaateton ñi' Dios. 
1TH.4.6	'Ená'te da' 'uo ga' napacapeelégue qataxa ỹoqovínec ga' laqáỹa da'me dójo', qá'a so' qadesaliaxanec Jesús ỹátaqta sa nalóta qa'en da' ne'uaxánaguec ỹima jen' ỹ'étetac dójo'. Da'me sóxote da' 'ami sivitaxanaqátapeegueta. 
1TH.4.7	Qá'a ñi'me Dios qo'mi ỹiỹáxanalo da' ỹoqovíchiỹi qa'en da' qad'óiỹaxac. Chan'eesa 'ená'te da' qolaxague ga' ỹisepaxanaqtet da' qad'óiỹaxac. 
1TH.4.8	Chan'eesa ga' ỹ'otan dójo' napaxaguenataxanaxac, qana'chi ga'me sa ỹ'otan ga' 'chi siỹaxaua láso. Na'chidáta da' ỹ'otan ñi'me Dios, ñi'me qo'mi ỹanema so' Espíritu Santo.
1TH.4.9	Da' lasoxoc da' qonsóxode'ne' ga' n'amaqténataxanaxaua, sa ỹiuen taa'le sidíñi, qá'a na'chiñi ñi' Dios 'me sóxote 'ami ỹapaxaguenque da' 'éeta qonsóxode'ne' ga' naqáỹa. 
1TH.4.10	Qá'a jalchi'ena da' 'ami 'adoqopichiiỹalo ỹima na' 'ad'amaqténataxanaxauaipi 'me néta'ña di' 'aléua Macedonia. Qaláxasa 'ami qadaqáỹa', 'ami ñachoxodénaqtoto da' 'oquiitelégue da'me da' 'anchíquiit'aguet. 
1TH.4.11	'Aupaquiỹápegue' da' qaỹa 'te 'uo da' 'oñíita. Ñi' 'oonolec mai'chi netelela't, qataxa mai'chi ỹacoolégue ga' l'onataxanaxac. Naqaida 'me saqátaqtapeelégue ca'li, 
1TH.4.12	qaidi na' te'me sa d'amaqténataxan, 'ónaxaic qa'en da' 'an'aqtaguiquii, qataxa qaidi qaỹa 'te ga' 'avíñiitaaque.
1TH.4.13	'Ami qadaqáỹa', sa siỹamaxadénaq taa'le sa 'auaỹáchiñii ga' ladíquiaxac jen' sóxote qonmataxanéegue, qaidi qaỹa 'te ga' daquicótac, sa 'ená'am ga'me qaỹa 'te naquitaxac. 
1TH.4.14	Qá'a da' qo'mi sip'iỹáq'a so' Jesús da' ỹileu qataxa n'iỹílaxaseguem, qana'chi 'ena'ama qo'mi sip'iỹáq'a ñi' Dios da' nec'aliséguem qa'en jen' p'iỹá'a so' Jesús na' sóxote qonmataxanéegue da' qaidi napiỹasee'megue so'me.
1TH.4.15	Chan'eesa dójo' s'axátaqtapeema 'ami, 'me l'aqtac so' qadesaliaxanec Jesús, da' qo'mi 'me maliaxa ñic'alaqátaiỹi qomle n'iỹílaq so'me, qana'chi sa 'te qo'mi dasolóo'te na' sóxote qonmataxanéegue. 
1TH.4.16	Qá'a 'eet'oi: So'me qadesaliaxanec Jesús qomle nenóchiiñi chiỹaqsée'ma di' piỹem, da' naquétaaue da' lichic ga' net'a, qataxa naquétaaue da' lesamaxa da' liỹáxanaxac ga' lasoxola' na' piỹem lé'ec Dios lamaxa'spi, qataxa jan' naseede qomle qodaseedaxalégue qa'en ñi' Dios. Qaama'le jen' ỹiléeta'ñi' da' l'amaqténataxanaxac so' Cristo, naqáina 'me 'uáiñi da' nec'aliséguem qomle. 
1TH.4.17	Ỹim, qaama'le qo'mi 'me maliaxa ñic'alaqátaiỹi, qo'mi qoỹacoosopa, qana'chi salegaxáaue jen'me, senotaxalégue ga' piỹem ló'oc da' qaidi ñauanáxai' so' qadesaliaxanec Jesús di' p'áseguem. Huá'a qomle, na'chi 'eeta't da' souqat'asop so'me. 
1TH.4.18	Chan'eesa ñi' 'oonolec da' 'oñíita lecochaxanaxanec ga' laqáỹa dójo' n'aqtac.
1TH.5.1	Qaláxasa 'ami ỹaqáỹa', sa ỹiuen taa'le sedáxañi ga' nolo' 'me livídaxaqui da'me dójo'. 
1TH.5.2	Qá'a 'ami sóxote 'auaỹáchiñii ga'me nolo' 'me livídaxaqui so' qadesaliaxanec. Ga'me huétooue ga' nolo' 'me sa qoỹauáaque, 'ená'am ga' cacháxaic da' quétaỹi di' pí'ỹaq. 
1TH.5.3	Qá'a jen' siỹaxadipi, qomle 'enapéga da' ỹima mátapiiñi qataxa qaỹa 'te 'uo, qana'chi nivíta jen'me ga' ne'uaxánaguec let'ádaic, cha ỹ'aalát'ec, 'ená'am da' lec'oic jaga' ỹauo da' ỹivíta ga' nolo' da' decó'o. Qana'chi jen'me sa 'te ỹet da' ne'uaxánaguec. 
1TH.5.4	Qaláxasa 'ami qadaqáỹa', 'ená'te 'ovíitaaue ga' n'álaxa, qaidi ga'me nolo' 'me livídaxaqui so' qadesaliaxanec, qana'chi sa 'ami ỹipeláxa't, 'ená'am ga'me cacháxaic. 
1TH.5.5	Qá'a ỹima da' 'oñíita sóxote 'ovíitaaue jen' nolo' 'me ỹ'oqóchiiñi. Qana'chi qo'mi sa souqátaaue ga' l'álaxa na' pí'ỹaq. 
1TH.5.6	Chan'eesa 'ená'te qo'mi 'ochaxaiqa, sa senqá'am na' sa d'amaqténataxan 'ochaxaic. Jaldato' da' ñiloqóteegue, qataxa seloqot'egue da' qadadíquiaxac. 
1TH.5.7	Ga' siỹaxaua da' d'ochi, ỹátaqta d'ochi di' pí'ỹaq. Qataxa ga' taxaic, ỹipaquíchiỹi da' taxaic di' pí'ỹaq. 
1TH.5.8	Qaláxasa qo'mi 'me souqátaaue na' ỹ'oqóchiiñi nolo', 'ónaxaic da' ỹátaqta seloqot'egue da' qadadíquiaxac. Ỹiuen da' sanaxañi da' qadip'iỹáxac qataxa da' qadoqopi'chi, senqá'am ga' huataxanaq lé'ec da' ỹaiñi jaga' quesaxanaxai. Qataxa sanaxañi da' qanaquitaxac da' qo'mi qonec'alaxatréegue, 'ená'am jaga' jaxa'to laicaua láxataxaqui 'me ỹaiñi ga' huataxanaq lé'ec. 
1TH.5.9	Qá'a ñi' Dios sa 'te da' qo'mi ỹiloxonaxachiilo da' ỹa'uo ga' qane'uaxánaguec ga' p'áteegue nolo'. Jaldáta da' saconaxaguet da' nec'alaxa 'me chiỹoqo'ot so' qadesaliaxanec Jesucristo. 
1TH.5.10	So'me qo'mi ỹileetalóo'te, qá'a sétaaque da' qad'óiỹaxaua, temaqaidi da' maliaxa ñic'alaqátaiỹi, 'uootaxa da' sóxote qadeleu. 
1TH.5.11	Chan'eesa 'alcochiiỹapega't, qataxa ñi' 'oonolec ỹ'añaqtet ga' laqáỹa. Da'me sóxote da' 'av'íchiitac, na'chida 'oquiit'ot.
1TH.5.12	'Ami qadaqáỹa', 'ami ñachoxodénaqtoto da' ỹátaqta 'auloỹiỹet na' l'onataxanaxanecpi so' qadesaliaxanec Jesús, jen'me 'ami ỹilotalóo'te qataxa 'ami huaqátetapegalo. 
1TH.5.13	Ỹátaqta 'adoqopichíiỹa, qataxa 'auqochíiỹa, ỹasouaxat da' l'onataxanaxac. 'Ovíitaauo' da' n'emáxac, qaỹa 'te 'uo ga' 'oonolec da' 'oñíita.
1TH.5.14	Nataq'en 'ami qadaqáỹa', 'ami saqataxalo da' ỹátaqta 'oñíỹapega na' sa 'te d'onataxan, qataxa 'au'añaqchichii na' sa d'anỹi di' lauel, qataxa 'alcochíiỹa na' sa d'anỹi da' lip'iỹáxac, qataxa 'aneuálaxaiñi'ỹi' ỹima na' siỹaxadipi.
1TH.5.15	Ỹátaqta 'anchiliiỹa'a't, qaỹa 'te ga' ỹiseeten'aguet ga' sa ỹiỹamaxañi da' ỹ'étec ga' laqáỹa. Jaldato' da' 'aupaquiỹápegue' da' 'av'íchiic ga' ỹiỹamqáchiiñi ñi' 'oonolec da' 'oñíita qataxa ỹima jen' siỹaxadipi laỹi.
1TH.5.16	'Oquiit'ego' na'chi 'eeta't da' 'ami madet'ape. 
1TH.5.17	'Oquiit'ot da' 'antamnaxaquii. 
1TH.5.18	Temaqaidi da' 'uo ga' 'ami hualóo'te, qaláxasa na'chi 'ená'am 'auañiitapecot da' 'antónaxaquii ñi'me Dios. Qá'a naqaida 'me 'éetapeec ñi' Dios da' 'oñíita, qá'a 'au'amaqchíñii so' Cristo Jesús.
1TH.5.19	'Ená'te taa'le 'aualamachii da' l'onataxanaxac so' Espíritu Santo. 
1TH.5.20	'Ená'te taa'le 'au'otáñii da' l'aqtaxanaxac ga' ỹ'aqtaxanaxan ñi' Dios. 
1TH.5.21	Qaláxasa 'analoqchiñii ỹima; qana'chi ga'me ỹiỹamqáchiiñi, naqaiga 'me 'aviỹamaxachii. 
1TH.5.22	'Ená'te 'auacoñíiỹa ỹima na' ỹodapecachi sa nó'inpi.
1TH.5.23	Ñi'me Dios 'me qo'mi ỹanema da' qad'emáxac, na'chiñi 'me 'ami ỹoqovíchiilo qa'e'n qomle, qataxa ỹiỹamaxat ỹima da' 'adó'oquiaxaquii, qataxa ñi' 'ami ỹidáxatet'ape 'adepaqálii, qataxa ỹima na' 'adai'lídii', da' ỹátaqta qaỹa 'te ga' 'adesamaxataxaquii qa'en qomle ỹivíta ga' l'iỹílaxasoxoc so' qadesaliaxanec Jesucristo. 
1TH.5.24	Ñi'me qan'étoqo't 'me 'ami ỹiỹáxanalo, jiñi'me ỹátaqta sa 'te desepégaxanot da' l'aqtac, ỹipaquíchiỹi qa'en ỹima dójo'.
1TH.5.25	'Ami qadaqáỹa', qo'mi 'antamñiilóo'te qomle.
1TH.5.26	Da'me 'anip'iỹíñii'ỹi' ỹima na' 'adaỹii, qana'chi 'an'queuóqoi qataxa 'anchoxodíñii'ỹi'.
1TH.5.27	Qá'a jaỹim lamaxasec so' qadesaliaxanec, naỹi 'ami saqatalo da' 'autaxaỹaxañii jan' ỹidíise, qaidi naquiáxana ỹima na' qadaỹi.
1TH.5.28	Qana'chi so' qadesaliaxanec Jesucristo 'ami ỹanema qomle ga' 'ónaxaic 'adadíquiaxaquii. Já'a, na'chi naq'áita dójo'.
2TH.1.1	Jaỹim Pablo, jaỹim huet'asop ñi' Silvano qataxa ñi' Timoteo. Naỹi 'ami samaxalo jan' ỹidíise, 'ami ỹaqai'ỹolqa 'amaqténataxanaxaiqa 'me noic let'ádaic Tesalónica lase'. 'Ami 'me 'auqochíita'uo ñi' qadet'a Dios qataxa so' qadesaliaxanec Jesucristo. 
2TH.1.2	Sétaaque da' 'auacoñiiỹet da' niỹálaqtaxanaxac qataxa da' n'emáxac 'me chiỹoqo'ot ñi' qadet'a Dios qataxa so' qadesaliaxanec Jesucristo.
2TH.1.3	'Ami qadaqáỹa', qo'mi qolqat'ot da' sanaqátapecot da' qantónaxac ñi'me Dios, ỹasouaxat da' 'oñíita. Da'me ỹátaqta lasoxoc, qá'a da'me 'adipí'ii ỹátaqta nichíctaseguem qataxa da' loqopi'chi ñi' 'oonolec da' ỹauotec ga' laqáỹa, ỹátaqta jalcote da' nichíctaiỹi. 
2TH.1.4	Chan'eesa qo'mi ỹátaqta jalcote da' qadi'ỹoxodénataxanaxac da' 'oñíita da' s'aqtaxanqátapeguem jen'me ỹ'amaqten ñi' Dios, da'me 'anapogáxadenaxaquii qataxa da' 'adip'iỹáxaquii, temaqaidi da' 'ovíitanỹi ỹima na' 'ancanáguiquii qataxa na' 'an'queténaxaquii. 
2TH.1.5	Da'me dójo' di'ỹoq qa'en da'me ñi' Dios ỹátaqta sa 'te nepáten qomle nimit na' siỹaxadipi, qá'a ñi'me ỹilá'a da' 'oñíita da' ỹátaqta 'aunoxoñiiuó'o ga'me maliaxa nátauo l'onataxanaxac, da'me 'uo da' naỹi da' 'an'queténaxaquii.
2TH.1.6	Qá'a na'chi lasoxoc da' ñi' Dios ỹa'uo qomle ga' ne'queténaxac na' ỹauótaaque da' 'an'queténaxaquii, 
2TH.1.7	qataxa da' 'ami nemataxanee'guesopa qomle na' 'an'queténaxaquii, nataq'en da' qo'mi, ga'me nolo' qomle n'iỹílaq so' qadesaliaxanec Jesús, chiỹoqo'ot na' piỹem da' naloxon, naquétaaue na' sega'me dóle' l'edáxa qataxa na' chiỹaqséguem Dios lamaxa'spi 'me dañoqtaxanacpi. 
2TH.1.8	Naga da' ỹa'uo da' ne'uaxánaguec na' sa 'te ỹoqo'cha ñi' Dios qataxa sa ỹalaxagueta naua' 'ónaxaiqa qadip'ico 'me ỹ'axátetac so' qadesaliaxanec Jesucristo. 
2TH.1.9	Jen'me sa lec'óxotolec da' ne'uaxánaguec ỹátaqta jalcote, qaỹa 'te ga' loiquiaqa' qoỹin, qataxa qoỹiỹotái'ỹa, ỹátaqta sa neuóiuo qoỹin da' qaidi sa 'te ỹauañíỹi da' li'ỹoxodic qataxa da' lañoqtaxanaxac so' qadesaliaxanec, 
2TH.1.10	ga'me nolo' qomle n'iỹílaq so'me da' qoỹi'ỹoxoden, ỹi'ỹoxoden jen' mai'chi lalémaxasetpi, qataxa ỹ'aalát'ec ỹima na' 'amaqténataxanaxaicpi. Qá'a 'ami 'me 'au'amaqchíñii da'me 'ami s'axátaqtapeema.
2TH.1.11	Naqaida 'me 'uo da' 'ami ñitamnaqatalóo'te da' 'oñíita, siỹáxanaqat'ot ñi' qadet'a Dios da' maliaxa 'ami lecochiique da' ỹátaqta 'en 'oquiitelégue da' ladíquiaxac da' 'uo da' 'ami ỹiỹáxanalo. Nataq'en ñitamnaqatapecot ñi' Dios 'me qaỹa 'te ỹaqalánaac da' maliaxa ỹipaquetelégue ỹima jen'me ỹiỹamqáchiiñi 'me 'oñíitapeecpi qataxa da' l'onataxanaxac da' 'adip'iỹáxaquii. 
2TH.1.12	Qaqaidi da' lenaxat so' qadesaliaxanec Jesucristo 'uo da' li'ỹoxodic ỹasouaxat da' 'ad'óiỹaxaquii. Qataxa so'me 'ami ỹanema da' 'adi'ỹoxodíquii, qá'a naqaida da' 'éeta da' liỹálaqtaxanaxac ñi' qadet'a Dios qataxa so' qadesaliaxanec Jesucristo.
2TH.2.1	Naỹi, 'ami qadaqáỹa', sétaaque da' s'axátaq da' l'iỹílaxasoxoc so' qadesaliaxanec Jesucristo, qomle janac da' qo'mi ỹimata'a't. 'Ami saqátaxalo 
2TH.2.2	da' 'ená'te qomle da' qaỹa 'te lasápaxac da' qoỹasáxañi da' 'adeenataxaquii, qataxa 'ená'te taa'le 'ami ỹoqolanaqte't da' 'uootaxa qoỹíitapega da' sóxote ỹivíta ga' lalóqo' da' nóvi' so' qadesaliaxanec. Qá'a sa qoue da' 'uo ga' 'éetapega sega'me ỹosáxanaxan so' Espíritu Santo, 'uootaxa ga' n'aqtaxanaxac, 'uootaxa 'auacoñiiỹet jaga' nidíise da' qoỹíitapega qad'onata. 
2TH.2.3	Qaláxasa 'ená'te taa'le 'ami noqovíñii's. Qá'a qomle diáqat'a da' nóvi' ga' nolo', qana'chi 'uáiñi da' nichaachiñi ga' siỹaxadipi, ỹátaqta nauté'ne' ñi' qan'étoqo't, qana'chi di'ỹoq ga'me siỹaxaua 'me 'itaxalóxoic, ga'me 'me taỹá'a da' ỹátaqta sa 'te laỹamaxa. 
2TH.2.4	Na'chiga ga' nauténa ỹima na' ỹachítac da' lenaxat ñi' Dios, 'uootaxa na'me qontaméetapecotpi, cha ỹivíd'a da' nes'oolégue ga' tamnaqa' da' qonetamnot ñi' Dios, qana'chi 'enapeela't na'chiñíta 'me tamnaxala'.
2TH.2.5	¿Qo'li sa 'te 'antovíñiit'ac da' sóxote 'ami s'axátetapeema dójo' ca'li 'ami souetaavlo? 
2TH.2.6	Qá'a 'ami sóxote 'auaỹáchiñiita da'me nequepaxatet'aguet ga'me siỹaxaua 'itaxalóxoic da' sa 'te naloxon naỹi, qom'te ỹivíta ga' lalóqo', qana'chi di'ỹoq. 
2TH.2.7	Qá'a da'me sa di'ỹaxa n'etaxalóxo sóxote da' d'onataxáatac. Qaláxasa 'chi ỹiuatét'a da' qonaqat da'me n'eláxatetañi. 
2TH.2.8	Huá'a qomle, qana'chi naloxon ga'me siỹaxaua 'me 'itaxalóxoic. Qaláxasa so' qadesaliaxanec Jesús ỹalaat qomle, ỹalaatec na' laỹat 'me nái'ỹa jen' nedégaxat da' ỹipetetot ga'me. Qana'chi qaỹa 'te laỹamaxa qa'en ỹasouaxat na' l'edáxa qomle n'iỹílaq ñi'me qadesaliaxanec. 
2TH.2.9	Da' livídaxac ga'me 'itaxalóxoic naquétaaue da' loiquiaxac so' qadó'o paiỹac Satanás. Ỹátaqta jalcote da' lañoqtaxanaxac, nataq'en ỹí'et jen' n'anecpi qataxa jen' sa qoỹauanápiỹi 'me noqovínaxanaxac. 
2TH.2.10	D'onataxana ỹima na' loiquiaxacpi da' 'chi ỹoqovin na' siỹaxadipi 'me taỹá'a da' laqataxac 'me qaỹa 'te loiquiaqa', qá'a sóxote da' sa ỹaconeguet da' ỹataqtelégue lasoxoc da' n'aqtac 'me nec'alaxaqui. 
2TH.2.11	Chan'eesa ñi' Dios maliaxa demachí'ỹa da' 'equegue qa'en da' noqovínaxanaxac, qaidi p'íid'a da'me sa 'eesa. 
2TH.2.12	Qaidi ỹátaqta let'ádaic da' ne'uaxánaguec ỹima jen'me sa 'te ỹ'amaqten da' 'eesa lasoxoc, jaldáta da' noqopita jen' sa ỹiỹamaxañi.
2TH.2.13	'Ami qadaqáỹa', 'me nauotaxa'u so' qadesaliaxanec, qo'mi qolqat'ot da' qantónaxac da' sanaqátapeguem ñi' Dios ỹasouaxat da' 'oñíita, qá'a ñi'me 'ami liquiỹáqa joca'li maliaxa qaỹa jen' 'aléua da' 'ami nec'alaxatréegue. Da'me nec'alaxa chiỹoqo'ot so' Espíritu Santo da' 'ami qa'en lalémaxase'te ñi' Dios, qataxa chiỹaqaỹi da' 'eesa n'aqtac 'me nec'alaxaqui 'me 'au'amaqchíñii. 
2TH.2.14	Na'chida 'me 'uo da' 'ami ỹiỹáxanalo ñi' Dios, sétaaque da' 'auacoñiiỹet da' n'aqtac 'me nec'alaxaqui 'me s'axátaqtac. Qataxa sétaaque da' 'anouáñiỹa'uo da' l'ónaxac so' qadesaliaxanec Jesucristo.
2TH.2.15	Chan'eesa 'ami qadaqáỹa', qaỹo' qomle ga' 'auqochíiỹa, qataxa 'an'añaxachíỹic da' qadapaxaguenataxanaxac 'me 'ami sanemáxama ca'li 'ami souqátaavlo, 'uootaxa ga' huetalégue jaga' qadidíise. 
2TH.2.16	Ñi'me qadesaliaxanec Jesucristo qataxa ñi' qadet'a Dios ñi'me ỹálaqtaxanaxaic 'me qo'mi noqopitalo, qataxa qo'mi ỹanema da' qad'añaxac 'me sa n'aidé'na, qataxa da' 'ónaxaic qanaquitaxac, 
2TH.2.17	ñaa'me 'me ỹ'añaqte't qomle naua' 'adiquidiaqchídii', qataxa 'ami 'uañaxaiqa qa'e'n da' 'au'axáchii qataxa 'av'íchii ỹima jen' ỹiỹamqáchiiñi.
2TH.3.1	Da'me p'áteegue qad'aqtac, 'ami qadaqáỹa', qo'mi 'antamñiitalóo'te qomle, qaidi da' l'aqtac so' qadesaliaxanec té'tataxa da' ỹivíd'a ỹima jen' siỹaxadipi da' ỹi'ỹoxoden. Qana'chi 'ená'am ca'li da' 'oñíita. 
2TH.3.2	Nataq'en 'antamñiitalóo'te qo'mi, qaidi sa 'te qo'mi ỹiqueuógaxan'ape na' siỹaxadipi qalhuaxaicpi 'me sa ỹisiquiaxaná'a da' ỹiỹamqáchiiñi, qá'a sa ỹima na' siỹaxadipi da' huet'ot da' nip'iỹáxac. 
2TH.3.3	Qaláxasa so' qadesaliaxanec 'me sa 'te desepégaxanot ga' l'aqtac 'ami lecochiique da' 'ad'añaxaquii, qataxa 'ami netelaqténeeta naua' sa ỹiỹamadídiñi. 
2TH.3.4	So'me 'me qo'mi ỹanema da' qanaquitaxac da' 'oñíita da' 'oquiit'ot da'me sóxote 'av'íchiitac 'me 'ami samaxasoxolóo'te. 
2TH.3.5	So' qadesaliaxanec 'ami lecochiique da' ỹátaqta 'ami ỹaueegueta da' loqopi'chi ñi' Dios, qataxa 'ami lecochiique da' 'anapogáxadenaxaquii 'me 'ená'am da' neuénaxac so' Cristo.
2TH.3.6	'Ami qadaqáỹa', 'ami saqátaxalo, qá'a qo'mi lamaxa's so' qadesaliaxanec Jesucristo, da' 'ená'te da' 'alapaqaỹiỹet gamachaqaiga 'adaqaỹai 'me sa d'onataxanapiỹe't, qataxa lamá'asa qomle sa 'te 'equegue da' qadapaxaguenataxanaxac 'me 'ami sanemáxama. 
2TH.3.7	Qá'a 'ami sóxote 'auaỹáchiñii da' 'adasoxoquii da' 'auloilégue da' 'ami saloxónaxalo 'me qadasoxoc. Ca'li 'ami souqátaavlo sa 'te taa'le sa s'onataxanaqpiỹe't, 
2TH.3.8	qataxa sa 'te taa'le salíinaqtac ga' jaloq ñi' 'oonolec da' 'oñíita taa'le sa 'te seseeténaq. Na'chidáta da' s'onataxanaq, qadiliiñáxac naua' noloqo'te qataxa pi'ỹáxadi, qá'a sétaaque da' qaỹa 'te ga' ỹimetelóo'te qo'mi da' 'oñíita. 
2TH.3.9	Temaqaidi da' qo'mi ỹiỹamqáchiiñi da' 'uootaxa 'ami siỹáxanoqto da' qo'mi 'alcochiiỹalo, qaláxasa qo'mi sepagaqpéga da' s'onataxanaq, qá'a sétaaque da' qo'mi 'auadénaxachii'. 
2TH.3.10	Qá'a ca'li 'ami souqátaavlo, qana'chi 'ami sanemáxama da'me lasoxoc da' ga' siỹaxaua da' sa d'onataxan, qana'chi dequé'e toqo'. 
2TH.3.11	Qá'a qo'mi semachaqtalégue da' 'uo na' sa 'te d'onataxanapiỹe't da' 'oñíita. Jaldáta da' ỹimelégue da' qaỹa 'te ỹí'et, sa d'onataxan. 
2TH.3.12	Ga'me siỹaxaua samaxasoxolégue qataxa senaqapéga, qá'a qo'mi lamaxa's so' qadesaliaxanec Jesucristo, da' d'onataxan, qaỹa 'te tátapiỹi lauel, qaidi naqchiñi ga' leuénec.
2TH.3.13	'Ami qadaqáỹa', 'ená'te 'adíliñii'sopo' da' 'av'íchii ga' ỹiỹamqáchiiñi. 
2TH.3.14	Da'me 'uo ga' 'oonolec da' 'oñíita da' sa 'te ỹalaxalégue da' qad'aqtac 'me huetalégue jan' qadidíise, ga'me ỹátaqta 'aviñii. Qana'chi 'ená'te 'aneuoquiiỹet, qaidi mai'chi 'alóxoic ga'me. 
2TH.3.15	Qaláxasa 'ená'te taa'le 'aviñii sega'me 'adautéuai. Jaldáta da' ỹátaqta 'auqáchiiỹa, 'oñíit'em ga' 'adaqaỹaisa.
2TH.3.16	So' qadesaliaxanec Jesús 'me chiỹoqo'ot da' n'emáxac, so'me 'me 'ami ỹanema qomle da' 'ad'emáxaquii ỹiméda naua' 'uóidi qataxa ỹima jen' chaqáina lasoxocpi. So'me 'me huetaavlo ỹima qomle da' 'oñíita.
2TH.3.17	Jaỹim Pablo ỹátaqta mai'chi ñapoquena lidíisec jen' ỹip'iỹénataxanaxac. Naqaida da' séet'ec ỹima jan' ỹidíisepi da' ñidelégue. 'Éeta da' nedáguec jan' ỹidíise. 
2TH.3.18	So' qadesaliaxanec Jesucristo 'ami ỹanema qomle ỹima da' 'oñíita ga' 'ónaxaic 'adadíquiaxaquii. Já'a, na'chi naq'áita dójo'.
1TI.1.1	Jaỹim Pablo, jaỹim lamaxasec so' Jesucristo. Da'me ñamaxaságuec chiỹoqot'ot ñi' Dios 'me qadec'alaxaqui, nataq'en so' qadesaliaxanec Jesucristo 'me ỹátaqta qadatanaxanaxat. 
1TI.1.2	'Am Timoteo, 'ená'am da' 'am ỹaleesa, qá'a jaỹim 'auachiỹoxotet'ot da' 'adip'iỹáxac. 'Am samaxa jan' ỹidíise, qá'a sétaaque da' 'auaconeguet da' niỹálaqtaxanaxac nataq'en da' nichoxodénataxanaxac, qataxa da' n'emáxac 'me chiỹoqo'ot ñi' qadet'a Dios nataq'en so' qadesaliaxanec Cristo Jesús.
1TI.1.3	Sétaaque da' maliaxa 'onéta'ña di' noic Efeso, 'ená'am so' nolo' laqáỹa ca'li jaỹim sat'ague da' 'aléua Macedonia, qá'a 'uo na' dapaxaguenataxáatapeec na' sa lasoxoc. Chan'eesa sétaaque da' 'auenapéga jen'me da' sa 'te da' quetalégue da' dapaxaguenataxáatapeec dójo', 
1TI.1.4	qataxa 'ená'te da' ỹoqo'cha na' 'chi n'aqtaxanaxac 'áanataxanaxaic, nataq'en da' n'aqtaguec ladíquiaxac so' huá'au let'alpi. Qá'a da'me na'chidáta da' cotaxac 'me qaỹa 'te ga' náỹi, qataxa sa lecochiỹa ga' siỹaxaua da' lemala' da' n'onataxanaxac 'me Dios qo'mi ỹanema, ỹasouaxat da' 'uo da' qadip'iỹáxac.
1TI.1.5	Da'me qodamaxasoxolégue da' qoỹaxañi, qá'a ñi' Dios sétaaque da' nichoxodena't na' siỹaxadipi. Ga' siỹaxaua 'uo da' lesóxodic, qá'a ỹátaqta ỹoqovíchiỹi jañi' liquidiaqte, qataxa ỹiỹamqáchiiñi da' laviliỹáxac, qataxa huesóta da' lip'iỹáxac. 
1TI.1.6	Qá'a sóxote 'uo na' daqatéegue, cá'ai da' ỹiỹamqáchiiñi, ỹisómaxanaqtet na' netaxaỹaxacpi 'me qaỹa 'te ga' náaue. 
1TI.1.7	Jen'me sétaaque da' paxaguenaxala' da' dapaxaguenataxanec na' laqátaxacpi ñi' Dios. Qaláxasa ỹátaqta sa ỹaỹáten da'me ỹ'axátetac, nataq'en da'me dapaxaguenataxáatapeec 'me 'enapéga ỹátaqta lasoxoc.
1TI.1.8	Saỹátenaq na' laqátaxacpi ñi' Dios da' ỹátaqta ỹiỹamqáchiiñi da' qoỹipagaqchíichiỹi da' ỹátaqta l'onataxanaxac. 
1TI.1.9	Qá'a sóxote qoỹaỹáteeta da' qaỹa 'te ga' qoỹidó'oc na' naqátaxacpi da' nimit ga' siỹaxaua da' ỹátaqta nó'in lasoxoc. Na'chigáta ga' siỹaxaua 'me sa ỹ'e't naua' naqátaxaco, qataxa sa ỹalaq, qataxa qalhuaxaic, loico ló'o, sa ỹa'uo ñi' Dios nataq'en da' n'amaqténataxanaxac, qataxa ga' ỹalaat ga' let'a, 'uootaxa jaga' lat'e, 'uootaxa gamachaqaiga siỹaxaua. 
1TI.1.10	Na' naqátaxacpi nimit ga' siỹaxaua da' nichíua'te' jaga' ỹauo, 'uootaxa ga' siỹaxaua laqáỹa, nataq'en da' decachíỹa ga' laqáỹa, nataq'en da' qovínaxanaxaic, 'uootaxa da' ỹ'axat ga' 'enapéga lasoxoc, qaláxasa 'chi doqovínaxan. Na' naqátaxacpi nataq'en ỹivíd'a da' nimit ỹima na' sa ỹalaxaguet da' napaxaguenataxanaxac 'me nó'in. 
1TI.1.11	Dójo' napaxaguenataxanaxac 'me nó'in ỹátaqta nateet'eguet da' n'aqtac 'me chiỹaqaỹi da' nec'alaxa 'me qaỹa 'te 'ená'am da' l'ónaxac. Da'me chiỹoqot'ot ñi' Dios 'me huet'ot da' naỹamaxac. Da'me jaỹim qoỹipataxalégue da'me s'axáteegue.
1TI.1.12	Sanot da' ñitónaxac ñi' qadesaliaxanec Jesucristo 'me jaỹim ỹanem josii'chi da' ỹ'añaxac da' selo'ogue dójo', qá'a ñi'me sa lec'óxotolec da' lepé'e qa'en jaỹim, qataxa jaỹim ỹipataxalégue da' l'onataxanaxac. 
1TI.1.13	Qaa'le ñi'me jaỹim ỹ'étec dójo', temaqaidi da'me so' nolo' laqáỹa ỹátaqta sa ỹiỹamadídiñi naua' senapegalo ỹitaxaỹaxaco da' sa siỹamaxatac, qataxa ñaqalegaxáatac, qataxa ỹisouenec. Qaláxasa ñi'me Dios ỹátaqta jaỹim ỹichoxoden, qá'a maliaxása da' sa s'amaqten so' Jesús, qataxa ỹátaqta sa saỹáten da' s'étetac. 
1TI.1.14	Chan'eesa jaỹim ỹanem da' liỹálaqtaxanaxac ỹátaqta sa lec'óxotolec, nataq'en da' nip'iỹáxac, nataq'en da' nesóxodic 'me ỹima qo'mi qoỹanema, ỹasouaxat da' soqotaqáta'uo so' Cristo Jesús.
1TI.1.15	Dójo' ỹátaqta 'eesa, sa 'te taa'le qoỹoqolguet, qá'a so' Cristo Jesús nenóchi'ña jen' 'aléua da' nec'alaxatéegue na' siỹaxadipi loico ló'olpi. Qana'chi jaỹim 'me ỹágueegue da' jaỹim loico ló'o. 
1TI.1.16	Qaláxasa na'chi 'ená'am ñi' Dios jaỹim ỹichoxoden, qá'a ñi'me sétaaque jaỹim le'uáuaxanaxanec da' jaỹim d'onataxana qa'en so' Jesucristo da' ỹaloxóna na' siỹaxadipi da' neuálaxainaxac let'ádaic. Qá'a sétaaque da' jaỹim naloqtenaxanaxat, qaidi ga' siỹaxaua ỹ'amaqten so' Jesús, qana'chi taỹot da' nec'alaxa 'me qaỹa 'te loiquiaqa'. 
1TI.1.17	Chan'eesa naỹi na'chi 'eeta't da' si'ỹoxodenaqtac ñi' qadet'a Dios, 'me qaỹa 'te ga' loiquiaqa', qataxa sa ỹileu, qataxa sa qoỹilá'a. Ñi'me qantamnaxala' 'me qaỹa 'te ga' 'ená'am, qataxa ỹátenataxanaxaic. Já'a, na'chi 'éeta da'me dójo'.
1TI.1.18	'Am ỹalec Timoteo, 'am sanem da' ỹaqátaxac, qá'a sétaaque da' 'oquetalégue da' 'auloctapeelégue da' 'ad'onataxanaxac, qaláxasa naldáta da' 'adip'iỹáxac, qataxa da' 'adauel 'me ỹiỹamqáchiiñi. 'Aupaqueteloo'to' qomle naua' 'an'aqtagueco 'me chiỹaqaavlo ca'li naua' letaxaỹáxanaxanqa ñi' Dios. 
1TI.1.19	Qá'a sóxote 'uo na' ỹisamaxatáiỹi, cá'ai da' lip'iỹáxac, ỹasouaxat da' sa ỹalaxalégue da' lauel 'me ỹiỹamqáchiiñi. 
1TI.1.20	Qana'chi 'éeta da' huédapiỹi saua' Himeneo qataxa so' Alejandro. Chan'eesa saa'me samáxagueta so' qadó'o Satanás, qaidi sa 'te 'éetr'ac da' quetralégue da' sa ỹodiáquedaac ñi' Dios.
1TI.2.1	Da'me 'uáichiiñi senaac: Sétaaque da' saqáta da' qodict'ot da' tamnaxac, da' qontameelégue ỹima na' siỹaxadipi, da' qontamenot ñi' Dios, nataq'en da' qoỹanot da' tónaxac. 
1TI.2.2	Qataxa sétaaque da' qontameelégue na' net'alpi 'me let'ádaicpi qataxa ỹima na' lecochaxau'pi, qaidi da' qad'óiỹaxac qaỹa 'te gamachaqaiga. Jaldáta da' qo'mi madet'ape, qad'emáqtapiỹe't, qá'a ỹátaqta ñañanoqot ñi' Dios, qataxa nó'in da' qanec'atenaguec. 
1TI.2.3	Dójo' tamnaxac ỹátaqta 'eesa lasoxoc, qataxa ỹiỹamaxadéeta ñi' Dios 'me qadec'alaxaqui. 
1TI.2.4	Qá'a ñi'me sétaaque da' ỹima qonec'alaxatéegue na' siỹaxadipi, qataxa ỹíidaxat'a da' ỹaỹáteeta da' ỹátaqta 'eesa lasoxoc. 
1TI.2.5	Qá'a 'oonolec ñi'me ỹí'et ỹimaquéna, nataq'en 'oonolec so' siỹaxaua 'me ỹaqanatet da' nemá'ne' 'en ñi' Dios na' siỹaxadipi. So'me lenaxat Jesucristo. 
1TI.2.6	Jeso'me nañan da' qoỹalaat, da'me nalaataguec náaue da' ỹiseeten jaso' laso'vi da' lec'alaxa na' ỹima siỹaxadipi. Qataxa da'me ca'li ỹivíta so' lalóqo', qana'chi jec da' qoỹ'axáteegue. 
1TI.2.7	Chan'eesa ñi' Dios jaỹim ỹanec da' jaỹim l'aqtaxanaxanec qataxa lamaxasec, qaidi sapaxaguen na' sa judiopi, sapaxaguenec da' ỹátaqta nip'iỹáxac qataxa da' 'eesa lasoxoc. Qá'a s'amaqten so' Cristo, qana'chi da' senaac ỹátaqta 'eesa, sa jaỹim 'te pecaic.
1TI.2.8	Qana'chi sétaaque da' ỹima jen' l'idimpi da' netamen, qana'chi ỹáatraseguem naua' loua'. Qaláxasa ỹátaqta huesóte' naua' liquidiaqtel, sa 'te huapecot ga' lalemataic, 'uootaxa da' necotátapegue' ga' laqáỹa. 
1TI.2.9	Nataq'en jan' ỹauodipi sétaaque ỹátaqta ỹiỹamaxatétac da' n'étaxac, qataxa ỹaỹáten da' netelela't, sa 'te ỹ'oxodénaxai. Qaidi sega'me n'étaxat da' ỹiỹamqáchiiñi n'onataguec. Sa 'te naqaida da' ỹ'oqóchiỹi da' 'uootaxa ỹí'et na' laỹoxot, 'uootaxa ga' 'étaxat oro 'uootaxa jan' 'etaqte perlas, 'uootaxa 'en neuoxoi jaga' sa qoỹoqóte'uo. 
1TI.2.10	Jaldáta da' ỹí'et ga' ỹiỹamqáchiiñi, qaidi sega'me n'étaxat. Qá'a naqaida da' 'éeta jaga' ỹauo da' quétapegue' ñi' Dios. 
1TI.2.11	Nataq'en sétaaque da' jen' ỹauodipi ỹátaqta n'emáxaden da' naquiáxana da' napaxaguenataxanaxac. Ỹátaqta naquiáxachiiñi. 
1TI.2.12	Qá'a sa 'te sasenem jaga' ỹauo da' dapaxaguenataxan da' 'uootaxa huétaaue ga' nemáxac. Qataxa sa napacapeelégue ga' siỹaxaua. Jaldáta da' n'emáxaden. 
1TI.2.13	Qá'a ñi'me Dios 'uáichiiñi da' ỹí'et so' Adán. Ca'li ỹim, qana'chi ỹí'et jaso' Eva. 
1TI.2.14	Qataxa so' Adán sa naqaiso so' qoỹoqovin, na'chasóta jaso' Eva 'me qoỹoqovin. Joca'li qoỹoqovin, qana'chi 'uo da' lesamaxataxac. 
1TI.2.15	Qaláxasa jaga' ỹauo qonec'alaxatéegue da' ỹátaqta huelégue da' netelá'a da' lec'óxoc, qataxa quetelégue da' lip'iỹáxac qataxa da' lesóxodic, qataxa ỹátaqta huesóta da' l'óiỹaxac, qataxa netelela't.
1TI.3.1	Dójo' ỹátaqta 'eesa: Da' 'uootaxa 'uo ga' sétaaque da' lasoxola' na' 'amaqténataxanaxaicpi, ỹátaqta ỹiỹamqáchiiñi n'óota di'me tauó'o n'onataxanaxac. 
1TI.3.2	Chan'eesa ga' lasoxola' na' 'amaqténataxanaxaicpi sa 'te taa'le sa ỹiỹamaxañi da' n'aqtaguec. Jaldáta da' 'oonole 'en jaga' loua, qataxa ỹátaqta ỹilot'egue da' ladíquiaxac, nelóteegue, qataxa qaỹa 'te ga' taỹapée'uo. Qataxa ỹátaqta neloséguem, ỹátaqta ỹilo'oguet ga' laqáỹa da' nesápichaq. Qataxa ỹaỹáten da' lapaxaguenataxanaxac. 
1TI.3.3	Qataxa sa 'te latáxa lai't, qataxa sa 'te sa qoỹoxó'ña da' lalemataic. Qataxa sa 'te qopitáxanaqtáqaic da' nimitá'i jan' laicaua. Jaldáta da' sóxodaic, qataxa 'uo da' neuálaxainaxac, qataxa sa 'te 'chi naquitét'a jaga' laicaua. 
1TI.3.4	Qataxa ỹaỹáten da' ỹilo'ogue da' l'acháq'aỹaxac, qataxa ỹapaxaguenec da' ỹalaq da' lec'óxoc qataxa detelaqtaxan. 
1TI.3.5	Qá'a da' 'uootaxa sa ỹaỹáten da' ỹilo'ogue da' l'acháq'aỹaxac, qana'chi ¿qo'li ỹaqanatet taa'le ỹilo'ogue jen' ỹ'amaqtéetac ñi' Dios? 
1TI.3.6	Ga' nasoxola' sa 'te qoỹin ga' ỹímta da' d'amaqténataxan, qá'a sa qoue da' 'uootaxa ni'ỹoxodeela't, qana'chi ỹi'quemáxam qomle, qana'chi 'ená'am da' ne'uaxánaguec josii'cho' so' paiỹac qadó'o. 
1TI.3.7	Nataq'en ỹiuen da' ỹiỹamqáchiiñi da' n'aqtaguec qa'en jen' sa d'amaqténataxan, qaidi qaỹa ga' 'en qaỹa 'te 'enec, qaidi sa ỹisamaxata'aguet ga' loiquínataxanaxac so' paiỹac qadó'o.
1TI.3.8	Nataq'en ỹitaxa 'ená'am na' lecochaxau'pi ga' nasoxola' ỹiuen da' ỹiỹamqáchiiñi da' n'aqtaguec, qataxa sa 'te doqovinaxanot ga' l'aqtac. Qataxa sa 'te ỹómaxaic, qataxa sa 'te 'chi naquitét'a jan' laicaua. 
1TI.3.9	Nataq'en ỹaatetóota ga' sa di'ỹaxa lasoxoc da' qadip'iỹáxac, qataxa da' laviliỹáxac ỹiỹamqáchiiñi. 
1TI.3.10	Nataq'en ỹiuen da' 'uáiñi qoỹapiỹen. Da' ỹim da' qaỹa 'te ga' sa ỹiỹamaxañi n'aqtaguec, qana'chi lecochaxaua qoỹin ga' nasoxola'. 
1TI.3.11	Jaga' ỹauo nataq'en ỹiuen da' ỹiỹamqáchiiñi da' n'aqtaguec, qataxa sa 'te n'aqtaqa ló'o'. Jaldáta da' sa 'te daỹáctac, qataxa ỹipaquetelóo'te ỹima naua' l'onataxanaxaco. 
1TI.3.12	Ga' lecochaxaua ga' nasoxola' ỹátaqta 'oonole jaga' loua qa'en, qataxa ỹaỹáten da' ỹilo'ogue da' lec'óxoc qataxa da' l'acháq'aỹaxac. 
1TI.3.13	Qá'a ga' lecochaxaua ga' nasoxola' da' 'ónaxaic da' l'onataxanaxac, qana'chi ga'me ỹivíd'a da' 'uo da' li'ỹoxodic, qataxa sa 'te da' d'oitalégue da' ỹ'axat da' lip'iỹáxac 'me ỹachiỹoxoto'ot so' Cristo Jesús.
1TI.3.14	'Uo da' ỹidiáxa da' 'am ñauá'ne'. Qaláxasa 'am sedénaqtena jan' ỹidíise, 
1TI.3.15	qaidi qomle jaỹim copat'aguet, qaláxasa sóxote da' 'auaỹáten ga' nó'in n'onataguec ga' 'oonolec na' lalémaxasetpi ñi' Dios, 'me qoỹinapéga, naqáina na' 'amaqténataxanaxaicpi 'me ỹ'amaqten ñi' Dios 'me ỹátaqta nec'alétaiỹi. Jen'me naqáina na' n'eláxatetañi da' 'eesa lasoxoc qataxa nequepaxatetalégue. 
1TI.3.16	Qaa'le qaỹa 'te da' ỹoqolguet da'me sa di'ỹaxa lasoxoc da' qad'amaqténataxanaxac, qá'a ỹátaqta let'ádaic da' li'ỹoxodic:
1TI.3.16	Ñi' Dios naloxon, qaláxasa 'en da' ỹ'oqóchiỹi lapáchiỹaxac na' siỹaxaua;
1TI.3.16	da'me ỹ'axat joca'li so' Espíritu Santo ỹátaqta 'en 'eesa da' nó'in siỹaxaua,
1TI.3.16	qaa'le ỹauáachiỹi so'me ỹima na' chiỹaqséguem Dios lamaxa'spi.
1TI.3.16	Qataxa qoỹ'axátem ỹima na' ỹodapecachi siỹaxadipi,
1TI.3.16	chan'eesa 'uo na' ỹ'amaqten ỹima na' huetalquéna.
1TI.3.16	Ỹim, qana'chi qoỹaueegue da' piỹem.
1TI.4.1	Qaláxasa so' Espíritu Santo ỹ'axátet'aita naua' nátrauo noloqo'te da' 'uo qomle ga' cá'ai da' lip'iỹáxac, qana'chi 'equegue jen' sa di'ỹoq 'me qovínaxanaxaic, qataxa naquiáxatapega da' lapaxaguenataxanaxac na' lamaxasecpi so' paiỹac qadó'o. 
1TI.4.2	Qataxa naquiáxatapega jen' sa ỹataxalégue qataxa pecaic 'me sóxote sa nó'in da' leenataxac, chan'eesa sega'me laicaua ga' ỹavíỹic, sóxote sa nomguet da' ỹí'et ga' ỹiỹamqáchiiñi. 
1TI.4.3	Jénjo' siỹaxadipi sa ỹisiquiaxaná'a da' n'onáxac, nataq'en 'uo na' nalic sa dasenataxanem da' qoỹalic. Qaláxasa ñi'me Dios l'onatac ỹima na' nalic, qaidi ỹalíctac jen'me d'amaqténataxan qataxa sóxote ỹaateton da' 'eesa lasoxoc, da' ỹanem da' netónaxac ñi'me. 
1TI.4.4	Qá'a ỹima na' l'onatac ñi' Dios ỹátaqta 'ónaxaic. Chan'eesa qaỹa 'te ga' ñimanaxaguet, jaldáta da' saconaxaguet, qataxa sanemáxam da' qantónaxac ñi' Dios. 
1TI.4.5	Qá'a naua' l'aqtaqa ñi' Dios qataxa da' tamnaxac na'chinaua naua' huesóte' qa'e'n naua' nali'j.
1TI.4.6	Da' 'am 'auapaxaguenec na' qadaỹi dójo' séetapega, qana'chi ỹátaqta 'am nó'in l'onataxanaxanec so' Jesucristo. Qataxa 'am ỹ'añaqte't naua' laqátaxaco da' qad'amaqténataxanaxac qataxa da' ỹiỹamqáchiiñi 'anapaxaguenataguec 'me 'oquetalégue. 
1TI.4.7	Qaláxasa sa 'te taa'le 'auqo'cha jen' chaqáina l'achaq'áina qataxa qaỹa 'te ga' náaue. Na'chidáta da' 'anep'átaxadeelégue da' qad'amaqténataxanaxac ñi' Dios. 
1TI.4.8	Qá'a ga' siỹaxaua da' n'iỹíitapeela't da' sa desali qa'en na' ló'oc, nataq'en 'uo da'tai' náaue. Qaláxasa da' qonep'átaxadeelégue da' qad'amaqténataxanaxac ñi'me Dios, ỹátaqta 'uo da' náaue. Qá'a ỹátaqta náaue da' n'ágaxanataxanaxac da' n'óiỹaxac naỹi, nataq'en ga'me maliaxa nátauo. 
1TI.4.9	Dójo' ỹátaqta 'eesa, sa qoỹoqolguet. 
1TI.4.10	Na'chida da'me 'uo da' qad'onataxanaxac qataxa ñ'añaxataxaguet da' qansouenaguec, qá'a sóxote huet'ot ñi' Dios da' qanaquitaxac. Ñi'me 'me nec'alétaiỹi, qataxa na'chiñi 'me sétaaque da' nec'alaxatéegue ỹima jen' siỹaxadipi, qaláxasa ga'me d'amaqténataxan, qana'chi naqaiga 'me qonec'alaxatéegue.
1TI.4.11	Da'me séetapega ỹátaqta 'auamaxasoxolégue qataxa 'auapaxaguenataxanec. 
1TI.4.12	Qataxa 'anetelela't, qaidi qaỹa 'te 'am napacapeelégue, ỹasouaxat da' maliaxa 'am nesoqolouc. Na'chidato' da' 'am laloqtenaxanaxat na' 'amaqténataxanaxaicpi ỹasouaxat da' ỹiỹamqáchiiñi 'adosáxac, qataxa da' nó'in 'adadíquiaxac, qataxa da' 'adesóxodic, qataxa 'adasoxoc, qataxa da' 'adip'iỹáxac, qataxa da' 'an'aqtaguec huesóta da'me 'ad'óiỹaxac. 
1TI.4.13	Qomle maliaxa sa 'am 'te sivíta, qaláxasa 'oquet'oto naua' nemáxaco da' 'auosáxanaxat'ape naua' nidii's l'aqtaqa ñi' Dios, qataxa da' 'au'añaqtet na' qadaỹi, qataxa 'auapaxaguen. 
1TI.4.14	'Ená'te 'anañaxanáñi da' l'onataxanaxac ñi' 'am ta'nỹet 'me 'am ỹanem ñi'me Dios so' nolo' ca'li lipichíchiisec na' lasoxola'pi na' 'amaqténataxanaxaicpi da' 'am huaseltalégue.
1TI.4.15	Qataxa jalda 'auen da' séetapega, ỹátaqta 'anañaneguet, qaidi ỹima qoỹilá'a da' 'anchíctaseguem. 
1TI.4.16	Qataxa 'antelela't, 'aulot'egue da' 'adapaxaguenataxanaxac. Ỹátaqta 'oquetelégue da'me 'am séetapega, qá'a da' 'aué'et dójo', qana'chi ỹátaqta 'avid'aguet da' 'am qonec'alaxatéegue qataxa ỹima jen'me 'am naquiáxatapega.
1TI.5.1	'Ená'te 'audolégue ga' netaxaỹaxac co'ỹaq ga' ỹ'axaicáchiỹi. Jaldáta da' 'auodíitac da' 'auenapéga, 'auéet'em ga' 'adet'ása. Qataxa da' 'auenapéga ga' nesoqolec, 'auéet'em ga' mai'chi 'adanogaxaua. 
1TI.5.2	Qataxa da' 'auenapéga jaga' ỹ'axáina', 'auéet'em jaga' mai'chi 'adat'ésa. Qataxa da' 'auenapéga jaga' q'añole, 'auéet'em jaga' mai'chi 'adanogaxaua, qaidi qaỹa 'te 'an'aqtaguec ga' sa ỹiỹamaxañi.
1TI.5.3	'Alcochiỹa jaga' p'ai da' ỹátaqta 'uo da' louénaxanaxa. 
1TI.5.4	Qaláxasa jaga' p'ai da' 'uo ga' lec'óxot 'uootaxa laual, gaa'me 'me 'uáidiñi da' ỹaỹáte'n da' ỹiloteguet qataxa mai'chi lecochita jaga' l'a'j, ỹ'iỹílaxatrelégue da' lecochaxa'j saua' chiỹoxogueta let'al. Qá'a naqaida 'me ỹátaqta ỹiỹamqáchiiñi, qataxa ỹiỹamaxaden ñi' Dios. 
1TI.5.5	Qá'a da' 'uo jaga' p'ai da' 'uootaxa nedóchiiñi qataxa qoỹiimapega't, qaláxasa sóxote huet'ot ñi'me Dios da' naquitaxac, qataxa quet'ot da' netamnaxac naua' noloqo'te qataxa naua' pi'ỹáxadi. 
1TI.5.6	Qaláxasa jaga' p'ai da' ñaneguet da' sa netelela't, temaqaidi da' nec'alétaiỹi, qaláxasa sóxote ma'le sega'me da' ỹileu. 
1TI.5.7	Chan'eesa 'auamaxasoxolégue da'me séetapeec, qaidi jaga' p'ai sa 'te sa ỹiỹamaxañi ga' n'aqtaguec. 
1TI.5.8	Qá'a ga'me siỹaxaua da' sa 'te noouaqapeelégue na' mai'chi lalémaxaset, ga'me siỹaxaua na'chi sa nateneguet da' 'enapéga lip'iỹáxac. Lamá'asa da' 'uootaxa sa 'te noouaqapeelégue ga' mai'chi lalémaxaset lec'óqo'tepi. Ga'me ỹátaqta p'asaỹima'te da' napacalégue ga' sa d'amaqténataxan.
1TI.5.9	Jaga' lemalate na' lenaxat jan' p'ai nedot'a't qoỹin jan' sóxote ỹovi't naua' sesenta 'uóidi, qataxa 'oonolec qa'en ga' chiỹoqotelégue loua. 
1TI.5.10	Qataxa qoỹ'amaqa'a't da' l'onataxanaxac ỹiỹamqáchiiñi. Jeda'me n'aqtaguec jaga'me: qomle nó'in da' lec'óxoc, qataxa da' ỹilo'oguet ga' nesápichaq, qataxa qaỹa 'te ga' ỹauáaque da' ỹilo'oguet na' 'amaqténataxanaxaicpi, qataxa da' 'uootaxa sóxote da' lecochiỹa ga' laqáỹa da' 'uootaxa 'uo ga' huápiỹi, qataxa da' sóxote ỹacoolégue da' ỹiỹamqáchiiñi laqáỹa.
1TI.5.11	Qaláxasa 'ená'te 'audé'uo jaga' lemalate na' nenaxat jaga' p'ai da' sa ỹovi't naua' sesenta 'uóidi. Qá'a sa ỹiuénaaque da' cai'ỹi da' loqopi'chi, qana'chi ỹaxanéegue so' Cristo, qá'a sétaaque da' ỹitaxa huó'on. 
1TI.5.12	Qana'chi 'uo da' lesamaxataxac, qá'a sa ỹipaguelégue da' ñanot so' Cristo. 
1TI.5.13	Qataxa da' tate'ualo naua' 'emáqa, cha ỹivíd'a da' qaỹa 'te ga' ỹacoñíỹi. Sa na'chidáta da' qaỹa 'te ỹacoñíỹi, nataq'en taỹa da' n'aqtaqa ló'o' qataxa nesenaxai, qataxa ỹ'axátetac ga'me sa qoỹiỹamaxaden. 
1TI.5.14	Chan'eesa jan' p'ai 'me maliaxa sa ỹ'axáina', n'óota da' ỹitaxa huó'on, qaidi decó'o, qataxa qaidi ỹilo'ogue ga' l'acháqa'. Qaidi qaỹa 'te liiuo ga' nep'aguénoqo't da' 'uootaxa ỹasaxalégue ga' sa ỹiỹamaxañi. 
1TI.5.15	Qá'a sóxote 'uo jan' p'ai 'me cá'ai so' Cristo da' 'equegue so' paiỹac Satanás.
1TI.5.16	Ga' 'amaqténataxanaxaic, 'uootaxa jaga' 'amaqténataxanaxai, da' 'uo jaga' laqáỹa p'ai, n'óota da' lecochiỹa qomle, qaidi jaga'me sa 'te da' ỹimalégue ỹima na' 'amaqténataxanaxaicpi, qaidi jen'me lecochiỹa jaga' p'ai 'me ỹ'oqóchiỹi qaỹa 'te ga' p'iỹá'a.
1TI.5.17	Ga' nasoxola' da' ỹátaqta ỹaỹáten da' ỹilo'ogue na' 'amaqténataxanaxaicpi, ga'me ỹátaqta qoỹauotec qomle qataxa qolcochiỹa. Lamá'a da' nañaneguet da' ỹ'axat da' n'aqtac qataxa dapaxaguenataxanec. 
1TI.5.18	Qá'a na'chi nedétrañi naua' nidii's l'aqtaqa ñi' Dios, 'eet'oi: “'Ená'te 'auanáỹi ga' limic jaga' necointáxaqui ga' 'adauégaxanaxala' huaca da' 'auapiỹaxalégue na' trigo da' qonaqtétac jan' jala.” Nataq'en 'enaac: “Qoỹiseeténec ga' mai'chi laso'vi ga' 'onataxanaxaic.”
1TI.5.19	'Ená'te da' 'auqo'cha ga' 'chi nep'aguénaguec ga' lasoxola' na' 'amaqténataxanaxaicpi, jaldáta da' 'uootaxa dos, 'uootaxa tres gaua' d'aqtaxa'n. 
1TI.5.20	Qaláxasa ga' sa ỹaxadíñi naua' loico, qana'chi ỹátaqta 'auaconé'uo ga'me, ỹauáachiỹi 'auen ỹima na' siỹaxadipi da' 'auenapéga, qaidi ỹima jen'me ma'le dó'i. 
1TI.5.21	Da' ỹaqátaxac 'am sanem naỹi ỹátaqta qo'mi ỹic'atéet'ape ñi' Dios qataxa so' qadesaliaxanec Jesucristo, nataq'en na' chiỹaqséguem Dios lamaxa'spi 'me liquiỹacpi. Ỹátaqta 'aualaxalco' qomle da' ỹaqátaxac. Qaỹa 'te ga' 'amatalégue da' 'adauotaxat na' siỹaxadipi, qataxa sa 'anquiỹáỹi. 
1TI.5.22	'Ená'te pasá'a da' 'audéuo ga' lasoxola' na' 'amaqténataxanaxaicpi, qá'a sa qoue da' 'am ỹisepaxanaqtet ga' loiquiaxaset ỹaqá'a. 'Anetela'agueto' ỹima qomle na' sa ỹiỹamaxañi.
1TI.5.23	Qá'a na'chi 'eeta't da' 'adec'onaxaset na' 'adauel, naỹi 'ená'te nedot'a't na' noxop da' 'aniỹómỹi, jaldáta da' nataq'en 'aniỹómỹi na' latáxa, qaláxasa 'chi 'auchict'aguet.
1TI.5.24	Qá'a sóxote 'uo na' di'ỹo't naua' loico, lochiỹá'a da' qonimit. Qaláxasa 'uo na' laqáỹa 'me maliaxása da' sa di'ỹo't naua' loico, cha ỹivíd'a qomle qonimit. 
1TI.5.25	Nataxa 'ená'am ga' 'ónaxaicaloic di'ỹoqóta. Qaláxasa qomle maliaxása sa 'te di'ỹoq, qaláxasa sa 'te 'eeta't da' sa di'ỹaxa.
1TI.6.1	Ga' namaxasec 'ená'te taa'le sa ỹalaxaguet ga' ladípa, qaidi sa 'te taa'le qoỹasaxalégue ga' sa nó'in da' lenaxat ñi' Dios qataxa da'me sapaxaguenataxanqátapeec. 
1TI.6.2	Qataxa ga' namaxasec da' 'uootaxa 'amaqténataxanaxaic ga' ladípa, sa 'te taa'le sa ỹaláxas'aguet, lamá'asa da' d'amaqténataxan. Jaldáta da' ỹátaqta ỹalaqt'eguet, qá'a ga' d'onataxaatapecot 'ená'am l'amaqténataxanaxaua, qataxa ỹátaqta nauotaxaua laqáỹa. Dójo' séetapega ỹátaqta 'auapaxaguenataxanec qataxa 'au'axat.
1TI.6.3	Qomle 'uo ga' dapaxaguenataxáatapeec na' n'onataguecpi 'me sa lasoxoc, qataxa sa 'te ỹiuoteneguet da' napaxaguenataxanaxac nó'in 'me chiỹoqo'ot so' qadesaliaxanec Jesucristo, qataxa da' qad'amaqténataxanaxac 'me sapaxaguenataxanqátapeec, 
1TI.6.4	ga'me siỹaxaua 'chi ỹ'oxodénaxaic, qaláxasa qaỹa 'te ga' ỹaỹáten. Chan'eesa loqopitaxat da' sétaaque da' 'chi necotaxaqui na' n'aqtacpi. Da'me 'ená'am ga' ỹ'oqóchiỹi lapite'na. Da'me na'chida da' chiỹoqótapiỹi da' jauténaxac, cotaxac, nesounaxanaxac, qataxa da' p'itáxanaxac ga' naqáỹa, 
1TI.6.5	qataxa da' lóiquiaxac qaỹa 'te loiquiaqa'. 'Éeta na' siỹaxadipi 'me sóxote ma'le sa ỹiỹamaxañi da' laatetonaxanaxac, qataxa soxotele sa ỹaateton da' 'eesa lasoxoc. Jen'me nip'itaxano' da' qoỹachiỹoxotétapegooue da' ỹ'oqóchiỹi nesaliaxa da' n'amaqténataxanaxac. Naqáina 'me 'ená'te 'aneuooguet qomle. 
1TI.6.6	'Eesa da'me qad'amaqténataxanaxac huet'aguet da' nesaliaxa let'ádaic, qaláxasa ga' siỹaxaua ỹaỹáten da' netóotapeec ga'tai'me ỹauana. 
1TI.6.7	Qá'a qo'mi qaỹa 'te qadí'ỹac joca'li ñic'átaxa jen' 'aléua. Qana'chi 'ená'am da' s'iỹílaxasoq qaỹa 'te ga' sáchaq. 
1TI.6.8	Chan'eesa da' 'uo ga' qonoq, qataxa ga' ñapoguénaxa'ña, qana'chi n'óota da' qo'mi madet'ape. 
1TI.6.9	Qaláxasa na' sétaaque da' saliaxanec, sa 'te nalo'oguet ga' n'iinaguec, ỹivíde'ta da' sega'me mai'chi lecoxóỹi na' jalcote loqopi'chi 'me qaỹa 'te náaue. Jen'me ỹañoxot da' n'áxat ga' siỹaxaua, qataxa sega'me noláiñi qa'en, qataxa ỹíidaxatet'a da' noláxachiñi. 
1TI.6.10	Qá'a da' noqopi'chi jaga' ỹ'oqóchiỹi laicaua, na'chána jan' sega'me lepata' jen' ỹima ỹodapecachi 'me sa ỹiỹamaxañi. Qá'a sóxote 'uo na' ỹima'aguet da' loqopichidíỹaxac jan'me, qana'chi cá'ai da' lip'iỹáxac, qana'chi naueela't da' ỹodapecachi ne'queténaxac da' l'óiỹaxac.
1TI.6.11	Qaláxasa 'am, 'am lamaxasec ñi' Dios, 'auasoi'ỹim ỹima jen'me sa ỹiỹamaxañi. Ỹátaqta 'anañanot ñi' Dios. 'Oquetelco' da' n'óiỹaxac 'me chimaqáchiiñi, qataxa da'me nip'iỹáxac, nesóxodic, pogáxadenaxac, qataxa huosóta jana' 'adiquidiaqte. 
1TI.6.12	'An'añaxatelco' qomle da' 'adip'iỹáxac, qaidi 'adauégue da' n'óiỹaxac 'me sa n'aidé'na. Qá'a na'chida 'me 'am ỹiỹáxana ñi' Dios da' 'auaconeguet da'me n'óiỹaxac, qataxa jalcote na' 'am ỹauáachiỹi ca'li 'au'axat da' 'adip'iỹáxac. 
1TI.6.13	Naỹi qo'mi ỹic'atéet'ape ñi' Dios 'me chiỹaqpecot da' lec'alaxa ỹimaquéna, nataq'en ñi' Jesucristo 'me ỹ'axat da' lip'iỹáxac josii'chi qoỹasoxona'aguet so' net'a Poncio Pilato, da' 'am senapéga da' 
1TI.6.14	'aualaxaloo'to' naua' ỹaqátaxaco. Ỹátaqta qaỹa 'te 'anpatenalégue, qaidi sa 'te 'an'aqtaguec ga' sa nó'in. 'Ocot da'me, cha ỹivíd'a ga'me nolo' qomle n'iỹílaq so' qadesaliaxanec Jesucristo. 
1TI.6.15	Qomle ỹivíta ga'me lalóqo', qana'chi ñi' Dios di'ỹoq qa'en so'me, qá'a 'oonolec ỹ'oxodaic 'me napacalquéna qataxa huet'ot da' tenaxac. Ñi'me 'me let'a na' net'alpi qataxa lasoxola' na' nasoxola'pi. 
1TI.6.16	Jalñíta 'me qaỹa 'te ga' loiquiaqa', qataxa huétaaue da' n'edáxa 'me qaỹa 'te ga' neuói'uo. Qaỹa 'te siỹaxaua taa'le ỹaqanatet da' ỹilá'a. Ñi'me 'me huet'ot da' li'ỹoxodic qataxa da' lañoqtaxanaxac 'me qaỹa 'te loiquiaqa'. Já'a, na'chi naq'áita dójo'.
1TI.6.17	Ga'me huet'ot da'me ỹ'oqóchiỹi neuóỹaxac, 'auenapéga da' sa 'te ỹ'oxodénaxaic, qataxa sa 'te p'iỹá'a da' lesaliaxa, qá'a da'me sa 'te loguéegue. Jaldato' da' ỹacho'ot ñi' qan'étoqo't da' naquitaxac. Qá'a ñi'me 'me nec'alétaiỹi, qataxa qo'mi ỹanema ỹima na' qadeuénecpi, 'chi qoỹacootalégue, qaidi qo'mi madet'ape. 
1TI.6.18	'Auenapéga nataq'en da' ỹí'et ga' 'ónaxaic, qaidi sega'me lesaliaxa da' l'onataxanaxac ỹiỹamqáchiiñi. Qataxa qaỹa 'te ỹiquétapega da' 'uo ga' ỹan da' lecochaxanot. 
1TI.6.19	Qaidi dójo' lesaliaxa sa di'ỹoq 'uo qa'en da'me naquitaxac ga'me maliaxa naỹáuo, qataxa lauéguec da' n'óiỹaxac 'me sa n'aidé'na.
1TI.6.20	'Am Timoteo, ỹátaqta 'adetela'o' qomle da' 'am qoỹipataxalégue n'onataxanaxac. 'Ená'te 'anaquiáxana ga'me 'chi nosáxacpi l'achaq'áina 'me qaỹa 'te náaue, qataxa da' nep'aguénataxanaxac 'me chiỹaqáaue da' qoỹíitapega naỹátenaxanaxac, qaláxasa ỹaqá'a. 
1TI.6.21	Qá'a 'uo jen'me 'equegue da' qoỹíitapega naỹátenaxanaxac, qana'chi ỹasouaxat da' nepáten qa'en da' nip'iỹáxac.
1TI.6.21	Ñi' Dios ỹanem 'am ga' 'ónaxaic 'adadíquiaxac. Já'a, na'chi naq'áita dójo'.
2TI.1.1	Jaỹim Pablo, jaỹim ỹidéuo ñi' Dios da' jaỹim lamaxasec qa'en so' Jesucristo, da' s'axáteegue da' nec'alaxa 'me ỹaloxóotac josii'chi. Dójo' nec'alaxa taỹot gama'chi nesói'uo so' Cristo Jesús. 
2TI.1.2	'Am ỹauotaxat Timoteo, sega'me 'am ỹalec, 'am samaxa jan' ỹide, qá'a sétaaque da' 'auaconeguet da' 'aniỹálaqtaguec, nataq'en da' 'anchoxodénataguec, qataxa da' 'ad'emáxac 'me chiỹoqo'ot ñi' qadet'a Dios nataq'en so' qadesaliaxanec Jesucristo.
2TI.1.3	Da' ñitaméetac di' nolo' qataxa di' pí'ỹaq, qana'chi táchiỹi ỹiuel 'am. Qataxa sanem da' ñitónaxac ñi' Dios 'me s'étet'ape naua' l'aqtaqa, qataxa ñitouéeta da' qaỹa 'te ga' huet'ot ỹavíỹaxaset. Da'me naqaida 'me 'éeta nataq'en so' huá'au ỹit'alpi. 
2TI.1.4	Nataq'en naale seenatét'a da' 'anoinaxac, qana'chi 'uo da' ỹidiáxa da' 'am ñauá'ne', qaidi jalcote da' ỹamaic. 
2TI.1.5	Qataxa naale seenata da'me 'adip'iỹáxac 'me ỹataqtelégue. Da'me ỹataqtelégue nip'iỹáxac 'me 'uauguet jaso' 'adcoméena' Loida qataxa jaso' 'adat'e Eunice. Naỹi saỹáteeta da' nataq'en 'am huet'ot dójo' nip'iỹáxac.
2TI.1.6	Chan'eesa naỹi 'am saqáta da' 'au'edáxatooue ñi' 'aneme n'añaxac 'me 'am ỹanem ñi' Dios so'me nolo' ca'li 'am saselalégue. 
2TI.1.7	Qá'a ñi'me Dios sa ỹan ga' qolánqaic da' 'en neme ga' siỹaxaua. Na'chigáta ga' ỹí'et ga' n'añaxac, qataxa ga' lauo'chi, qataxa da' netelela't. 
2TI.1.8	Chan'eesa 'ená'te 'adepecoxolégue da' 'au'axáteegue so' qadesaliaxanec Jesús. Nataq'en 'ená'te da' 'uo da' 'adepecóxo da'me jaỹim necoñitáisec, sasoilégue so'me. Jaldáta da'me 'aneuána'uo da'me 'queténaxac ỹasouaxat da' n'aqtac 'me chiỹaqaỹi da' nec'alaxa, ñi'me Dios 'am lecochaxanaxanec qomle da' 'ad'añaxac. 
2TI.1.9	Ñi'me Dios 'me qo'mi lec'alaqtaqa, qataxa ỹiỹáxana da' qad'óiỹaxac, da' qaidi sanoqot. Dójo' qo'mi ỹ'eteque, da'me na'chi 'eeta't da' leenataxac. Sa 'te naquitá'a ga' qan'onataguec da' nó'in. 'Me ỹasouaxat da' qo'mi ỹauoteque, qá'a sóxote soqotaqáta'uo so' Cristo Jesús. Qataxa jalchi'ena da' qo'mi ỹauoteque joca'li maliaxa qaỹa jen' 'aléua. 
2TI.1.10	Qaláxasa ñi'me Dios naỹi 'en di'ỹoq da' liỹálaqtaxanaxac, 'me nachítac qa'en so' qadec'alaxaqui Jesucristo 'me doxotáxanec josii'chi da' l'añaxac da' neleuaxa, qataxa damaxasoxolégue da' qoỹ'axat da' n'aqtac 'me nec'alaxaqui. Naqaida 'me di'ỹoxom da' nec'alaxa 'me sa pal qoỹin.
2TI.1.11	Ñi' Dios jaỹim ỹanaỹi da' l'aqtáxanaxanec da' s'axat da'me n'aqtac. Qataxa jaỹim ỹamaxalégue da' sapaxaguen na' sa judiopi. 
2TI.1.12	Chan'eesa 'uo da' ñi'queténaxac. Qaláxasa sa jaỹim 'te pecóxoic, qá'a jaỹim saỹáteeta so' huet'ot da'me ñaquitaxac. Qataxa saỹáteeta da' na'chiñi 'me ỹañoxot da' ỹilo'ogue qataxa netela da' jaỹim ỹipotan'ot, cha ỹivídaxat'a ga'me nolo' p'áteegue.
2TI.1.13	'Oquetelco' da' ladic da' 'am sanem napaxaguenataxanaxac 'me 'eesa. Na'chi 'eeta't 'ouétaaue da' nip'iỹáxac qataxa da' nesóxodic 'me qo'mi qoỹanema, qá'a sóxote soqotaqáta'uo so' Cristo Jesús. 
2TI.1.14	'Antela'o' da' 'am ỹipotan'ot ñi' Dios da' 'aulo'ogue, 'am lecochiỹa so' Espíritu Santo 'me qo'mi huetaavlo.
2TI.1.15	Sóxote da'me 'auaỹáteeta da' jaỹim cá'ai ỹima na' néta'ña di' 'aléua Asia, ỹalquéteuo so' Figelo qataxa so' Hermógenes. 
2TI.1.16	N'óota qomle ñi' Dios talégue qa'en da' lichoxodénataxanaxac na' l'acháqa' lé'ecpi so' Onesíforo, qá'a so'me qauáiỹaac da' jaỹim ỹ'añaqtet, qataxa sa jaỹim nepecoxolégue da' jaỹim qoỹicoñideta't. 
2TI.1.17	Jaldáta da' jaỹim nimitétaaque, cha ỹivíd'a da' jaỹim ỹisomalégue jénjo' Roma. 
2TI.1.18	N'óota qomle ñi'me qadesaliaxanec Dios lecochiỹa so'me ga'me nolo' p'áteegue, qataxa ỹaconeguet da' lichoxodénataxanaxac. 'Am sóxote 'auaỹáteeta so'me da' ỹátaqta jalcote da' lecochaxac, ca'li 'am ñáictapegue' na' Efeso.
2TI.2.1	'Am ỹalec, 'auaconegueto' qomle da' n'añaxac 'me chiỹaqáaue da' niỹálaqtaxanaxac da'me qo'mi qoỹanema, qá'a soqotaqáta'uo so' Cristo Jesús. 
2TI.2.2	Qataxa ỹima da' 'anaquiáxanaxac 'me jaỹim 'auachiỹoxot'ot, nataq'en demachítapega na' jalcote siỹaxadipi, na'chína qomle na' 'apataxagueta gaa'me siỹaxa'u 'me ỹátaqta 'adpe'ete, qataxa nalóda'uo da' ỹapaxague'n ga' laqáỹa'.
2TI.2.3	'Am ỹátaqta 'anapogáxadengueto' ỹima naua' 'queténaxaco, 'ona'amo' ga' nesoxonec láxadaic da' 'am nesoxonec so' Jesucristo. 
2TI.2.4	Qá'a qaỹa 'te nesoxonec da' táaue na' huataxanaq, qana'chi mai'chi ỹisómapiỹi ga' l'onataxanaxac, qá'a sóxote ỹimec da' lamaxasóxonaxac so' let'a na' huataxanaq. 
2TI.2.5	Qana'chi 'ená'am ga' siỹaxaua da' 'uootaxa tauó'o da' qomitaxac, qana'chi da' 'uootaxa sa ỹipaguelégue da' lasoxoc, qana'chi sa taỹot jaga' te'me neseeténaqte. 
2TI.2.6	Nataq'en ga' siỹaxaua da' huétai'ỹa ga' nanaxanqa' da' d'onataxáatac, ga'me 'me 'uáiñi ỹaconeguet da' jaláỹaxac da' l'onataxanaxac. 
2TI.2.7	'Aueenatelco' da'me senaac, qana'chi so' qadesaliaxanec 'am ỹanem qomle da' 'auaỹáten ỹima dójo'.
2TI.2.8	'Ená'te 'apeteláq'ai so' Jesucristo 'me chiỹoxoguet so' net'a David. So'me Dios nec'alaxatéegue. Naq'áita da' n'aqtac 'me nec'alaxaqui 'me s'axátetapegueegue. 
2TI.2.9	Na'chida 'me 'uo da' ñi'queténaxac, cha ỹivíde'ta da' jaỹim qoỹicoñideta't, 'ená'am taa'le jaỹim 'itaxalóxoic. Qaláxasa da' l'aqtac ñi' Dios qaỹa 'te ỹicoñi'. 
2TI.2.10	Chan'eesa ñapogáxadeneguet ỹima jen' chaqáina, qá'a sétaaque da' na' Dios liquiỹacpi qaidi ỹivídai'ỹa da' nec'alaxa 'me p'asáiỹi da' lodiac qataxa sa 'te n'aidé'na. Dójo' nec'alaxa qo'mi taỹoto, qá'a sóxote soqotaqáta'uo so' Cristo Jesús.
2TI.2.11	Dójo' n'aqtac ỹátaqta 'eesa:
2TI.2.11	Da' seleuaqá'ñi' so' Jesús, qana'chi qadec'alaxaua so'me;
2TI.2.12	da' 'uo da' qane'queténaxac, qana'chi ñiuánaqa'uo qomle da' qoỹilo'ogue ỹimaquéna.
2TI.2.12	Qomle ñimánaxac so'me, qana'chi so'me na'chi 'ená'am qo'mi 'enapegalo sa ỹaateto'n.
2TI.2.13	Da' sa sepagaxalégue ga' qad'aqtac, qaláxasa so'me sa 'te sa ỹipaiỹi ga' l'aqtac,
2TI.2.13	qá'a ñi' Dios sa nadálaxat, qataxa sa ỹoiquin ga' l'aqtac.
2TI.2.14	'Oquet'ot da' 'aueenataxanaxanec na' siỹaxadipi da'me dójo'. Naỹi 'am ỹic'atéetac ñi' qadasoxola' Dios da' 'auqáta jen'me da' qaidi sa 'te 'en ỹidoiỹa't jen'me l'aqtacpi. Qá'a da'me cotaxac qaỹa 'te ga' náaue. Jaldáta da' ỹisómaxanaqtet ga'me naquiáxatapega. 
2TI.2.15	Ỹátaqta 'an'añaxato' qomle da' 'analoxonot ñi' Dios, qaidi 'ona'amo' ga' n'onataxanaxanec 'me ỹátaqta niỹamaxadenatac, qataxa qaỹa 'te ga' nepecóqtaaque. Jaldáta da' 'aulot'eelo naua' lasoxoco 'me ỹiỹamadíchidiñi da'me n'aqtac 'me 'eesa lasoxoc. 
2TI.2.16	Qataxa 'au'oỹa'agueto' na' nosáxacpi 'me l'achaq'áina 'me qaỹa 'te ga' náaue. Qá'a naua' losáxaco náajo' na'chi tata'nquida, lamá'asa nichict'aguet jen' sa nó'inpi. 
2TI.2.17	Qataxa naa'me lapaxaguenataxanaxaco nichícrapegueegue, 'ená'am jaga' n'autaqte lat'e. Naqaida 'me 'éete' saa'me Himeneo qataxa so' Fileto. 
2TI.2.18	Saa'me ỹisamaxatráiỹi, quéd'ai da' 'eesa lasoxoc, 'éetrapega sóxote ỹim da'me n'iỹílaxaseguem jen' napa'lpi na' sóxote d'amaqténataxan. Naqaida 'me 'uo na' ỹisómaxanaqtet da' lip'iỹáxac. 
2TI.2.19	Qaláxasa ñi' Dios sóxote lapaxañi so' lamo da' l'onataxanaxac 'me qaỹa 'te ga' ỹidáxatac. So'me nedetalégue so' nidíisec, 'eet'oi: “Ñi'me qadasoxola' Dios ỹaateton ga' sóxote lalémaxaset;” nataq'en 'enaac: “Ỹima na' sóxote necosátapegue'gue da' lenaxat so' Cristo, ỹátaqta cá'ai qomle ỹima na' sa ỹiỹamaxañipi.”
2TI.2.20	Ga' 'imec let'ádaic sa 'oonolec ga' lé'ec, 'me nó'in chiỹaqaỹi na' oro, 'uootaxa plata da' huétaaue. Nataq'en huétaaue na' 'epaq qataxa na' 'aléua ỹómaxaqui. Jénjo' neuoxosetpi 'uo na' taiỹet da' ni'ỹoxodic, qataxa 'uo na' taiỹet gamachaqaiga qoỹíit'ec. 
2TI.2.21	Da' 'uo ga' sétaaque da' sega'me noxoset 'me taiỹet da' ni'ỹoxodic, qataxa sétaaque da' ỹoqovíchiỹi, qataxa sétaaque da' l'onataxanaxanec so' qadesaliaxanec, ga'me niỹamaxatela't, ỹiỹo ỹima na' sa ỹiỹamaxañi, qana'chi leuóteta da' taiỹet gamachaqaiga n'onataxanaxac ỹiỹamqáchiiñi.
2TI.2.22	'Auasoi'ỹimo' qomle naua' loqopichidíỹaxaco da' nenóidisec. 'Oquetelco' da' n'óiỹaxac ỹoqovíchiỹi, qataxa da' nepé'e, qataxa da'me nesóxodic. 'Anpogoxóinapegue' da' qaỹa 'te 'uo ỹima jen'me sóxote ỹoqovíchiỹi jan' liquidiaqte 'me liỹáxanaxat da' lenaxat so' qadesaliaxanec Jesús da' netamenot. 
2TI.2.23	Qataxa 'ená'te da' 'auqo'cho' na' cotaxacpi 'me 'chi huaỹoxonaxaicpi qataxa qaỹa 'te ga' náaue, qá'a sóxote da' 'auaỹáteetac jen'me da' nétaaue da' nelóiquiaxac. 
2TI.2.24	Qá'a ga' lalémaxaset so' qadesaliaxanec sa petaxaic. Jaldáta da' choxodénataxanaxaic, qataxa ỹaỹáten da' dapaxaguenataxan, qataxa 'uo da' napogáxadenaxac, 
2TI.2.25	qataxa huosóta da' lasoxoc da' ỹapaxaguen ga' nep'aguénoqo't. Qá'a 'uootaxa ñi' Dios ỹanem ga'me da' ỹaxadíñi qa'e'n naua' n'onatagueco, qataxa ỹanem da' ỹaỹáten da' 'eesa lasoxoc, 
2TI.2.26	qaidi ma'le netouen, qataxa cá'ai da' lapogoqtaxanaxac so' paiỹac qadó'o 'me lecoñitáisec da' ỹí'et gamachaqaiga 'éetapeec.
2TI.3.1	Nataq'en 'auaỹáteeta dójo' qomle ma'le ỹinoxotaiquéna, qana'chi nenoxodéuo gaua' noloqo'te 'me 'uo da' laqalai'j. 
2TI.3.2	Qá'a da' lasoxoc na' siỹaxadipi 'enaac: mai'chi noqopitela't, qataxa quétapegue' da' loqopi'chi jan' laicaua, qataxa ỹ'oxodénaxaic, qataxa 'otánaxanaxaic. Jen'me sa ỹa'uo ñi' Dios, qataxa sa 'te ỹoqocha'alo gaua' let'al, qataxa 'uagáqaic, qataxa qaỹa 'te ga' 'enec qa'en da' n'amaqténataxanaxac. 
2TI.3.3	Jen'me sa dechoxodénataxan, qataxa sa nisóxode'ne' ga' laqáỹa, qataxa n'aqtaqa ló'o', sa netelela't, qataxa qalhuaxaic, qataxa liquiỹáxat ỹima na' ỹiỹamqáchiiñi. 
2TI.3.4	Jen'me peláqtaxanaxaic, qataxa qaỹa 'te ỹitená'a, qataxa saqáchiỹi da' ni'ỹoxodénaxac, qataxa p'asáiỹi qa'en na' neuálaxaỹaxacpi, qana'chi sa ỹoqochi'iguet ñi' Dios. 
2TI.3.5	Jen'me ỹáateegue da' 'enapéga quet'egue da' tamnaxac, qaláxasa ỹoqoleguet da'me lañoqtaxanaxac da' tamnaxac.
2TI.3.5	Naqáina qomle 'me 'ená'te 'anaỹá'a. 
2TI.3.6	Qá'a jen'me 'uo na' sega'me ỹodíita'ualo naua' 'emáqa da' ỹisómaxanac jan' ỹauo 'me sa naỹáten, qataxa qapalt'oto naua' loico. Jan'me ỹauo 'me quétapee'to nepálaxachiiñi da' lamanaxanaxa, 
2TI.3.7	qataxa sétaaque da' 'uo ga' ỹaỹáten, qaláxasa sa ỹivideguet da' ỹaỹáten ga' ỹátaqta lasoxoc. 
2TI.3.8	Jen'me 'ena'ama saua' 'oiquiaxaiqa Janes qataxa so' Jambres 'me nautéeta josii'chi so' Moisés. Nataxa 'éeta jen'me siỹaxadipi ỹátaqta nauténa da' 'eesa lasoxoc. Jen'me sóxote sa nateneuo da' laatetonaxanaxac, qataxa nepáten da' ladic da' nepé'e. 
2TI.3.9	Qaláxasa jen'me sa qaỹa'ague qomle da' ladíquiaxac, qá'a ỹima jen' siỹaxadipi da' ỹaateton da' qaỹa 'te ga' ỹaỹátenaac. Qana'chi 'ena'ama da' qoỹiit'eque joca'li saua' dos siỹaxa'u 'me nautéeta so' Moisés.
2TI.3.10	Qaláxasa sóxote 'auaỹáten da' ỹapaxaguenataxanaxac, qataxa da' ỹasoxoc ỹiỹamqáchiiñi, qataxa da' séetapeec, qataxa da' ỹip'iỹáxac, ñapogáxadenaxac, ỹisóxodic, qataxa da' ỹ'añaxac ỹima na' chaqáina, 
2TI.3.11	qataxa da' ñicanáguec, qataxa da' ñi'queténaxac. Qataxa sóxote 'auaỹáten ỹima na' jaỹim qoỹ'étec ca'li souét'a di' noic Antioquía, qataxa di' Iconio, qataxa di' Listra. Hues'a't ỹima na' ñicanáguecpi, qaláxasa so' qadesaliaxanec ỹima jaỹim nec'alaxatee'guesop. 
2TI.3.12	Ỹátaqta 'eesa da' ỹima na' sétaaque da' nañanguet da' 'equegue so' Cristo Jesús, nataq'en hualégue qomle da' necanáguec. 
2TI.3.13	Qaláxasa na' qalhuaxaicpi qataxa na' qovínaxanaxaicpi lamá'asa nichíctaiỹi ỹima na' sa ỹiỹamaxañipi. Jen'me doqovínaxaatac, qaláxasa na'chi 'ená'am noqovíñiisec.
2TI.3.14	Qaláxasa 'am 'oqueteloo'to' na' 'anapaxaguenagueco 'me ỹátaqta 'eesoda. 'Am sóxote 'auaỹáten jen'me 'am ỹapaxaguenec da'me dójo', 
2TI.3.15	qá'a jalchi'ena da' 'anaquíchisee'me' da' 'auaateto'n naua' nidii's l'aqtaqa ñi' Dios 'me 'am 'en daỹátenataxan, qataxa ỹaqanate't da' ỹauec'aguet 'am da' nec'alaxa 'me chiỹaqaỹi da' qadip'iỹáxac so' Cristo Jesús. 
2TI.3.16	Qá'a ỹiméda naua' nidii's l'aqtaqa ñi' Dios, naa'me 'en ỹidídiñi josii'chi so' letaxaỹáxanaxanecpi. Jenaa'me ỹaqanate't da' qodapaxaguenataxanque, qataxa da' qodaloxónataxana da' ladic da' n'óiỹaxac ỹoqovíta, 
2TI.3.17	qaidi ga' lamaxasec ñi' Dios ỹátaqta nalóchiiñi ỹima na' leuénecpi, qataxa ỹaqanatet da' ỹí'et ga' gamachaqaiga n'onataxanaxac ỹiỹamqáchiiñi.
2TI.4.1	Dójo' ỹaqátaxac 'am sanem naỹi qo'mi ỹátaqta ỹic'ateet'ape ñi'me Dios qataxa so' qadesaliaxanec Jesucristo 'me janac qomle da' naloxon da' net'a, qataxa nimit ñi' 'oonolec na' siỹaxadipi 'me maliaxa nec'alétaiỹi qataxa na' sóxote ỹileu. 'Am senapéga 
2TI.4.2	da' ỹátaqta 'au'axat da' n'aqtac, lamá'a da' 'uo ga' 'adedáqa', qataxa na'chi 'ená'am qomle qaỹa ga' 'adedáqa'. 'Auanómaxanaxan ga' siỹaxaua, 'aualoxóna ga' lesamaxataxac, 'auaqáta, ỹátaqta 'aneuálaxai'ne' da' 'auapaxaguen. 
2TI.4.3	Qá'a nóvi' qomle ga' nolo' da' na' siỹaxadipi sa naquiáxaneguet da' napaxaguenataxanaxac 'me 'eesa. Jaldáta da' naquiáxataaque ga' noqopita, qana'chi naquiáxana, qataxa mai'chi nimitá'ai jen' napaxaguenoqo'tpi ga' ỹaqá'a da' qoỹapaxaguenec ga'me mai'chi naquiáxataaque. 
2TI.4.4	Qataxa ỹapadíñiilo naua' lequetelalaaco, da' qaidi sa 'te demachíỹa da' 'eesa lasoxoc. Jaldáta da' naquiáxataaque jen' ỹodapecachi 'chi senaxacpi. 
2TI.4.5	Qaláxasa 'am ỹátaqta 'anloteego' qomle, qataxa 'anapogáxadeneguet da' 'an'queténaxac, 'ocot da' 'au'axat da' n'aqtac 'me chiỹaqaỹi da' nec'alaxa, 'apaquetelégue da' 'ad'onataxanaxac.
2TI.4.6	Qalaqa'chi ma'le ỹinoxótaiỹi qa'en ñi' Dios da' ỹ'óiỹaxac sega'me jaga' netauo' da' qoỹicodelégue jaga' neco'ỹoxonaxalate. Qá'a sóxote ỹivíta da' secá'ai jen' 'aléua. 
2TI.4.7	Sóxote semat da' selóiquitapeelégue da' ỹ'onataxanaxac, qataxa semat da' ñaqalégoxosoxoc. Ỹátaqta souelégue da' qadip'iỹáxac. 
2TI.4.8	Chan'eesa naỹi jaỹim seuatet'aguet da' neseeténaguec da' ỹ'óiỹaxac ỹoqovíchiỹi. Da'me jaỹim ỹanem ga'me nolo' so' qadesaliaxanec Jesús 'me qaỹa 'te nepáten da' nimit ga' siỹaxaua. Qaláxasa sa na'chaỹiméta da' jaỹim ỹanem, nataq'en ỹima na' siỹaxadipi 'me ỹadiit'aguet ga' l'iỹílaxasoxoc.
2TI.4.9	'Anequelólta qomle da' jaỹim 'anec'áta. 
2TI.4.10	Qá'a so' Demas jaỹim cá'ai, qá'a p'asáiỹi qa'en da' loqopi'chi naua' loico jen' 'aléua. Qana'chi nichíga di' Tesalónica. So' Crescente taiỹi di' 'aléua Galacia, qana'chi so' Tito taiỹi di' 'aléua Dalmacia. 
2TI.4.11	Jalñíta ñi' Lucas maliaxa jaỹim net'asop. Qomle 'anec'atequéna, qana'chi 'anepoda ga' Marcos da' 'aquiáxaua, qá'a ga'me 'me taiỹet da' jaỹim lecochiỹa da' qad'onataxanaxac. 
2TI.4.12	So' Tíquico samaxa di' noic Efeso. 
2TI.4.13	Qomle 'anec'atequéna, qana'chi 'anáchi ga' ỹapoto 'me sepotan'ot ga' Carpo 'me néta'ña di' Troas. Nataq'en 'anáchi' gaua' ỹidel, qaláxasa 'ená'te 'apetelaxaguet jaga' ỹidáxanaxalatelpi.
2TI.4.14	So' ỹ'étac na' laicaua, lenaxat Alejandro, ỹátaqta jalcote na' sa nó'inpi 'me jaỹim ỹ'étec. So' qadesaliaxanec ỹiseeténec qomle ỹima na' ỹa'uopi. 
2TI.4.15	Ma'chaqo', 'avita'aguet qomle, qá'a so'me ỹátaqta nauténa da' s'axátaqtac.
2TI.4.16	So'me nolo' ca'li ỹímta ỹapaxañi so' 'uáichiiñi ỹosáxac da' setaxaỹapégue' na' net'alpi, qaỹa 'te ga' huá'uoỹai da' jaỹim detaxalégue, ỹima da' jaỹim qo'etelégue. Qaláxasa n'óota qomle ñi' Dios da' sa ỹilótaỹi dójo'. 
2TI.4.17	Qaláxasa so' qadesaliaxanec Jesús ỹátaqta jaỹim lecochiỹa, qataxa jaỹim ỹanem da' ỹ'añaxac da' ỹipaquíchiỹi da' s'axat jen' n'aqtac 'me nec'alaxaqui, da' naquiáxana ỹima jen'me sa judiopi. Qana'chi naq'áita da'me so'me qadesaliaxanec da' jaỹim nec'alaxatee'guesop da' sega'me loxonaxanaxac ga' di'quiỹaac. 
2TI.4.18	Qana'chi taỹá'a da' jaỹim netelaqteneguet ỹima jen' sa nó'inpi, cha jaỹim ỹinoxonaqteneguet ga' l'onataxanaxac 'me huet'ague da' piỹem. Qaa'le so'me 'me huet'ot da' qadodiácnataxanaxac 'me sa n'aidé'na. Já'a, na'chi naq'áita dójo'.
2TI.4.19	Ỹip'iỹénataxanaxac jaga' Prisca qataxa ga' loua Aquila, qataxa ga' l'acháqa' lase' so' Onesíforo. 
2TI.4.20	So' Erasto qapiỹá'ña di' Corinto, qana'chi so' Trófimo sepotáa'ña di' Mileto, qá'a ỹilhuaac. 
2TI.4.21	'Am 'anquelóltac qomle, tamaliaxa sa naqaviaxa. 'Am ỹidénaqtena da' lip'iỹénataxanaxac ñi' Eubulo, Pudente, Lino, qataxa jañi' Claudia, qataxa ỹima na' qadaỹi.
2TI.4.22	Ñi' qadesaliaxanec Jesucristo 'am huet'aguet qomle, qataxa ñi'me Dios 'ami ỹanema qomle ga' 'ónaxaic 'adadíquiaxaqui. Já'a, na'chi naq'áita dójo'.
TIT.1.1	Jaỹim Pablo, na'chaỹim lelatac ñi' Dios qataxa jaỹim lamaxasec so' Jesucristo da' ỹicochiỹa da' lip'iỹáxac na' liquiỹacpi ñi' Dios, qaidi jen'me ỹaateton da' 'eesa lasoxoc da'me qad'amaqténataxanaxac, 
TIT.1.2	qataxa ỹaỹáteeta nataq'en da' quitaxac da' n'óiỹaxac 'me sa n'aidé'na. Ñi' Dios 'me sa doqovínaxan, ñi'me 'me ỹ'axátet'a josii'chi da'me n'óiỹaxac ca'li maliaxa qaỹa jen' 'aléua. 
TIT.1.3	Qataxa ca'li ỹivíta so' lalóqo' qa'en ñi'me Dios 'me qadec'alaxaqui da' qo'mi ỹaatetonaxanque da' l'aqtac, qana'chi jaỹim ỹipotanot da' s'axáteegue da'me l'aqtac. 
TIT.1.4	'Am Tito, 'ená'am da' 'am ỹaleesa, qá'a chiỹoqo'ot jaỹim da' 'adip'iỹáxac 'me qo'mi huetaavlo. 'Am sedénaqtena jan' ỹide, qá'a sétaaque da' 'am taỹot na' n'ágaxanataxanaxac, qataxa da' nichoxodénataxanaxac, qataxa da' n'emáxac 'me chiỹoqo'ot ñi' qadet'a Dios, nataq'en so' qadesaliaxanec Jesucristo 'me qadec'alaxaqui.
TIT.1.5	Ca'li 'am sepotáa'ña jadi' nepe Creta, qá'a sétaaque da' 'aviỹamaxachiñi na' maliaxa da' sa semat, qataxa da' 'aua'uo na' lasoxola'pi na' 'amaqténataxanaxaicpi 'me neta'ñalo naua' noiqa. Naqaida 'me 'am sepotan'ot da' 'au'axat: 
TIT.1.6	Ga' lasoxola' na' 'amaqténataxanaxaicpi sa 'te taa'le n'aqtagueco naua' sa ỹiỹamadídiñi, qataxa 'oonole qa'en jaga' loua, qataxa d'amaqténataxa'n gaua' lec'óqo'te, qaidi qaỹa 'te ga' n'aqtaguec, qá'a sa ỹiỹamaxañi ga' n'onataguec, qataxa 'uootaxa da' sa ỹalaq. 
TIT.1.7	Qá'a ga'me lemala' qoỹin na' 'amaqténataxanaxaicpi, ga'me lemala' da' ỹilo'ogue ỹima na' l'onataxanaxacpi ñi' Dios. Chan'eesa n'óota qomle 'en ỹachimaqáchiiñi da' l'óiỹaxac. Sa 'te págaqtenaxaic da' damaxasóxon, qataxa sa 'te co'ỹaqaic, sa ỹómaxaic, sa 'te sa ỹoxó'ña, sa 'te naueela't da' pecaic da' naquitét'a jan' laicaua plata. 
TIT.1.8	Jaldáta da' neloséguem, na'chi 'eeta't qaỹa 'te ỹiga da' ỹilo'oguet ga' laqáỹa da' nesapichaq, qataxa ỹiỹamadíchidiñi naua' ỹauapiỹi. Nelotela't, 'ónaxaicaloic, huosóta, nalóchiiñi da' l'óiỹaxac. 
TIT.1.9	Ỹátaqta n'añaxatec da' n'aqtac 'me ỹataqtelégue lasoxoc da'me sóxote qoỹapaxaguenec, qaidi nataq'en ỹ'añaqtet ga' laqáỹa da' ỹidolégue da' 'ónaxaic napaxaguenataxanaxac, qataxa náchiiñi qa'en na' lauel ga' nep'aguénoqo't.
TIT.1.10	Qá'a ma'le jalcote na' sa ỹataxalégue, lamá'a na' judiopi. Jen'me naua' losáxaco 'chi 'amaqtáqaiqa, qataxa ỹoqoviitalégue na' siỹaxadipi. 
TIT.1.11	Jen'me n'óota da' qoỹapadínỹi na' nedégaxat, qá'a ỹátaqta n'áxachichiiñi naua' n'acháqa'te, qá'a dapaxaguenataxanec da' sa lasoxoc, qá'a sétaaque da' 'chi ỹacoot'aguet jan' laicaua plata.
TIT.1.12	'Uo so' ỹátenaxanaxaic joca'li 'me l'acháqa' di' Creta. So'me ca'li ỹ'axat na' mai'chi laỹi, 'enaac da' l'aqtac: “Jen' Creta lé'ecpi ỹátaqta qovínaxanaxaicpi, qataxa 'ouáqaicpi 'ená'am ga' síiỹac, qataxa sa cat'olec ga' jaloq, qataxa huálaicpi.” 
TIT.1.13	Qain'me 'eesa da' l'aqtac. Chan'eesa ỹátaqta 'avidaxatot naỹi jen'me, qaidi ỹiỹamaxañi da' lip'iỹáxac, 
TIT.1.14	qataxa qaidi sa 'te ỹoqocha'alo naua' 'chi senaxaco 'me chiỹaqáaue na' judiopi, qataxa na' lelatáxanaxac na'me sóxote cá'ai da' 'eesa lasoxoc.
TIT.1.15	Ga' siỹaxaua, da' ỹoqovíchiỹi da' leenataxac, qana'chi jen'me chaqáina ỹima da' ỹoqovíchiỹi qa'en. Qaláxasa na' maliaxa sa d'amaqténataxan, qataxa na' sa huoso da' leenataxac, jen'me qaỹa 'te ga' 'en ỹoqovíchiỹi. Qá'a da' leenataxac qataxa da' laviliỹáxac ỹátaqta paanaxadaic. 
TIT.1.16	Jen'me 'enapeela't da' ỹaateton ñi' Dios, qaláxasa da' lasoxoc ỹátaqta sa nateneguet. Qá'a ỹátaqta sa qoỹamaneguet, qataxa sa ỹalaq, qataxa sa ló'o gamachaqaiga n'onataxanaxac ỹiỹamqáchiiñi.
TIT.2.1	Qaláxasa naua' 'auenapegalo ỹátaqta sa 'te nepaténeeta qomle naua' 'ónaxaiqa napaxaguenataxanaxaco. 
TIT.2.2	'Auenapéga na' ỹ'axaicáchiỹipi da' ỹátaqta sa huálaxanataxanaxaic, qataxa ỹiỹamqáchiiñi da' lasoxoc qataxa da' n'aqtaguec; n'óota da' lip'iỹáxac, qataxa da' lesóxodic, qataxa da' napogáxadenaxac. 
TIT.2.3	Na'chi 'ená'am jan' ỹ'axaina'pi 'auenapéga da' ỹátaqta quetelégue da' lasoxoc jaga' quétapegue' ñi' Dios, qataxa sa n'aqtaqa ló'o, qataxa sa latáxa lai't. Na'chidáta da' daloxónataxana ga' ỹiỹamqáchiiñi, 
TIT.2.4	qaidi jan' maliaxa sa ỹ'axaina'pi ỹapaxaguenec da' ỹichoxoden ga' loua qataxa ga' lec'óqo'tepi, 
TIT.2.5	nataq'en nelotela't, qataxa huosóta, ỹaỹáten da' l'acháqaỹaxac, sóxodai, qataxa ỹoqo'cha ga' loua, qaidi qaỹa 'te ga' sa ỹiỹamaxañi n'aqtaguec da' l'aqtac ñi' Dios.
TIT.2.6	Na'chi 'ená'am 'au'añaqtet na' nesoxodipi, qaidi nelotela't. 
TIT.2.7	Qataxa 'am ỹátaqta 'aualoxóot'a jen'me ga' 'ónaxaic n'aqtaguec da' qad'onataxanaxac. 'Auapaxaguéeta, 'ená'te 'uo ga' 'auoxotétapiiñi, qataxa 'ená'te da' 'anquesesaxanalégue. 
TIT.2.8	Qataxa da' 'auapaxaguenataxan, 'auen ỹiỹamadíchidiñi naua' 'adosáxaco, qaidi qaỹa 'te ga' n'aqtaguec da' 'au'axátetac. Qaidi 'en 'alóxoỹi lauel ga' nautéetac, qana'chi qaỹa 'te ga' 'ami ỹasaxalóo'te ga' l'aqtac 'me sa ỹiỹamaxañi.
TIT.2.9	'Auenapéga na' 'onataxanaxaicpi da' ỹátaqta ỹalaxalóo'te ỹima naua' 'enapegalo ga' ladípa. Jaldáta da' ỹiỹamaxadéeta, qataxa sa 'te sáxaic. 
TIT.2.10	Qataxa sa cacháxaic. Jaldáta da' ỹátaqta nepé'et, qaidi ỹima qoỹic'aten da' l'óiỹaxac, qana'chi 'uo da' lodiac qoỹin da' napaxaguenataxanaxac da' qoỹ'axátetac ñi' Dios 'me qadec'alaxaqui.
TIT.2.11	Qá'a ñi'me Dios qo'mi ỹaloxonalo da' liỹamaqtaxanaxac 'me náaue da' lec'alaxa ỹima na' siỹaxadipi. 
TIT.2.12	Da'me liỹamaqtaxanaxac ñi' Dios qo'mi ỹapaxaguenque ỹima da' saxanaxadíñi naua' qadoico qataxa naua' qadoqopichidíỹaxaco. Qana'chi sáchaq da' n'óiỹaxac 'me netelela't ga' siỹaxaua, qataxa 'ónaxaic lasoxoc, qataxa nañaneguet da' 'equegue ñi'me Dios, naỹi da' maliaxa sonaqtalégue jen' 'aléua. 
TIT.2.13	Nataq'en qo'mi ỹapaxaguenque da' qolqat'ot da' qadasóxonataxanaxac ga'me nolo' 'me qo'mi ỹ'axatema da' l'iỹílaxasoxoc da' naquétaaue da' li'ỹoxodic so' Jesucristo 'me qantamnaxala' qadec'alaxaqui. 
TIT.2.14	So'me nañaneuo da' qo'mi ỹileualóo'te, qá'a sétaaque da' qo'mi nec'alaxatee'guesopa naua' qadoico, qataxa sétaaque da' huosóta da' qad'óiỹaxac da' qo'mi lalémaxase'te, qataxa sétaaque da' 'uo da' qadoqopi'chi da' s'étaq ga' 'ónaxaic.
TIT.2.15	Naqaida qomle da' 'auapaxaguenataxanec. Ỹátaqta 'au'añaqtaxan, qataxa 'anolaxanéegue ga' siỹaxaua. Ỹátaqta 'ená'te 'aldiỹalégue da' 'au'axat dójo', qaidi sa 'am qonapacapeelégue.
TIT.3.1	'Antouénaxanaxanec na' 'amaqténataxanaxaicpi da' ỹátaqta ỹoqo'cha qataxa ỹalaxaguet na' net'alpi na' 'uo da' 'enec qataxa na' lecochaxau'pi. Jaldáta qaỹa 'te ga' ỹiga da' 'uo ga' ỹí'et gamachaqaiga n'onataxanaxac ỹiỹamqáchiiñi. 
TIT.3.2	'Ená'te da' quetapeelégue ga' laqáỹa. Jaldáta da' 'uo da' neuálaxainaxac qataxa da' lesóxodic. Qataxa huosóta da' lasoxoc da' ỹilo'oguet gamachaqaiga laqáỹa.
TIT.3.3	Qá'a senqá'am ca'li maliaxása da' sa s'amaqténataxanaq. Ỹátaqta qo'mi chiỹoxo's qataxa sa sauoqo ñi' Dios. Sesómaqtac, qataxa qo'mi lelatáqa ỹima na' namanaxanaxapi qataxa gamachaqaiga qadoqopita. S'étaxac ga' sa ỹiỹamaxañi ga' qadaqáỹa, qataxa sep'aguénaqtac. Sa 'te qo'mi qoỹisiquiaxana'agueta. Jaldáta da' ñip'aguenaqtapega't. 
TIT.3.4	Qaláxasa ñi'me Dios 'me qadec'alaxaqui ỹaloxóna joca'li da' lesóxodic qataxa da' loqopi'chi na' siỹaxadipi, 
TIT.3.5	qana'chi qo'mi nec'alaxatréegue. Da'me qo'mi ỹ'eteque, sa 'te ỹasouaxat da' 'uootaxa s'étaqtac ga' ỹiỹamqáchiiñi. Jaldáta da' ñi'me qo'mi ỹichoxode'n. Chan'eesa qo'mi nec'alaxatréegue joca'li saxáaue da' chiláxac 'me náaue da' dálaxaic qadañoxoc qataxa da' dálaxaic qad'óiỹaxac 'me qo'mi ỹanema so' Espíritu Santo. 
TIT.3.6	Chiỹoqóchiỹi so' qadec'alaxaqui Jesucristo da' qo'mi ỹanema ñi'me Dios so' Espíritu Santo, ỹátaqta sa 'te nalóta. 
TIT.3.7	Chan'eesa naỹi ñi'me ỹitaxa da' ỹiỹamaxadéete' da' qo'mi ỹichoxode'n, qataxa qo'mi ỹanema da' n'óiỹaxac 'me sa n'aidé'na 'me ñaquitaqat'aguet.
TIT.3.8	Dójo' séetapega ỹátaqta 'eesa. Chan'eesa sétaaque da' ỹátaqta 'au'axat, qaidi ỹima jen'me ỹ'amaqten ñi' Dios neuálaxai'ne' da' ỹ'e't naua' ỹiỹamadíchidiñi. Da'me séetapega ỹátaqta n'óota, qataxa 'uo da' náaue. 
TIT.3.9	Qaláxasa 'avita'agueto' na' cotaxacpi 'me qaỹa 'te ga' náaue, nataq'en na' 'chi nesenaxac so' napidiipi, qataxa da' qodictapeelégue ga' naqáỹa, qataxa da' qonecotátapiỹi jen' naqátaxacpi 'me chiỹoqo'ot so' Moisés joca'li. Qá'a da'me qaỹa 'te ga' ló'o, qataxa qaỹa 'te náaue.
TIT.3.10	Da' 'uo ga' colaxáỹi qa'en jen' tamnaxaicpi, ga'me ỹátaqta 'auosápegue'. Qomle sa 'am 'te ỹoqo'cha da' sóxote dos da' 'auenapéga, qana'chi ga'me ma'le 'auamaxáiỹi. 
TIT.3.11	Qá'a ma'le qoỹaỹáten ga'me siỹaxaua da' sa nateneguet da' ỹiỹamqáchiiñi. Qá'a da'me lesamaxataxac naqaida 'me ỹ'éte'uo da' lesómaxac.
TIT.3.12	Qomle 'am samaxa ñi' Artemas, 'uootaxa ñi' Tíquico, qana'chi 'am 'ená'te 'anỹáloxoden qomle da' 'anec'áta di' noic Nicópolis da' jaỹim 'auaqátet'aguet, qá'a sétaaque da' souét'a di'me qomle nivídeuo na' naqaviaxa. 
TIT.3.13	Qataxa 'aneuálaxai'ne' qomle da' 'alecochiỹa so' Apolos qataxa so' Zenas 'me l'onataxanaxac da' ỹisóiỹi ga' 'uo ga' lavíỹaxaset. 'Alcochiỹique ỹima saa'me ga' leuéne'j da' ladíquiaxa'j, qaidi qaỹa 'te ga' ỹiuéetraaque. 
TIT.3.14	Qataxa nataq'en na' qadaỹi 'amaqténataxanaxaicpi n'óota qomle da' ỹaỹáten da' ỹí'et ga' nó'in, qataxa da' lecochiỹa ga' 'uo da' lovic, qaidi da' l'óiỹaxac jen'me ỹátaqta 'uo da' jaláỹaxac.
TIT.3.15	Ỹima jen'me jaỹim net'asop qadaỹi 'am ỹamaxa da' lip'iỹénataxanaxac. Qataxa da' ỹip'iỹénataxanaxac ỹima na' qadaỹi 'me qanéegaxau'pi. Ñi' Dios 'ami ỹanema qomle ga' nó'in 'adadíquiaxaqui. Já'a, na'chi naq'áita dójo'.
PHM.1.1	Jaỹim Pablo, 'me jaỹim qoỹicoñideta't ỹasouaxat da' sasoilégue so' Cristo Jesús. Jaỹim qataxa ñi' Timoteo 'am sedénaqtena jan' ỹidíise, 'am qanauotaxaua qadaqáỹa Filemón 'me 'am qad'onataxanaxaua, 
PHM.1.2	qataxa ỹima na'me 'amaqténataxanaxaicpi 'me lemáqa' na' 'ad'acháqa', qana'chi 'ená'am jaga' qadaqáỹa Apia, qataxa ga' Arquipo 'me nataq'en nesoxonec qadecochaxaua da'me qad'onataxanaxac. 
PHM.1.3	'Auacoñiiỹet qomle da' l'ágaxanataxanaxac qataxa da' n'emáxac 'me chiỹoqo'ot ñi'me qadet'a Dios qataxa so' qadesaliaxanec Jesucristo.
PHM.1.4	Jaỹim na'chi 'eeta't da' saatapecot da' ñitónaxac ñi' Dios naale da' 'am seenata da' ñitaméetac. 
PHM.1.5	Qá'a jaỹim ỹ'añaqtet da' sep'iquilégue da' 'adoqopi'chi qataxa da' 'adip'iỹáxac so' qadesaliaxanec Jesús qataxa da' 'adoqopi'chi ỹima na' Dios lalémaxasetpi. 
PHM.1.6	Siỹaxatapecot nataq'en ñi'me Dios, da' qaidi jen'me 'amaqténataxanaxaicpi 'me chiỹaqaỹi da' 'adip'iỹáxac, qaidi ỹiviteguet jen'me da' ỹaỹáten da' lasoxoc ỹima na' qaneméỹaxac 'me chiỹoqo'ot so' Cristo Jesús. 
PHM.1.7	Chan'eesa jaỹim ỹátaqta mátac qataxa 'uo da' ỹ'añaxac ỹasouaxat da' 'adoqopi'chi, qá'a na'chi'am ỹaqáỹa, 'me chiỹoqóchiỹi da' 'uo da' l'añaxac jan' liquidiaqte ỹima jen' qadaỹi 'amaqténataxanaxaicpi.
PHM.1.8	Chan'eesa jaỹim, temaqaidi da' jaỹim lamaxasec so' Cristo qataxa 'uo da' senec da' 'uo ga' 'am samaxalégue da' 'aué'et, 
PHM.1.9	qaláxasa jaỹim sepacapéga da' 'am ñachoxodenot, ỹasouaxat da' nesóxodic. Jaỹim Pablo naỹi sóxote ma'le jaỹim ỹ'axaicáchiỹi qataxa jaỹim qoỹicoñideta't, ỹasouaxat da' sasoilégue so' Cristo Jesús, 
PHM.1.10	naỹi 'am siỹaxanot da' 'avichoxoden qomle na' Onésimo. Na'me sóxote ma'le ỹiviteguet qasen da' 'ená'am ga' ỹaleesa jan'me sonétaaue cointáxanaxaqui.
PHM.1.11	Na'me Onésimo saua' noloqo'te laqáỹa' na'me 'chi 'adelatacolec qaỹa 'te ló'o, qaláxasa naỹi na'me ỹátaqta ỹipé'et, nataq'en 'am 'adpé'et. 
PHM.1.12	Naỹi na'me ỹitaxa 'am samoqot. 'Auaconeguet qomle, qaláxasa qonét'em qomle da' na'chaỹim da' jaỹim 'auaconeguet. 
PHM.1.13	Taama'le ñavíiñi na'me, da' qaidi jaỹim net'asop, da' qaidi 'anemeneguet na'me da' jaỹim d'onataxanot naỹi da' maliaxa jaỹim qoỹicoñideta't ỹasouaxat da' n'aqtac. 
PHM.1.14	Qaláxasa jaỹim sa se'uailégue, qá'a da' 'uootaxa da' sa 'aviỹamaxaden, qaidi ga'me jaỹim 'au'étec 'adichoxodénataxanaxac, da' sa 'te sega'me 'am qoỹamaqtalégue. Na'chidáta da' mai'chi 'am chiỹoqot'ot. 
PHM.1.15	Qá'a sa ỹiuénaaque na' Onésimo da' 'uo so' sa 'am 'te no'ot, qaidi naỹi da' ỹitaxa 'am no'ot, qana'chi sa 'te 'am cá'ai. 
PHM.1.16	Naỹi na'me sa 'te 'ená'am ga' nelatac. Qá'a na'me sa 'ená'am ga' 'chi nelatac, qá'a na'me 'ená'am ga' 'anauotaxaua 'adaqáỹa. Na'me ỹátaqta sauotec, qaláxasa ỹágueegue 'auen qomle da' 'adauo'chi. Sa 'te 'chi 'avichoxoden qá'a 'auená'am siỹaxaua, qá'a na'me 'ená'am ga' 'adaqáỹa 'ad'amaqténataxanaxaua so' qadesaliaxanec.
PHM.1.17	Chan'eesa qomle 'eesa da' jaỹim 'auen 'adaqáỹa, qana'chi 'onét'em jaỹim da' 'auaconeguet na'me. 
PHM.1.18	Qataxa qomle 'uo ga' 'am ỹ'étec sa ỹiỹamaxañi ca'li, 'uootaxa 'uo jaga' lavíỹaxasete, qaláxasa jaỹim 'ap'axaneguet da' seseeten. 
PHM.1.19	Jaỹim Pablo, ỹátaqta mai'chi ñapoquena lidii's da'me 'am senapéga da' mai'chi seseeten qomle, temaqaidi da' 'uootaxa 'am seenataxanaxanec da' jaỹim net'ot nataq'en jañi' 'adavíỹaxasete, ỹasouaxat da' mai'chi 'ad'óiỹaxac. 
PHM.1.20	Já'a, 'am ỹaqáỹa, jaỹim 'avichoxoden qomle, qá'a 'am sóxote da' ỹ'amaqténataxanaxaua so' qadesaliaxanec. 'Au'añaqtet qomle jan' ỹiquidiaqte, qá'a mai'chi qo'mi n'amaqténataxanaxa'u so' Cristo.
PHM.1.21	'Am samaxa jan' ỹide, qá'a saỹáteeta da' ỹátaqta 'am láxadic, qataxa da'me ỹácteegue 'auen ga'me siỹáxataaque. 
PHM.1.22	Nataq'en sepitaqtenaac da' 'am senapéga da' 'auaqátaxaata't qomle ga' ỹ'ochaqa' da' sevíd'a quena, qá'a jaỹim seuatét'a da' qoỹ'ateguet ga'me 'antamnaxaqui. Qana'chi ñi' Dios jaỹim ỹanem da'me 'ami sec'atalo.
PHM.1.23	'Am ỹamaxata da' lip'iỹénataxanaxac ñi' Epafras, ñi'me ñicoñitáxaua da' sasouaxalégue so' Cristo Jesús, 
PHM.1.24	qataxa ñi' Marcos, Aristarco, Demas qataxa ñi' Lucas 'me jaỹim lecochítrapega da'me ỹ'onataxanaxac.
PHM.1.25	So'me qadesaliaxanec Jesucristo 'ami ỹanema qomle ga' 'ónaxaic 'adadíquiaxaqui. Já'a, na'chi naq'áita dójo'.
HEB.1.1	Saua' 'uáichidiñi 'uóidi joca'li ñi' Dios jalcote da' d'aqtaxanem jeso'me huá'au qadet'alpi, qaláxasa ỹodapecachi da' 'éet'ec qa'en da' ỹ'aqtaxanaxan jeso'me l'aqtaxanaxanecpi. 
HEB.1.2	Qaláxasa náajo' p'átreegue noloqo'te, jiñi'me ỹachiỹoxotaỹi so' lec'óxot da' qo'mi d'aqtaxanema. Ñi' Dios ỹachiỹoxotaỹi joca'li jeso'me lec'óxot da' ỹí'et ỹimaquéna, qataxa naqaiso so' ỹipataxaguet da' ỹilo'ogue ỹima jen'me. 
HEB.1.3	Jeso'me naqaiso jeso'me li'ỹoxodic da' l'edáxa ñi' Dios, qataxa jeso'me naqaiso jeso'me liquí'i jiñi'me, qataxa jeso'me naqaiso jeso'me lasóqtaiỹi ỹima, jenaa'me l'aqtaqa 'me qaỹa 'te ỹaqaládaac. Jeso'me joca'li ỹimat da' ỹiỹo ỹima jen'me qadoicpi, qana'chi jeso'me na'ague da' loic ñi' Dios 'me nétanỹi jaga' nes'ónaxaqui da' net'a 'me net'ague da' piỹem.
HEB.1.4	Jeso' lec'óxot ñi' Dios, jeso'me nasoỹá'ña ỹima jen' namaxa'spi piỹem lé'ecpi, qá'a jeso'me qoỹanaỹi da' lalémaxaset lenaxat 'me ỹátaqta napacalégue da' l'amaqchic jen'me. 
HEB.1.5	Qá'a ñi'me Dios sa 'te da' 'uootaxa ỹiỹáxana ga' lamaxasec piỹem lé'ec da' 'eet'oi:
HEB.1.5	'Am 'me na'chi'am ỹalec;
HEB.1.5	'am sec'oic jénjo' nolo'.
HEB.1.5	Qataxa sa 'te da' detaxaỹá'a ga' lamaxasec piỹem lé'ec da' 'eet'oi:
HEB.1.5	Jaỹim qomle jaỹim let'a jeso'me,
HEB.1.5	qataxa jeso'me qomle ỹalec.
HEB.1.6	Qaláxasa joca'li nacot so' lepíloxot lec'óxot da' namaxá'ña jen' 'aléua, qana'chi 'enaaco':
HEB.1.6	Ỹima qomle jen'me lamaxasec piỹem lé'ec ñi' Dios,
HEB.1.6	jen'me qomle ỹisocoto naua' liliictel.
HEB.1.7	Jeda'me n'aqtaguec jen'me namaxasec piỹem lé'ecpi, qaa'le ñi' Dios 'enaaco':
HEB.1.7	Jiñi'me ỹ'étec jen' lamaxasec piỹem lé'ecpi da' 'ená'am qa'en jen' laỹat,
HEB.1.7	qataxa jen'me l'onataxanaxanecpi 'ená'am qa'en na' l'edáxa jen' dóle'.
HEB.1.8	Da' n'aqtaguec so' lec'óxot, qaláxasa ñi'me Dios 'enaaco':
HEB.1.8	Jañi' 'ans'ónaxaqui da' 'am net'a, 'am tamnaxala', qaỹa 'te loiquiaqa';
HEB.1.8	qataxa da' 'ad'onataxanaxac da' 'am net'a, jeda'me ỹátaqta ỹiỹamqáchiiñi.
HEB.1.9	'Am ỹátaqta 'anoqopita da' 'aué'et ga' ỹiỹamqáchiiñi,
HEB.1.9	qataxa ỹátaqta sa 'anoqpita ga' sa ỹiỹamaxañi.
HEB.1.9	Chan'eesa ñi' 'antamnaxala', jiñi'me ỹicodelégue 'am da' let'ádaic 'adamaic,
HEB.1.9	sa 'ená'am qa'en jen' 'adaỹi.
HEB.1.10	Nataq'en 'enaaco':
HEB.1.10	'Am 'me 'am nesaliaxanec, so' 'uáichiiñi joca'li 'am 'aué'et jen' 'aléua,
HEB.1.10	qataxa naua' 'adoua' na'chi l'onata'j na' piỹem.
HEB.1.11	Jen'me taỹá'a da' ỹiméta, 'am qaamaxa 'oneta't.
HEB.1.11	Qataxa ỹima jen'me taỹá'a da' deto, 'ená'am ga' 'chi noxot.
HEB.1.12	Qataxa da' 'aunana't jen'me, qaa'le 'auenét'em 'auen ga' napoto.
HEB.1.12	Qataxa jen'me taỹá'a da' qonadálaxat, 'ená'am ga' huáloq.
HEB.1.12	'Am, qaamaxa, na'chi 'oneta't,
HEB.1.12	qataxa da' 'ad'óiỹaxac qaỹa 'te loiquiaqa'.
HEB.1.13	Qataxa ñi'me Dios sa ỹauana da' 'enapéga ga' 'oonolec jen'me lamaxa'spi da' 'eet'oi:
HEB.1.13	'Ona'ague qomle da' ỹoic,
HEB.1.13	cha ỹivíde'ta qomle ma'le sacho'to naua' 'adichil jen'me 'am ỹip'aguéetacpi.
HEB.1.14	Qataxa ỹima jen'me namaxa'spi, 'me sa di'ỹoq, d'onataxaatapecot ñi'me Dios. Jen'me qonamaq, qaidi lecochiỹa jen'me ỹaconguet qomle da' nec'alaxa.
HEB.2.1	Chan'eesa qo'mi qomle ỹátaqta seloqot'egue da' ladic jeda'me ñaquiáxanaqchiỹi n'aqtac, qaidi sa sesamaxataqáiỹi. 
HEB.2.2	Qá'a jeda'me n'aqtac 'me qoỹan joca'li saua' 'uáudeegue 'uóidi, chiỹoqóchiỹi qoỹin jen' namaxa'spi piỹem lé'ecpi, jeda'me qoỹaloxon da' ỹátaqta 'eesa. Chan'eesa jen'me 'uo ga' ỹasouaxat qataxa sa ỹalaq, qaláxasa ỹátaqta táchiỹi da' qoỹa'uo da' ne'uaxánaguec. 
HEB.2.3	Chan'eesa ¿tóoqo'chi da' qo'mi ỹaxa'n ga' qane'uaxánaguec da' 'uootaxa sa seloxogue ga' ladic jeda'me let'ádaic nec'alaxa? Qá'a naqaiso so' qadesaliaxanec so' huá'au da' ỹ'axat dójo' nec'alaxa, ỹim, qataxa jec jen'me naquiáxatapega jeso'me, qana'chi ỹaloxon da' ỹátaqta 'eesa dójo' n'aqtaxanaxac. Ỹim, qana'chi qo'mi d'aqtaxanema. 
HEB.2.4	Ñi'me Dios nataq'en ỹátaqta 'eesa qa'en dójo' n'aqtaxanaxac. Qá'a ỹauo'oi naua' l'anaqa, qataxa jen'me ỹí'et da' qoỹ'aalá'ac, qataxa jalcote jen'me ỹí'et jen'me sa qoỹauanápiỹi, qataxa chiỹaqaỹi qa'en so' Espíritu Santo da' jiñi'me ỹodapecachi qa'en da' 'éet'ec da' qo'mi ỹanema, qana'chi ỹipaquíchiỹi da' mai'chi 'éetapeec.
HEB.2.5	Qá'a ñi'me Dios sa 'te qomle da' ỹacho'ot qa'en ga' lamaxasóxonaxac na' lamaxa'spi piỹem lé'ecpi, jega'me dálaxaic 'aléua 'me s'axátaqtac. 
HEB.2.6	Qá'a jenaa'me nedétrañi l'aqtaqa 'uo so' ỹ'axat joca'li jeda'me 'eet'oi:
HEB.2.6	¿Jái'cho' jogamaxa ga' 'chi siỹaxaua, 'am ñitamnaxala', da' 'uootaxa 'aueenata jega'me?
HEB.2.6	Qataxa ¿jái'cho' jogamaxa ga'me siỹaxaua 'me 'uo ga' loiquiaqa' da' 'uootaxa 'aneuálaxai'ne' jega'me?
HEB.2.7	Cada'acolec da' 'am 'auanaỹi ga' 'adamaxasec piỹem lé'ecpi da' nasoỹá'ña qa'en jen'me siỹaxadipi.
HEB.2.7	Qaláxasa 'auanaỹi da' li'ỹoxodic qataxa da' l'amaqchic,
HEB.2.7	ỹim, qana'chi 'auanem da' ỹilo'ogue ỹima jen'me 'ad'onatacpi;
HEB.2.8	ỹima na' 'ad'onatacpi 'ená'am da' 'auacho'to naua' lapia'te jen'me.
HEB.2.8	Chan'eesa joca'li ma'le ỹim da' qoỹacho'to naua' lichil na' siỹaxadipi ỹima jen' n'onatacpi, qana'chi ñi'me Dios qaỹa ga' 'oonolec da' daqatéegue da' sa huet'ot qa'en da' lamaxasóxonaxacpi na' siỹaxadipi. Qamaale naỹi maliaxa sa selaqá'a da' 'uootaxa ỹima jen' n'onatacpi ỹátaqta ỹalaxaguet jen' siỹaxadipi. 
HEB.2.9	Qaláxasa qo'mi seloqóchiỹi so' Jesús jeso'me cadá'ac da' nasoỹá'ña qa'en ñi'me Dios jen' lamaxa'spi piỹem lé'ecpi. Qaláxasa ỹasouaxat da' lauo'chi da' qo'mi jiñi'me Dios, qana'chi ỹanéegue jeso'me, da' qaidi ỹileualégue ỹima jen' siỹaxadipi. Qana'chi naỹi jeso'me qoỹanaỹi da' li'ỹoxodic qataxa da' l'amaqchic ỹasouaxat da' ne'queténaxac da' leleuaxa.
HEB.2.10	Qá'a ỹima jen'me huetalquéna, jen'me lalémaxaset ñi' Dios, qataxa mai'chi chiỹoqo'ot jiñi'me. Qataxa ñi' Dios sétaaque da' ỹima jen'me lec'oqtepi neuána'uo dójo' li'ỹoxodic. Chan'eesa jiñi'me naloqchíichiiñi qa'en da' lasoxoc so' Jesucristo 'me lec'alaxaqui jen'me, ỹachiỹoxotaỹi qa'en da' ne'queténaxac. 
HEB.2.11	Qá'a jen'me qoỹiỹo da' l'óiỹaxac qataxa jeso'me diỹóxotac, jenaa'me 'oonolec ñi' let'a' Dios. Chan'eesa so' lec'óxot ñi' Dios, jeso'me sa nepecoxolégue da' ỹiỹáxana jen'me da' ỹátaqta laỹi. 
HEB.2.12	Qá'a 'enapega't naua' nidii's n'aqtaqa, 'enapega'to':
HEB.2.12	S'axátem qomle jen' ỹaỹi da' 'onéta,
HEB.2.12	qataxa só'on ga' nalac da' 'am si'ỹoxoden da' souétaaue ga' lapoot'a't 'amaqténataxanaxaicpi.
HEB.2.13	Naua' n'aqtaqa nataq'en 'eet'oi:
HEB.2.13	Jaỹim ỹátaqta sip'iỹá'a ñi' Dios.
HEB.2.13	Nataq'en 'eet'oi:
HEB.2.13	Naỹi souét'a jénjo', sonétanỹi jen' ỹalaqapi 'me jaỹim ỹanem ñi' Dios.
HEB.2.14	Ga' nec'oqtepi 'me 'oonolec ga' chiỹaqaỹi, jega'me 'eeta't da' ló'oquiaxac qataxa naua' letauo'. Qana'chi 'ená'am nataq'en so' Jesús, jeso'me da' ló'oquiaxac qataxa naua' letauo' chiỹaqaỹilo jen' siỹaxadipi, qaidi jeso'me ỹañoxot da' ỹileu, huá'a, qana'chi noláxachiñi jeso'me huet'ot da' n'añaxac da' dalaataxan, jeso'me qadó'o paiỹac. 
HEB.2.15	Naqaida da' 'éet'ec da' ỹisóiỹi ỹima jen'me sega'me le'uaquíñiisecpi da' loqolánaxa da' neleuaxa naỹi da' ỹatemaliaxa nec'alétaiỹi. 
HEB.2.16	Qá'a ỹátaqta 'eesa jeso'me sa janac qaidi lecochiỹa jen'me namaxa'spi piỹem lé'ecpi, na'chidáta da' lecochiỹa jen' lec'oqtepi so' Abraham. 
HEB.2.17	Qana'chi naqaida tadeeto' jeso'me ỹiuen da' ỹátaqta 'ená'am qoỹin da' lasoxoc jen' laỹi, qaidi ỹivíd'a da' nepé'et qataxa choxodénataxanaxaic lasoxola' jen' netaxaỹáxanaxanecpi da' qodetaxaỹapégue' ñi' Dios, qataxa da' qaidi ỹapalaxat jen' lasouaxaset jen' siỹaxadipi, ỹachiỹoxotaỹi da' nañanguet da' nalaataguec. 
HEB.2.18	Chan'eesa naỹi jeso'me ỹañoxot da' lecochiỹa jega'me 'uo da' napiinaguec, qá'a jeso'me nataq'en 'uo joca'li da' ne'queténaxac qataxa napiinaguec.
HEB.3.1	Chan'eesa 'ami ỹaqáỹa' 'me 'ami liquiỹáqa ñi' Dios qataxa 'ami ỹiỹaxanalo da' 'ami lalémaxase'te, 'ami ỹátaqta 'aulóichiỹi qomle so' Cristo Jesús, jeso'me qo'mi qonamaxalo qataxa qadasoxola' da' detaxaỹapégue' ñi' Dios 'me s'amaqténaqtac. 
HEB.3.2	Qá'a so' Jesús, jeso'me ỹátaqta lepé'et ñi' Dios, chan'eesa ỹanaỹi dójo' n'onataxanaxac, 'ená'am da' 'éeta so' Moisés, da' ỹátaqta nepé'et da' ỹilo'ogue ỹima so' l'emec ñi' Dios. 
HEB.3.3	Qaláxasa so' Jesús, jeso'me ỹátaqta táchiỹi da' 'uo da' li'ỹoxodic, sa 'ená'am so' Moisés. Jeso'me 'ená'am da' 'éeta ga'me ỹí'et ga' 'emec da' ỹátaqta 'uo da' ni'ỹoxodénataguec qoỹin, sa 'ená'am da' ni'ỹoxodénataguec so' 'emec. 
HEB.3.4	Ñi' 'oonolec jen'me 'emecpi 'uo ga' ỹátaqta chiỹoqóchiỹi da' ỹí'et, qaláxasa jiñi'me Dios 'me naqaiñi jiñi'me chiỹoqóchiỹi ỹima jen'me huetalquéna. 
HEB.3.5	Dójo' 'éeta so' Moisés da' namaxasec qataxa nepé'et da' ỹilo'ogue ỹima so' l'emec ñi' Dios. Qana'chi jeso'me da' l'onataxanaxac ỹ'axat jega'me sétaaque da' 'enaac ñi' Dios. 
HEB.3.6	Qaláxasa so' Cristo, jeso'me lec'óxot ñi' Dios qataxa ỹátaqta nepé'et da' ỹilo'ogue sójo' l'emec ñi' Dios, 'me na'chiqo'mi, da' ỹátaqta qo'mi sa nedámchidiñi qataxa da' qadip'iỹáxac cha ỹivíde'ta ga' qadoiquiaqa', nedóchiiñi da' ỹátaqta qo'mi máchidiñi ỹasouaxat da' qanaquitaxac.
HEB.3.7	Chan'eesa naua' nidii's l'aqtaqa so' Espíritu Santo 'enaaco':
HEB.3.7	Naỹi da' 'ami 'anaquiáxañiichiỹi ga' 'enaac ñi' Dios,
HEB.3.8	qaláxasa 'ena'to' qomle da' 'au'añaxachiiỹilo naua' 'adiquidiaqtéldii',
HEB.3.8	da' 'aviñíit'em da' 'éeta joca'li jeso'me sa ỹalaq,
HEB.3.8	qana'chi ỹ'iỹen ñi' Dios joca'li hualégue so' totelégue 'aléua.
HEB.3.9	Jeso'me huá'au 'adet'aipi hualégue jeso'me totelégue 'aléua joca'li jaỹim ỹapiỹen,
HEB.3.9	temaqaidi jeso'me ỹivi't saua' cuarenta 'uóidi da' ỹauáachiỹi jen' sé'etpi.
HEB.3.10	Chan'eesa jaỹim salemataỹa jeso'me siỹaxadipi.
HEB.3.10	Qana'chi senapéga: “Jen'me ỹátaqta na'chi 'eeta't naale da' ỹisómtac jañi' liquidiaqte,
HEB.3.10	qataxa sa ỹaqanatet da' ỹaỹáten ga' ỹadic.”
HEB.3.11	Chan'eesa salemataỹa jeso'me siỹaxadipi,
HEB.3.11	huá'a, qana'chi senapéga jeso'me sa ỹaqanatet qomle da' ỹinoxoneuó'o ga' ñimataqa'.
HEB.3.12	'Ami ỹaqáỹa', ma'choqo' qomle da' 'oñíita da' 'uo ga' sa ỹiỹamaxañi da' leenataxac da' sétaaque da' cá'ai ñi'me Dios 'me na'chi 'eeta't da' nec'alétaiỹi ỹasouaxat da' sa ỹ'amaqten jiñi'me. 
HEB.3.13	Na'chidato' qomle da' ñi' 'oonolec quet'oto naua' noloqo'te da' ỹ'añaqtétac ga' laqáỹa, ỹatemaliaxa 'uo di' qadedáqa' jénjo' nolo', qaidi qaỹa ga' 'oonolec da' 'oñíita da' sega'me ỹoqovin da' n'etaxalóxo, qana'chi jañi' liquidiaqte sa ỹalaq. 
HEB.3.14	Qá'a da' ỹátaqta qo'mi sa nedámchidiñi da' qanaquitaxac 'me saconaxaguet jeso'me 'uáichiiñi, cha ỹivíde'ta ga' qadoiquiaqa', qana'chi sañoxotaq qomle da' ñiuánaqa'uo so' Cristo.
HEB.3.15	Qá'a da' n'aqtac 'enaac:
HEB.3.15	Naỹi da' 'ami 'anaquiáxañiichiỹi ga' 'enaac ñi' Dios,
HEB.3.15	qaláxasa 'ena'to' qomle da' 'au'añaxachiiỹilo naua' 'adiquidiaqtéldii',
HEB.3.15	da' 'aviñíit'em da' 'éeta joca'li jeso'me sa ỹalaq.
HEB.3.16	¿Jái'cho' josomaxa joca'li jeso'me sa naquiáxana da' l'aqtac ñi' Dios, qataxa da' sa ỹalaq? Naqaiso ỹima jeso'me cá'ai qa'en joca'li di' 'aléua Egipto so' Moisés. 
HEB.3.17	Qataxa ¿jái'cho' josomaxa ỹóvi' cuarenta huó'e da' dalemataỹa ñi' Dios? Naqaiso jeso'me 'uo ga' huasoilégue, qana'chi ỹima so' siỹaxadipi ỹileu joca'li hualégue so' totelégue 'aléua. 
HEB.3.18	Qataxa ¿jái'cho' josomaxa detaxaỹá'a joca'li ñi' Dios qaidi sa ỹañoxot da' ỹinoxoneuó'o ga' nemataqa' jiñi'me? Naqaiso jeso'me sa ỹalaq joca'li. 
HEB.3.19	Qana'chi qo'mi seloxolégue jeso'me siỹaxadipi da' sa ỹañoxot joca'li da' ỹinoxoneuo, ỹasouaxat da' sa d'amaqténataxan.
HEB.4.1	Chan'eesa naỹi da' maliaxa 'uo da' qo'mi ỹaloxonapegalo da' sañoxotaq da' senoxonaxauó'o ga' nemataqa' ñi' Dios, qana'chi ỹátaqta ñitelaqáñi qomle. Píiỹa, qomle 'uo ga' 'oonolec da' 'oñíita da' sa ỹañoxot da' ỹinoxoneuo. 
HEB.4.2	Qá'a qo'mi nataq'en qo'mi qoỹ'axatema da' n'aqtac 'me chiỹaqaỹi da' nec'alaxa, 'ená'am da' 'éeta jeso'me siỹaxadipi da' qoỹ'axátem joca'li. Qaláxasa so' siỹaxadipi qaỹa 'te ỹanaỹi dójo' n'aqtaxanaxac, qá'a 'chi naquiáxatapega da' sa ỹ'amaqten. 
HEB.4.3	Qaláxasa qo'mi 'me s'amaqténataxanaq, qana'chi sañoxotaq qomle da' senoxonaxauó'o jega'me mataqa' 'me 'éetapega joca'li ñi' Dios, 'enaaco':
HEB.4.3	Chan'eesa jaỹim salemataỹa so' siỹaxadipi,
HEB.4.3	qana'chi senapéga da' sa senoxonaqteneuó'o qomle ga' ñimataqa'.
HEB.4.3	Qamaa'le ñi' Dios ma'le sóxote ỹimat da' l'onataxanaxac da' ỹí'et ỹima jen' 'aléua. 
HEB.4.4	Qá'a naua' nedétrañi n'aqtaqa ỹ'axa't so' p'áteegue nolo', 'enaaco':
HEB.4.4	Ñi' Dios nematee'guesop ỹima jen' l'onatacpi joca'li ỹinoxodéegue naua' seis noloqo'te.
HEB.4.5	Qataxa di' laqáỹa n'aqtac 'eet'oi:
HEB.4.5	Sa ỹaqanatet qomle da' ỹinoxoneuó'o ga' ñimataqa' jen'me siỹaxadipi.
HEB.4.6	Qaláxasa maliaxa 'uo na' sona'li ỹinoxoneuó'o dójo' mataxaqui. Qataxa jen'me 'uáichiiñi joca'li da' qoỹ'axátem da' n'aqtac 'me chiỹaqaỹi da' nec'alaxa, qaa'le jeso'me siỹaxadipi sa ỹañoxot da' ỹinoxoneuo, ỹasouaxat da' sa ỹalaq. 
HEB.4.7	Chan'eesa jiñi'me Dios ỹitaxa v'iỹílaxalégue da' ỹ'axat jega'me nolo', 'enaaco': jénjo' nolo'. Qá'a ñi' Dios ỹachiỹoxotaỹi so' net'a David da' qo'mi ỹ'axatema saua' ỹoxoi'ỹilo noloqo'te naa'me nedétrañi l'aqtaqa 'me 'eet'oi:
HEB.4.7	Naỹi da' 'ami 'anaquiáxañiichiilo naua' 'enapegalo ñi' Dios l'aqtaqa,
HEB.4.7	qaláxasa 'ena't qomle da' 'au'añaxachiiỹilo naua' 'adiquidiaqtéldii'.
HEB.4.8	Qá'a so' Josué da' 'uootaxa ỹinoxonaqteneuó'o toqo' so' Israel lec'oqtepi dójo' mataxaqui, qana'chi ñi' Dios sa ỹitaxa toqo' da' ỹ'axat ga' laqáỹa nolo'. 
HEB.4.9	Chan'eesa maliaxa 'uo qamaa'chitáxa jega'me nolo' mataxaqui 'me sétaaque da' nemataxaqui jen' lalémaxasetpi ñi' Dios. 
HEB.4.10	Qá'a ga' ỹinoxoneuó'o qaidi nemataxaua ñi' Dios, jega'me nematee'guesop ỹima jen' l'onatacpi, 'ená'am da' 'éeta joca'li da' nematee'guesop ỹima jen' l'onatacpi ñi' Dios. 
HEB.4.11	Chan'eesa qo'mi qomle ỹátaqta ñ'añaxataq, qaidi sañoxotaq da' senoxonaxauó'o jega'me mataxaqui, píiỹa, qomle 'uootaxa 'uo ga' 'ená'am da' ladíquiaxac jeso'me sa d'amaqténataxan joca'li.
HEB.4.12	Qá'a da' l'aqtac ñi'me Dios ỹátaqta nec'alétaiỹi, qataxa 'uo da' l'añaxac. Qataxa na' liaxa napacalégue ga' legaxanaxat 'me dos naua' nedegaqa'te. Qataxa jeda'me ỹañoxot da' ỹivída'uo jega'me ỹátaqta p'áuo sa di'ỹoq l'óiỹaxac ga' siỹaxaua qataxa jeso'me cápegue' liquí'i, qataxa ỹañoxot da' ỹáateegue qa'en ga' leenataxac qataxa da' laviliỹáxac. 
HEB.4.13	Qaỹa ga' 'oonolec jen'me l'onatacpi ñi' Dios da' 'uootaxa ỹañoxot da' nañoxóchi'nsop jiñi'me. Qá'a ỹima jen'me l'onatacpi ỹátaqta di'ỹoqóta qataxa ỹáateegue qa'en da' ỹilotalégue jiñi'me 'me 'uo qomle ga' nolo', qana'chi sasoxouó'o da' s'axátaxam da' qad'onataxanaxac.
HEB.4.14	So' Jesús 'me lec'óxot ñi' Dios, jeso'me naqaiso jeso'me 'oonolec qadetaxaỹáxanaxanec 'me ỹinoxoneuó'o ga' huét'a ñi' Dios da' detaxaỹapégue'. Chan'eesa qo'mi ỹátaqta ñ'añaxataxac qomle da' qad'amaqténataxanaxac. 
HEB.4.15	Qá'a jeso'me qadetaxaỹáxanaxanec, jeso'me ỹátaqta 'uo da' lichoxodénataxanaxac da' senqáta, ỹasouaxat da' qaỹa ga' qad'añaxac. Qá'a jeso'me joca'li ỹátaqta ni'quichínỹi ỹima na' ỹodapecachi napiinaguec, 'ena'ama qo'mi. Qaláxasa jeso'me qaỹa ga' lasouaxaset. 
HEB.4.16	Chan'eesa ỹátaqta qaỹa qomle ga' qad'óictaaque da' ñoqchíỹaxa'uo ga' nes'ónaqa' jiñi'me qadet'a Dios 'me sóxodaic, qaidi jiñi'me ỹañoxot da' qo'mi ỹichoxode'n, qataxa ỹachiỹoxotaỹi da' lauo'chi da' qo'mi lecochiỹalo da' 'uo ga' souénaqtaaque.
HEB.5.1	Qá'a ñi' 'oonolec jen'me lasoxola'pi jen' netaxaỹáxanaxanecpi qoỹachiỹoxotáaue jen'me siỹaxadipi, qana'chi qoỹidéuo, da' qaidi letaxaỹáxanaxanec qoỹin na' siỹaxadipi da' detaxaỹapégue' ñi'me Dios, qataxa da' ỹaneuo jan' nachítaqtaxanaqte qataxa da' qoỹigóoue jen' nachítaqtaxanaxatpi, da' qaidi qoỹapalaxat jen' janoicpi. 
HEB.5.2	Qá'a jen'me nasoxola'pi nataq'en ni'quichinỹiilo naua' loláuaxaco jen' siỹaxadipi, chan'eesa jen'me ỹañoxot da' nouenguet jen'me qaỹa ga' ỹaỹátenaac, qataxa ỹisómtac. 
HEB.5.3	Qataxa ỹasouaxat dójo' mai'chi loláuaxa, qana'chi jen'me nasoxola'pi ỹiuen da' mai'chi ỹaneuo jaga' lachítaqtaxanaqte da' ỹigóoue ỹasouaxat naua' mai'chi loico, qataxa na'chi 'ena'ama naua' loico jen' siỹaxadipi.
HEB.5.4	Qaỹa ga' mai'chi nachiỹoxola't da' 'enapeela't da' lasoxola' jen' netaxaỹáxanaxanecpi. Qá'a ñi' Dios jiñi'me naqaiñi ỹiỹáxana ga' siỹaxaua da' ỹanaỹi dójo' n'amaqchic, 'ená'am da' 'éet'ec joca'li ỹiỹáxana so' Aarón. 
HEB.5.5	Qataxa naqaida da' 'éet'ec nataq'en so' Cristo, jeso'me sa ỹañoxot da' 'uootaxa mai'chi nachiỹoxola't da' na'chiso lasoxola' jen' netaxaỹáxanaxanecpi. Qá'a na'chiñi ñi' Dios 'me ỹanem dójo' l'amaqchic jeso'me. Qá'a 'enapega'to' naua' l'aqtaqa, 'eet'oi:
HEB.5.5	'Am 'me na'chi'am ỹalec;
HEB.5.5	'am sec'oic jénjo' nolo'.
HEB.5.6	Nataq'en 'enapega'to' naua' laqáỹa' nedétrañi l'aqtaqa ñi' Dios, 'eet'oi:
HEB.5.6	'Am na'chi 'eeta't qomle da' 'am letaxaỹáxanaxanec jen' siỹaxadipi da' jaỹim qodetaxaỹapégue',
HEB.5.6	na'chi 'auená'am da' lasoxoc so' Melquisedec.
HEB.5.7	So' Cristo joca'li huét'a jen' 'aléua, qaláxasa jeso'me ỹátaqta neten da' netaméetac qataxa deỹáxatac, noỹiito'ot ñi'me Dios 'me 'uo da' l'añaxac qaidi nec'alaxatee'guesop jeso'me da' neleuaxa. Qaláxasa jiñi'me Dios demachíỹa jeso'me, ỹasouaxat jeso'me da' ỹátaqta nañanot jiñi'me. 
HEB.5.8	Qana'chi so' Cristo, jeso'me temaqaidi da' nec'óxot, qaláxasa jeso'me napaxaguena da' láxadaic, chiỹoqóchiỹi da' ne'queténaxac. 
HEB.5.9	Qana'chi ỹasouaxat jeso'me da' ỹátaqta qonaloqchíichiiñi da' lasoxoc, chan'eesa ỹañoxot da' naqaiso so' chiỹoqóchiỹi jeda'me qaỹa 'te loiquiaqa' nec'alaxa 'me taỹot ỹima jen'me ỹalaxaguet jeso'me. 
HEB.5.10	Qana'chi ñi' Dios ỹanaỹi jeso'me da' naqaiso so' lasoxola' jen'me netaxaỹáxanaxanecpi da' qodetaxaỹapégue' jiñi'me. Na'chi 'ená'am da' lasoxoc so' Melquisedec.
HEB.5.11	Qo'mi ỹátaqta jalcote da' qad'aqtaxanaxac da' s'axátaq dójo', qaláxasa 'uo da' laqalaic da' qoỹ'axategue ga' ladic jeda'me, qá'a 'ami sa 'auañoxochii da' 'auaỹáchiñii. 
HEB.5.12	Qá'a naỹi da' sóxote qaỹad'ailo saua' 'uóidi, qana'chi 'ami 'auañoxochii toqo' da' sóxote 'auapaxaguenataxañíitac. Qalqaiga naỹi 'ami maliaqaida da' 'avíñiitaaque da' 'ami qoỹapaxaguenque ga' ladic naua' ỹisótete' lapaxaguenataxanaxaco ñi' Dios. Qá'a 'ami 'av'iỹílaqaỹa da' qaỹa 'te 'ad'añaxaquii, chan'eesa ỹiuen da' 'ami qoỹiqui'ỹáxanque jaga' nóchi', sa naqaiga ga' nalic 'me d'añi. 
HEB.5.13	Jen'me ỹalíctac jan' nóchi', jen'me 'ená'am jen' ñoqolqapiolec 'me maliaxa huanoquétac, qá'a jen'me sa ỹañoxot da' ỹivíta da' ỹaỹáten ga' ladíquiaxac ga' 'ónaxaic nasoxoc. 
HEB.5.14	Qaláxasa jen'me nalic 'me d'añi, jen'me taiỹet jega'me siỹaxaua sóxote ỹ'axaic, 'me sóxote ma'le daatetonaxan, qataxa naỹá'ac da' ỹaateton jega'me n'óota qataxa ga' sa nó'in.
HEB.6.1	Chan'eesa qo'mi 'ónaxaic da' ñichíỹaqtaseguem, qaidi sevítaxa da' qo'mi ỹ'axaiqa. Ñ'ónaxataq qomle jen'me 'uáichiiñi qanapaxaguenataguecpi so' Cristo. Qataxa sa sañoxotaq da' s'iỹílaxasoxolégue da' s'axátaqtac da' ladic ga' siỹaxaua da' ca'ai naua' loico 'me ỹauécteda da' neleuaxa jega'me, qataxa da' qop'iỹá'a ñi' Dios, 
HEB.6.2	qataxa da' ladic da' qonachiláxan ga' siỹaxaua, qataxa da' qouaseltalégue jen' 'amaqténataxanaxaicpi, qataxa da' ladic qomle ỹitaxa qonec'alaxatéegue jen' napa'lpi, qataxa qomle qonimit ỹima jen' chaqaina. 
HEB.6.3	Naqaida qomle da' senqát'ec, da' 'uootaxa qo'mi ỹaseet'ema ñi'me Dios.
HEB.6.4	Qá'a jen'me ma'le sóxote da' ỹaỹáten jega'me ỹan ñi' Dios, qataxa sóxote da' ỹaconguet so' Espíritu Santo, 
HEB.6.5	qataxa da' ma'le ỹaỹáten da' l'aqtac ñi' Dios, qataxa jeda'me n'añaxac 'me huét'a jega'me 'aléua 'me maliaxa naỹa'quéna, 
HEB.6.6	qana'chi jen'me siỹaxadipi, da' 'uootaxa ỹitaxa qoséegue, qana'chi sa ỹitaxa taa'le ca'ai qoỹin naua' loico, qá'a jen'me 'ená'am da' ỹitaxa ỹanáỹi jaso' sodooso so' lec'óxot ñi' Dios qataxa qoỹauáachiỹi 'en da' ỹi'uena't jeso'me. 
HEB.6.7	Jen'me siỹaxadipi 'ená'am ga' 'aléua 'me na'chi 'eeta't da' cáñi qa'en jen' huétep da' talégue. Jega'me 'aléua da' 'uootaxa ỹátaqta 'ónaxaic qa'en jen' jala ga' lañiisec jega'me d'onataxaatapeelégue, qana'chi jega'me 'uo da' nichoxodénataguec 'me chiỹoqo'ot ñi' Dios. 
HEB.6.8	Qaláxasa jega'me 'aléua da' 'uootaxa nolelelégue jan' ỹaxat qataxa jen' lolelaxa, qana'chi jega'me ỹátaqta qaỹa 'te ga' náỹi; taỹá'a da' 'uo ga' ne'uaxánaguec 'en ñi' Dios, qataxa taỹá'a da' qoỹigóoue.
HEB.6.9	'Ami ỹaqai'ỹolqa, qo'mi temaqaidi da' 'uootaxa 'éeta dójo' jeda'me qadetaxaỹaxac, qaláxasa qo'mi saỹátenaq da' 'oñíita jeda'me let'ádaic 'anchoxodénataỹiquii 'me chiỹaqaỹi da' nec'alaxa. 
HEB.6.10	Qá'a ñi' Dios sa ỹaqanatet da' 'uootaxa sa ỹipaguelégue ga' l'aqtac. Qataxa jiñi'me sa petelaxaguet da' 'ad'onataxanaxaquii qataxa da' 'adauochidíỹaxaquii jena'me 'adaỹii 'me 'ad'amaqténataxanaxauai, jeda'me maliaxa 'oquiit'ot naỹi da' 'av'íchiitac. 
HEB.6.11	Qaláxasa qo'mi sauoqótaaque ga' 'oonolec da' 'oñíita da' quet'ot qomle da' n'añaxataxac, cha ỹivíde'ta ga' loiquiaqa', qaidi ỹátaqta ỹipaquíchiỹi ỹima jen'me 'anaquichíitaaque. 
HEB.6.12	Qataxa sa siỹamaxadénaq da' 'ami 'avídii'ỹa da' qaỹa ga' 'adesapátaxaquii, na'chidato' da' 'ami 'auadénaxachii da' lasoxoc jen'me chiỹaqaỹi da' lip'iỹáxac qataxa da' napogáxadenaxac, qana'chi ỹaconguet jeda'me ỹaloxóotac ñi' Dios.
HEB.6.13	Qá'a ñi' Dios joca'li 'uo da' ỹaloxónapecot so' Abraham, qaláxasa jiñi'me mai'chiñi da' detaqátapeela't, qá'a qaỹa ga' laqáỹa let'ádaic da' 'uootaxa ỹanem ga' l'aqtac. 
HEB.6.14	Qana'chi 'enaaco': “Ỹátaqta let'ádaic qomle da' ỹichoxodénataxanaxac 'am sanem, qataxa ỹátaqta sa lec'óxotolec qomle ga' 'ac'oqtepi 'am sanem.” 
HEB.6.15	Qana'chi so' Abraham ỹátaqta jalcote da' nepogoxóinaxac da' ỹiuatétaaque dójo', qana'chi jeso'me ỹivíd'a da' ỹaconguet jeda'me ỹaloxónapecot joca'li ñi' Dios. 
HEB.6.16	Jen' siỹaxadipi, da' 'uootaxa ỹan ga' l'aqtac, jen'me ỹanem da' l'aqtac jega'me nasoỹá'ña jen'me. Qataxa da' 'uootaxa qoỹan ga' n'aqtac da' ỹátaqta qoỹipagaqchíichiỹi, qaláxasa qaỹa 'te taa'le 'uo ga' qoncotátapiỹi. 
HEB.6.17	Chan'eesa ñi' Dios ỹan da' l'aqtac da' ỹátaqta ỹipaquíchiỹi jega'me ỹaloxóotac, qá'a jiñi'me sétaaque da' ỹaỹátenaxanaxaata jen'me taỹá'a qom'chi da' ỹaconguet jeda'me ỹaloxóotac, da' jiñi'me ỹátaqta ỹipagaqchíichiỹi da' ỹí'et jega'me ỹaloxóotac, sa ỹadálaxat ga' l'aqtac. 
HEB.6.18	Qana'chi naqaida da' 'éet'ec da' huo'oi naua' dos 'me sa qoỹañoxo't da' qonchíỹaxa't, jenaa'me tadeeto' sa ỹañoxot da' doqovínaxan ñi' Dios, naqainaua naua' ỹachiỹoxotapiilo ñi' Dios da' qo'mi ỹanema da' qad'añaxac, qo'mi 'me sapiinoqot jiñi'me qataxa s'amaqténaq jeda'me quitaxac 'me qo'mi ỹanema. 
HEB.6.19	Dójo' qanaquitaxac, naqaida jeda'me qo'mi ỹ'añaxachidíñi qataxa jan'me qadiquidiaqte. Jeda'me 'ená'am ga' lequet jaga' nilicota. Dójo' qanaquitaxac, jeda'me nesócta'ña jega' p'áuo so' lapadénaxat jega' tamnaxaqui 'me net'ague da' piỹem, 
HEB.6.20	jeso'me ỹinoxoneuó'o joca'li so' Jesús, da' qaidi ỹ'ouáteegue ga' qadadic. Qana'chida da' 'éet'ec so' Jesús ỹivíd'a da' na'chiso so' 'oonolec qadetaxaỹáxanaxanec da' detaxaỹapégue' ñi' Dios, 'ená'am da' lasoxoc so' Melquisedec joca'li.
HEB.7.1	Jeso'me Melquisedec, jeso'me naqaiso so' let'a jen'me néta'ña di' Salem qataxa letaxaỹáxanaxanec jen' siỹaxadipi da' qodetaxaỹapégue' ñi' Dios 'me let'ádaic. So' Abraham joca'li ma'le n'iỹílaq, chiỹoqót'a so' laataxac 'me huáaue joca'li ỹalaa't saua' net'al, qana'chi jeso'me Melquisedec, jeso'me huaqat'aguet so' Abraham, qana'chi ỹanem da' lichoxodénataxanaxac jeso'me. 
HEB.7.2	Qana'chi so' Abraham ỹanem jeso'me ñi' 'oonolec so' diez jen'me lootáxanaxatpi 'me ỹachiỹoxotáaue so' laataxac. Jeda'me nenaxat Melquisedec da' 'uáichiiñi náỹi 'eet'oi: “Net'a 'me 'ónaxaic da' lasoxoc.” Qataxa ỹasouaxat jeso'me na'chiso so' let'a jen' néta'ña di' Salem 'me nataq'en da' náỹi 'eet'oi: “N'emáxac,” chan'eesa dójo' nenaxat nataq'en da' náỹi 'eet'oi: “Net'a 'me nedo't da' n'emáxac.” 
HEB.7.3	Jeso'me qaỹa 'te let'a qataxa jaga' lat'e qataxa ga' huá'au let'alpi. Qataxa jeso'me sa qoỹ'axat da' 'éeta ga' lañoxoc qataxa ga' leleuaxa. Qana'chida da' 'éeta jeso'me na'chi 'ená'am da' lasoxoc so' lec'óxot ñi' Dios, jeso'me na'chi 'eeta't da' netaxaỹáxanaxanec da' qodetaxaỹapégue' ñi' Dios.
HEB.7.4	Naỹi 'ami 'aulóichiỹi da' 'éeta da' l'amaqchic so' Melquisedec. Chan'eesa jeso'me huá'au qadet'a Abraham ỹanem joca'li jeso'me jaso' 'oonole jen' diez na' lootáxanaxatpi 'me ỹachiỹoxotáaue so' net'alpi 'me nalaatétapegue' joca'li. 
HEB.7.5	Naua' laqátaxaco so' Moisés ỹ'axa't jen' netaxaỹáxanaxanecpi 'me lec'oqtepi so' Leví, da' 'uo da' n'aqtac da' qaidi qoỹiseeten jañi' 'oonole jen' diez lalémaxasetpi ỹima jen' siỹaxadipi, qaamaxa jen'me mai'chi laỹi lé'ecpi, nataq'en lec'oqtepi so' Abraham. 
HEB.7.6	So' Melquisedec, jeso'me temaqaidi da' sa lec'óxot so' Leví, qaláxasa na'chi 'ená'am jeso'me qoỹiseeten jañi' 'oonole ỹima jen' lalémaxasetpi so' Abraham, jeso'me 'uo joca'li da' ỹaloxónapega ñi' Dios. Huá'a, qana'chi so' Melquisedec ỹanem da' nichoxodénataguec so' Abraham. 
HEB.7.7	Qataxa qaỹa ga' ỹañoxot da' ỹoqolguet dójo', da' jega'me dechoxodénataxan na'chiga ga' let'ádaic, sa 'ená'am ga' qoỹichoxoden. 
HEB.7.8	Dójo' senqáta naỹi jen'me ỹacootapeeguet jañi' 'oonole jen' diez lalémaxasetpi na' siỹaxadipi, jen'me taỹá'a da' ỹileu. Qaláxasa dójo' 'éeta so' Melquisedec naua' l'aqtaqa ñi' Dios ỹ'axa't jeso'me da' na'chi 'eeta't da' nec'alétaiỹi. 
HEB.7.9	Qataxa na'chi 'éeta nataq'en jeso'me Leví qataxa jen' letaxaỹáxanaxanecpi jen' siỹaxadipi da' qodetaxaỹapégue' ñi' Dios 'me lec'oqtepi jeso'me, jen'me naỹi qoỹiseeten jañi' 'oonole jen' nalémaxasetpi, da' jen'me nataq'en ỹaneuo joca'li jañi' 'oonole jen' lalémaxasetpi da' ỹanot so' Melquisedec joca'li so' Abraham deseeténataxan. 
HEB.7.10	Qá'a 'eesa da' jen'me 'ená'am joca'li da' dasouó'o so' Abraham joca'li so' Melquisedec huaqat'aguet jeso'me, temaqaidi da' maliaxa sa niỹíñi jen'me.
HEB.7.11	Jen' lec'oqtepi so' Israel joca'li ỹaconguet jen' naqátaxacpi, qaláxasa chiỹaqaỹi qoỹin jen' letaxaỹáxanaxanecpi 'me lec'oqtepi so' Leví, jen'me nataq'en lec'oqtepi so' Aarón. Jénjo' netaxaỹáxanaxanecpi toqo' da' ỹañoxot da' nalóchiiñi qa'en da' lasoxoc jen' quétapegue' jen' naqátaxacpi, qana'chi sa ỹañoxot taa'le da' ỹiuen da' janac ga' laqáỹa netaxaỹáxanaxanec da' qodetaxaỹapégue' ñi' Dios, da' 'ená'am da' lasoxoc so' Melquisedec, sa 'ená'am so' Aarón. 
HEB.7.12	Qá'a da' qoỹadálaxat jen' netaxaỹáxanaxanecpi, qana'chi nataq'en ỹiuen da' qoỹadálaxat jen' naqátaxacpi. 
HEB.7.13	Qataxa jeso'me qadesaliaxanec 'me ỹ'axa't joca'li naua' l'aqtaqa ñi' Dios, jeso'me chiỹaqaỹi na' laỹi lec'oqtepi so' Israel, jen'me qaỹa 'te ga' chiỹaqáaue da' qaidi netaxaỹáxanaxanec. 
HEB.7.14	Qá'a ỹima da' qoỹaỹáten so' qadesaliaxanec da' chiỹaqáaue so' lec'oqtepi so' Judá, jen'me sa detaxaỹá'a joca'li so' Moisés joca'li ỹ'axátetac da' ladic jen' netaxaỹáxanaxanecpi.
HEB.7.15	Qana'chi dójo' ỹátaqta ỹátaqtegue da' lasoxoc joca'li di'ỹoq jeso'me laqáỹa netaxaỹáxanaxanec, 'me 'ená'am da' lasoxoc so' Melquisedec, 
HEB.7.16	joca'li jeso'me qoỹanaỹi da' netaxaỹáxanaxanec. Qaláxasa sa chiỹaqáaue ga' nec'oqtepi 'me ỹ'axat jen' naqátaxacpi da' chiỹaqaỹi ga' netaxaỹáxanaxanec. Qá'a jeso'me chiỹaqaỹi da' l'añaxac da' n'óiỹaxac 'me sa qoỹañoxot da' qonoláxachiñi. 
HEB.7.17	Qá'a dójo' na'chida da' 'enaac ñi' Dios joca'li ỹ'axát'a jeso'me, 'enaaco':
HEB.7.17	'Am na'chi 'eeta't qomle da' 'am letaxaỹáxanaxanec jen' siỹaxadipi da' jaỹim qodetaxaỹapégue',
HEB.7.17	na'chi 'auená'am da' lasoxoc so' Melquisedec.
HEB.7.18	Chan'eesa jeso'me 'uáichiiñi namaxasóxonaxac, jeso'me qonsoỹíñi, qá'a jeso'me qaỹa 'te ga' l'añaxac, qataxa qaỹa 'te ga' náỹi. 
HEB.7.19	Qá'a jen'me laqátaxacpi so' Moisés sa ỹañoxot da' naloqchíichiiñi da' lasoxoc jen' siỹaxadipi. Qaláxasa nemenguet qoỹin da'me qanaquitaxac 'me qaỹa 'te 'ená'am, na'chida da' chiỹaqaỹi da' tadeeto' ñichíỹaxa'uo ñi' Dios.
HEB.7.20	Qataxa ñi'me Dios joca'li ỹí'et dójo', qaa'le ỹátaqta ỹan so' l'aqtac da' qaidi ỹipaquíchiỹi. 
HEB.7.21	Jen'me laỹi netaxaỹáxanaxanecpi joca'li qoỹidéuo, qaa'le sa qoỹan ga' n'aqtac, da' qaidi qoỹipagaqchíichiỹi. Qaláxasa dójo' 'éeta jeso'me laqáỹa netaxaỹáxanaxanec, qaa'le ỹátaqta 'uo joca'li so' n'aqtac qoỹan. Qá'a naua' n'aqtaqa 'me nedétrañi 'eet'oi:
HEB.7.21	Ñi' qadasoxola' ỹan da' l'aqtac, 'me sa ỹadálaxat, 'eet'oi:
HEB.7.21	'Am na'chi 'eeta't qomle da' 'am letaxaỹáxanaxanec jen' siỹaxadipi da' jaỹim qodetaxaỹapégue',
HEB.7.21	na'chi 'auená'am da' lasoxoc so' Melquisedec.
HEB.7.22	Chan'eesa so' Jesús naqaiso so' ỹátaqta táchiiñi qa'en jega'me ỹamaxataxac 'me ỹátaqta ỹiỹamqáchiiñi, sa 'ená'am jeso'me 'uáichiiñi. 
HEB.7.23	Jen' laỹi netaxaỹáxanaxanecpi jen'me ỹivíd'a da' ỹátaqta jalcote, qá'a jen'me ỹileet'aguet, sa na'chi 'eeta't. 
HEB.7.24	So' Jesús, qaamaxa sa ỹileu. Chan'eesa sa ỹa'uo ga' laqáỹa da' ỹanaỹi da' l'onataxanaxac da' qodetaxaỹapégue' ñi' Dios. 
HEB.7.25	Chan'eesa jeso'me da' 'chi táteegue da' nec'alaxatéegue jega'me chiỹoqóchiỹi jeso'me da' nañanot ñi' Dios. Qá'a jeso'me na'chi 'eeta't da' nec'alétaiỹi, da' qaidi netameetapecot ñi' Dios, netameetapeelégue jen'me.
HEB.7.26	Chan'eesa so' Jesús naqaiso so' 'oonolec qadetaxaỹáxanaxanec da' detaxaỹapégue' ñi' Dios 'me souénaqtaaque. Qá'a jeso'me ỹátaqta ỹoqovíta, 'ónaxaic da' lasoxoc, qataxa qaỹa 'te ga' loic, qataxa sa qoneuogaqtenguet qoỹin jen' 'itaxalóxoicpi, qataxa jeso'me net'ague qoỹin da' lai di' piỹem. 
HEB.7.27	Sa 'ená'am ga' laqáỹa lasoxola' jen' netaxaỹáxanaxanecpi da' ỹiuen da' ỹ'áuaxañi da' ỹigóoue jaga' lachítaqtaxanaqte ỹiméda naua' noloqo'te, da' qaidi qoỹapalaxa't naua' mai'chi loico, ỹim, qataxa jec na' laỹi siỹaxadipi. Qaláxasa so' Jesús 'oonolec da' ỹa'uo jaso' lachítaqtaxanaqte da' ỹaneuo joca'li mai'chi ỹan da' l'óiỹaxac. 
HEB.7.28	Qataxa jen' laqátaxacpi so' Moisés chiỹaqaỹi da' qoỹidéuo da' lasoxola' jen' netaxaỹáxanaxanecpi jega'me siỹaxaua 'me sa nalóiñi. Qaláxasa jeda'me l'aqtac ñi' Dios 'me ỹan da' qaidi ỹipaquíchiỹi, 'me ỹan joca'li qaỹat'ague jen' naqátaxacpi, jeda'me chiỹaqaỹi da' qoỹidéuo da' lasoxola' qoỹin jen' netaxaỹáxanaxanecpi so' lec'óxot Jesús, jeso'me na'chi 'eeta't da' nalóchiiñi qoỹin da' lasoxoc.
HEB.8.1	Naqaida da' ỹátaqta ỹágueegue da' sequet'oto da' s'axátetac, 'eet'oi: Naqaida da' 'éeta da' lasoxoc jeso'me 'oonolec qadetaxaỹáxanaxanec. Naỹi jeso'me net'ague da' loic ñi' Dios 'me net'ague da' piỹem. 
HEB.8.2	Qataxa jeso'me na'chiso so' netaxaỹáxanaxanec da' qodetaxaỹapégue' ñi' Dios jega'me ỹátaqta l'emec jiñi'me di' piỹem, jega'me 'emec 'me mai'chi l'onatac ñi' qadasoxola', sa l'onatac ga' 'chi siỹaxaua. 
HEB.8.3	Ỹima jen'me lasoxola'pi jen' netaxaỹáxanaxanecpi, jen'me qoỹidéuo, da' qaidi ỹáatapeeuo jen' nachítaqtaxanaqte qataxa jen' qoỹaneuo da' qoỹigóoue. Chan'eesa so' Jesucristo, jeso'me nataq'en ỹiuen da' ỹa'uo jaga' ỹaneuo lachítaqtaxanaqte. 
HEB.8.4	Jeso'me da' maliaxa huét'a toqo' jen' 'aléua, qana'chi sa netaxaỹáxanaxanec, qá'a maliaxa 'uo jen' netaxaỹáxanaxanecpi 'me ỹáatapeeuo jan' nachítaqtaxanaqte 'me damaxasoxolégue joca'li so' Moisés. 
HEB.8.5	Qaláxasa jen'me netaxaỹáxanaxanecpi dójo' l'onataxanaxac, jeda'me 'ená'am da' 'chi liquí'i qataxa lepaqal ga'me huet'ague da' piỹem. Qá'a saỹátenaq da' 'chi niquí'i, qá'a joca'li sétaaque da' ỹí'et so' Moisés so' l'emec ñi' Dios, qaa'le jiñi'me 'enapego' jeso'me, 'enaaco': 'Aulóchiỹi qomle da' lasoxoc qataxa 'auadénaxachichiỹi da' n'onataguec so' 'am saloxóna joca'li huá'ña ñi' qasoxonaxa Sinaí.
HEB.8.6	Qaláxasa jeso'me 'oonolec qadetaxaỹáxanaxanec, qaa'le jeso'me da' l'onataxanaxac da' netaxaỹáxanaxanec ỹátaqta ỹágueegue da' 'ónaxaic, sa 'ená'am so' 'uáichiiñi. Qá'a jeso'me naqaiso jeso'me qo'mi detaqatapeelóo'te naỹi dójo' dálaxaic ỹamaxataxac 'me ỹátaqta 'ónaxaic, da'me chiỹaqaỹi jen'me qoỹaloxóotacpi 'me ỹágueegue da' 'ónaxaic.
HEB.8.7	Qá'a jeso' 'uáichiiñi lasoxoc da' qoniỹamaxá'te' ñi' Dios, da' 'uootaxa ỹátaqta nalóchiiñi joca'li, qana'chi sa ỹiuen toqo' da' qonadálaxat ga' ỹamaxataxac. 
HEB.8.8	Qaláxasa ñi' Dios ỹilá'a so'me siỹaxadipi da' sa nalóiñi da' lasoxoc, táchiỹi da' l'aqtac joca'li 'éetapega jeso'me naua' l'aqtaqa 'me nedétrañi, 'enapega'to':
HEB.8.8	Ñi' qadasoxola' 'enaac: 'Uo qomle ga' nolo',
HEB.8.8	qana'chi jaỹim ñadálaxat ga' ñiỹamaxataxac
HEB.8.8	da' ñiỹamaxá'te' jen' lec'oqtepi so' Israel qataxa so' Judá.
HEB.8.9	Sa 'ená'am so' ñiỹamaxataxac 'me s'étec jeso'me huá'au let'alpi jen'me
HEB.8.9	jeso' nolo' ca'li sacona da' louaq da' ñaqatee'guesop di' 'aléua Egipto.
HEB.8.9	Qá'a jeso'me sa ỹipaguelégue da' ñiỹamaxataxac,
HEB.8.9	chan'eesa jaỹim shicá'ai, 'enaac ñi' qadasoxola'.
HEB.8.10	Jega'me ñiỹamaxataxac qomle ñiỹamaxá'te' jen' lec'oqtepi so' Israel qomle ma'le ỹinoxodéegue gaua' noloqo'te,
HEB.8.10	jega'me qomle ỹipaquíchiỹi da' l'aqtac ñi' qadasoxola' 'me 'eet'oi:
HEB.8.10	Jaỹim qomle sacháỹi da' leenataxac jen'me da' ỹamaxasóxonaxac,
HEB.8.10	qataxa sedelóo'te naua' liquidiaqtel.
HEB.8.10	Qana'chi jen'me jaỹim netamnaxala',
HEB.8.10	qataxa jen'me mai'chi ỹalémaxasetpi.
HEB.8.11	Huá'a, qana'chi sa ỹiuen da' 'uo ga' qoỹapaxaguen,
HEB.8.11	qataxa qaỹa 'te ỹapaxaguen ga' liquiáxaua,
HEB.8.11	'uootaxa ga' laqaỹasa, da' qaidi jaỹim ỹaateton, jaỹim nasoxola'.
HEB.8.11	Qá'a ỹima jen'me siỹaxadipi jaỹim ỹaateton,
HEB.8.11	cha ỹivíd'a jen'me qaỹa ga' l'amaqchic qataxa jen'me 'amaqtáqaicpi.
HEB.8.12	Qataxa sapalaxat jen'me sa nó'in 'me ỹí'et jen'me,
HEB.8.12	qataxa sa seenatapéga jen' loicpi.
HEB.8.13	Ñi' Dios da' 'uootaxa detaqátapega jega'me dálaxaic ỹamaxataxac, jiñi'me 'ená'am qa'en da' sóxote deto so' 'uáichiiñi; qana'chi jeda'me 'ená'am da' sóxote deto qataxa ma'le sa qod'onataxana, jeda'me sa huaỹáloq qomle da' ỹiméta.
HEB.9.1	Nataq'en jeso'me 'uáichiiñi ỹamaxataxac 'uo da' lasoxoc da' qoỹí'et da' qoỹi'ỹoxoden ñi' Dios, qaláxasa huáaue jega'me tamnaxaqui 'me néta'ña jen' 'aléua. 
HEB.9.2	Jeso'me tamnaxaqui joca'li qoỹí'et, qaa'le qoỹiỹamaxachíchiiñi da' n'onataguec jeso'me 'uáichiiñi nedáqa', lenaxat nemáqa' ỹoqovíta. Jeso'me nétaaue jaso' coỹadáxanaqtepi lase qataxa so' lemala't saua' pan 'me qoỹanoto ñi' Dios. 
HEB.9.3	Qaláxasa jeso'me lai so' napadénaxanaxat nataq'en 'uo so' laqáỹa nedáqa', lenaxat nedáqa' sa qoỹisetaxat. 
HEB.9.4	Qana'chi huétaaue jeso'me jaso' neco'ỹoxonaxalate 'oro. Jaso'me neco'ỹoxolate jen' nichinaxanaxat. Qataxa huétaaue jeso'me jaso' lai't da' ỹamaxataxac. Jaso'me qolapaxalégue ỹima jan' 'oro. Jaso'me na'chi huétaaue jaso' 'aleuole 'me huétanỹi jaso' pan, lenaxat jái'chana'manójo'. Nataq'en jeso'me lase'l joca'li so' Aarón 'me nolel joca'li qataxa saua' dos qadi 'me qoỹidelóo'te jeda'me ỹamaxataxac. 
HEB.9.5	Jeso'me p'áseguem jaso'me, na'chi netalóo'te saua' dos nadénaqtaqa siỹaxa'u 'me dasote'dot ñi' Dios. Saua' láua' jesaa'me na'chi ỹipelteetralégue jeso'me huá'a da' qoỹapalaxat jen' janoicpi. Qaláxasa qo'mi naỹi qaỹa 'te qadedáqa' da' qolqat'ot da' s'axátaqta ga' lasoxoc jeda'me.
HEB.9.6	Naqaida da' 'éeta da' niỹamaqtaguec jeso'me 'emec. Qana'chi na' netaxaỹáxanaxanecpi v'iỹílaqtaaue naua' noloqo'te jeso'me 'uáichiiñi nedáqa', da' qaidi neuálaxai'ne' da' l'onataxanaxac da' qoỹi'ỹoxoden ñi' Dios. 
HEB.9.7	Qataxa so' laqáỹa p'áuo nedáqa', qaa'le na'chisóta jeso'me lasoxola' jen' netaxaỹáxanaxanecpi 'me ỹañoxot da' ỹinoxoneuó'o ga' 'oonolec nolo' di' huó'e. Qaláxasa da' ỹinoxoneuo, qana'chi ỹachítrauo naua' letauo' ga' síiỹac da' ỹaadéuo, da' qaidi qoỹapalaxat ga' mai'chi jaloic qataxa jen'me siỹaxadipi. 
HEB.9.8	Naqaida da' 'éeta so' Espíritu Santo da' qo'mi ỹ'axatema so' 'uáichiiñi nedáqa', da' maliaxa na'chi 'eeta't da' qod'onataxáatapegooue da' qoỹi'ỹoxodéetac ñi' Dios, qana'chi maliaxa da' sa qoỹ'ouáteuo so' nadíiuo 'me taỹá'uo so' laqáỹa nedáqa' 'me sa qoỹisetaxat. 
HEB.9.9	Ỹima dójo' 'ená'am da' 'chi naloqtenaxanaxat naỹi nauójo' souqataavlo noloqo'te. Qá'a jan' nachítaqtaxanaqte qataxa jen'me qoỹaneuo da' qoỹigóoue 'me huáaue jeso'me da' qoỹanot ñi' Dios, jenaa'me sa ỹañoxot da' ỹiỹamqáchiiñi qa'en da' laviliỹáxac jen'me siỹaxadipi 'me 'éet'ec dójo' da' ỹi'ỹoxoden ñi' Dios. 
HEB.9.10	Qá'a jeda'me na'chida da' 'chi ỹ'oqóchiỹi niqui'ỹáxac qataxa da' ỹómaxac qataxa da' ỹodapecachi niỹóxoc 'me 'chi lasoxoc da' qadó'oquiaxac, jeda'me ỹátaqta 'uo da' náỹi da' 'uootaxa maliaxa da' sa nadálaxat ga' lasoxoc ñi' Dios.
HEB.9.11	Qaláxasa ma'le sóxote da' nóvi' so' Cristo, qana'chi naỹi jeso'me naqaiso so' 'oonolec qadetaxaỹáxanaxanec, da' qaidi qo'mi qoỹanema jen'me 'ónaxaic lasoxocpi 'me sóxote nóvi'. Jega'me tamnaxaqui 'me d'onataxáatapegooue da' netaxaỹáxanaxanec, jega'me ỹátaqta 'ónaxaic qataxa nalóchiiñi, sa 'ená'am jeso' 'uáichiiñi. Jega'me sa l'onatac ga' siỹaxaua, qataxa sa néta'ña jen' 'aléua. 
HEB.9.12	So' Cristo sóxote ỹinoxoneuó'o ga' nedáqa' 'me sa qoỹisetaxat, qaláxasa sa ỹaadéuo naua' letauo' ga' quétaq, 'uootaxa ga' huaca lec'óxot, qá'a na'chinaua naua' mai'chi letauo' naua' ỹaadéuo. Qana'chi naqaida da' 'éet'ec jeso'me 'oonolec da' p'áiỹi jeso' nedáqa', sa ỹiuen da' vi'ỹílaxalégue. Huá'a, qana'chi ỹa'uo da' qadec'alaxa qaỹa 'te loiquiaqa'. 
HEB.9.13	Qá'a naua' letauo' ga' huaca lec'óxot qataxa ga' quétaq lec'óxot qataxa jen' jálo da' qoỹigóoue jaga' huaca lec'oqte, jen'me ỹátaqta 'eesa da' 'uo da' l'añaxac da' ỹiỹo qataxa ỹoqovíta jen' p'áiỹi, da' qoỹiquetegaxalégue ga' siỹaxaua 'me 'ená'am da' paxáchiỹi. 
HEB.9.14	Qaláxasa da' na'chi 'éet'ec dójo', qana'chi ¡hua'ago' da' sa ỹágueegue da' l'añaxa'j saua' letauo' so' Cristo! Qá'a chiỹoqóchiỹi da' l'añaxac jeso'me nepaqal 'me qaỹa 'te loiquiaqa', so' Cristo mai'chi nañanot ñi' Dios, 'ená'am jaga' nachítaqtaxanaqte 'me ỹátaqta ỹoqovíta. Qana'chi naua' letauo' jeso'me ỹañoxot da' ỹiỹóỹi jen' qadauel jen' qadoicpi 'me taỹá'a da' neleuaxa, qaidi sañoxotaq da' s'onataxanoqot jiñi'me Dios 'me na'chi 'eeta't da' nec'alétaiỹi.
HEB.9.15	Chan'eesa so' Jesucristo naqaiso jeso'me qo'mi detaqatapeelóo'te naỹi jeda'me dálaxaic ỹamaxataxac. Dójo' leleuaxa so' Cristo, jeda'me náỹi da' qaidi qoỹapalaxa't naa'me qadoico 'me huáaue so' 'uáichiiñi ỹamaxataxac, qataxa qaidi jen'me ỹiỹáxana jiñi'me ỹaqanatet da' ỹaconguet ga' ỹaloxóotac 'me qaỹa 'te loiquiaqa'. 
HEB.9.16	Qá'a da' 'uootaxa qoỹí'et jaga' nede 'me lemalate da' qoỹan ga' nalémaxaset, qaa'le ỹiuen da' qoỹ'axat da' leleuaxa jega'me ỹí'et, qaidi jaga'me nede ỹaqanatet da' ỹátaqta ỹipaquíchiỹi jega'me qoỹidelégue. 
HEB.9.17	Qá'a jaga'me lemalate da' qoỹan ga' nalémaxaset qaỹa 'te ga' nesáaque da' 'uootaxa maliaxa nec'alétaiỹi jega'me ỹí'et, na'chidáta da' 'uootaxa ma'le ỹivíta da' ỹileu jega'me. 
HEB.9.18	Chan'eesa jeso' 'uáichiiñi ỹamaxataxac joca'li qoỹí'et, qaa'le ỹiuen da' qoỹicodédeegue naua' netauo'. 
HEB.9.19	Qá'a so' Moisés joca'li ỹ'axatema naua' laqátaxaco ñi' Dios ỹima so' siỹaxadipi. Joca'li ỹim, qana'chi ỹacona so' n'aanaxate laỹoxot tóomaxadaic qataxa jan' lepee jan' 'epoqole lenaxat hisopo, qana'chi ỹisomñíiỹi saua' letauo' so' huaca lec'óxot qataxa so' quétaq lec'óxot 'me qoỹalectenguet jen' noxop. Ỹim, qana'chi ỹiquetegaxalóo'te saua' laqátaxaco ñi' Dios qataxa ỹima jen' siỹaxadipi. 
HEB.9.20	Qana'chi 'enapego' so' siỹaxadipi, 'enaaco': “Nauójo' netauo', jenaa'me naqainaua naua' ỹátaqta 'eesa qa'en dójo' niỹamaxataxac ñi' Dios da' 'ami niỹamaxade'to.” 
HEB.9.21	So' Moisés nataq'en ỹiquetegaxalégue joca'li so' tamnaxaqui qataxa jen'me qod'onataxáatapegapi naale da' qoỹí'et da' tamnaxac. 
HEB.9.22	Dójo' ladíquiaxac jen'me naqátaxacpi ỹ'axat qam da' ỹima jen'me qoỹ'étetacpi ỹiuen da' qoỹauót'ai naua' netauo' da' 'uo ga' qoỹin ỹoqovíta. Qataxa qaỹa ga' 'chi qoỹapalaxa't naua' loico, da' 'uootaxa sa qoỹicodédeegue naua' netauo'.
HEB.9.23	Naqaida da' 'éeta da' qoỹiuen da' 'uo ga' qoỹaneuo da' qoỹigóoue, qaidi qoỹin ỹoqovíta jen' noxosetpi 'me 'chi liquí'i jega'me huet'ague da' piỹem. Qaláxasa jen'me noxosetpi 'me huet'ague da' piỹem, jen'me nataq'en ỹiuen da' qoỹa'uo ga' qoỹan 'me napacalégue jénjo' qoỹáatapeeuopi naỹi da' qoỹigóoue. 
HEB.9.24	Qá'a so' Cristo sa ỹinoxonóoue so' tamnaxaqui 'me l'onatac jen' siỹaxadipi 'me 'chi liquí'i jega'me ỹátaqta 'eesa tamnaxaqui. Qá'a jeso'me na'chína na' piỹem 'me ỹinoxoneuó'o, da' qaidi dasouó'o ñi' Dios, da' qaidi qo'mi detaqatapeelóo'te. 
HEB.9.25	So' lasoxola' jen' letaxaỹáxanaxanecpi na' judiopi, jeso'me 'oonolec naale da' ỹinoxoneuó'o so' nedáqa' 'me sa qoỹisetaxat di' 'oonolec huó'e, qaidi ỹaneuo da' qoỹigóoue jan' netauo' 'me sa lalémaxaset. So' Cristo, qaa'le sa v'iỹílaqtalégue da' nañan. 
HEB.9.26	Qá'a da' 'uootaxa na'chi 'éet'ec dójo', qana'chi ỹátaqta jalcote toqo' da' qov'iỹílaxalégue da' qoỹalaat, chiỹoqóchii'ña joca'li ỹímta da' qoỹí'et jen' 'aléua. Qaláxasa naỹi da' ma'le ỹinoxóotraiỹi naua' noloqo'te, qana'chi so' Cristo 'oonolec da' naloxon, qana'chi sa v'iỹílaxalégue da' mai'chi nañan, da' qaidi naqat ỹima jen' janoicpi. 
HEB.9.27	Qana'chi dójo' 'éeta da' ỹima jen' siỹaxadipi da' 'oonolec da' ỹileu, ỹim, qana'chi ỹiuatet'aguet ga' nolo' qomle qonimit ỹimaquéna, 
HEB.9.28	qana'chida da' 'éeta nataq'en so' Cristo da' 'oonolec da' nañan, da' qaidi naqat jen'me jaloicpi jen' jalcote siỹaxadipi. Ỹim, qana'chi ỹitaxa naloxon qomle, qaláxasa sa naga qomle da' naqat jen' janoicpi, na'chidáta da' jeso'me naga da' nec'alaxatéegue jen'me ỹiuatétaaque jeso'me.
HEB.10.1	Qá'a jen' naqátaxacpi 'me chiỹoqo'ot joca'li so' Moisés, jen'me 'ená'am da' 'chi lepaqal jega'me naỹa'quéna 'me ỹátaqta ỹiỹamqáchiiñi, jen'me sa naqáina jena'me ỹátaqta 'eesa. Chan'eesa jen'me naqátaxacpi sa ỹañoxot da' ỹátaqta nalóchiiñi qa'en da' lasoxoc jen'me dasouó'o ñi' Dios, chiỹaqaỹi jen'me qoỹáatapeeuo 'me qov'iỹílaqtalégue di' huó'e. 
HEB.10.2	Qá'a jen'me naqátaxacpi da' ỹañoxot toqo' da' nalóchiiñi qa'en da' lasoxoc jen' siỹaxadipi, qana'chi jen'me nachítaqtaxanaxatpi sa ỹiuen táxa da' ỹitaxa qoỹaneuo. Qá'a jen'me dachitaqtaxáatacpi, da' 'uootaxa ma'le qoỹiỹo na' jaloicpi, qana'chi jen'me ỹátaqta nóm'ta da' qaỹa ga' loic. 
HEB.10.3	Qaláxasa jen'me qoỹáatapeeuopi, jen'me 'chi náỹi da' qaidi jen'me hueenata da' 'uo na' jaloicpi di' huó'e, 
HEB.10.4	qá'a jan' letauo' ga' huaca louádaicpi qataxa jen' quétaq loua', jen'me sa ỹañoxot da' naqat jen' janoicpi.
HEB.10.5	Chan'eesa so' Cristo joca'li sétaaque da' naỹa jen' 'aléua, qana'chi 'enapéga ñi' Dios, 'enaaco':
HEB.10.5	'Am sa 'auaconguet jen' nachítaqtaxanaxatpi, qataxa jen' qoỹáatapeeuo síiỹacpi,
HEB.10.5	na'chidáta da' 'am 'auqátaxaatapiỹe't jega'me ỹó'oquiaxac.
HEB.10.6	Nataq'en sa 'aviỹamaxaden jan' nachítaqtaxanaqte 'me qoỹigóoue,
HEB.10.6	qataxa jan'me qoỹáatapeeuo 'me náỹi da' qaidi qonaqat jen' janoicpi.
HEB.10.7	Qana'chi jaỹim senaac: Jaỹim naỹi ñanac,
HEB.10.7	da' qaidi sé'et ga' 'auéetapeec, 'am ñitamnaxala',
HEB.10.7	qá'a na'chida da' qoỹidétañi ỹadíquiaxac naua' 'ad'aqtaqa 'me nedétrañi.
HEB.10.8	So' Cristo 'uáichiiñi da' 'enapéga ñi' Dios da' sa ỹaconguet qataxa sa ỹiỹamaxaden jen' nachítaqtaxanaxatpi, qataxa jen'me qoỹáatapeeuopi síiỹacpi, qataxa jen' qoỹaneuo da' qoỹigóoue 'me náỹi da' qaidi qonaqat jen' janoicpi, temaqaidi da' na'chína jen'me damaxasoxoléguepi jen' naqátaxacpi. 
HEB.10.9	Ỹim, qataxa 'enaac: “Jaỹim naỹi ñanac, da' qaidi sé'et jega'me 'onétapeec, 'am ñitamnaxala'.” Jeda'me náỹi da' 'eet'oi: Naqat jen'me nachítaqtaxanaxatpi 'me qoỹigóoue, qana'chi taỹi qoỹin dójo' dálaxaic nachítaqtaxanaxat. 
HEB.10.10	Ñi' Dios sóxote da' qo'mi ỹoqovíte' qa'e'n, qá'a so' Jesucristo ỹí'et joca'li da' 'éetapeec ñi'me joca'li ỹan da' mai'chi ló'oquiaxac da' 'oonolec qoỹalaat, sa ỹitaxa taa'le qoỹalaat.
HEB.10.11	Jen' letaxaỹáxanaxanecpi na' judiopi da' qodetaxaỹapégue' ñi' Dios, ỹima jen'me ỹí'et da' l'onataxanaxac naua' noloqo'te qataxa quet'ot da' v'iỹílaqtalégue da' ỹáatapeeuo jan' nachítaqtaxanaxatpi, temaqaidi jen'me nachítaqtaxanaxatpi sa ỹañoxot da' naqat jen' janoicpi. 
HEB.10.12	Qaláxasa so' Jesucristo nañan da' qoỹalaat ỹasouaxat na' janoicpi, qana'chi sa ỹitaxa da' nañan. Ỹim, qana'chi na'ague da' ỹaỹáten ñi' Dios. 
HEB.10.13	Huá'a, qana'chi ỹiuata'aguet ga' nolo' qomle ma'le qoỹacho'to naua' lapia'te jen' nep'aguénaxau'pi. 
HEB.10.14	Qá'a ỹachiỹoxotaỹi jaso' 'oonole lachítaqtaxanaqte da' jeso'me 'chi táteegue qa'en da' nalóchiiñi da' lasoxoc jen'me sóxote ỹoqovíta qa'en. 
HEB.10.15	Qataxa so' Espíritu Santo ỹátaqta 'eesa qa'en dójo' da' qo'mi d'aqtaxanema, qá'a da' 'uáichiiñi n'aqtac 'enaac:
HEB.10.16	Jiñi'me qadasoxola' 'enaaco':
HEB.10.16	Ga' ñiỹamaxataxac qomle ñiỹamaxá'te' jen'me qomle sóxote ỹinoxodéegue gaua' noloqo'te,
HEB.10.16	qana'chi jaỹim sachaiỹilo qomle naua' ỹaqátaxaco naua' liquidiaqtel jen'me,
HEB.10.16	qataxa sedelóo'te naua' leenataxaco.
HEB.10.17	Ỹim, qataxa 'enaac:
HEB.10.17	Sa ỹitaxa seenatapéga qomle jen' jaloicpi jen'me siỹaxadipi qataxa jen'me ỹí'et sa nó'inpi.
HEB.10.18	Chan'eesa da' 'uootaxa ma'le qoỹapalaxa't naua' janoico, qana'chi sa ỹiuen da' ỹitaxa qoỹa'uo jaga' nachítaqtaxanaqte laqáỹa da' qoỹapalaxat jen' janoicpi.
HEB.10.19	Chan'eesa, 'ami ỹaqáỹa', naỹi qaỹo' qomle ga' qad'óictaaque da' senoxonaxauó'o di' nedáqa' 'me sa qoỹisetaxat, sachíỹoxosoqchiilo saua' letauo' so' Jesucristo, 
HEB.10.20	qolqat'egue so' qadadic dálaxaic 'me chiỹaqaỹi da' nec'alaxa, jeso'me naq'aic 'me taỹa'ague da' lai so' napadénaxanaxat, chiỹoqóchiỹi da' mai'chi l'óiỹaxac joca'li nañan. 
HEB.10.21	So' Jesús naqaiso jeso'me 'oonolec qadetaxaỹáxanaxanec 'me ỹilotalégue jega'me l'emec ñi' Dios. 
HEB.10.22	Chan'eesa qo'mi ỹátaqta ñichíỹaxa'uo ñi' Dios, qaláxasa ỹátaqta huosóte' qasena' naua' qadiquidiaqtel qataxa ỹátaqta 'eesa qasenaq da' qadip'iỹáxac. Qá'a jiñi'me sóxote ỹoqovíte' qa'e'n naua' qadiquidiaqtel, qaidi qo'mi sa 'ená'am da' maliaxa 'uo ga' qadoic qataxa ma'le sóxote da' qoỹiỹóta da' qadó'oquiaxac, qoỹauót'ai jen' nedot'a't noxop. 
HEB.10.23	Ỹátaqta ñ'añaxataxac qomle da' qanaquitaxac da' qad'amaqténataxanaxac, sa saxanaxáiỹi, qá'a ñi' Dios ỹátaqta ỹipaquíchiỹi qomle da' qo'mi ỹaloxonalo. 
HEB.10.24	Qataxa qo'mi n'óota da' ñi' 'oonolec ỹipacapégue' ga' laqáỹa da' maliaxa 'uo qa'en da' lesóxodic, qataxa da' ỹí'et ga' ỹiỹamqáchiiñi. 
HEB.10.25	'Ená'te qomle da' qolqat'ague da' ladíquiaxac jen' 'uo da' n'onataguec da' sa dasoỹapée'uo da' qademáxac. Na'chidáta da' ñi' 'oonolec ỹ'añaqtet ga' laqáỹa, lamá'asa naỹi da' selaqá'a da' ma'le sa qaỹáaque ga' nolo' da' n'iỹílaq so' qadesaliaxanec.
HEB.10.26	Qá'a da' na'chi qadeenataxac da' qolqat'ot da' s'étaq ga' qadoic da' 'uootaxa sóxote saatetonaq jeda'me 'eesa lasoxoc, qana'chi qaỹa qomle da' ỹitaxa 'uo ga' qoỹan da' qoỹalaat, qaidi qoỹapalaxat ga' janoic. 
HEB.10.27	Na'chidáta da' qo'mi seuataqat'aguet jega'me qaỹa 'te ga' 'ená'am lichic qomle qonimit ỹimaquéna, qataxa ga' qaỹa 'te ga' 'ená'am jen' l'edáxa dóle' 'me ỹigóoue jen' nep'aguénaxau'pi ñi' Dios. 
HEB.10.28	Da' 'uootaxa 'uo ga' sa ỹalaxaguet jen' naqátaxacpi 'me chiỹoqo'ot so' Moisés, da' 'uootaxa huo'oi gaua' dos 'uootaxa tres nateet'a't ga' l'aqtaxanaxa'j da' ỹ'axa't jega'me, qana'chi jega'me ỹátaqta sa qoỹichoxodénaac da' qoỹalaat. 
HEB.10.29	Qana'chi ¿táalia'chi toqo' da' sa taỹapiilo 'adai'lídii' 'ami da' ỹátaqta 'eesa da' ỹágueegue qomle da' ne'uaxánaguec jega'me sega'me pétapiỹi so' lec'óxot ñi' Dios, qataxa ỹátaqta qaỹa 'te ga' ỹanaỹilo saua' letauo', qataxa ỹisouen so' lepaqal ñi' Dios 'me ỹauotec jega'me? Qá'a jesaua' letauo' naqaisaua saua' ỹátaqta 'eesa qa'en jeda'me ỹamaxataxac jeda'me chiỹoqóchiỹi da' ỹoqovíta qoỹin jen'me. 
HEB.10.30	Qo'mi saỹátenaq ñi' qadasoxola' 'eet'oi: “Jaỹim 'me na'chaỹim sé'et ga' ne'uaxánaguec ga' siỹaxaua, na'chaỹim 'me seseeténataxan.” Nataq'en 'eet'oi: “Jen' 'adasoxoládi, jen'me ỹiseeten qomle jen' lalémaxasetpi.” 
HEB.10.31	¡Ỹátaqta let'ádaic da' lichic da' louaq ñi' Dios 'me na'chi 'eeta't da' nec'alétaiỹi da' 'uootaxa 'uo ga' ỹaconé'uo!
HEB.10.32	Qaláxasa 'ami 'aueenachii qomle da' 'éeta saua' 'uáudeegue 'uóidi joca'li 'ami ỹímta da' 'ami qoỹicoỹadelóo'te. Huá'a, qana'chi ỹátaqta 'uo da' 'aneuálaxainaxaquii da' 'an'queténaxaquii ỹasouaxat da' 'adelóquiaxaquii. 
HEB.10.33	Qá'a da' 'oñíita 'uo jen' qoỹisouéetac, qataxa qoỹauana'a't da' sa qoỹodiáquenaac, qataxa 'uo da' 'oñíita jen' neuána'uo da' ne'queténaxac jen' na'chi 'éet'ec dójo' da' ne'queténaxac qoỹin. 
HEB.10.34	Qataxa 'ami ỹátaqta 'uo da' 'adechoxodénataxanaxaquii jen'me qoỹicoñideta't, qataxa ỹivíd'a da' ỹátaqta 'uo da' 'antónaxaquii da' 'an'añaxachiiỹet da' qodeuootáxanec jen' 'adalémaxasichii, qá'a 'ami 'auaỹáchiñii da' 'uo jega'me huet'ague da' piỹem 'me ỹágueegue da' lodiac qataxa qaỹa 'te ga' loiquiaqa'. 
HEB.10.35	Chan'eesa qaỹo' qomle ga' 'ad'óitaaque, qá'a ỹátaqta let'ádaic qomle ga' 'anseeténataỹiquii. 
HEB.10.36	'Ami ỹiuen da' ỹátaqta 'uo ga' 'aneuálaxainaxaquii, da' qaidi 'av'íchii jega'me 'éetapeec ñi' Dios, qataxa da' qaidi 'auacoñiiỹet jega'me ỹaloxóotac jiñi'me. 
HEB.10.37	Qá'a naua' nidii's l'aqtaqa ñi' Dios 'eet'oi:
HEB.10.37	Ỹátaqta sa huaỹáloq da' janac qomle jega'me naỹa'quéna,
HEB.10.37	qataxa sa niỹáloxoden da' janac.
HEB.10.38	Qaláxasa jega'me siỹamaxaden da' naqaiga ga' 'ónaxaic lasoxoc,
HEB.10.38	jega'me da' lec'alaxa chiỹaqaỹi da' lip'iỹáxac.
HEB.10.38	Qaláxasa jega'me da' 'uootaxa v'iỹílaq, sa siỹamaxaden jega'me.
HEB.10.39	Qaláxasa qo'mi sa na'chiqo'mi da' s'iỹílaxasoq qataxa da' sega'me qo'mi qonoláxachidiñi. Na'chidato' da' qo'mi ỹátaqta 'uo da' qadip'iỹáxac qaidi qoỹiỹamaxat da' qad'óiỹaxac.
HEB.11.1	Da' 'uo da' qadip'iỹáxac, qana'chi di'ỹoq da' ỹátaqta 'eesa qasenaq da' saconaxaguet qomle jega'me ñaquitaqátaaque, da' ỹátaqta 'uo qasenaq jega'me sa qoỹilá'a. 
HEB.11.2	Jeso'me huá'au qadet'alpi joca'li ỹátaqta ỹiỹamaxaden ñi' Dios ỹasouaxat da' 'uo da' lip'iỹáxac.
HEB.11.3	Chiỹoqóchiỹi da' qadip'iỹáxac da' qo'mi saỹátenaq ñi' Dios l'onatac jen' 'aléua, l'onata'j naua' l'aqtaqa. Chan'eesa jen'me seloqótaiỹi naỹi, jen'me chiỹaqaỹi jega'me sa di'ỹoq joca'li.
HEB.11.4	Jeso' Abel ỹasouaxat joca'li da' lip'iỹáxac, qana'chi ỹanot ñi' Dios jaso' lachítaqtaxanaqte, jaso'me ỹátaqta napacalégue jeso'me lachítaqtaxanaxat so' Caín. Chan'eesa ñi' Dios ỹátaqta ỹiỹamaxaden jeso'me da' 'ónaxaic da' lasoxoc, qana'chi ỹaconguet jaso' lachítaqtaxanaqte. Naqaida da' 'éeta so' Abel, temaqaidi da' sóxote ỹileu, qaláxasa da' lip'iỹáxac maliaxa quéta da' qo'mi d'aqtaxáatapeema.
HEB.11.5	Jeso' Enoc nataq'en ỹasouaxat da' lip'iỹáxac, qana'chi qoỹaueegue da' piỹem, qana'chi jeso'me sa nauá'ne' da' ỹileu. Qana'chi sa qonata joca'li, qá'a ñi' Dios ỹauec. Qataxa naua' nidii's l'aqtaqa ñi' Dios ỹ'axa't jeso'me joca'li maliaxa sa qoỹauec, qana'chi chi'ena da' sóxote ỹiỹamaxaden jeso'me ñi' Dios. 
HEB.11.6	Chan'eesa qaỹa ga' ỹiỹamaxaden ñi' Dios, da' 'uootaxa qaỹa ga' lip'iỹáxac. Qá'a da' qonchíi'uo jiñi'me, qaa'le ñi' 'oonolec ỹiuen da' ỹátaqta ỹ'amaqten ñi' Dios da' ỹátaqta 'eesa da' 'uo, qataxa ỹ'amaqten jiñi'me da' ỹañoxot da' ỹiseeten jega'me nimitáaque jiñi'me.
HEB.11.7	Jeso' Noé nataq'en ỹasouaxat da' lip'iỹáxac joca'li ñi' Dios huaqáta jeso'me da' naỹá'a jega'me sona'li di'ỹoq. Qaláxasa jeso'me ỹátaqta ỹalaq, qataxa ỹisoga't jaso' lilicota lat'édai, da' qaidi nec'aléegue so' lec'oqtepi. Ỹasouaxat jeso'me 'uo da' lip'iỹáxac, qana'chi ỹaloxon da' qoỹa'uo ga' ne'uaxánaguec jen'me huetalégue jen' 'aléua, qataxa jeso'me ỹivíd'a da' ỹátaqta qoỹiỹamaxaden. Qá'a ñi' Dios ỹátaqta ỹiỹamaxaden jega'me 'uo da' lip'iỹáxac.
HEB.11.8	So' Abraham nataq'en chiỹaqaỹi da' lip'iỹáxac joca'li ñi' Dios ỹiỹáxana, qaa'le jeso'me ỹátaqta ỹalaq da' jec, ỹic'áta so' 'aléua 'me ỹaloxóna ñi' Dios da' ỹanem da' lalémaxaset. Qana'chi jeso'me cá'ai so' l'acháqa', sa ỹaỹáten ga' taiỹi. 
HEB.11.9	Qá'a 'uo da' lip'iỹáxac so' Abraham, qana'chi jeso'me nalégue jeso'me 'aléua 'me ỹaloxóna ñi' Dios, qaláxasa 'ená'am qa'en ga' ỹaqá'a 'aléua da' netalégue. Qana'chi jeso'me nétaaue so' lepe'l. Naqaida da' 'éeta nataq'en so' lec'óxot Isaac qataxa so' laual Jacob 'me nataq'en ỹacooteguet dójo' qoỹaloxóotac joca'li. 
HEB.11.10	Qá'a so' Abraham ỹiuatét'a jega'me noic let'ádaic 'me sa noláiñi, jega'me noic 'me mai'chi lapaxañi ñi' Dios qataxa mai'chi n'oxoséguem.
HEB.11.11	Jaso' Sara nataq'en chiỹaqaỹi da' lip'iỹáxac da' qaidi 'uo ga' lec'óxot, temaqaidi da' sóxote ỹ'axáina'. Qaláxasa jaso'me ỹaconguet da' l'añaxac, qaidi decó'o. Qana'chi ỹañoxot da' 'uo so' lec'óxot, qá'a jaso'me ỹ'amaqten ñi' Dios da' ỹipaquíchiỹi jega'me ỹaloxon. 
HEB.11.12	Nataq'en so' loua Abraham, temaqaidi da' huec da' ỹivíta ga' lalóqo' da' l'óiỹaxac, qaláxasa jeso'me ỹátaqta ỹivíd'a da' sa lec'óxotolec so' lec'oqtepi, 'ená'am jan' huaqchiñi 'me net'ot di' piỹem qataxa jen' pogaxanaxa 'me huet'ot jen' loxogue jaso' huaxai, da' qaỹa 'te 'uo ga' naloqten.
HEB.11.13	Ỹima sójo' siỹaxadipi cha ỹivíd'a da' ỹileu da' sa ỹaconguet jega'me ỹaloxóotapega joca'li ñi' Dios. Qaláxasa ỹasouaxat da' 'uo da' lip'iỹáxac, qana'chi jeso'me 'ená'am da' 'chi ỹilót'a, qataxa ỹátaqta ỹ'amaqten, qataxa 'uo da' loqopi'chi da' tátapiỹi lauel. Dójo' 'éeta jeso'me 'ená'am da' ỹ'axátetac da' sa 'eesa da' ỹátaqta l'acháqa' jénjo' 'aléua. 
HEB.11.14	Qá'a jen'me 'éet'ec dójo' da' l'aqtaxanaxac, jen'me 'ená'am da' ỹ'axátetac da' maliaxa nimitétaaque jega'me ỹátaqta lalémaxaset l'acháqa'. 
HEB.11.15	Qá'a jeso'me da' 'uootaxa maliaxa tátapiỹi lauel jidi'me 'aléua 'me chiỹoqóchii'ña, qana'chi sóxote táxa da' ỹañoxot da' v'iỹílaxa. 
HEB.11.16	Qaláxasa jeso'me maliaxa ỹipaquétapega jega'me ỹátaqta 'ónaxaic lalémaxaset l'acháqa', jega'me n'acháqa' 'me huet'ague da' piỹem. Chan'eesa ñi' Dios sa n'aloxola't da' jen'me siỹaxadipi ỹimatá'ac jiñi'me da' ỹátaqta netamnaxala', qá'a jiñi'me sóxote da' ỹaqátaxaatapiỹe't jega'me mai'chi nenoic.
HEB.11.17	So' Abraham nataq'en ỹasouaxat da' lip'iỹáxac joca'li ñi' Dios ỹa'uo da' ỹapiỹen, qana'chi jeso'me ỹauec so' lec'óxot Isaac da' ỹalaat, qana'chi ỹigóoue da' ỹanot ñi' Dios. Jeso'me ỹátaqta qaỹa ga' ỹiga da' ỹaneuo so' 'oonolec lec'óxot, temaqaidi da' na'chiso jeso'me ỹaloxóna joca'li ñi' Dios, 'eet'oi: 
HEB.11.18	“Chiỹaqaỹi qomle ñi' Isaac da' 'am 'uo ga' 'ac'oqtepi.” 
HEB.11.19	Qá'a so' Abraham ỹaỹáten ñi' Dios ỹátaqta 'uo da' l'añaxac, ỹivíd'a da' ỹitaxa nec'alaxatéegue jen' napa'lpi. Qana'chi da' náỹi dójo', 'ená'am so' Abraham ỹitaxa ỹaconguet so' lec'óxot da' chiỹoxotáaue jen' napa'lpi.
HEB.11.20	Jeso'me Isaac nataq'en ỹasouaxat da' lip'iỹáxac, qana'chi jeso'me ỹanem da' 'ónaxaic ladíquiaxac so' Jacob qataxa so' Esaú. 
HEB.11.21	So' Jacob nataq'en ỹasouaxat da' lip'iỹáxac, qana'chi jeso'me joca'li ỹamtaa'le ỹileu, qana'chi ỹanem da' 'ónaxaic ladíquiaxac saua' lec'óqo'te so' José. Qana'chi huaseltalégue joca'li jeso' lase'l da' ỹi'ỹoxoden ñi' Dios. 
HEB.11.22	So' José nataq'en ỹasouaxat da' lip'iỹáxac, qana'chi jeso'me joca'li ỹamtaa'le ỹileu, qana'chi d'aqtaxanem so' lec'oqtepi so' let'a Israel da' 'uo ga' nolo', qana'chi cá'ai di' 'aléua Egipto. Qana'chi jeso'me ỹan da' l'aqtac, qaidi sa qon'ónaxatrañi saua' lip'ináqa.
HEB.11.23	Nataq'en ỹasouaxat da' lip'iỹáxa'j saua' let'al so' Moisés joca'li niỹíñi jeso'me, qana'chi jesaa'me ỹivid'alo saua' tres 'auóxoiqa da' ỹoxochidíñi, ỹasouaxat da' ỹilód'a jeso'me da' ỹátaqta 'ónaxaicolec, qataxa sa d'óitrapega da' l'aqtac jeso'me ỹan so' net'a da' qoỹalaat jen' ñoqolqapiolec. 
HEB.11.24	So' Moisés nataq'en ỹasouaxat da' lip'iỹáxac, qana'chi jeso'me joca'li ma'le ỹ'axaic, qana'chi sa ỹiỹamaxaden da' qoỹíitapega lec'óxot jaso' lec'oqte so' let'a jen'me néta'ña di' Egipto. 
HEB.11.25	Na'chidáta da' jeso'me ỹipacapéga da' ne'queténaxaua qoỹin jeso'me lalémaxasetpi ñi' Dios, sa cadá'ac da' táaue da' tónaxac ỹasouaxat da' loqopi'chi da' n'etaxalóxo. 
HEB.11.26	Qataxa 'ená'am da' ỹátaqta saliaxanec qa'en da' 'uootaxa sa qoỹodiáquenaac ỹasouaxat da' huasoilégue so' Cristo, sa 'ená'am qa'en ỹima jen' ỹ'oqóchiỹi lesaliaxa di' Egipto. Qá'a jeso'me ỹátaqta ỹilót'a jega'me leseeténataxanaxac ñi' Dios 'me ỹanem qom'chi jeso'me. 
HEB.11.27	So' Moisés nataq'en ỹasouaxat da' lip'iỹáxac, qana'chi jeso'me cá'ai di' 'aléua Egipto, sa d'óitapega da' lalemataic so' net'a. Qana'chi jeso'me ỹátaqta quetalégue da' leenataxac, 'ená'am da' ỹátaqta ỹilot'ot ñi' Dios 'me sa di'ỹoq.
HEB.11.28	So' Moisés nataq'en ỹasouaxat da' lip'iỹáxac, qana'chi damaxasoxolégue so' niqui'ỹáxac 'me náỹi da' qoỹin cá'ai di' Egipto so' lec'oqtepi so' Israel. Qataxa so' Moisés damaxasoxolégue da' qoỹ'ame'n naua' so'mi jan' netauo', qaidi so' namaxasec piỹem lé'ec 'me laataxanaxaic sa ỹalaat ga' lepíloxot lec'óxot jen'me lec'oqtepi so' Israel. 
HEB.11.29	So' lec'oqtepi so' Israel nataq'en ỹasouaxat da' lip'iỹáxac, qana'chi ỹ'axasoxota jaso' peróna tóomaxadai, 'ená'am da' qaqáchiinỹi. Qana'chi so' Egipto lé'ecpi joca'li sétaaque da' ỹ'axasoxota jaso'me, qana'chi 'ouaxaicpi.
HEB.11.30	Nataq'en ỹasouaxat da' nip'iỹáxac, qana'chi 'uáxadiñi saua' lequepáxanaqa'te so' noic let'ádaic Jericó joca'li so' Israel lec'oqtepi ma'le ỹimat da' coleetapeesop jeso'me ỹivid'alo saua' siete noloqo'te. 
HEB.11.31	Nataq'en ỹasouaxat da' lip'iỹáxac jaso' Rahab 'me queséeguetaxai, qana'chi jaso'me sa leleuaxaua jeso'me sa ỹalaq siỹaxadipi. Qá'a jaso'me ỹátaqta ỹiỹamaxatet'ape joca'li ỹaconeeta saua' lec'atenáxanaxanqa so' lec'oqtepi so' Israel.
HEB.11.32	¿Jái'chogamaxa laqáỹa s'axat? Qá'a ma'le qaỹa ga' ledáqa' da' s'axat so' Gedeón, Barac, Sansón, Jefté, David, Samuel qataxa so' l'aqtaxanaxanecpi ñi' Dios. 
HEB.11.33	Ỹima jeso'me chiỹoqóchiỹi da' lip'iỹáxac tadeeto' loxonaqa naua' laqáỹa' 'ale'u, qataxa ỹiỹamqáchiiñi da' l'onataxanaxac da' net'a, qataxa da' qonaqchíchiiñi da' letauánaxanaxac ñi' Dios 'me ỹaloxon joca'lio', qataxa da' qoỹapadínỹi jen' nedégaxat jen' síiỹac 'me di'quiỹaac, 
HEB.11.34	qataxa da' qoỹalamat jen' let'ádaic dóle', qataxa da' qoỹaxan jen' sétaaque da' qoỹalaat. Qataxa jen'me qaỹa ga' l'añaxac, qaa'le ỹivíd'a da' ỹátaqta 'uañaxaic da' 'uo ga' laataxac, qana'chi loxonec jen'me nep'aguénaxau'pi. 
HEB.11.35	'Uo jen' ỹauodipi nataq'en ỹitaxa nauá'ne' jen' laqatacpi da' ỹitaxa nec'aléegue.
HEB.11.35	Qataxa 'uo jen' ỹileu ỹasouaxat da' ne'queténaxac, qá'a sa ỹaconguet da' qoỹaxanéegue. Qá'a sétaaque da' ỹivíd'a qomle da' ỹitaxa qonec'alaxatéegue, qaidi 'uo ga' l'óiỹaxac qaỹa ga' 'ená'am. 
HEB.11.36	Qataxa 'uo jen' laqáỹa ỹátaqta ni'quichínỹi da' ne'uenáguec, qataxa da' nalaqáinaguec, qataxa da' qoỹicoñida't naua' loua', qataxa da' qoỹanáaue jan' cointáxanaxaqui. 
HEB.11.37	Qataxa 'uo jen' qoỹalaat, qoỹidó'oc jen' qa'. Qataxa 'uo jen' qoỹiquesoxoỹi na' lasot, qataxa 'uo jen' ỹátaqta qoỹapiỹen, qataxa 'uo jen' legaxanaxat da' qoỹalaat, qataxa 'uo jen' 'chi tateu'alo, ỹáatrañi naua' louo n'aanaxate ló'oc qataq quétaq ló'oc, ỹátaqta 'uo da' lachoxodec qataxa da' ne'queténaxac, qataxa qaỹa ga' qoỹodiáquenaac. 
HEB.11.38	Jeso'me siỹaxadipi ỹátaqta sa taiỹet da' leseec jen'me siỹaxadipi 'itaxalóxoicpi 'me huetalégue jen' 'aléua. Qana'chi jeso'me 'chi quetalégue jen' totelégue 'aléua, qataxa naua' qasoxonaxádi, qataxa huetaa'uet jen' jauac qataxa jan' l'aite jen' 'aléua. 
HEB.11.39	Ỹima jeso'me siỹaxadipi, temaqaidi da' ỹátaqta ỹiỹamaxaden ñi'me Dios ỹasouaxat da' lip'iỹáxac, qaláxasa sa ỹaconguet jega'me ỹaloxóotac joca'li jiñi'me, 
HEB.11.40	qá'a jiñi'me 'uo jega'me ỹágueegue da' lodiac 'me ỹaqátaxaatapiỹe't. Qá'a jiñi'me táchiỹi lauel da' senqáta, qaidi jeso'me siỹaxadipi ỹañoxot da' qadiquiáxauauo qomle ỹinoxoneuó'o da' ỹátaqta nalóchiiñi qoỹin da' l'óiỹaxac.
HEB.12.1	Chan'eesa qo'mi, qá'a ỹátaqta jalcote jen' qo'mi dasota'ualo siỹaxadipi 'me ỹátaqta ỹaloxon da' lip'iỹáxac, qana'chi 'ónaxaic da' ñ'ónaxataqchiiñi ỹima jen'me sasápiaqtapiỹi qataxa jen'me n'etaxalóxo 'me qo'mi nequepaxatét'aita. Qana'chi ỹátaqta sauoqo da' qaneuálaxainaxac da' ñaqalégoxosoq jeda'me ñoqomitaqat'ague jeda'me saqat'ague. 
HEB.12.2	Ỹátaqta seloqóchiỹi qomle so' Jesús ỹátaqta n'añaxateguet da' 'éet'ec joca'li qoỹip'eneuo, qaláxasa sa ỹoqo'cha da' ne'uenáguec dójo' leleuaxa. Qá'a jeso'me ỹaỹáten da' 'uootaxa ma'le ỹinoxonaqtenéegue dójo' ne'queténaxac, qana'chi 'uo da' netónaxac qataxa da' lamaic. Qana'chi jeso'me na'ague da' loic ñi' Dios.
HEB.12.3	Chan'eesa 'ami 'aueenachíit'a da' 'éet'ec da' ne'queténaxac so' Jesús joca'li n'añaxateguet da' lachoxodénataxanaxac jen' siỹaxadipi 'itaxalóxoicpi, qaidi da' 'an'añaxataxaquii na'chi 'eeta't sa ỹilaualégue. 
HEB.12.4	Qá'a da' 'oñíita maliaxa da' 'uo ga' ỹivíta da' qoỹalaat, ỹasouaxat da' dasot'aguet da' n'etaxalóxo. 
HEB.12.5	¿'Ami séetapega sóxote sa 'antovíñiiỹec da' laqátaxac ñi' Dios da' 'ená'am ga' siỹaxaua da' huaqátetapega ga' lalémaxaset lec'óxot? Naua' nidii's n'aqtaqa 'eet'oi:
HEB.12.5	'Am ỹalecolec, 'ena'to' qomle da' qaỹa ga' 'auanáỹi da' lapaxaguenataxanaxac ñi' qadasoxola' Dios qomle 'ená'am da' sega'me 'am nelaxa,
HEB.12.5	qataxa 'ena't da' 'an'aloxola't qomle 'ená'am da' 'am nouoxom.
HEB.12.6	Qá'a jiñi'me qadasoxola' ỹátaqta nolaxanéegue ga' lauotaxat,
HEB.12.6	qataxa ỹátaqta ỹi'uaxan ỹima jen' lalémaxasetpi lec'oqtepi.
HEB.12.7	Chan'eesa 'an'añaxachiiỹet qomle da' 'ane'uaxánaỹiquii, qá'a ñi' Dios 'eet'ema 'ami qa'en ga' mai'chi lalémaxaset lec'óxot. ¿Séetapega qaỹo' ga' nec'óxot da' sa ỹapaxaguen ga' let'a? 
HEB.12.8	Qá'a ñi' Dios da' 'uootaxa sa 'ami ỹapaxague'n da' 'ená'am qa'en da' 'éet'ec da' nolaxanéegue ỹima jen' lalémaxaset lec'oqtepi, qana'chi 'ami sa 'eesa da' mai'chi lalémaxase'te lec'óqo'te. 'Ená'am da' 'chi 'ami chíuaxase'te. 
HEB.12.9	Qataxa da' laqáỹa 'eet'oi: Ca'li sona'li qo'mi ỹ'axaiqa, qaa'le ỹátaqta salaxasoxolóo'te saua' ỹ'oqóchiilo qadet'al 'me qo'mi ỹapaxagueet'ape. ¿Táalia'chi toqo' da' sa ỹágueegue qasenaq da' qadaláxadic ñi' qadet'a 'me sa di'ỹoq, qaidi sevídaq'a da' nec'alaxa? 
HEB.12.10	'Eesa da' saua' ỹ'oqóchiilo qadet'al cada'acolec da' qo'mi ỹapaxaguenque joca'li jega'me ỹipétetrapega da' ỹiỹamqáchiiñi qadasoxoc. Qaláxasa sa 'ená'am ñi' Dios 'me qo'mi ỹapaxaguenque da' ỹátaqta 'eesa da' qo'mi ỹiỹamaxachidíñi, qá'a sétaaque da' qo'mi ỹoqovíte', senqá'am jiñi'me. 
HEB.12.11	'Eesa da' qaỹa ga' qane'uaxánaguec da' 'uootaxa sa co'ỹaq da' qo'mi qonolaxáatrapegueegue. Ỹátaqta co'ỹaq da' ỹímta. Qaláxasa da' ma'le cop'a, qana'chi di'ỹoq da' jaláỹaxac dójo' napaxaguénataguec ga' siỹaxaua da' ỹátaqta huelégue da' ỹalaq da' qoỹapaxaguen. Da' l'óiỹaxac ỹátaqta ỹoqovíta qataxa 'uo da' lelagaxadic.
HEB.12.12	Chan'eesa 'ami ỹitaxa n'añaxa't 'aviñii' qomle naua' 'adouá'adii' 'me ma'le niliidíñi qataxa naua' 'adiliictéldii' 'me sa d'añiiỹilo. 
HEB.12.13	Qana'chi 'anmichiỹáaque qomle so' naq'aic 'me ỹátaqta ỹáateegue, qaidi jega'me nápia' 'me sa d'añiiỹi, qaa'le n'óota, qataxa sa ñ'íuo.
HEB.12.14	Ỹátaqta 'anpogoxóiñiỹapegue' da' 'aulaquíitapeeguet ỹima jen' siỹaxadipi, ỹátaqta ỹoqovíta 'aviñii da' 'adasoxoquii. Qá'a ga' sa ỹoqovíta qa'en da' l'óiỹaxac, qana'chi sa nauá'ne' ñi' qadasoxola' Dios. 
HEB.12.15	Qataxa ma'chaxa qomle da' 'oñíita da' qaỹa ga' ỹaxanéegue da' letauánaxanaxac ñi' Dios 'me ỹáatac, qaidi qaỹa ga' 'oonolec da' 'oñíita da' 'ená'am jaga' nañiise 'me dedónataxan 'me ỹaqanatet da' n'áxat jan' laqáỹa. 
HEB.12.16	Qataxa qaỹa qomle ga' 'oonolec da' 'oñíita da' necachítapegue' jaga' sa loua, qataxa da' ỹ'otan ga' chiỹoqo'ot ñi' Dios. Qá'a jeda'me na'chida da' 'éet'ec so' Esaú joca'li jalcote da' loqouáxa, qana'chi ỹimen jeso'me qoỹaqátaxaataỹi nesaliaxa da' talégue qoỹin, qá'a ỹátaqta nepíloxot nec'óxot. 
HEB.12.17	Qataxa 'ami 'auaỹáchiñii da' joca'li ỹimat da' ỹimen, qana'chi joca'li ỹivíta so' nolo' so' Esaú sétaaque da' ỹaconguet da' 'ónaxaic ladíquiaxac 'me ỹanem so' let'a, qana'chi jeso'me qonmanguet. Temaqaidi da' ỹátaqta noỹen, qaláxasa ma'le sa ỹañoxot da' nadálaxat ga' 'éet'ec jeda'me sóxote ỹí'et.
HEB.12.18	'Ami 'ená'te 'aviñí'ỹam so' lec'oqtepi so' Israel joca'li ỹic'áta so' qasoxonaxa 'me ỹañoxot da' qoỹipoteuó'o, qataxa 'edétanỹi, qataxa huá'ña da' ỹátaqta n'áltapiỹi qataxa so' laỹat let'ádaic. 
HEB.12.19	Qataxa sa 'amachíiỹa so' lesamaxa jan' naseede qataxa da' laviliỹáxac ñi' Dios joca'li detaqátapegue' jeso'me siỹaxadipi. Qá'a jen'me demachíỹa joca'li dójo' naviliỹáxac, jen'me nachoxodéetac, da' qaidi sa qov'iỹílaxalégue da' qodetaxaỹapégue'. 
HEB.12.20	Qá'a jeso'me siỹaxadipi sa nalo'oguet da' naqátaxac 'me 'eet'oi: “Da' 'uootaxa 'uo ga' 'chi peuó'o jen' lai jenójo' qasoxonaxa, qaa'le jega'me 'aualaachii, 'auauóit'ai jen' qa', 'uootaxa jan' miỹoxo, temaqaidi da' 'uootaxa ga' 'chi síiỹac.” 
HEB.12.21	Ỹátaqta 'uo da' lichic jeso'me qoỹilót'a, da' ỹivíd'a so' Moisés 'eet'oi: “Jaỹim ỹátaqta ỹivíloxolaqtet da' ỹoqolánaxa.”
HEB.12.22	Qaláxasa 'ami, qamqaa'me sóxote 'auc'áchiisee'mec jega' qasoxonaxa lenaxat Sión, jidi'me nenoic let'ádaic ñi' Dios 'me na'chi 'eeta't da' nec'alétaiỹi, jidi'me Jerusalén 'me huet'ague di' piỹem, jidi'me huét'a jen'me ỹátaqta sa lec'óxotolec namaxa'spi piỹem lé'ecpi, 
HEB.12.23	lapoot'a't da' ỹi'ỹoxodéetac ñi' Dios, qataxa ga' lapoot'a't lec'oqtepi ñi' Dios 'me qoỹidéta'uo jaga' nedáxalate jen'me huet'ague da' piỹem. Qataxa sóxote 'auasoit'ot ñi' Dios 'me naqaiñi ñi' nimit ỹima jen' siỹaxadipi, qataxa ga' huét'a jen' liquí'ipi na' siỹaxadipi 'me 'ónaxaic da' lasoxoc 'me ỹátaqta naloqchíichiiñi ñi' Dios, 
HEB.12.24	jega'me huét'a so' Jesús 'me naqaiso so' qadetaxaỹáxanaxanec naỹi da' dálaxaic qaniỹamaxataxac da' qoniỹamaxá'te' ñi' Dios, qataxa ga' huétra'ña saua' letauo' so' Jesús 'me qodichiỹoxosoxonalo. Jesaa'me ỹátaqta napaquedalégue da' 'éete' saua' letauo' so' Abel da' qo'mi d'aqtaxanema.
HEB.12.25	Chan'eesa ma'chaxa qomle da' 'oñíita, da' 'uo ga' sa ỹoqo'cha ñi' Dios 'me qo'mi detaqátapecoto. Qá'a ỹátaqta qaỹa ga' qoỹaxan joca'li jeso'me siỹaxadipi sa demachíỹa ñi' Dios joca'li huaqátetapega jeso'me jen' 'aléua, ¿hua'ague toqo' da' qo'mi ỹaxa'n da' 'uootaxa sa ñaquiáxanaxa da' laviliỹáxac jiñi'me net'ot di' piỹem da' qo'mi huaqátetapegalo? 
HEB.12.26	Dójo' laviliỹáxac ñi' Dios jeso' nolo' ỹátaqta dachólaxan qa'en jen' 'aléua; qaláxasa naỹi jiñi'me 'eet'oi: “Jaỹim sa na'chínata jen' 'aléua da' ỹitaxa dachólaxan qasen qomle, nataq'en di' piỹem.” 
HEB.12.27	Da' náỹi da' 'éeta: “Jaỹim ỹitaxa sen dachólaxan,” jeda'me náỹi da' qonaqat qomle ỹima na' qoỹañoxot da' qoỹadiỹot 'me mai'chi l'onatacpi ñi' Dios, huá'a, qana'chi n'ónañi jen'me sa qoỹañoxot da' qoỹadiỹot. 
HEB.12.28	Jega'me l'onataxanaxac ñi' Dios 'me qo'mi ỹanema da' qaidi qo'mi net'al, jega'me sa qoỹadiỹot. Chan'eesa sanoqot qomle da' qanetónaxac jiñi'me qataxa ỹátaqta 'uo da' qad'oiỹa qataxa qadetelá'a da' si'ỹoxodénaq jiñi'me 'me naqaida da' ỹiỹamaxaden; 
HEB.12.29	qá'a ñi' qadet'a Dios, jiñi'me 'ená'am ga' dóle' 'me dec'atoxon.
HEB.13.1	Sa ỹaxanéegue qomle ñi' 'oonolec da' 'oñíita da' ỹauotec ga' laqáỹa, 'ená'am 'aviñii ga' lauotaxadic ga' mai'chi laqaỹasa. 
HEB.13.2	Qataxa 'ena't qomle da' 'apetelaqaiỹet da' ỹátaqta 'auloiỹet ga' 'anamaxasóxoiqui. Qá'a jeda'me naqaida da' chiỹaqaỹi da' 'uo joca'li jeso'me sa nóma da' ỹa'uo ga' l'ochaqa' so'me namaxasec piỹem lé'ecpi.
HEB.13.3	Qataxa 'aueenachíit'a qomle jen' necointáisecpi, 'ená'am 'aviñii da' 'uootaxa 'ancointáxauaipi jen'me, qataxa jen' sa qoỹa'uo ga' nodiáquenaguec, qá'a 'ami nataq'en 'auaỹáchiñii da' 'auañoxochii da' 'uo da' ne'queténaxac da' 'adó'oquiaxaquii.
HEB.13.4	Qataxa ỹiuen da' ỹátaqta qonetelá'a qomle ỹima da' nouáỹaxac, qataxa gaua' nóua' ỹiuen da' ỹátaqta node'n, qá'a ñi' Dios ỹa'uo qomle da' ne'uaxánaguec jen' queséeguetaxaicpi qataxa jen' leuauátac jaga' sa loua.
HEB.13.5	Qataxa sa 'apichiỹá'a jañi' laicaua; na'chidáta da' 'antóñiitapeec jega'tai'me 'uo. Qá'a ñi' Dios 'eet'oi: “Sa 'am seỹotéegue, qataxa sa 'am seguem.” 
HEB.13.6	Chan'eesa sa ỹidiỹaqalégue da' senqát'oi:
HEB.13.6	Ñi' qadasoxola' Dios, naqaiñi ñi' jaỹim lecochiỹa,
HEB.13.6	chan'eesa sa s'óitapega ga' jaỹim ỹ'étec ga' 'chi siỹaxaua.
HEB.13.7	Qataxa 'aueenachiỹá'a qomle jeso'me 'adasoxoládiipi 'me 'ami ỹ'axatema josii'chi da' l'aqtac ñi' Dios; 'aueenachíit'a da' 'éet'ec da' náỹi da' l'óiỹaxac, qana'chi ỹátaqta 'auadénaxachii da' 'éet'ec da' lip'iỹáxac.
HEB.13.8	So' Jesucristo, jeso'me sa ỹañoxot da' noqochic, jeso'me na'chi 'eeta't. 
HEB.13.9	Chan'eesa sa 'amachíit'a da' 'chi 'ami ỹauect'ape jen' ỹodapecachi napaxaguenataxanaxacpi 'me sa qoỹauanápega. Na'chidáta da' ỹátaqta ỹaconguet qomle jañi' qadiquidiaqte da' l'añaxac 'me chiỹaqaỹi da' lesóxodic ñi' Dios, 'me sa 'ená'am da' lasoxo'j naua' nali'j da' 'uo jen' qoỹalic qataxa jen' sa qoỹalic. Qá'a dójo' lasoxoc da' sa qoỹalictaqueda, jen' ỹátaqta quetegue da' ỹí'et, qaa'le qaỹa 'te ga' nesáaque.
HEB.13.10	Qá'a qo'mi 'uo jaso' qadec'oỹoxonaxalate 'me sa qoỹasenem da' 'uootaxa ỹalic ga' lai jen' nachítaqtaxanaxatpi jeso'me letaxaỹáxanaxanecpi jen' siỹaxadipi da' qodetaxaỹapégue' ñi' Dios 'me ỹilot'ague so' toisec l'emec ñi' Dios. 
HEB.13.11	Qá'a jeso'me lasoxola' jen' letaxaỹáxanaxanecpi so' judiopi, jeso'me ỹidó'uo jaso' letauo' jen' síiỹacpi jeso'me nedáqa' 'me sa qoỹisetaxat jen' nachítaqtaxanaxat, da' qaidi qonaqat jen' janoicpi. Qaláxasa jen' lapat jen' síiỹacpi, da' qoỹigóoue, qaa'le qoỹidói'ỹa jega'me qaỹái'ỹa jeso'me qouét'a. 
HEB.13.12	Qana'chi naq'áita nataq'en so' Jesús da' nalaataguec huá'ña so' qaỹái'ỹa so' noic, da' qaidi ỹiỹo jen' jaloic jen' siỹaxadipi, diỹoxonalo saua' mai'chi letauo'. 
HEB.13.13	Chan'eesa sec'átaxai'ỹa qomle so' Jesús 'me huétai'ỹa jega'me qaỹái'ỹa jeso' qouét'a, da' qaidi nataq'en ñi'queténaxaỹi da' sa qoỹa'uo ga' qanodiáquenataguec, da' senqá'am da' ne'queténaxac jeso'me. 
HEB.13.14	Qá'a jen' souqatalégue 'aléua qaỹa ga' qad'acháqa' da' 'uootaxa na'chi 'eeta't, qá'a qo'mi ñimitaqátaaque jega'me noic 'me maliaxa naỹa'quéna. 
HEB.13.15	Chan'eesa na'chi 'eeta't qomle da' sachiỹoxotaqaỹi so' Jesucristo da' si'ỹoxodénaqtac ñi' Dios. Dójo' qadi'ỹoxodénataxanaxac, naqaida jeda'me sega'me qadachítaqtaxanaqte 'me sanaqátapecot jiñi'me. ¡Si'ỹoxodénaqtac qomle jiñi'me naua' qad'aqtaqa! 
HEB.13.16	Qataxa 'ena't qomle da' 'apetelaqaiỹet da' 'av'íchii ga' ỹiỹamqáchiiñi qataxa da' 'alcochíiỹa ga' 'adaqaỹai jega'me 'ami huet'oto, qá'a dójo' nachítaqtaxanaxac, naqaida jeda'me ỹátaqta ỹiỹamaxaden ñi' Dios.
HEB.13.17	Ỹátaqta 'aualaqailégue qomle jen' 'adasoxoládiipi qataxa 'anañiỹiỹet da' 'ami ỹilo'oguelo, qá'a jen'me naqáina jen' ỹilo'ogue da' 'ad'óiỹaxaquii, qá'a ỹaỹáteet'a da' 'uo ga' nolo' da' ỹinat ñi' Dios jen'me. Qataxa 'anpogoxóiñiỹapegue', qaidi ỹátaqta máchiiñi da' l'onataxanaxac qataxa sa ỹapáisaiỹi da' desali. Qá'a da' na'chi 'éeta dójo', qana'chi qaỹa ga' 'anaqachii.
HEB.13.18	Qo'mi 'antamñiitalóo'te qomle, qá'a saỹátenaq da' qaỹa 'te 'uo da' qadaviliỹáxac. Qá'a sauoqótaaque da' ỹátaqta 'uo ỹima da' qadadíquiaxac. 
HEB.13.19	Ỹátaqta seuen ga' 'antamnaxaquii, qaidi ñi' Dios jaỹim ỹanem da' sa huaỹáloq da' ỹitaxa 'ami souetaavlo.
HEB.13.20	Ñi' Dios 'me ỹí'et da' nelagaxadic, jiñi'me ỹitaxa nec'alaxatéegue so' Jesucristo, 'me naqaiso so' 'oonolec neuatoqo't jan' n'aanaxate, ỹasouaxat saua' letauo' 'me ỹátaqta d'añáañi qa'en jeda'me qaniỹamaxataxac 'me qaỹa 'te loiquiaqa', 
HEB.13.21	jiñi'me ỹátaqta 'ami naloqchíichidiñi qomle qataxa n'ónaxat ỹima da' 'adasoxoquii, qaidi 'av'íchii jega'me 'éetapeec; qataxa qaidi jiñi'me mai'chi ỹoiquíitac ga' qo'mi ỹ'eteque, ỹachiỹoxotaỹi so' Jesucristo. ¡So' Cristo ỹátaqta na'chi 'eeta't qomle da' ni'ỹoxodénataguec! Já'a, na'chi naq'áita dójo'.
HEB.13.22	'Ami ỹaqai'ỹolqa, 'ami ñachoxodeetoovlo da' ỹátaqta 'an'añaxachiiỹet da' ỹaqátaxac da' 'oñíita, qá'a sa 'amaqtaq da' sidíñi ỹ'aqtac 'me 'ami samaxalo. 
HEB.13.23	'Ami s'axatema so' qadaqáỹa Timoteo ma'le sóxote da' qoỹisóiỹi. Qomle sa huaỹáloq da' jaỹim nivíta, qana'chi sauec qomle 'ami sec'atalo.
HEB.13.24	'Auañimii qomle da' ỹip'iỹénataxanaxac ỹima na' 'adasoxoládiipi, qataxa ỹima na' qadaỹi 'me qad'amaqténataxanaxau'pi. Jena'me néta'ña na' Italia 'ami ỹamaxalo da' lip'iỹénataxanaxac.
HEB.13.25	Ñi'me Dios 'ami ỹanema qomle ga' 'ónaxaic 'adadíquiaxaquii. Já'a, na'chi naq'áita dójo'.
JAS.1.1	Jaỹim Santiago, jaỹim lamaxasec ñi' Dios qataxa so' qadesaliaxanec Jesucristo. Samaxa da' ỹip'iỹénataxanaxac na' siỹaxadipi 'me chiỹoxogueta saua' doce lec'óqo'te so' Israel jen'me nelagaxatetelégue jen' 'aléua.
JAS.1.2	'Ami ỹaqáỹa', ỹátaqta ỹágueegue 'aviñii da' 'antónaxaquii qomle 'ami nivitalo jen' ỹodapecachi napiináanataxanaxac. 
JAS.1.3	Qá'a ma'le 'auaỹáchiñii qomle ỹivíta da' qoỹ'iỹen da' 'adip'iỹáxaquii, qana'chi huá'a da' nichic da' 'aneuálaxainaxaquii. 
JAS.1.4	Qaláxasa 'anpogoxóiñiỹapegue' da' 'aneuálaxainaxaquii da' ỹátaqta nalóchiiñi 'aviñii, qaidi 'aviñí'ỹam ga' siỹaxaua da' sóxote ỹ'axaic, ỹátaqta nalóchiiñi, qaỹa ga' ỹiuéetaaque.
JAS.1.5	Da' 'uo ga' 'oonolec da' 'oñíita ỹiuen ga' laỹátenaxanaxac, n'óota da' ỹiỹaxanot ñi' Dios, qana'chi jiñi'me ỹanem, ỹátaqta sa nalóta qa'en. Qá'a jiñi'me sa semataqaic, qataxa sa ỹa'uo l'alóxo ga' siỹaxaua. 
JAS.1.6	Qaláxasa ỹátaqta 'aua'uo da' 'adip'iỹáxac da' 'uo ga' 'aviỹáxanaaque. Sa 'chi 'anachíta. Qá'a ga' siỹaxaua da' nachíta da' 'uo ga' ỹiỹáxanaaque, jega'me 'ená'am jen' lepáxa jaso' peróna da' 'chi ỹachítac jen' laỹat, qaỹa ga' l'emáqa' 'en. 
JAS.1.7	Ga' siỹaxaua da' na'chi 'éet'ec dójo', n'óota da' sa hueenatapéga da' 'uo ga' ỹaconguet, chiỹoqo'ot ñi' qadasoxola' Dios. 
JAS.1.8	Qá'a ga' siỹaxaua da' sa ỹataxalóo'te naua' leenataxaco, jega'me ỹátaqta sa ỹañoxot da' 'equegue ga' 'oonolec lasoxoc.
JAS.1.9	Ga' qadaỹi da' 'uootaxa choxodaq, jega'me n'óota da' ỹátaqta máchiiñi qomle ỹivíta ga' nolo' Dios ỹaconot. 
JAS.1.10	Qana'chi 'ená'am ga' saliaxanec, jega'me n'óota da' ỹátaqta máchiiñi qomle ỹivíta ga' nolo' da' sega'me qon'iỹílaxachiñi. Qá'a jega'me huet'ot ga' nesaliaxa, jega'me 'ená'am jen' la'uo jen' 'auaqapi da' sa 'eeta't. 
JAS.1.11	Qá'a da' ỹivíta da' nenoxoséguem jañi' c'atena, qana'chi ỹátaqta jalcote jen' lauaq. Qana'chi jen' 'auaqapi daqaqa, jen' la'uo n'áqañi, qana'chi ỹiméta da' lodiac. Qana'chi 'ená'am nataq'en ga' huet'ot ga' nesaliaxa, sega'me 'chi daqaqatalégue da' l'onataxanaxac.
JAS.1.12	Ỹátaqta máchiiñi ga' siỹaxaua qomle huelégue da' neuálaxainaxac da' n'añaxateguet ga' n'iinaguec. Qá'a qomle ma'le ỹinoxonaqtenéegue dójo' n'iinaguec, qana'chi ỹaconguet da' nec'alaxa, sega'me laso'vi qoỹin. Dójo' nec'alaxa naqaida da' Dios ỹaloxóotapega ga' siỹaxaua 'me ỹauotec jiñi'me. 
JAS.1.13	Qomle 'uo ga' 'oonolec nomt'eguet ga' leenataxac da' ỹí'et ga' sa ỹiỹamaxañi, sa ỹipétetapega da' naqaiñi ñi' Dios ỹanem ga' leenataxac. Qá'a jiñi'me sa huetapecot ga' sa ỹiỹamaxañi da' ỹí'et, qataxa sa ỹasaxalégue ga' 'oonolec da' 'chi ỹapiinec ga' sa ỹiỹamaxañi. 
JAS.1.14	Na'chidáta ñi' 'oonolec siỹaxaua mai'chi 'equegue qataxa ỹoqovin da' mai'chi loqopi'chi, naqaida da' ỹi'quemáxam. 
JAS.1.15	Dójo' sa ỹiỹamaxañi noqopi'chi, jeda'me dec'oic da' n'etaxalóxo. Qataxa dójo' n'etaxalóxo da' ỹivíta di' lalóqo' da' sega'me sóxote ỹ'axaic, qana'chi di'ỹoq da' sega'me dec'oic da' neleuaxa.
JAS.1.16	'Ami ỹaqáỹa', 'ami ñauotaxa'u, 'ena'to' qomle da' 'anoqovíñiitapeela't. 
JAS.1.17	Ỹima jen' ỹiỹamqáchiiñi qataxa nalóchiiñi 'me qo'mi qoỹanema, jen'me chiỹaqséguem, chiỹoqo'ot ñi' qan'étoqo't 'me l'onata jan' ỹicoỹadetalquéna. Jiñi'me sa nadálaxatela't, qataxa sa noqochic, sega'me ga' paqal. 
JAS.1.18	Jiñi'me qo'mi namaxalo da' l'aqtac 'me ỹ'axat da' 'eesa lasoxoc da' qo'mi nec'alaxatréegue, qá'a sétaaque da' qo'mi sega'me l'auaxanqa jala jen' ỹima l'onatac. Jeda'me na'chida da' mai'chi leenataxac.
JAS.1.19	Chan'eesa 'ami ỹaqáỹa', 'ami ñauotaxa'u, ñi' 'oonolec da' 'oñíita n'óota da' ỹátaqta leuóteta da' naquiáxan, qaláxasa ỹiuen da' nepotétapegue' da' letaxaỹaxac, qataxa sa qoỹoqóchi'nỹet da' lalemataic. 
JAS.1.20	Qá'a ga' siỹaxaua lemataqaic sa ỹañoxot da' ỹí'et ga' ỹiỹamaxaden ñi' Dios. 
JAS.1.21	Chan'eesa 'ami 'auaxañíiñi ỹima jen' ỹátaqta ỹisepaxanaqtet ga' siỹaxaua qataxa ỹima jen' sa ỹiỹamaxañi. Na'chidáta da' 'ami huosóte' da' 'auacoñiiỹet da' l'aqtac ñi' Dios 'me sóxote qoỹaalóo'te naua' 'adiquidiaqtéldii', qá'a dójo' n'aqtac ỹaqanatet da' 'ami nec'alaxatréegue.
JAS.1.22	Qaláxasa 'av'íchii jega' 'ami ỹapaxaguenque da' n'aqtac. 'Ena'to' da' 'chi 'anaquiáxañiitapega. Qá'a da' na'chi 'oñíit'ec dójo', 'ená'am da' 'chi 'anoqovíñiitapeela't. 
JAS.1.23	Qá'a ga' 'chi naquiáxatapega da' n'aqtac, qaa'le sa ỹalaxalégue da' ỹí'et, jega'me 'ená'am ga' siỹaxaua da' ỹiloỹínỹi jaga' talnaxai da' ỹic'aten jen' latáxasoxoc. 
JAS.1.24	'Chi ỹic'aten ga' 'éeta ga' latáxasoxoc. Ỹim, qana'chi jec. Copát'a, qana'chi sa netouénec ga' 'éeta. 
JAS.1.25	Qaláxasa jega'me sa ỹapalaxatét'a ga' naquiáxanaxac, na'chidáta da' ỹilot'egue ga' 'enaac jeda'me nalóchiiñi naqátaxac 'me ỹañoxot da' qo'mi huosóchidiñi qa'e'n, qataxa quetelégue jeda'me da' ỹátaqta ỹí'et jega'me 'enaac, qana'chi jega'me siỹaxaua ga' ỹacoolégue da' ỹí'et, qaa'le ỹátaqta máchiiñi.
JAS.1.26	Da' 'uo ga' 'éetapega da' ỹátaqta 'amaqténataxanaxaic, qaláxasa sa ỹicoñi' ñi' lacháxat, jega'me mai'chi noqovíitapeela't. Qana'chi da' l'amaqténataxanaxac ỹátaqta qaỹa ga' náỹi. 
JAS.1.27	Da' n'amaqténataxanaxac 'me ỹátaqta ỹic'atéeta ñi' qadet'a Dios da' ỹátaqta ỹoqovíta qataxa qaỹa ga' huáaue janoic, jeda'me 'éeta: ga' siỹaxaua lecochiỹa ga' sapéloq qataxa jaga' p'ai 'me huétaaue da' ne'queténaxac, qataxa ỹátaqta nodenguet ỹima jen' sa nó'inpi 'me huetalégue jen' 'aléua.
JAS.2.1	'Ami ỹaqáỹa', 'me 'au'amaqchíñii jeso'me ỹ'oxodaic qadesaliaxanec Jesucristo, 'ena'to' qomle da' 'anquiỹáitapiỹi jen' siỹaxadipi. 
JAS.2.2	Qá'a sa ỹiuénaaque da' 'uootaxa nenoxodéuo ga' 'ademáxaqui gaua' dos siỹaxa'u. Jega' 'oonolec ỹáataỹilo naua' liaxata chiisáxa 'oro qataxa naua' louo ỹátaqta 'ónaxaiqa. Qaláxasa ga' laqáỹa ỹáatrañi gaua' louo tóxoiqa. 
JAS.2.3	'Uootaxa ỹátaqta 'auloiỹet ga' ỹáatrañi gaua' 'ónaxaiqa nouo, 'oñíỹapega: “'Ans'óotanỹi qomle jánjo' 'ónaxai s'ónaxaqui.” Qaláxasa ga' choxodaq 'oñíỹapega: “'Am 'ouét'a díjo' 'anchaatéta'ña, 'uootaxa 'onéta'ña jena'me.” 
JAS.2.4	Da' na'chi 'oñíit'ec dójo', qana'chi 'ami sóxote da' 'anquiỹáitapiỹi jen' siỹaxadipi. Dójo' 'anquiỹáitapiỹi jen' siỹaxadipi chiỹoqótapiỹi jeda'me sa ỹiỹamaxañi 'adeenataxaquii.
JAS.2.5	'Ami ỹaqáỹa', 'ami ñauotaxa'u, 'anaquiáxañiỹa da' ỹ'aqtac: Ñi' Dios liquiỹac jen' siỹaxadipi 'me choxodaq jen'me huetalégue jen' 'aléua, sétaaque da' qaỹa 'te hue da' lip'iỹáxac sega'me lesaliaxa, qataxa sétaaque da' talégue da' lalémaxaset qa'en ga' maliaxa nátauo l'onataxanaxac 'me ỹaloxóotapega ga' ỹátaqta ỹauotec jiñi'me. 
JAS.2.6	Qaláxasa 'ami 'auauóitaaque da' l'alóxo jen'me choxodaqpi. ¿Séetapega sa naqaino' na' saliaxanqapi da' ỹauótaaque da' 'an'queténaxaquii? ¿Sa naqaino' jen'me 'ami ỹauéca'ualo jen' net'alpi? 
JAS.2.7	¿Sa naqaino' jen'me 'me ỹisouéetac da' 'ónaxaic lenaxat so' Cristo jeda'me 'ami qoỹatámateque?
JAS.2.8	Da' ỹátaqta 'eesa 'av'íchiitac jeda'me napacalégue jen' laỹi naqátaxacpi 'me 'eet'oi: “'Auauotec ga' 'adaqáỹa, 'auadénaxachiỹi da' mai'chi 'anauotela't,” jeda'me ỹátaqta ỹiỹamqáchiiñi. 
JAS.2.9	Qaláxasa qomle 'anquiỹáitapiỹi jen' siỹaxadipi, qana'chi 'ami 'auauóitaaque ga' 'adasouaxaquii, qana'chi ỹ'aqalégue da' sa 'aualaqailégue jen' laqátaxacpi ñi' Dios. 
JAS.2.10	Qá'a da' 'uo ga' siỹaxaua ỹátaqta ỹalaxalégue ỹima jen' naqátaxacpi, da' 'uootaxa 'uo ga' 'oonolec huasoilégue, qana'chi ỹi'quemaxaguet ỹima jen' naqátaxacpi. 
JAS.2.11	Qá'a ñi' Dios 'me 'enaac joca'li: “Sa 'adeuaua jaga' sa 'adoua,” nataq'en 'enaaco': “'Ená'te 'aualaataxan.” Qana'chi da' 'uo ga' sa leuaua jaga' sa loua, da' 'uootaxa dalaataxan, na'chiga ga' ỹ'aqalégue da' sa ỹalaxalégue jen' naqátaxacpi. 
JAS.2.12	Chan'eesa 'ami naqaida da' 'adetaxaỹaxaquii qataxa da' 'oñíit'ec, 'auadénaxachiichiỹi ga' qoỹasoxonot da' qaidi nimit da' naqátaxac 'me qo'mi huesóte' qa'e'n. 
JAS.2.13	Qá'a ga' sa ỹichoxoden ga' laqáỹa, qana'chi qoỹadénaxatet'egue qomle qonimit. Sa qoỹichoxodenalégue. Chan'eesa ga' 'uo da' lichoxodénataxanaxac, ỹátaqta qaỹa 'te 'uo qomle qonimiténa.
JAS.2.14	'Ami ỹaqai'ỹolqa, ¿jái'chogamaxa náỹi da' 'uo ga' 'éetapega da' 'uo da' lip'iỹáxac, da' 'uootaxa sa ỹí'et ga' ỹiỹamqáchiiñi? ¿Séetapega ỹaqanatet da' nec'alaxatéegue dójo' lip'iỹáxac? 
JAS.2.15	Qá'a sa ỹiuénaaque da' 'uo ga' qadaỹi, 'uootaxa ga' qadaỹi ỹauodipi, 'uo da' louénaxanaxa ga' napoỹí'ña, 'uootaxa ga' ỹalic di' nolo'. 
JAS.2.16	Qana'chi 'uo ga' 'oonolec da' 'oñíita 'enapéga jega'me: “'Aue qomle, qaỹa 'te 'uo da' 'adadíquiaxac. Sa 'auénaaque ga' 'anapoỹí'ña qataxa ga' 'aualic.” Qaláxasa da' sa ỹanem ga' ỹ'oqóchiỹi louénec, ¿jái'chogamaxa náỹi dójo'? 
JAS.2.17	Naqaida da' 'éeta da' lip'iỹáxac ga' siỹaxaua. Da' qaỹa ga' ỹiỹamqáchiiñi l'onataxanaxac, qana'chi sega'me ỹileu da' lip'iỹáxac.
JAS.2.18	Qaláxasa da' 'uo ga' 'enaac da' l'aqtac: “'Am 'uo da' 'adip'iỹáxac, jaỹim, qaamaxa 'uo da' ỹiỹamqáchiiñi ỹ'onataxanaxac.” Qaláxasa jaỹim senaac: “Ỹa jaỹim 'aualoxóna da' 'adip'iỹáxac 'andoqchíichiiñi, sa 'aualecteneuo ga' ỹiỹamqáchiiñi 'ad'onataxanaxac. Ỹim, qana'chi jaỹim 'am saloxóna da' ỹiỹamqáchiiñi l'onataxanaxac da' ỹip'iỹáxac.” 
JAS.2.19	'Am nalóta'uo da' 'adip'iỹáxac da' 'au'amaqten da' 'oonolec ñi' qan'étoqo't. Qana'chi jeda'me ỹátaqta ỹiỹamqáchiiñi. Qaláxasa nataq'en ỹ'amaqten dójo' jen' lamaxa'spi so' paiỹac qadó'o. Chan'eesa ỹátaqta ỹiviloxolaqtet da' loqolánaxa. 
JAS.2.20	Qaláxasa 'am ỹátaqta di'ỹoq da' qaỹa ga' 'auaỹátenaac, qá'a sa 'au'amaqten ga' siỹaxaua da' qaỹa ga' ỹiỹamqáchiiñi l'onataxanaxac, qana'chi sega'me ỹileu da' lip'iỹáxac. 
JAS.2.21	Ñi' Dios ỹimatá'ac da' 'ónaxaic siỹaxaua so' huá'au qadet'a Abraham ỹasouaxat da' ỹaneuo joca'li so' lec'óxot Isaac da' ỹa'uo lachítaqtaxanaqte, ỹachalégue jaso' nec'oỹoxonaxalate. 
JAS.2.22	Ỹa 'auc'ateno' dójo' 'éet'ec so' Abraham, da'me di'ỹoq qa'en da' 'uo da' lip'iỹáxac ỹasouaxat dójo' ỹí'et. Qana'chi dójo' lip'iỹáxac ỹivíd'a da' ỹátaqta nalóchiiñi ỹasouaxat da' ỹiỹamqáchiiñi l'onataxanaxac. 
JAS.2.23	Chan'eesa ỹipaquíchiilo naua' nidii's n'aqtaqa da' 'enaac: “So' Abraham ỹ'amaqten ñi' Dios ỹasouaxat dójo' lip'iỹáxac, qana'chi ñi' Dios ỹimatá'ac jeso'me da' 'ónaxaic siỹaxaua.” Chan'eesa so' Abraham qoỹatámatec da' náigaxaua ñi' Dios.
JAS.2.24	'Ami ỹa 'auc'achiñii ñi' Dios da' ỹiỹamaxaden ga' siỹaxaua ỹasouaxat ga' ỹiỹamqáchiiñi l'onataxanaxac, sa na'chidáta da' lip'iỹáxac. 
JAS.2.25	Qana'chi naqaida nataq'en da' 'éet'ec jaso' queséeguetaxai Rahab joca'li ñi' Dios ỹimatá'ac jaso'me da' 'ónaxai ỹauo, ỹasouaxat dójo' ỹí'et. Qá'a jaso'me ỹa'uo ga' l'ochaqa't saua' nec'atenaxanaxanqa, qataxa lecochiỹalo da' ỹaqá'a ga' tadée'ga qa'e'n. 
JAS.2.26	Chan'eesa ga' nip'iỹáxac, da' qaỹa ga' ỹiỹamqáchiiñi l'onataxanaxac, sega'me ỹileu. 'Ená'am da' qadó'oquiaxac, da' qaỹa jeso'me cápegue' lepaqal, qana'chi ỹileu.
JAS.3.1	'Ami ỹaqai'ỹolqa, qaỹo' qomle da' jalcote jen' paxaguenataxanaxaic da' 'oñíita, qá'a sóxote 'auaỹáchiñii da' qo'mi 'me sapaxaguenataxanqátac, qo'mi naỹalóo'te ga' sa lec'óxotolec qane'uaxánaguec, sa senqá'am jen' qadaỹi. 
JAS.3.2	Qá'a qadema jalcote da' qadesómaxac. Qaláxasa da' 'uo ga' qaỹa ga' lesómaxac da' detaqa, jega'me siỹaxaua ỹátaqta nelóchiiñi, qá'a ỹátaqta ỹaỹáten da' ỹilo'ogue ỹima da' ló'oquiaxac. 
JAS.3.3	'Ená'am da' qo'mi da' sanqaỹilo gaua' naqa' leque'te ga' pegaq, qaidi sañoxotaq da' qo'mi ỹalaxagueta ga'me sasoxonaqat'egue. 
JAS.3.4	Sec'atenaq nataq'en jaga' nilicota. 'Me ỹátaqta lat'édai qataxa ỹátaqta sa lec'óxotolec jen' ỹ'axasoxotapeeguet laỹat, qaláxasa so' ló'o mai'chi ỹasáxatapiiñi jega'me ỹasoxot'egue, qamaale ỹátaqta cat'oñooc so'tai'me ỹiuoxóotapiỹe't. 
JAS.3.5	Naqaida da' 'éeta nataq'en ñi' qadacháxat. Jiñi'me sa lecolec, sa 'ena'ama naua' qadeuoxose'te laqáỹa'. Qalqaiga ỹátaqta napágaqtenaxaic da' detaqa.
JAS.3.5	¡Ỹátaqta let'ádaic ga' viaq ỹigóoue ga'tai' sa lecolec dóle'! 
JAS.3.6	Qá'a ñi' qadacháxat 'ená'am ga' dóle'. Jiñi'me ỹimata'a't ỹima jen' sa nó'inpi. Nétaaue da' qadó'oquiaxac qataxa ỹisepaxanaqtet. Jiñi'me na'chi 'eeta't da' ỹavíỹaxatetac da' qadeuoxoc. Qaláxasa jeda'me l'edáxa ỹachiỹoxotétapiỹi ga' dóle' 'me qaỹa 'te loiquiaqa'. 
JAS.3.7	Ga' siỹaxaua ỹañoxot da' ỹ'oxoỹaxat ga' 'oonolec naua' ỹise'olqa, 'uootaxa jen'me huáỹo, qataxa jen'me hualectalégue jen' 'aléua, qataxa jen'me huétaaue jen' noxop. 'Uo jen' sóxote qoỹ'oxoỹaxat. 
JAS.3.8	Qaláxasa qaỹa ga' ỹañoxot da' ỹ'oxoỹaxat ñi' qadacháxat. Jiñi'me ỹátaqta qalhuaxaic qataxa napinaxataic, qataxa ỹátaqta saqáchiỹi jen' sega'me dedónataxan 'me qoỹileem. 
JAS.3.9	Jiñi'me taiỹet da' si'ỹoxodénaq ñi' qadet'a Dios qataxa da' sesouenaq ga' siỹaxaua 'me l'onatac ñi' Dios da' 'ená'am qa'en da' mai'chi lasoxoc. 
JAS.3.10	Jen'me qandégaxat chiỹoqótapegooue da' qadi'ỹoxodénataxanaxac qataxa da' qadesouenaxanaxac. 'Ami ỹaqai'ỹolqa, sa nó'in qomle da' naq'áita dójo'. 
JAS.3.11	Jaga' nópi'ỹaxaqui 'me náatetaseguem jen' lé'ec, ¿'auéetapega jama qataxa n'oua? ¡'Ai'! 
JAS.3.12	'Ami ỹaqai'ỹolqa, jaga' higo lichidic, ¿'auéetapega ỹañoxot da' nesetéegue jaga' jala 'ená'am jan' lenaxat aceituna? Qataxa jaga' nañiise uva, ¿'auéetapecogamaxa ỹañoxot da' nesetéegue jaga' jala 'ená'am jan' jala jaga' higo lichidic? Qana'chi naq'áita nataq'en jaga' 'oonole nópi'ỹaxaqui sa ỹañoxot da' 'uootaxa n'oua qataxa jama jen' lé'ec.
JAS.3.13	Da' 'uo ga' 'oonolec da' 'oñíita ỹátaqta ỹátenataxanaxaic qataxa 'uo jen' ỹaỹáten, ỹa ỹaloxon ga' ỹiỹamqáchiiñi n'onataguec qataxa da' huesóta lasoxoc 'me ỹachiỹoxotáaue da' laỹátenataxanaxac. 
JAS.3.14	Qaláxasa 'ami da' 'uo ga' hueta'nỹet jañi' liquidiaqte ga' quiỹaxanaqtáqaic qataxa 'uo ga' naquitétaaque, qaláxasa n'óota da' sa ni'ỹoxodínỹi da' laỹátenaxanaxac, qá'a 'ená'am da' 'chi doqovínaxaatac qataxa dasoỹa'aguet da' ỹátaqta 'eesa lasoxoc. 
JAS.3.15	Qá'a dójo' naỹátenaxanaxac sa naqaida da' naỹátenaxanaxac 'me chiỹoqo'ot ñi' Dios. Jeda'me naqaida da' naỹátenaxanaxac 'me l'achaq'áina chiỹaqaỹi da' loqopi'chi jen' siỹaxadipi qataxa so' qadó'o paiỹac. 
JAS.3.16	Qá'a jega'me huet'ague ga' 'uo da' liquiỹáxa qataxa 'uo ga' 'chi naquitétaaque, qana'chi huéta'ña da' qaỹa ga' n'emáxac qataxa ỹima jen' sa nó'inpi. 
JAS.3.17	Qaláxasa ga' huet'oto' da' naỹátenataxanaxac 'me chiỹoqo'ot ñi' Dios, jega'me 'uáiñi da' huesóta da' l'óiỹaxac. Ỹim, qataxa 'uo da' neuálaxainaxac, sóxodaic, naquiaxanguet ga' laqáỹa, choxodénataxanaxaic, qataxa ỹí'et ga' ỹiỹamqáchiiñi. Jega'me qaỹa 'te ỹoxotétapiiñi. Na'chidáta da' huesóta. 
JAS.3.18	Qataxa jen' nepogoxóitapegue' da' n'emáxac, jen'me naqáina ỹáatapiiñi dójo' n'emáxac, qaidi jen' siỹaxadipi ỹátaqta huesóta da' l'óiỹaxac.
JAS.4.1	¿Jái'chogamaxa hua'ague ga' chiỹoxogue da' p'aguenaxac qataxa da' nelóiquiaxac da' 'oñíita? ¿Sa naqaidoodamaxa chiỹaqaỹi da' loqopi'chi jen' 'adapáchiỹaxaquii 'me deloictapega't, nichaatétaỹi ñi' 'oonolec da' 'oñíita? 
JAS.4.2	'Ami da' 'uo ga' 'auauóitaaque, qaláxasa da' sa 'auañoxochii da' 'uo, qana'chi 'aualaataxañii. Qataxa 'apichiiỹá'a ga' ỹaqá'a, qaláxasa sa 'auañoxochii da' 'anaqachíiñi, qana'chi 'ap'aguénataxañii qataxa 'aulóiquiaxanataxañii. Sa 'anaqachíiñi ga' 'auauóitaaque, qá'a sa 'aviỹaxañiỹot ñi' Dios. 
JAS.4.3	Qataxa da' 'uo ga' 'aviỹáxañiỹaaque, qana'chi sa 'auacoñiiỹet, qá'a ỹasouaxat da' sa ỹiỹamaxañi da' 'adiỹáxanaxaquii. Qá'a ỹasouaxat da' 'ansíitaaque da' 'chi taiỹi 'aviñii da' 'adoqopitaxadíqui. 
JAS.4.4	¡'Ami 'me 'axañíiñi da' 'adoqopi'chi ñi' Dios! ¿'Ami sa 'auaỹáchiñiỹodamaxa ga' siỹaxaua da' nauó'te' jen' noqopi'chi 'me huetalégue jen' 'aléua, qana'chi jega'me sega'me nep'aguénaxaua ñi' Dios? Ga' ỹiỹíit'a da' nauó'te' jen' noqopi'chi 'me huetalégue jen' 'aléua, jega'me siỹaxaua ỹátaqta nep'agué'ne' ñi' Dios. 
JAS.4.5	Chan'eesa sa ỹisamaxasáỹi da' 'enapega't naua' nidii's n'aqtaqa, 'eet'oi: “So' Espíritu Santo 'me qo'mi ỹanaỹilo ñi' Dios, jeso'me qo'mi ỹauoteque qataxa sega'me qo'mi ỹic'altalóo'te.” 
JAS.4.6	Qaláxasa ñi'me Dios ỹágueegue da' lichoxodénataxanaxac da' qo'mi lecochiỹalo. Qá'a jánjo' nidíise 'eet'oi: “Ñi' Dios nichaata'aguet ga' ỹ'oxodénaxaic, qaláxasa ỹichoxoden da' lecochiỹa ga' ỹátaqta sa ni'ỹoxoden.” 
JAS.4.7	Chan'eesa ỹátaqta 'anañiiỹot da' 'auasoilégue ñi' Dios. Qataxa 'anichaachiỹa'aguet so' qadó'o paiỹac, qana'chi jeso'me 'ami dasoi'ỹima. 
JAS.4.8	'Anchiquiỹot ñi' Dios, qana'chi jiñi'me sa 'ami ỹiỹotapiỹi. 'Ami loicoló'olpi, 'axañíiñi da' 'auacoñíiỹi ga' sa nó'in. 'Ami 'me sétaaque da' 'adoqopichíiỹa ñi'me Dios qataxa nataq'en na' huetalégue jen' 'aléua, ja'ñi, 'aviñii ỹoqovíte' qomle naua' 'adiquidiaqtéldii'. 
JAS.4.9	Ỹátaqta 'auaquicóita qataxa 'anoiñíitac qataxa 'an'alqáitañi. Sa 'alasáxañiitac, na'chidáta da' netétrañi naua' 'adáchidii'. Qataxa sa 'ami 'te madet'ape, na'chidáta da' 'auaquicóita. 
JAS.4.10	Sa 'ani'ỹoxodíñiit'ot ñi' qadasoxola' Dios, qaidi jiñi'me 'ami neuaaỹaxadíseguem da' 'ami ỹi'ỹoxode'n.
JAS.4.11	'Ami ỹaqáỹa', qaỹo' qomle ga' 'éetapega ga' laqáỹa. Qá'a ga' 'éetapega ga' laqáỹa, 'uootaxa ỹáatapiỹi ga' loic, jega'me sega'me 'éetapega jen' laqátaxacpi ñi' Dios qataxa napacapeelégue. Qataxa da' qonét'ac dójo', da' 'auéetapega jen' naqátaxacpi, qana'chi 'auená'am ga' nimit jen' janoicpi, qana'chi sa 'aualaxalégue jen' naqátaxacpi. 
JAS.4.12	Qaláxasa 'oonolec jiñi'me ỹan jen' laqátaxacpi, qataxa naqaiñi jiñi'me nimit jen' jaloicpi na' siỹaxadipi. Naqaiñi jiñi'me dec'alaqtaxan 'uootaxa dolaqtaxan. Qaama'te 'am, ¿jái'chi 'amóona da' 'anmit ga' loic ga' 'adaqáỹa?
JAS.4.13	Naỹi 'anaquiáxañiỹa jeda'me senaac. 'Ami 'me 'oñíỹaac naale da' 'ad'aqtaquii: “Jen' nolo' 'uootaxa qomle ỹ'oxoñi, saxague di' noic let'ádaic, 'uootaxa di' laqáỹa. Qomle sevítaxa, qana'chi souqát'a ga' 'oonolec huó'e. Qana'chi ñiuodénaqaaque ga' qademenec, tetoqo' ñauégaq jaga' laicaua.” 
JAS.4.14	¿Sa taỹapiilo' naua' 'adai'lídii' da' sa 'auaỹáchiñii ga' huáaue ga' nolo' laqáỹa? Qá'a ¿jái'chogamaxa ga' 'ená'am da' l'óiỹaxac ga' siỹaxaua? Séetapega 'ená'am jen' si'vi da' cada'acolec di'ỹoqóta, copát'a, qataxa pal. 
JAS.4.15	Da' 'ad'aqtaquii toqo' da' 'eet'oi: “Da' naqaida da' ỹiỹamaxaden ñi' qadasoxola' Dios, qana'chi ñichaataqátaaue da' s'étaq dójo' 'uootaxa dójo' laqáỹa.” 
JAS.4.16	Qaláxasa 'ami ỹátaqta ỹ'oxodénaxaiqa naua' 'adetaxaỹaxacódii'. Ỹima dójo' ỹ'oxodénaxac ỹátaqta sa ỹiỹamaxañi. 
JAS.4.17	Chan'eesa ga' siỹaxaua da' ỹaỹáten ga' ỹiỹamqáchiiñi, qaláxasa sa ỹí'et, qana'chi 'uo da' lasouaxac.
JAS.5.1	¡'Ami saliaxanqapi, 'anaquiáxañiỹo' qomle da' senaac! 'Anoiñíitaco', qataxa 'an'alqáitañi qomle, ỹasouaxat da' 'ami nat'alo 'an'queténaxaquii. 
JAS.5.2	Da' 'adesaliaqai sóxote dec'óỹi, qataxa naua' 'ónaxaiqa 'adeuódii' sóxote ma'le ỹichic jen' lapaxat. 
JAS.5.3	Jan' 'anaicauai oro qataxa plata ma'le ỹátaqta decochiỹi. Qaláxasa nójo' lecochaxa naqáina qomle na' ỹ'axat da' 'adasouaxaquii, qataxa naqáina na' noláxachiñi da' 'adapáchiỹaxaquii, 'ená'am ga' dóle'. 'Ami 'alapóñiitac da' 'adesaliaqai naua' p'átreegue noloqo'te 'me souqataavlo. 
JAS.5.4	Jañi' laso'vi 'me 'ami sa 'ausiichíñi jen' 'ad'onataxanaxanquii 'me naqatétac jan' jala jen' 'adañiisíquii, naqaiñi jañi' 'ami ỹitóuoqot'ape. Qana'chi ñi'me Dios 'me lasoxola' ỹima jen' piỹem lé'ecpi, jiñi'me demachítapega da' l'alaxac jénjo' n'onataxanaxanecpi. 
JAS.5.5	Naỹi da' maliaxa 'auapiitalégue jen' 'aléua, qalqaiga ỹátaqta 'anañiiỹet jen' ni'ỹoxodic qataxa jen' noqopitaxadicpi. 'Ami 'anpiỹódiñiitac, 'aviñí'ỹam ga' nalaatac huaca. Qaláxasa naỹi ma'le nadíit'a da' 'analaataguiquii. 
JAS.5.6	'Ami 'auasaqailégue ga' jaloic ga' siỹaxaua 'me qaỹa 'te ga' huasoilégue qataxa 'aualaachii. Qaláxasa jen'me siỹaxadipi sa 'ami 'te neuóneeta.
JAS.5.7	Chan'eesa 'ami ỹaqáỹa', ỹátaqta 'auauóỹi da' 'anpogoxóinaxaquii, cha ỹivíde'ta 'aviñii ga' livídaxac so' qadesaliaxanec Jesús. Ỹa 'auc'achiñii ga' ỹ'étetac jen' 'aléua ỹátaqta ỹa'uo da' neuálaxainaxac da' ỹiuatét'aguet ga' 'uáiñi huétep. Ỹim, qana'chi ỹitaxa jec da' ỹiuatáaque ga' p'áteegue huétep. Huá'a, qana'chi ỹaconguet da' lodiáquiaxac da' naquitét'a l'onataxanaxac. 
JAS.5.8	Nataq'en 'ami 'auauóỹaaque da' 'aneuálaxainaxaquii. Sa liiỹapiilo naua' 'adai'lídii', qá'a ga' l'iỹílaxasoxoc so' qadesaliaxanec ma'le sóxote sa qaỹáaque. 
JAS.5.9	'Ami ỹaqáỹa', qaỹo' qomle ga' 'éetapega ga' laqáỹa, qaidi sa qoỹa'uo ga' 'adasouaxaquii. Qá'a ñi'me Dios 'me nimit jen' nasouaxacpi, ma'le sóxote sa qaỹáaque da' livídaxac. 
JAS.5.10	'Ami ỹaqai'ỹolqa, 'aualoqtenaxañiỹajo' qomle da' n'aqtaguec da' ne'queténaxac qataxa da' neuálaxainaxac so' Dios l'aqtáxanaxanecpi 'me ỹamaxalégue josii'cho' da' ỹ'axat joca'li da' l'aqtac. 
JAS.5.11	Qá'a qo'mi saỹátenaqta da' ỹátaqta máchiiñi ga' ỹinoxonaqtenéegue jen' ne'queténaxacpi. 'Ami ma'le 'amachíitapega da' neuálaxainaxac so' Job, qataxa ma'le 'auaỹáchiñiita da' 'éet'ec jiñi'me qadasoxola' Dios jeso'me joca'li ỹinoxonaqtenéegue da' ne'queténaxac. Qá'a jiñi'me ỹátaqta sóxodaic qataxa choxodénataxanaxaic.
JAS.5.12	'Ami ỹaqai'ỹolqa, da' di'ỹoqóta napacalégue jen' ỹima 'eet'oi: 'Ena'to' qomle da' 'aviỹáxatapega da' chiỹoqo'ot di' piỹem ga' 'ane'uaxánaguec, 'uootaxa chiỹaqalégue jen' 'aléua, 'uootaxa gamachaqaiga laqáỹa, qomle 'uootaxa sa 'apaguelégue ga' 'ad'aqtac. Na'chidáta da' 'oonolec ga' 'ad'aqtac da' 'au'at. 'Onétojo': Já'a. Qaláxasa da' sa 'auañoxot, qana'chi 'onétojo': 'Ai'. Da' 'onét'ec dójo', qana'chi ñi'me Dios sa ỹa'uo ga' 'adasouaxac.
JAS.5.13	Da' 'uo ga' 'oonolec da' 'oñíita 'uo ga' nomtapeeguet, 'ónaxaic da' netaméetac. Da' 'uo ga' máchiiñi qa'en, 'ónaxaic da' d'ónaxaatac, ỹi'ỹoxodéetac ñi' Dios. 
JAS.5.14	Qataxa da' 'uootaxa 'uo ga' ỹilhuaac, jega'me 'ónaxaic da' ỹiỹáxana na' lasoxola'pi jen' 'amaqténataxanaxaicpi da' qonetameelégue, qataxa qoỹiỹóxonec jen' aceite da' qonetamena da' lenaxat so' qadesaliaxanec Jesús. 
JAS.5.15	Qataxa da' ỹátaqta huelégue da' lip'iỹáxac jen'me tamnaxaicpi, qana'chi qonec'alaxatéegue ga' leuaxaic. Qana'chi ñi' qadasoxola' Dios nichaalataxaañi. Qaláxasa da' 'uootaxa 'uo ga' loic jega'me, qana'chi qoỹapalaxat. 
JAS.5.16	Chan'eesa ñi' 'oonolec da' 'oñíita ỹichoxotem ga' laqáỹa ga' loic, qataxa ñi' 'oonolec netameelégue ga' laqáỹa, tetoqo' 'ami qonatade'n. Da' netamnaxac ga' 'ónaxaic siỹaxaua, ỹátaqta 'uo da' 'enec. 
JAS.5.17	So' Dios l'aqtáxanaxanec lenaxat Elías, jeso'me da' lasoxoc 'ena'ama qo'mi. Joca'li netamenot ñi' Dios da' sa namaq ga' huétep, qana'chi ỹipaquíchiỹi da' sa ñitelégue jen' 'aléua ga' huétep, ỹivídaxatetreegue saua' tres 'uóidi qataxa saua' seis 'auóxoiqa. 
JAS.5.18	Qaláxasa joca'li v'iỹílaxalégue da' netamen, qana'chi ỹitaxa 'uo so' huétep. Qana'chi jen'me noliliséguem jen' 'aléua, qana'chi 'uo da' jaláỹaxac.
JAS.5.19	'Ami ỹaqai'ỹolqa, da' 'uo ga' 'oonolec da' 'oñíita ỹisamaxatáiỹi, cá'ai da' 'eesa lasoxoc, qaláxasa da' 'uo ga' n'iỹílaxateuo da' 'eesa lasoxoc, 
JAS.5.20	qana'chi 'ónaxaic da' 'auaỹáchiñii da' ga' n'iỹílaxateuo ga' loicoló'o da' cá'ai qa'en ga' sa ỹiỹamaxañi ladíquiaxac, jega'me nec'alaxatee'guesop da' leleuaxa jega'me loicoló'o, qataxa ỹ'éte'uo da' jalcote jen' qoỹapalaxat janoicpi.
1PE.1.1	Jaỹim Pedro, jaỹim lamaxasec so' Jesucristo, sedelégue jan' ỹide da' samaxa ỹima jena'me nelagaxatacpi 'me sa naqtelóo'te naua' lañoqo'te, jena'me netalóo'te diaua' 'ale'u Ponto, Galacia, Capadocia, Asia qataxa di' Bitinia. 
1PE.1.2	'Ami 'me chi'ena 'ami da' liquiỹáqa ñi' qadet'a Dios joca'li maliaxa qaỹa jen' 'aléua, da' ỹachiỹoxotaỹi qa'en jeso'me lepaqal da' 'ami ỹiỹotai'ỹalo, da' qaidi 'aualaqaiỹet jiñi'me, qataxa qaidi ỹátaqta 'ami ỹoqovíte' 'e'n naua' letauo' so' Jesucristo. Jaỹim sétaaque da' 'auacoñiiỹet da' qaỹa 'te joue nichoxodénataxanaxac qataxa n'emáxac.
1PE.1.3	Ỹátaqta si'ỹoxodénaq qomle ñi' qadet'a Dios 'me let'a so' qadesaliaxanec Jesucristo. Qá'a jiñi'me ỹachiỹoxotaỹi jeda'me let'ádaic lichoxodénataxanaxac da' ỹitaxa qo'mi ỹ'añaqte't, ỹachiỹoxotaỹi so' Jesucristo joca'li ỹitaxa nec'alaxadiséguem. Naqaida da' qaỹa 'te loiquiaqa' qa'en da' qanaquitaxac, 
1PE.1.4	qataxa ỹí'et da' 'ami 'auacoñiiỹet jega'me ỹaloxóotac ñi'me Dios 'me huet'ague da' piỹem, jega'me sa qoỹañoxot da' qoỹoláxachiỹi, 'uootaxa qoỹisepaxanaqtet, 'uootaxa daqaxaỹáñi da' 'ená'am jega' 'auaqapi la'uo. 
1PE.1.5	Qataxa ỹasouaxat da' 'ami 'uo da' 'adip'iỹáxaquii ñi'me Dios, qana'chi jiñi'me 'ami nequepaxatetalóo'te qa'e'n da' l'añaxac, da' qaidi 'avidi'ỹaguet ga' nec'alaxa 'me ỹaqátaxata't jiñi'me da' 'ami ỹaatetonaxanaxanque gaua' p'átreegue noloqo'te.
1PE.1.6	Chan'eesa naqaida da' tadeeto' ỹátaqta 'ami madet'ape, temaqaidi da' 'uootaxa 'ami ỹiuen da' cada'acolec da' 'uo da' 'an'queténaxaquii, ỹasouaxat jen'me saqalóta 'an'iinaỹiquii. 
1PE.1.7	Qá'a jeda'me 'adip'iỹáxaquii 'ená'am jaga' laicaua oro da' ỹiuen da' qoỹapiinec ga' dóle', qaidi qoỹaỹáten da' ỹátaqta nó'in. Jega'me nip'iỹáxac 'me ỹátaqta nala'aguet da' n'iinaguec, qana'chi ỹátaqta napacalégue da' lodiac jaga' oro 'me 'uo ga' loiquiaqa'. Chan'eesa 'ami dójo' 'adip'iỹáxaquii da' 'uootaxa na'chi 'eeta't da' qoỹ'iỹen, qana'chi ỹátaqta 'uo da' niỹamaxadénataguec, qataxa 'uo da' li'ỹoxodic qataxa 'uo da' ni'ỹoxodénataguec qomle ỹivíta da' ỹitaxa naloxon so' Jesucristo.
1PE.1.8	Qá'a 'ami ỹátaqta 'auauochíỹic so' Jesucristo, temaqaidi da' sa 'auauañíiỹi; qataxa da' 'au'amaqchíñii naỹi, temaqaidi da' maliaxa da' sa 'auloi'ỹot, qalqaiga ỹátaqta let'ádaic da' 'antónaxaquii qataxa ỹ'oxodaic, chan'eesa jeda'me sa qoỹóvi' da' qoỹ'axategue. 
1PE.1.9	Qá'a 'ami ma'le 'auacoñiiỹet da' lec'alaxa da' 'ad'óiỹaxaquii, qá'a naqaida da' ỹátaqta 'éetapeec da' 'adip'iỹáxaquii.
1PE.1.10	Jeso'me 'uáichiiñi huó'e so' l'aqtáxanaxanecpi ñi' Dios joca'li ỹátaqta nimitétac qataxa ỹinatétapeec ga' ladíquiaxac dójo' nec'alaxa, qataxa jeso'me ỹ'axátetac da' lichoxodénataxanaxac ñi' Dios 'me sétaaque da' 'ami ỹanema. 
1PE.1.11	Qataxa so' lepaqal so' Cristo chi'ena joca'li ỹaỹátenaxanaxanec jeso' l'aqtáxanaxanecpi ñi'me Dios jeda'me taỹá'a ne'queténaxac qataxa da' li'ỹoxodic 'me nec'ataxanáuo. Qana'chi so' n'aqtáxanaxanecpi sétaaque da' ỹátaqta ỹaateton jái'chogamaxa siỹaxaua qataxa ga' nolo' 'me huáaue jega'me ỹ'axátet'aguet so' Espíritu Santo 'me huet'aguet jeso'me. 
1PE.1.12	Qaláxasa jiñi'me Dios ỹaỹátenaxanaxanec jeso'me da' dójo' huétapeec sa lalémaxaset, qá'a jeda'me sétaaque da' qo'mi talóo'te. Chan'eesa naqaida da' 'ami qoỹ'axátetapeema da' 'ami ỹ'axatema jen' ỹ'añaqtet so' Espíritu Santo 'me chiỹoqo'ot di' piỹem 'me ỹ'axátetac da' n'aqtaxanaxac 'me chiỹaqaỹi da' nec'alaxa. Jeda'me nataq'en naqaida da' sétaaque ỹaỹáten joca'li jen'me chiỹaqséguem lamaxa'spi ñi'me Dios.
1PE.1.13	Chan'eesa 'ónaxaic da' ỹátaqta 'aviỹamaxachíichiiñi jega'me 'av'íchii, qataxa ỹátaqta 'anlóiteegue, qataxa ỹátaqta 'auemachiỹo'ot ỹima da' 'adip'iỹáxaquii ñi'me Dios ỹasouaxat da' lichoxodénataxanaxac 'me 'ami ỹanema qomle ỹivíta da' naloxon so' Jesucristo. 
1PE.1.14	Qá'a 'ami 'aviñí'ỹam ga' nec'óxot 'me ỹátaqta láxadaic, 'ena't qomle da' 'av'íchii jen'me 'oñíitapeecpi joca'li maliaxa da' sa 'auaatetoñii ñi'me Dios. 
1PE.1.15	Na'chidato' qomle da' 'ovíitaaue da' n'óiỹaxac 'me ỹátaqta ỹoqovíta, qá'a jiñi'me Dios 'me 'ami ỹiỹaxanalo, jiñi'me ỹátaqta ỹoqovíta. 
1PE.1.16	Qá'a jenaa'me nidii's l'aqtaqa ñi' Dios 'eet'oi: “'Ami ỹátaqta ỹoqovíta qomle da' 'adasoxoquii, qá'a jaỹim ỹátaqta jaỹim ỹoqovíta.”
1PE.1.17	Qá'a 'ami da' 'aviỹáxañiitapega ñi'me Dios da' ỹátaqta 'adet'ai, 'me sa liquiỹac jen' siỹaxadipi da' nimit ñi' 'oonolec jega'me loic, qana'chi ỹátaqta 'au'óiỹa toqo' jiñi'me 'ena'uaque naua' noloqo'te naỹi da' maliaxa 'oviitalégue jen' 'aléua. 
1PE.1.18	Qá'a ñi'me Dios 'ami nec'alaxatee'guesopa da' n'óiỹaxac 'me ỹátaqta qaỹa 'te ga' náỹi, 'me 'ami ỹipotan'agueta jeso'me huá'au 'adet'aipi; qataxa 'ami ỹátaqta 'auaỹáchiñii da' laso'víỹaxac dójo' nec'alaxa da' sa laso'vi qoỹin ga' taỹá'a da' ỹiméta da' 'ená'am jaga' laicaua oro, 'uootaxa jaga' laicaua plata, 
1PE.1.19	qá'a na'chisáate' saua' letauo' so' Cristo 'me ỹátaqta let'ádaic da' laso'víỹaxa'j joca'li 'ená'am ga' n'aanaxate lec'óxot 'me qaỹa ga' le'quemáxaset qataxa ỹoqovíta da' qoỹalaat, qana'chi qoỹaneuo da' qoỹigóoue. 
1PE.1.20	So' Cristo chi'ena da' qoỹaqátaxata't joca'li maliaxa qaỹa jen' 'aléua da' qoỹan, qaláxasa na'chinauáte' naỹi naua' p'átreegue noloqo'te, qana'chi di'ỹoq jeso'me, ỹasouaxat da' 'oñíita. 
1PE.1.21	Chiỹoqóchiỹi so' Cristo da' tadeeto' 'ami 'au'amaqchíñii ñi'me Dios, 'me ỹitaxa nec'alaxadiséguem jeso'me qataxa ỹanem da' li'ỹoxodic, chan'eesa 'ami 'ap'íi'ỹa qataxa 'anaquichiit'ot jiñi'me.
1PE.1.22	Naỹi da' chiỹoqóchiỹi so' Espíritu Santo da' 'ami 'aualaqailégue da' n'aqtaxanaxac 'me ỹátaqta 'eesa, qana'chi ỹátaqta 'aviỹóita da' 'ad'óiỹaxaquii, qaidi ỹátaqta 'auauochíỹic jen' 'adaỹii. Chan'eesa ñi' 'oonolec da' 'oñíita ỹátaqta ỹimáuo qa'en jan' liquidiaqte qataxa ỹima da' l'añaxac da' ỹauotec ga' laqáỹa. 
1PE.1.23	Qá'a 'ami dálaxaic da' 'adañoxoquii, qaláxasa dójo' 'adañoxoquii sa naqaida da' chiỹaqaỹilo saua' ỹ'oqochiilo 'adet'áldii' 'me taỹa'alo da' qaỹaua, qá'a naqaida da' l'aqtac ñi'me Dios 'me nec'alétaiỹi qataxa qaỹa 'te loiquiaqa'. 
1PE.1.24	Qá'a naua' nidii's n'aqtaqa 'enáacjo':
1PE.1.24	Ỹima jen' ỹodapecachi siỹaxadipi 'ená'am ga' 'chi 'auaqapi,
1PE.1.24	qataxa da'me l'amaqchic 'ená'am jega' la'uo jen' 'auaqapi.
1PE.1.24	Jen' 'auaqapi taỹá'a da' daqaqa qataxa n'áqañi jen' la'uo,
1PE.1.25	qaláxasa da' l'aqtac ñi' qadesaliaxanec Dios qaỹa 'te loiquiaqa'.
1PE.1.25	Dójo' n'aqtac naqaida da' n'aqtaxanaxac 'me chiỹaqaỹi da' nec'alaxa 'me 'ami qoỹ'axátetapeema.
1PE.2.1	Chan'eesa 'ónaxaic qomle da' 'axañíiñi ỹima jen' ỹodapecachi sa nó'inpi. 'Ená'te 'auqovínaxañiitac, qataxa sa 'te dos naua' 'oquíitapee'to, qataxa sa 'te 'ap'aguíñiitac ga' 'adaqaỹai, qataxa sa 'te 'ami n'aqtaqa ló'ol. 
1PE.2.2	'Ami 'oñí'ỹamo' qomle ga' nootolec ỹímta da' niỹíñi da' ỹátaqta 'ansóxochii da' l'aqtac ñi' Dios 'me 'ená'am ga' ỹátaqta nedot'a't lóchi' jaga' lat'e qaidi jeda'me 'ami 'uañaxaiqa qa'e'n, qataxa 'ami ỹivídaxatalo da' 'anec'alỹíiỹi. 
1PE.2.3	Lamá'asa qomle ỹátaqta 'auaỹáchiñii so' qadesaliaxanec da' ỹátaqta sóxodaic.
1PE.2.4	Chan'eesa 'anchíquiiuo qomle so' qadesaliaxanec Jesús 'me 'ená'am ga' qa' 'me ỹátaqta nec'alétaiỹi. Sójo' qa' l'otánec joca'li jen' siỹaxadipi, qaláxasa ñi'me Dios liquiỹac qataxa ỹátaqta lauotaxat. 
1PE.2.5	Nataq'en 'ami 'oñí'ỹam qomle ga' qa' 'me ỹátaqta nec'alétaiỹi, chan'eesa ỹátaqta 'anañiiỹot ñi' Dios, da' qaidi 'ami d'onataxanalo da' n'oxoséguem jaga' mai'chi netamnaxaqui 'me sa di'ỹoq, qataxa da' ỹauo'oi 'ami letaxaỹáxanaxanqa jen' siỹaxadipi da' 'autaqaỹápegue' jiñi'me, qataxa sétaaque da' 'auañiitapecot jaga' mai'chi 'adachítaqtaxanaqchii 'me sa di'ỹoq, qana'chi jaga'me ỹátaqta ỹiỹamaxadéeta jiñi'me, qá'a 'uo da' 'adip'iỹáxaquii so' Jesucristo. 
1PE.2.6	Qá'a naua' nidii's l'aqtaqa ñi'me Dios nataq'en 'enáacjo':
1PE.2.6	Jaỹim sanánỹi di' laiñi di' noic let'ádaic Sión
1PE.2.6	ga' 'ená'am ga' qa' 'me d'añapeeguet qa'en ga' 'emec;
1PE.2.6	jega'me ỹiquiỹac qataxa ỹátaqta ỹauotaxat.
1PE.2.6	Ga' ỹ'amaqten jega'me, qana'chi sa n'aloxola't.
1PE.2.7	'Ami 'me 'au'amaqténataxañii, qana'chi jega'me qa' ỹátaqta 'uo 'aviñii da' li'ỹoxodic; qaláxasa jen'me sa 'te d'amaqténataxan, qana'chi ỹipaquíchiilo naua' nidii's n'aqtaqa 'me 'enáacjo':
1PE.2.7	Jeso'me qa' 'me ỹasaxáiỹi jocalia'cho' jeso'me 'emec ló'olpi,
1PE.2.7	jeso'me naqaiso naỹi so' d'añapeeguet qa'en so' 'emec.
1PE.2.8	Qataxa nataq'en di' laqáỹa nedétañi n'aqtac 'eet'oi:
1PE.2.8	Jeso' qa' polégaxan qa'en ga' siỹaxaua, qataxa qachiláxan qa'en.
1PE.2.8	Qá'a jen'me siỹaxadipi polégaxan ỹasouaxat da' sa ỹ'amaqten da' n'aqtaxanaxac. Qá'a ñi'me Dios nataq'en na'chi 'ená'ac jen' siỹaxadipi.
1PE.2.9	Qaláxasa 'ami ỹátaqta 'ami liquiỹacpi ñi' Dios, qataxa 'ami letaxaỹáxanaxanqapi qa'en jen' siỹaxadipi da' 'autaqaỹápegue' jiñi'me 'me qadet'a, qataxa 'ami ỹoqovíte' qa'e'n, qataxa 'ami lalémaxase'te. Naqaida da' 'éet'ec jiñi'me sétaaque 'ami 'au'axáchii jen' l'onatacpi 'me ỹ'oxodaq, ñi'me 'ami ỹachiỹoxotaavlo jen' n'álaxa, da' qaidi 'aunoxoñiuó'o da' l'edáxa 'me qaỹa 'te 'ená'am da' li'ỹoxodic. 
1PE.2.10	'Ami joca'li sa 'ami lalémaxase'te ñi'me Dios, qaláxasa naỹi, qaa'le ỹátaqta 'ami lalémaxase'te. Joca'li qaỹa 'te 'uo ga' 'ami ỹichoxodeet'ape, qaláxasa naỹi jiñi'me ỹátaqta 'ami ỹichoxode'n.
1PE.2.11	'Ami ỹaqai'ỹolqa, 'ami 'me 'ená'am qasen ga' sa naqtelégue ga' lañoqo', 'ami ñachoxodeetoovlo da' 'ena't qomle da' 'auauóỹaaque ga' ledáqa' ga' 'éetapeec sa nó'in da' 'adapáchiỹaxaquii 'me ỹilóiquiaxaatac da' 'ad'óiỹaxaquii. 
1PE.2.12	Ỹátaqta 'ónaxaic qomle 'aviñii da' 'adasoxoquii da' 'oñíitanỹi jena'me sa ỹaateton ñi' Dios. Qaidi jen'me siỹaxadipi ỹilá'a jega'me ỹiỹamqáchiiñi 'av'íchiitac, qana'chi ỹi'ỹoxoden ñi' Dios qomle ỹivíta ga' nolo' da' jiñi'me nimiténa, temaqaidi naỹi da' sa ỹiỹamadídiñi naua' letaxaỹaxaco da' 'ami 'eetapegalo, qaa'le 'ená'am qa'en ga' jalcote ga' ỹasouaxat.
1PE.2.13	Qá'a ỹasouaxat da' 'auauochíỹic so' qadesaliaxanec, qana'chi 'ami ỹiuen da' ỹátaqta 'aualaqaiỹet ỹima na' net'alpi 'me ỹanaséguem jen' siỹaxadipi, lamá'a ga' net'a 'me ỹátaqta ỹáiseguem, 
1PE.2.14	'uootaxa jen' net'alpi 'me lamaxa'spi jega'me, da' qaidi ỹa'uo ga' ne'uaxánaguec ga'me ỹ'étetac ga' sa nó'in, qataxa da' ỹi'ỹoxoden jega'me ỹí'et ga' ỹiỹamqáchiiñi. 
1PE.2.15	Qá'a ñi'me Dios sétaaque da' 'ami 'av'íchii ga' ỹiỹamqáchiiñi, qaidi qaỹa ga' ladic qa'en ga' l'aqtac jen'me qaỹa ga' ỹaỹátenaac qataxa chiỹoxoseca't.
1PE.2.16	'Ami 'oñiit'amo' qomle ga' siỹaxaua ỹátaqta huesóta, qaláxasa sa 'av'iuóxoñiỹa da' 'ami huesóte' da' 'av'íchii ga' sa nó'in. Na'chidato' da' 'aviñí'ỹam da' ỹátaqta 'ami lelatáqa ñi'me Dios. 
1PE.2.17	Qaỹa qomle ga' 'anapaquiỹalégue ỹima na' siỹaxadipi. Qataxa ỹátaqta 'auauochíỹic jen' 'ad'amaqténataxanaxauaipi, qataxa ỹátaqta 'au'óiỹa ñi' Dios, qataxa 'aualaqaiỹet ga' net'a 'me ỹátaqta ỹáiseguem.
1PE.2.18	'Ami namaxa'spi, ỹátaqta 'amachiỹalégue qomle da' 'aualaqailégue na' 'adadípaipi, lamá'asa da' soxodaicpi qataxa pogáxadenaxaicpi, qataxa na'chi 'ená'am da' qalhuaxaic. 
1PE.2.19	Qá'a ỹátaqta ỹiỹamqáchiiñi ga' siỹaxaua da' n'añaxateguet jen' ne'queténaxacpi 'me 'chi qoỹ'améetapeec ỹasouaxat da' hueenatet'ot ñi' Dios. 
1PE.2.20	Qá'a da' 'uootaxa 'ami 'av'íchii ga' sa nó'in, qana'chi qoỹa'uo ga' 'ane'uaxánaguiquii, qaláxasa ¿jái'chogamaxa náỹi da' 'uootaxa 'aneuálaxaiñii'ỹi' da' 'an'añaxachiiỹet jeda'me? Qaláxasa da' 'uootaxa 'an'quichíñiiỹi ỹasouaxat da' 'av'íchiitac ga' 'ónaxaic, qana'chi ỹátaqta 'aneuálaxaiñii da' 'an'añaxachiiỹet, jeda'me ỹátaqta 'ónaxaic, ỹiỹamaxaden ñi' Dios. 
1PE.2.21	Qá'a naqaida da' 'uo da' 'ami ỹiỹaxanalo ñi'me Dios. Qá'a so' Cristo 'uo da' ne'queténaxac ỹasouaxat da' 'oñíita, da' qaidi 'ami 'auloilégue jeso'me qataxa 'oquiit'egue da' ladíquiaxac. 
1PE.2.22	Jeso'me qaỹa 'te ga' loic, qataxa sa nauá'ne' da' 'uootaxa doqovínaxan. 
1PE.2.23	Qataxa joca'li qoỹisouéetac, qaláxasa sa ỹ'iỹílaxat'aguet da' nesouenaguec, qataxa joca'li qoỹa'uo da' ne'queténaxac, qaláxasa sa dadénaxaatac. Na'chidáta da' ỹip'axan'ot ñi'me Dios 'me sa depatenáxan da' nimit ga' nasouaxac. 
1PE.2.24	So' Cristo mai'chi ỹáchi ỹima jen' qadoicpi da' nipiiséguem joca'li qoỹitouoxolégue jaso' nesodooso, qaidi qolqá'ai da' n'etaxalóxoc, ỹim, qana'chi qolaxague da' ỹoqovíta n'óiỹaxac. Jen' ne'uaxánecpi jeso'me joca'li qoỹi'uaxaatalégue, jen'me naqáina náỹi da' 'ami qonatade'n. 
1PE.2.25	Qá'a 'ami joca'li 'oñí'ỹam jaga' n'aanaxate 'me ỹisómtac, qaláxasa naỹi sóxote 'av'iỹílaqaiỹa so' Cristo 'me 'ami netelalo da' 'ená'am ga' n'aanaxate nouatoqo't, qataxa ỹilo'ogue da' 'ad'óiỹaxaquii.
1PE.3.1	Qana'chi naq'áita nataq'en 'ami ỹauodipi 'me sóxote 'au'óñii. Jaga' 'oonole da' 'oñíita ỹátaqta nañanguet da' ỹalaxaguet ga' lalémaxaset loua, qaidi 'uo ga' 'oonolec jen'me da' 'uootaxa maliaxa sa ỹ'amaqten da' n'aqtac, qana'chi nañoxotela't da' d'amaqténataxan, ỹasouaxat da' ỹauáachiỹi da' 'ónaxaic 'an'onataguec. Temaqaidi da' qaỹa 'te 'au'axátem jega'me, 
1PE.3.2	qaláxasa ỹasouaxat da' mai'chi ỹilá'a da' 'ónaxaic 'adasoxoc da' 'aualaxaguet ñi' Dios. 
1PE.3.3	Qataxa da' n'étaxac jañi' 'oonole 'ena'to' qomle da' na'chida da' ni'ỹoxodínỹi da' napicten, 'uootaxa da' ỹaañi ga' 'étaxat oro 'uootaxa p'asáiỹi qa'en da' lodiac jaga' neuoxoi. 
1PE.3.4	Na'chidato' da' ỹaañi ga' sa di'ỹoq 'étaxat 'me qaỹa 'te loiquiaqa' da' lodiac. Huesóta qa'en da' lasoxoc qataxa qaỹa gamachaqaiga. Naqaida 'me ỹátaqta 'uo da' 'enec qa'en ñi' Dios. 
1PE.3.5	Qá'a naqaida da' 'éet'ec qa'en da' niỹamaxataxac josii'chi so' huá'au ỹauodipi 'me nañanot da' 'equegue ñi' Dios. Jaso'me p'iỹá'a ñi'me, qataxa nañanguet da' ỹalaxaguet so' louadipi. 
1PE.3.6	Naqaida da' 'éeta jaso' Sara joca'li ỹalaxaguet so' loua Abraham. Chan'eesa jaso'me da' ỹiỹáxana, qaa'le 'eet'oi: “'Am ỹisaliaxanec.” 'Ami naỹi 'avídii'ỹaguet da' 'oñí'ỹam jaso'me, lamá'asa da' ỹátaqta 'av'íchii ga' 'ónaxaic qataxa da' qaỹa 'te 'au'óitaaque.
1PE.3.7	Qana'chi naq'áita nataq'en 'ami l'iimdipi 'me sóxote 'au'óñii. Ñi' 'oonolec ỹátaqta naỹáteetela't da' ỹilo'ogue da' louáỹaxac, qataxa sa ỹi'uena't, qá'a ỹaỹáten jaga'me da' sa 'eesa'me da' l'añaxac, qaláxasa nataq'en neuána'uo da' nec'alaxa 'me chiỹaqaỹi da' lichoxodénataxanaxac ñi' Dios da' 'ami ỹanema. Naqaida qomle da' 'oñíit'ec, qaidi da' 'antamnaxaquii qaỹa 'te ga' nauanguet.
1PE.3.8	Chan'eesa ỹiuen da' ỹima da' 'oñíita ỹátaqta 'oonolec da' 'adeenataxaquii, qataxa 'auchoxodíñii ga' 'uo ga' huápiỹi 'adaqaỹai. Ñi' 'oonolec ỹátaqta ỹauotec ga' laqáỹa, 'ená'am qa'en ga' lanogaxaua. Qataxa ỹátaqta 'ami choxodénataxanaxaiqa, qataxa sa 'ami nagaqtenaxaiqa. 
1PE.3.9	Qataxa 'ená'te 'av'iỹílaxachii'ỹaguet ga' sa nó'in, qataxa ga' 'ansouenaguiquii. Na'chidáta da' 'auañimii ga' 'ónaxaic ga' siỹaxaua, qá'a ñi'me Dios 'ami ỹiỹaxanalo tetoqo' 'auacoñiiỹet da' lichoxodénataxanaxac. 
1PE.3.10	Qá'a naua' nidii's n'aqtaqa 'eet'oi:
1PE.3.10	Ga' sétaaque da' ỹauotec da' n'óiỹaxac qataxa máchiiñi ỹiméda naua' noloqo'te 'me huetaavlo,
1PE.3.10	n'óota qomle da' netelá'a ñi' lacháxat, da' qaidi sa necosai'ỹi ga' sa nó'in,
1PE.3.10	qataxa na' nedégaxat sa nái'ỹa qa'en ga' noqovínaxanaxac.
1PE.3.11	Qataxa n'óota da' ỹaxáatac ga' sa nó'in.
1PE.3.11	Nedot'a't da' ỹí'et ga' ỹiỹamqáchiiñi, qataxa nimitáaque ga' n'emáxac, qana'chi naqaiga 'equegue.
1PE.3.12	Qá'a ñi' qadasoxola' Dios ỹátaqta netelá'a jega'me ỹ'étetac ga' ỹiỹamqáchiiñi,
1PE.3.12	qataxa demachíỹa da' netamnaxac,
1PE.3.12	qaláxasa jiñi'me sa ỹiuoten ga'me ỹ'étetac ga' sa nó'in.
1PE.3.13	Chan'eesa ¿jái'chogamaxa ỹañoxot da' 'ami ỹ'eteque ga' sa ỹiỹamaxañi, da' 'uootaxa na'chi 'eeta't da' 'av'íchiitac ga' n'óota? 
1PE.3.14	Temaqaidi da' 'uootaxa 'uo da' 'an'queténaxaquii ỹasouaxat da' ỹoqovíta 'ad'óiỹaxaquii, qaláxasa ỹátaqta 'ami madet'ape. Qataxa qaỹa 'te ga' 'au'óitaaque, qataxa sa 'ami qoỹoqolanaqte't. 
1PE.3.15	Na'chidáta da' ỹi'ỹoxoden ỹima jan' 'adiquidiaqchii so' Cristo 'me 'adesaliaxanquii. Qataxa 'ami leuótete' da' 'au'aqtaxañim ỹima jega'me denataxáatapeec da' 'adip'iỹáxaquii, qaláxasa sa 'ami pagaqtenaxaiqa, qataxa 'uo da' 'enec 'aviñii ga' siỹaxaua. 
1PE.3.16	Qataxa ỹátaqta 'an'onaxachiila't, qaidi da' 'adavílỹaxaquii ỹátaqta máchiiñi, qaidi jen'me sa ỹodiáquenaac da' detaxaỹá'a da' 'ónaxaic 'adasoxoquii, ỹasouaxat da' 'au'amaqchíñii so' Cristo, jen'me mai'chi nepecoq ỹasouaxat naua' mai'chi l'aqtaqa. 
1PE.3.17	Qá'a n'óota da' 'ami 'an'quichíñii ỹasouaxat da' 'av'íchiitac da' 'ónaxaic, da' 'uootaxa ỹiỹamaxaden ñi'me Dios. Sa 'ená'am da' qoỹ'étetac ga' sa nó'in.
1PE.3.18	Qá'a so' Cristo nataq'en sóxote ỹim da' qo'mi ỹileualóo'te ỹasouaxat jen' qadoicpi. Jeso'me 'ónaxaic da' lasoxoc, qaláxasa 'uo da' ne'queténaxac ỹasouaxat qo'mi 'me qo'mi 'itaxalóxoiqa, da' qaidi qo'mi ỹauegalo ñi'me Dios. Jeso'me joca'li ỹileu da' ỹ'oqóchiỹi ló'oquiaxac, qaláxasa ỹitaxa nec'aliséguem, qaláxasa sa di'ỹoq. 
1PE.3.19	Huá'a, qana'chi da' sa di'ỹoq l'óiỹaxac ỹic'áchi'ña da' ỹ'axátem da' nec'alaxa jeso'me lepaqalpi jen' siỹaxadipi 'me qoỹicoñideta't. 
1PE.3.20	Jeso'me nepaqalpi naqaiso so' sa ỹalaq jesaa'me 'uáudeegue 'uóidi 'me huetaavlo so' Noé, joca'li ñi' Dios 'uo da' neuálaxainaxac da' ỹiuatét'a da' qoỹisoctapega't jaso' nilicota lat'édai, joca'li huenótrooue saua' 'oocholqa siỹaxa'u 'me nec'aldee'guesop so' noxop. 
1PE.3.21	Qana'chi jeso'me noxop naqaiso so' náỹi da' chiláxac 'me chiỹaqaỹi da' qo'mi qonec'alaxatréegue naỹi. Dójo' chiláxac, jeda'me sa naqaida da' niỹóxoc jen' qadó'oc, qá'a na'chidáta da' qoỹiỹaxanot ñi' Dios da' ỹan ga' naviliỹáxac 'me ỹoqovíta. Qana'chi ỹañoxot da' qo'mi nec'alaxatréegue dójo' chiláxac, chiỹaqaỹi qa'en da' 'éeta joca'li ỹitaxa qonec'alaxadiséguem so' Jesucristo, 
1PE.3.22	'me taiỹi da' piỹem, qana'chi net'ague da' ỹaỹáten ñi' Dios da' ỹamaqaac jen' namaxa'spi piỹem lé'ecpi, qataxa na' damaxasóxonacpi qataxa jen' n'añaxacpi.
1PE.4.1	Chan'eesa dójo' 'éeta so' Cristo 'uo da' ne'queténaxac da' ló'oquiaxac, 'ami nataq'en qaỹa 'te 'uo ga' 'aviquíitapega da' 'an'queténaxaquii. Qá'a jega'me 'uo da' ne'queténaxac da' ló'oquiaxac, jega'me cá'ai da' n'etaxalóxo, 
1PE.4.2	da' qaidi jega'me taiỹi da' 'ad'óiỹaxaquii, 'anchaachíitaỹi qomle ga' 'éetapeec ñi'me Dios, qana'chi sa 'av'íchii ga' sa nó'in 'éetapeec da' 'adapáchiỹaxaquii. 
1PE.4.3	Qá'a qai'soo'le saua' 'uáudeegue 'uóidi da' 'av'íchiitac jen'me noqopita jen'me sa ỹaateton ñi' Dios. Jesaa'me 'uóidi 'ami 'ovíitaaue jen' namanaxanaxapi, sa nó'in qoỹíitapeecpi, notaxapi, qataxa jen'me naỹáquiaxacpi 'me niqui'ỹáxacpi, qataxa da' ỹómaxac let'ádaic, qataxa 'antamñiitapecot jen' n'onatacpi niquí'i 'me sa qoỹasen. 
1PE.4.4	Jen'me siỹaxadipi ỹátaqta loual'aguet da' 'ami sa 'ami 'te 'aualiquiỹóoue jen'me sa nó'inpi 'me ỹ'étetac. Chan'eesa jen' siỹaxadipi sa 'ami 'te ỹiỹamaxata'pe da' 'ami detaxaỹa'alo. 
1PE.4.5	Qaláxasa jen'me siỹaxadipi taỹá'a da' ỹ'axátem ỹima jen'me ỹ'étetac ñi'me Dios 'me ma'le sóxote niỹamaxateta't da' nimit da' loic jen' siỹaxadipi 'me nec'alétaiỹi qataxa jen'me sóxote ỹileu. 
1PE.4.6	Qá'a jen'me sóxote ỹileu, qaláxasa ỹivíd'a da' qoỹ'axátem da' n'aqtac, qaidi da' l'óiỹaxac sa di'ỹoq da' nec'alétaiỹi da' 'ená'am da' l'óiỹaxac ñi'me Dios. Temaqaidi da' joca'li huetalégue jen' 'aléua, sóxote toqo' da' qonimit da' 'ená'am ỹima jen' laỹipi siỹaxadipi.
1PE.4.7	Ma'le nadíit'a da' loiquiaqa' ỹimaquéna. Chan'eesa ỹátaqta 'anlóiteegue qomle, qataxa ỹátaqta sa 'au'aidíñii da' 'antamnaxaquii. 
1PE.4.8	Qaláxasa ỹátaqta ỹágueegue qomle 'aviñii da' jalcote da' 'adsóxodiquii, qá'a da' nauochidíỹaxac ỹ'éte'uo da' ỹátaqta jalcote na' janoicpi qoỹapalaxat. 
1PE.4.9	Qataxa ñi' 'oonolec da' 'oñíita ỹátaqta ỹilo'oguet ga' laqáỹa da' namaxasoxoic, qataxa sa quetapeelégue. 
1PE.4.10	Qataxa ñi' 'oonolec ỹátaqta ỹilot'eguet ga' nesetaxat 'me ỹanem ñi' Dios da' d'onataxaalégue jen' laỹipi, 'oñí'ỹam ga' ỹátaqta ỹaỹáten da' ỹilo'ogue jen' ỹodapecachi lachítaqtaxanaxatpi ñi'me Dios. 
1PE.4.11	Da' 'uo ga' qoỹanem da' d'aqtaxan, qaa'le naua' l'aqtaqa ỹátaqta naqainaua naua' l'aqtaqa ñi' Dios. Qataxa ga' qoỹanem da' l'onataxanaxac, qaa'le naqaida da' l'añaxac 'me ỹanem ñi' Dios. Ỹima jen' qoỹacoolégue da' qoỹí'et jen'me náỹi da' qaidi qoỹi'ỹoxoden ñi'me Dios, chiỹoqóchiỹi so' Jesucristo. Jeso'me 'me lalémaxaset da' li'ỹoxodic qataxa da' l'añaxac 'me qaỹa 'te ga' loiquiaqa'. Já'a, na'chi naq'áita dójo'.
1PE.4.12	'Ami ỹaqai'ỹolqa, sa 'te qomle da' 'adoual'ỹaguet na' sa p'áteta 'anapiinaguiquii 'me 'ami nivitalo da' 'ená'am da' 'uootaxa 'ami huañiilo ga'me p'asáiỹi sa qoỹauanápiỹi. 
1PE.4.13	Na'chidato' qomle da' ỹátaqta 'au'amaqchíñii da' 'ami 'aneuáñiỹa'uo jen' ne'queténaxacpi so' Cristo, qaidi ỹátaqta 'ami saqachiilo da' 'antónaxaquii qomle 'aulói'ỹa da' li'ỹoxodic qomle ỹivíta da' n'iỹílaq jeso'me. 
1PE.4.14	Da' 'uootaxa 'ami qoỹisoueet'ape ỹasouaxat so' Cristo, qaa'le ỹátaqta 'ami madet'ape, qá'a jeso'me qaỹa 'te ga' 'ená'am da' li'ỹoxodic lepaqal ñi' Dios 'ami huetaavlo. Jen' siỹaxadipi ỹátaqta sa ỹodiáquenaac da' detaxaỹá'a so' Cristo, qaláxasa 'ami ỹátaqta 'avi'ỹoxodíñii jeso'me. 
1PE.4.15	Da' 'uo ga' 'oonolec da' 'oñíita da' 'uo da' ne'queténaxac, qaláxasa 'ena't qomle da' ỹasouaxat da' laataxanaxaic, 'uootaxa cacháxaic, 'uootaxa jega'me ỹ'étetac jen'me sa nó'inpi, qataxa tátapee'uo ga' sa lalémaxaset. 
1PE.4.16	Qaláxasa ga' 'uo da' ne'queténaxac ỹasouaxat da' quétapegue' so' Cristo, n'óota jega'me da' sa nepecoq. Na'chidáta da' ỹi'ỹoxoden ñi'me Dios, ỹasouaxat da' 'equegue so'me.
1PE.4.17	Qá'a ma'le ỹivíta di' lalóqo' da' qoỹ'áuaxaachiiñi da' qonimit ñi' 'oonolec jen'me lec'oqtepi ñi' Dios. Da' qoỹ'áuaxaachiiñi da' senqáta, ¿jái'chogamaxa 'éeta qomle ga' loiquiaqa' jen'me sa ỹalaxaguet da' l'aqtac ñi' Dios? 
1PE.4.18	Qá'a jen'me n'óota da' lasoxoc da' ỹátaqta 'uo da' laqalaic da' qonec'alaxatéegue, ¿jái'chogamaxa hua'ague ga' 'éeta ga' lasoxoc jen' 'itaxalóxoicpi qataxa loicoló'olpi? 
1PE.4.19	Chan'eesa ga' mai'chi chiỹaqaỹi ñi' Dios da' 'uo qa'en da' ne'queténaxac, n'óota da' jega'me quet'ot da' ỹ'étetac ga' ỹiỹamqáchiiñi. Na'chidáta da' ỹip'axan'ot ñi' Dios da' l'óiỹaxac 'me mai'chi l'onatac, qá'a jiñi'me ỹátaqta ỹipaquetelégue ga' 'enaac.
1PE.5.1	Naỹi 'ami saqatalo 'ami lasoxola'te jen' 'amaqténataxanaxaicpi, qá'a na'chi sena'ama 'ami jaỹim nasoxola', qataxa sauáachiỹi ỹima na' ne'queténaxacpi so' Cristo, qataxa na'chi sena'ama 'ami ñiuána'uo da' ni'ỹoxodic 'me maliaxa nata't da' qoỹaloxon. 
1PE.5.2	Da' ỹaqátaxac 'eet'oi: Ỹátaqta 'auloỹiỹi qomle jen' 'amaqténataxanaxaicpi 'me 'ami ỹipataxagueta ñi' Dios da' 'auloỹiỹi. 'Auadénaxachii ga' nouatoqo't jaga' n'aanaxate. Ỹátaqta 'anp'átaxadiñiilégue, qá'a naqaida da' 'éetapeec ñi'me Dios. Sa 'chi 'ami qoỹamaqat'ape, qataxa sa 'chi 'anaquichíit'a jaga' laicaua. Na'chidáta da' ỹátaqta 'ansapáchiitelégue da' 'ad'onataxanaxaquii. 
1PE.5.3	Qataxa sa 'te da' 'ami maxasóxonaxaiqa da' 'ami 'auamaqáitac jen' 'ami qoỹipataxagueta 'amaqténataxanaxaicpi. Na'chidato' da' 'ami laloqténaxanaqa'te jen'me, 
1PE.5.4	qaidi qomle ỹivíta da' n'iỹílaq jeso'me ỹilot'ague ỹima jen' lasoxola'pi jen' 'amaqténataxanaxaicpi, qana'chi 'ami 'auacoñiiỹet jaga' 'adasiichii 'me qaỹa 'te ga' 'ená'am da' lodiac, sa 'ená'am jaga' leseeténaxanaqte ga' 'chi siỹaxaua 'me ỹañoxot da' daqaxaỹáñi, 'ená'am jan' laỹoqte jaga' 'epaq.
1PE.5.5	Na'chi 'ená'am nataq'en 'ami soxodipi ỹátaqta 'aualaqaiỹet qomle ga' 'enaac jen' ỹ'axaicpi. Qataxa ỹima jen' siỹaxadipi ỹiuen da' ñi' 'oonolec ỹátaqta nañanguet da' ỹalaxaguet ga' laqáỹa qataxa sa ỹ'oxodénaxaic. Qá'a naua' nidii's n'aqtaqa 'enáacjo':
1PE.5.5	Ñi' Dios nichaata'aguet ga' ỹ'oxodénaxaic,
1PE.5.5	qaláxasa ỹichoxoden da' lecochiỹa ga' sa ni'ỹoxoden.
1PE.5.6	Chan'eesa sa 'te qomle da' 'ani'ỹoxodíñii, ỹátaqta 'anañiiỹot da' 'uañaxaic louaq ñi' Dios, da' qaidi jiñi'me 'ami nichaalataxaadíñi qomle ỹivíta ga' nolo' 'me laloqtenec. 
1PE.5.7	Qataxa ỹima jen' 'aueenachiitapega ỹátaqta 'amachiỹo'ot ñi' Dios, qá'a jiñi'me ỹátaqta 'ami ỹoqocha'alo.
1PE.5.8	Ỹátaqta 'anaỹáchiñiitela't, qataxa 'anlóiteegue, qá'a coléetac jeso'me 'ami ỹip'agueet'ape qadó'o paiỹac, nimitétaaque ga' loxonec, 'ená'am ga' di'quiỹaac da' doqótac. 
1PE.5.9	Qaláxasa ỹátaqta 'anchaachiiỹa'aguet, qataxa sa 'te da' 'axañíiñi da' 'adip'iỹáxaquii, qá'a 'ami 'auaỹáchiñiitac da' ỹima jen' 'amaqténataxanaxauaipi 'me net'alo naua' laqáỹa' 'ale'u, qana'chi 'ená'am da' ne'queténaxac dójo'. 
1PE.5.10	Qaláxasa qomle ỹim da' 'ami cada'acolec 'uo da' 'an'queténaxaquii, qana'chi ñi' Dios ỹátaqta 'ami nalóchidiñi qa'e'n, qataxa 'ami sa nedámchidiñi, qataxa 'ami 'uañaxaiqa, qataxa qaỹa ga' 'ami ỹadiỹo't. Qá'a naqaiñi ñi' Dios jiñi'me qo'mi ỹanema da' qanchoxodénataguec, qataxa qo'mi ỹiỹaxanalo da' ñiuánaqa'uo da' li'ỹoxodic 'me qaỹa 'te loiquiaqa', qataxa soqotaqáta'uo so' Jesucristo. 
1PE.5.11	Jiñi'me 'me lalémaxaset da' li'ỹoxodic qataxa da' l'añaxac 'me qaỹa 'te loiquiaqa'. Já'a, na'chi naq'áita dójo'.
1PE.5.12	Jan' ỹide 'me sedelégue da' 'ami samaxalo, chiỹoqóchiỹi da' ỹidíñi qasen ñi' Silvano 'me ỹaqáỹa 'me ỹátaqta ỹipé'et. Da' 'ami saqatalo qataxa da' di'ỹoqóta 'eesa qasen da' 'anchoxodénataỹiquii 'me 'auacoñiiỹet, jeda'me naqaida da' ỹátaqta 'eesa qasen da' lauo'chi ñi'me Dios. Jeda'me ỹátaqta 'oquiit'egue qomle.
1PE.5.13	Jen' 'amaqténataxanaxaicpi 'me néta'ña na' noic Babilonia, jen' liquiỹacpi ñi' Dios 'me 'ena'ama 'ami, jen'me 'ami ỹamaxalo da' lip'iỹénataxanaxac, qataxa nataq'en jiñi'me 'ená'am da' ỹalec Marcos. 
1PE.5.14	Ñi' 'oonolec qomle da' 'oñíita ỹátaqta nec'ouoq ga' laqáỹa da' nip'iỹé'ne', qataxa ỹátaqta 'anchoxodiñiỹa't.
1PE.5.14	Qataxa ñi' 'oonolec da' 'oñíita ỹaconguet qomle da' n'emáxac, jen'me mai'chi lalémaxasetpi so' Jesucristo. Já'a, na'chi naq'áita dójo'.
2PE.1.1	Jaỹim Simón Pedro, jaỹim lelatac qataxa jaỹim lamaxasec so' Jesucristo. Jaỹim sedelégue jan' ỹide da' 'ami samaxalo, 'ami 'me 'auacoñiiỹet da' n'amaqténataxanaxac qaỹa ga' 'ená'am 'me 'ená'am da' qo'mi huet'oto, qá'a so' Jesucristo 'me qantamnaxala' qataxa qadec'alaxaqui ỹañoxot da' ỹí'et ga' ỹiỹamqáchiiñi. 
2PE.1.2	Sétaaque da' 'auacoñiiỹet jeda'me qaỹa 'te hue nichoxodénataxanaxac qataxa da' n'emáxac 'me chiỹaqaỹi da' 'adaatetonaxanaxaquii ñi' Dios qataxa so' qadesaliaxanec Jesús.
2PE.1.3	Ñi' Dios mai'chi chiỹaqaỹi 'en da' l'añaxac da' qo'mi ỹanema ỹima jen' ỹiuéetaaque da' qad'óiỹaxac qataxa da' 'ónaxaic qadasoxoc da' qolaxague jiñi'me joca'li qo'mi ỹaatetonaxanaxanque so' Cristo 'me qo'mi ỹiỹaxanalo, ỹachiỹoxotaỹi da' l'amaqchic qataxa jeda'me l'onataxanaxac 'me qaỹa 'te ga' 'ená'am da' li'ỹoxodic. 
2PE.1.4	Chiỹaqaỹi da'me tadeeto' qo'mi ỹanema ñi' Dios da' ỹaloxóotac jocalia'cho' 'me ỹátaqta let'ádaic qataxa qaỹa ga' ỹóvi' da' laso'víỹaxac, da' qaidi chiỹoqóchiỹi dójo' ỹaloxóotapega da' 'ami 'auañoxochii da' 'aneuáñiỹa'uo da' lasoxoc ñi' Dios qataxa 'auañoxochii da' 'auasoỹíi'ỹem jen' desepaxanaqtaxan 'me chiỹaqaỹi jen' sa nó'in neenataxacpi 'me huetalégue jen' 'aléua. 
2PE.1.5	Chan'eesa 'ena't qomle da' nedot'a't da' 'adip'iỹáxaquii. Nataq'en 'anpogoxóiñiỹapegue' da' 'uo ga' 'ónaxaic 'adasoxoquii, qataxa ga' 'adaatetonaxanaxaquii, 
2PE.1.6	qataxa da' mai'chi netelela't ga' siỹaxaua, qataxa 'auauóỹaaque da' 'aneuálaxainaxaquii, qataxa da' 'oquiit'egue ñi' Dios, 
2PE.1.7	qataxa da' qoỹauotec ga' naqáỹa, qataxa da' 'adesóxodiquii.
2PE.1.8	Qá'a da' 'ami huet'oto ỹima nójo' nasoxocpi, qataxa da' qonchíỹaxatetaseguem, qana'chi da' 'ad'óiỹaxaquii 'uo da' náỹi qataxa sa 'chi nalatéta da' 'adaatetonaxanaxaquii so' qadesaliaxanec Jesucristo. 
2PE.1.9	Qaláxasa jega'me sa huet'ot ỹima jen'me, qana'chi jega'me 'ená'am ga' sa nauáañi, 'uootaxa ga' sa qaỹa'ague da' lec'atenaxanaxac. Qá'a petelaxaguet da' sóxote da' qoỹiỹo jeso'me 'uáiñi loicpi. 
2PE.1.10	Chan'eesa 'ami ỹaqáỹa', qá'a ma'le ỹim da' 'ami ỹiỹaxanalo ñi' Dios qataxa 'ami liquiỹáqa, ỹátaqta 'anpogoxóiñiỹapegue' qomle dójo' da' ỹátaqta 'ami ñaxataavlo. Qá'a da' na'chi 'oñíit'ec da'me dójo', qana'chi sa 'te qomle da' 'ovíỹai'ndi. 
2PE.1.11	Qaidi 'ami qoỹanema da' qaỹa 'te ga' 'ami nauaneeta da' 'aunoxoñiuó'o jega'me qaỹa 'te loiquiaqa' l'onataxanaxac da' ỹilo'ogue ỹimata'a'téna jeso'me qadesaliaxanec qataxa qadec'alaxaqui Jesucristo.
2PE.1.12	Chan'eesa jaỹim sequet'ot da' 'ami seenataxanaxanque dójo', temaqaidi da' 'ami sóxote 'auaỹáchiñii jeda'me, qataxa 'ená'te 'oquí'ỹai dójo' 'eesa lasoxoc 'me 'ami huet'oto naỹi. 
2PE.1.13	Qá'a selá'a da' ỹiỹamqáchiiñi qasen jeda'me, ỹatemaliaxa da' ñic'alétaiỹi, qana'chi jaỹim sa saxanaac dójo' ỹaqátaxac. 
2PE.1.14	Qá'a so' qadesaliaxanec Jesucristo sóxote jaỹim ỹaỹátenaxanaxanec da' sa huaỹáloq da' secá'ai dójo' ỹ'oqóchiỹi ỹ'óiỹaxac. 
2PE.1.15	Chan'eesa ỹátaqta 'uo da' ỹoouoxo naỹi, qaidi qomle 'uootaxa ma'le jaỹim qaỹa, qaláxasa 'ami na'chi 'eeta't qomle da' sa 'te 'apetelaqaiỹet dójo'.
2PE.1.16	Dójo' qadapaxaguenataxanaxac 'me 'ami sanaxama da' s'axátaqtac da' l'añaxac qataxa ga' l'iỹílaxasoxoc so' qadesaliaxanec Jesucristo, jeda'me sa 'te sachiỹoxotaqaỹi ga' 'chi qoỹachiỹoxota'ndíja' n'aqtaxanaxac. Qá'a qo'mi ỹátaqta qademá'i ca'li da' sauanáqchiỹi da' li'ỹoxodic jeso'me. 
2PE.1.17	Qataxa sauanáqchiỹi ca'li ñi' qadet'a Dios ỹanem jeso'me da' ni'ỹoxodénataguec qataxa da' li'ỹoxodic. Qataxa so' l'aqtac 'me qaỹa 'te ga' 'ená'am da' li'ỹoxodic 'eet'oi: “Naqaida da' ỹalec 'me ỹátaqta ỹauotaxat, jeda'me ñitóotapeec.” 
2PE.1.18	Qo'mi ỹátaqta ñaquiáxanaqchiỹi jeso' n'aqtac 'me chimaqpecot di' piỹem, qá'a qo'mi souqat'asop so' qadesaliaxanec ca'li huá'ña so' qasoxonaxa 'me lalémaxaset ñi' Dios.
2PE.1.19	Qaláxasa nataq'en 'uo da' laqáỹa ỹátaqta 'eesa, jeda'me naqaida da' l'aqtaxanaxac jeso'me l'aqtáxanaxanecpi ñi' Dios 'me qoỹidíñi. 'Ami n'óota qomle ỹátaqta 'auloit'eguet dójo' n'aqtaxanaxac, qana'chi jeda'me 'ená'am jaga' coỹadáxanaqte da' ỹicoỹadétaaue ga' n'álaxa, cha ỹivíde'ta da' ỹamtaa'le ỹ'oxoñi, qana'chi nenoxooséguem jaso' ní'chise huaqchiñi, qana'chi ỹicoỹadetalóo'te naua' 'adiquidiaqtéldii'. 
2PE.1.20	Qaláxasa 'uáiñi qomle da' 'aueenachíit'a dójo' 'eet'oi: Qaỹa 'te ga' 'oonolec jen'me l'aqtacpi ñi' Dios 'me nedétañi da' 'uootaxa 'uo ga' ỹañoxot da' nedotelégue da' ỹ'axategue ga' ladic. 
2PE.1.21	Qá'a ỹima jeso'me huá'au l'aqtáxanaxanecpi ñi'me qaỹa 'te ga' 'oonolec da' mai'chi nachiỹoxola't ga' l'aqtaxanaxac. Na'chidáta da' jeso'me ỹátaqta nañanot da' 'equegue ñi' Dios, qana'chi ỹ'axa't naua' l'aqtaqa jiñi'me, qá'a so' Espíritu Santo ỹ'aqtaxanaxan jeso'me.
2PE.2.1	Qaláxasa nataq'en jeso'me lec'óqo'tepi so' Israel joca'li 'uo so' 'enapeela't da' l'aqtáxanaxanecpi ñi' Dios, qaláxasa sa 'eesa. Qana'chi naq'áita nataq'en naỹi da' 'oñíita 'uo jen' dapaxaguenataxáatapeec da' sa lasoxoc. Jen'me n'otaxáateuo jen' lapaxaguenataxanaxacpi 'me n'áxat da' nip'iỹáxac, ỹivíd'a da' noqolgué'te' so' qadesaliaxanec 'me nec'alaxatéegue jen'me. Qana'chi jena'me mai'chi quétapee'uo da' sa huaỹáloq da' ne'uaxánaguec. 
2PE.2.2	Ỹátaqta jalcote qomle na' 'equegue da' sa nó'in lasoxoc jen'me. Ỹasouaxat jen'me, qana'chi ỹátaqta sa nó'in da' n'aqtaguec da' ladic da' n'aqtac 'me ỹátaqta 'eesa. 
2PE.2.3	Ỹasouaxat da' loqopi'chi da' neseeténataguec, qana'chi jen'me 'ami ỹidolóo'te naua' napaxaguenataxanaxaco 'me sa 'eesoda, qaidi naqatéegue jañi' 'anaicauai. Qaláxasa jen'me sa 'te taa'le ỹaxan da' ne'uaxánaguec, qá'a sóxote sa lequese'egue da' qoỹaqátaxaataỹi jeda'me.
2PE.2.4	Qá'a ñi' Dios sa 'te ỹichoxodenalégue joca'li jeso'me lamaxa'spi piỹem lé'ecpi 'me 'uo da' loic. Na'chidáta da' ỹamaxá'ña ga' ne'uaxánqa' qa'en, qataxa ỹicoñida'aguet na' n'álaxa da' qaidi ỹiuatáqtena'aguet ga' nolo' qomle nimit ỹimata'a'téna. 
2PE.2.5	Nataq'en sa 'te ỹichoxodenalégue ñi' Dios jeso'me huá'au siỹaxadipi. Na'chidáta da' ỹidolégue so' huétep jeso'me siỹaxadipi 'me 'itaxalóxoicpi. Na'chisóta so' Noé nec'alaxatéegue qataxa saua' laqáỹa' siete, qá'a jeso'me ỹ'axátetac da' n'óiỹaxac 'me ỹoqovíta. 
2PE.2.6	Ñi' Dios nataq'en ỹoláxachiilo saua' noiqa Sodoma qataxa so' Gomorra, ỹátaqta datóchidiñi, cha ỹivíd'a da' ỹisamaq jen' jálo, qá'a sétaaque da' laloqtenaxanaxat jen'me siỹaxadipi 'me 'itaxalóxoicpi 'me taỹá'a da' ỹitaxa nalégue jen' 'aléua. 
2PE.2.7	Qaláxasa nec'alaxatéegue joca'li so' Lot, qá'a jeso'me ỹátaqta 'ónaxaic da' lasoxoc, qataxa ỹasouaxat da' ỹátaqta jalcote da' lichic joca'li ỹic'atéetac da' sa nó'in lasoxoc so' siỹaxadipi 'me 'itaxalóxoicpi. 
2PE.2.8	Ỹátaqta ỹiméda naua' noloqo'te jeso'me siỹaxaua 'ónaxaic da' lasoxoc 'me nétaaue so' laỹi ỹátaqta 'uo da' noinaxac jañi' liquidiaqte ỹasouaxat da' ỹic'atéetac qataxa da' demachítapega ỹima jen'me sa nó'in 'me ỹ'étetac jeso'me siỹaxadipi. 
2PE.2.9	Naqaida da' 'éeta naale ñi' qadasoxola' Dios nec'alaxatee'guesop da' n'iinaguec jega'me ỹátaqta nañanot jiñi'me, qataxa taỹá'a qa'en da' ne'uaxánaguec ga' 'itaxalóxoicpi qomle ỹivíta da' nimit ỹimata'a'téna.
2PE.2.10	Qaláxasa ñi' Dios ỹa'uo qomle da' ne'uaxánaguec jen' siỹaxadipi, lamá'a jen'me mai'chi quétapegue' jen' 'éetapeecpi 'me sa nó'in, qataxa sa 'te ỹaconguet da' lamaxasóxonaxac ñi' qadasoxola' Dios. Jen'me ỹátaqta sa ỹalaq, qataxa sa liỹapíỹi lauel. Sa 'te d'oiỹa da' ỹisouen jen'me damaxasóxotacpi sa di'ỹoq. 
2PE.2.11	Qamaale jen' namaxasec piỹem lé'ecpi 'me ỹágueegue da' l'añaxac qataxa da' damaxasóxonaac, qaa'le sa 'te da' 'uootaxa sa ỹadenalégue da' ỹi'uaxanque naua' l'aqtaqa jen'me damaxasóxonacpi da' 'uootaxa ỹauáachiỹi qa'en ñi' qadasoxola' Dios.
2PE.2.12	Qaláxasa jénjo' siỹaxadipi ỹátaqta 'ená'am ga' síiỹacpi 'me qaỹa 'te ỹaỹáten. 'Chi quétapegue' da' lec'atenaxanaxac, qataxa niỹíñi da' qaidi taỹá'a da' qoỹaconé'uo qataxa da' qoỹalaat. Jen'me ỹátaqta sa ỹiỹamaxataac da' detaxaỹá'a jega'me sa 'te ỹaỹáten. Qaláxasa jen'me 'ená'am qomle da' leleuaxa na' síiỹacpi, 
2PE.2.13	qataxa qoỹ'iỹílaxateguet qomle da' ni'quichínỹi ỹima jen'me ỹ'étec jen'me laỹi. Jen'me siỹaxadipi 'éetapecogamaxa ỹátaqta máchiiñi da' quétapegue' da' lamanaxanaxa 'me sa huaỹáloq. Na'me siỹaxadipi ỹátaqta ỹí'et da' n'alóxo, qataxa da' qoỹí'et ga' sa nó'in da' 'uootaxa 'ami huetaavlo da' 'av'íchiitac ga' 'adiqui'ỹáxaquii. Qana'chi na' siỹaxadipi ỹátaqta máchiiñi da' 'chi 'ami ỹoqoviit'ape.
2PE.2.14	Jen' siỹaxadipi nataq'en qaga jaga' ỹauo da' sa noqopita da' 'chi ỹilót'a. Ỹátaqta sa nelii'nsop da' ỹ'étetac da' l'etaxalóxoc. Qataxa 'chi ỹamaxáỹi ga' siỹaxaua 'me qaỹa 'te l'añaxac, qataxa ỹátaqta sa 'te naqaláate' da' 'chi naqat jaga' naicaua ga' laqáỹa. Jen' siỹaxadipi huetalégue da' let'ádaic ne'uaxánaguec. 
2PE.2.15	Qataxa jen'me ỹisómtac, qá'a mai'chi cá'ai da' nadíquiaxac 'me ỹiỹamqáchiiñi ỹasouaxat da' 'equegue da' lasoxoc so' l'aqtáxanaxanec ñi' Dios, lenaxat Balaam, jeso'me lec'óxot so' Beor, jeso'me ỹí'et joca'li da' sa nó'in ỹasouaxat da' sétaaque da' nauec da' neseeténaguec. 
2PE.2.16	Qana'chi qonlaqátapega ỹasouaxat da' l'etaxalóxo, nelaqátapega jaso' qaỹaua 'te l'aqtaqa 'ásena joca'li detaxaỹilo naua' siỹaxaua l'aqtaqa. Qana'chi sa 'te da' ỹasenem da' quet'ot da' nichiỹoxosóxoc jeso'me.
2PE.2.17	Jénjo' siỹaxadipi 'ená'am jaga' nópi'ỹaxaqui 'me qaỹa 'te ga' lé'ec noxop, qataxa 'ená'am ga' ló'oc 'me 'chi ỹachítac jen' laỹat. Na' siỹaxadipi taỹá'a da' qoỹicoñida'aguet jega'me qaỹa 'te 'ená'am n'álaxa 'me qaỹa 'te loiquiaqa'. 
2PE.2.18	Qá'a naua' l'aqtaqa qaa'le 'éetapegalo ỹátenaxanaxaiqa, qaláxasa qaỹa 'te ga' naỹilo. Qataxa ỹachiỹoxotaỹi jen' namanaxanaxa qataxa jen' sa nó'in 'éetapeec da' n'óiỹaxac da' ỹasáxaneegue jen'me ỹátaqta 'eesa da' sóxote cá'ai jen' huetaavlo naua' lesómaxaco. 
2PE.2.19	Jen'me siỹaxadipi 'éetapega da' ỹ'axátetac da' ladíquiaxac da' n'óiỹaxac 'me ỹátaqta huesóta, qaláxasa jen'me lelatacpi naua' n'onatagueco 'me desepaxanaqtaxa'n. Qá'a ga' siỹaxaua 'ená'am da' lelatac ga' loxonec jega'me. 
2PE.2.20	Qá'a ga'me ma'le ỹaateton so' qadesaliaxanec qataxa qadec'alaxaqui Jesucristo, qataxa ma'le sóxote da' dasoi'ỹima naua' sa n'oi'n n'onatagueco 'me huetralégue jen' 'aléua, da' 'uootaxa v'iỹílaxalégue da' necoñida'aguet qataxa ỹipaquet'egue da' loxonec jega'me jenaua' n'onatagueco, qana'chi jega'me ỹátaqta napacalégue jeso'me 'uáichiiñi sa nó'in lasoxoc joca'li. 
2PE.2.21	Qá'a jen'me siỹaxadipi 'ónaxaic toqo' da' sa 'te ỹaateton joca'li da' ladíquiaxac da' n'óiỹaxac 'me ỹoqovíta. Qá'a l'axaso' da' sóxote ỹaateton jeda'me, ỹim, qana'chi cá'ai jeda'me qoỹanem napaxaguenataxanaxac 'me ỹoqovíta. 
2PE.2.22	Qaláxasa táchiỹi jen' siỹaxadipi da' ỹ'axat jeso'me naloqtenaxanaxat 'me 'eet'oi: “Ga' pioq mai'chi ỹipaquét'a da' ỹalic ga' lolaxat, qataxa jaga' coochi 'me ỹímta qoỹiỹóta, qaa'le ỹipaquét'a da' ỹitaxa necouaỹi so' senal.”
2PE.3.1	'Ami ñauotaxa'u ỹaqáỹa', 'ami samaxalo jan' ỹide laqáỹa. Nauójo' dos ỹidel 'me 'ami samaxalo, sétaaque da' sachiỹoxotaỹilo jen'me ỹaqátaxacpi da' 'ami ỹátaqta seenataxanaxa'n. 
2PE.3.2	'Ami 'aueenachiit'alo qomle naua' 'ami ỹ'axatema ca'li jeso'me ỹoqovíta l'aqtáxanaxanecpi ñi' Dios qataxa naua' lapaxaguenataxanaxaco so' qadesaliaxanec qataxa qadec'alaxaqui 'me 'ami ỹapaxaguenque saua' lamaxa's jeso'me.
2PE.3.3	Qataxa 'ami ỹátaqta 'aueenachíit'a qomle dójo' 'eet'oi: Gaua' p'átreegue noloqo'te, qana'chi 'uo qomle ga' siỹaxadipi ỹátaqta ỹi'uena't da' 'ad'amaqténataxanaxaquii. Jega'me quétapee'to naua' n'onatagueco 'me sa n'oi'n. 
2PE.3.4	Qana'chi 'ami ỹina't qomle, 'eet'oi: “¿Hua'ago' ga' 'éeta ga' 'ami qoỹaloxonalo l'iỹílaxasoxoc so' Cristo? Qá'a cha ỹivíd'a joca'li da' ỹileu so' huá'au qadet'alpi, qaa'le na'chi 'eeta't sa 'te 'uo ga' noqochic ỹimaquéna, chiỹoqót'a ca'li ỹímta da' qoỹí'et jen' 'aléua.” 
2PE.3.5	Qá'a jen'me siỹaxadipi sa 'te taỹapíỹi lauel saua' 'uáudeegue 'uóidi da' na'chi 'eeta't da' 'uo jen' piỹem qataxa jen' 'aléua, chiỹoqóchiỹi da' l'aqtac ñi' Dios joca'li naỹiiséguem qa'en da' chiỹoxotaỹi qa'en jen' noxop. 
2PE.3.6	Qataxa chiỹaqaỹi qa'en jen' noxop joca'li nep'áxaseguem qa'en jen' 'aléua, qana'chi ỹima jen' huetalégue jen'me noláiñi qa'en. 
2PE.3.7	Qaláxasa na'chida qomle da' l'aqtac ñi' Dios da' chiỹaqaỹi da' jen' piỹem qataxa jen' 'aléua 'me maliaxa huo'oi naỹi, da' jenaa'me taỹa'alo qa'e'n ga' dóle'. Jega'me dóle' naqaiga ga' dec'atoxon qomle ỹivíta da' qonimit ỹima jen' 'aléua, qomle ỹivíta da' qoỹoláxachiỹi ỹima jen'me 'itaxalóxoicpi.
2PE.3.8	Qataxa da' laqáỹa, 'ami ỹaqai'ỹolqa, 'eet'oi: Sa 'te qomle da' sa 'antovíñiiỹic ñi' qadasoxola' Dios di' 'oonolec nolo' qaa'le 'ená'am qa'en gaua' mil 'uóidi, qataxa gaua' mil 'uóidi, qaa'le 'ená'am qa'en ga' 'oonolec nolo'. 
2PE.3.9	Qataxa ñi' qadasoxola' sa 'te huaỹáloxoguet da' 'uootaxa sa ỹipaguelégue ga' ỹaloxóota, qá'a 'uo na' 'éetapega jiñi'me huaỹáloqot'aguet. Na'chidáta jiñi'me 'uo da' neuálaxainaxac da' qo'mi ỹiuatet'alo. Qá'a jiñi'me sa 'te da' ỹiỹamaxaden da' 'uo ga' daqat, na'chidáta da' ỹiuatét'a ỹima jen' siỹaxadipi da' ca'ai naua' n'onatagueco.
2PE.3.10	Qaláxasa jega'me l'iỹílaxasoxoc so' qadesaliaxanec ỹivíta qomle da' sa taỹapíỹi nauel, 'ená'am ga' cacháxaic quétaỹi di' pí'ỹaq. Huá'a, qana'chi na' piỹem noláiñi, ỹátaqta qaỹa ga' 'ená'am ga' lesamaxa. Qana'chi jen'me huet'ot na' piỹem ỹavíỹaxat jega'me dóle', nataq'en jen' 'aléua, qataxa ỹima jen'me huetalégue.
2PE.3.11	Naỹi da' saỹátenaq da' qonoláxachiñi ỹimaquéna, ¿tália'chi toqo' da' sa 'aviñii ỹoqovíta da' 'ad'óiỹaxaquii da' 'oquíitapegue' ñi' Dios? 
2PE.3.12	'Auachiỹa'aguet qomle jega' nolo' 'me livídaxaqui ñi' Dios da' nimit ỹima jen' 'aléua, qataxa ỹátaqta 'auadíñiit'aguet qomle ga' nolo' 'me huétaaue na' piỹem ỹavíỹaxat ga' dóle', qataxa ỹima jen'me huet'ot 'me noláiñi ỹasouaxat na' l'edáxa ga' dóle'. 
2PE.3.13	Qaláxasa qo'mi seuataqat'aguet ga' dálaxaic piỹem qataxa ga' dálaxaic 'aléua 'me ỹaloxóotac jocalia'chi ñi'me Dios, jega'me huá'ña da' ỹima qomle jen' siỹaxadipi n'óota da' lasoxoc qataxa sóxodaic.
2PE.3.14	Chan'eesa 'ami ỹaqai'ỹolqa, naỹi da' ỹa 'auachiit'aguet ỹima dójo', 'ónaxaic qomle da' 'anpogoxóiñiỹapegue' da' 'aulaquíichiiñi qomle 'ami nivitalo ñi' Dios, qataxa 'ami ỹoqovíte', qataxa qaỹa ga' 'adóiquii. 
2PE.3.15	Qataxa 'antovíñiit'ac da' neuálaxainaxac ñi' qadasoxola' Dios da' qo'mi ỹiuatet'alo. Jeda'me náỹi da' qadec'alaxa. 'Ená'am nataq'en da' 'éet'ec jana' ledepi so' qanauotaxaua qadaqáỹa Pablo 'me 'ami ỹamaxalo joca'li jeso'me ỹidíñi da' laỹátenaxanaxac 'me ỹanem ñi' Dios. 
2PE.3.16	Ỹima jana' lidíisepi jeso'me 'ami ỹ'axátetapeema dójo', qaláxasa huo'oi naua' hua'ñalo da' ỹátaqta 'uo da' laqalai'j da' qoỹ'axateelo naua' ladíco. Chan'eesa jen' qaỹa 'te ga' ỹaỹátenaac qataxa sa 'te d'añi da' lip'iỹáxac, qana'chi ỹaqá'a qa'en ga' ỹanaỹi. Huá'a, qana'chi 'ená'am qa'en da' 'éet'ec jen'me laỹipi nedétañi l'aqtacpi ñi'me Dios da' ỹasáxaneegue, qana'chi mai'chi ỹi'quemáxam.
2PE.3.17	Chan'eesa 'ami ỹaqai'ỹolqa, naỹi da' ma'le 'auaỹáchiñiitac dójo', 'ónaxaic da' ỹátaqta 'anchiliila't, da' qaidi sa 'te da' 'chi 'ami ỹauect'ape da' loqovínaxanaxac jen' siỹaxadipi 'itaxalóxoicpi, qana'chi 'ená'te da' 'oquí'ỹai da' 'ad'amaqténataxanaxaquii. 
2PE.3.18	Qaláxasa nichíctaseguem 'aviñii qomle da' 'adaatetonaxanaxaquii so' qadesaliaxanec qataxa qadec'alaxaqui Jesucristo, qataxa da' nichoxodénataxanaxac 'me chiỹoqo'ot jeso'me. Qana'chi 'eeta't qomle da' qaỹa 'te loiquiaqa' da' ni'ỹoxodénataguec jeso'me. Já'a, na'chi naq'áita dójo'.
1JN.1.1	Sedáxañi da' qaidi 'ami samaxasaxalo jeso'me chi'ena da' 'uo joca'li sonaliaxa 'uo jen' 'aléua, jeso'me ñaquiáxanaqchiỹi qataxa qademá'i da' sauanáqchiỹi. Jeso'me sauanáqchiỹi qataxa naua' qadoua' huasélta'ualo. Jeso'me naqaiso so' lenaxat n'aqtac 'me chiỹaqaỹi da' nec'alaxa. 
1JN.1.2	Jeso'me chiỹaqaỹi da' nec'alaxa joca'li naloxon, qana'chi qo'mi sauanáqchiỹi qataxa s'axátaqtac jeso'me. Qataxa 'ami s'axataxama jeso'me chiỹaqaỹi da' nec'alaxa 'me qaỹa 'te loiquiaqa', jeso'me huet'aguet joca'li ñi' qadet'a Dios, qataxa qo'mi naloxonalo. 
1JN.1.3	Chan'eesa 'ami s'axataxama jeda'me sauanáqchiỹi qataxa ñaquiáxanaqchiỹi, qaidi 'ami 'auañoxochii da' qo'mi 'auoqochiita'ualo, 'ená'am da' 'éeta da' qo'mi soqotaqáta'uo ñi' qadet'a Dios qataxa so' lec'óxot Jesucristo. 
1JN.1.4	Chan'eesa sedáxañi jeda'me dójo' 'ami samaxasaxalo, qaidi da' 'antónaxaquii ỹátaqta nalóchiiñi.
1JN.1.5	Naqaida jeda'me n'aqtaxanaxac 'me qo'mi ỹapaxaguenque so' Jesucristo da'me 'ami s'axataqtapeema, 'eet'oi: Ñi' Dios ỹ'oqotelégue qa'en 'ena'uaquéna, sa 'te 'uo ga' n'álaxa da' huet'ot jiñi'me. 
1JN.1.6	Chan'eesa da' senqapeela't da' soqotaqáta'uo jiñi'me, qaláxasa maliaxa souqátaaue jen' n'álaxa, qana'chi 'chi soqovínaxanaqtacóona da' 'uo ga' senqaac, qataxa da' 'uo ga' s'étaq. 
1JN.1.7	Qaláxasa da' souqátaaue jen' ỹ'oqóchiiñi, da' senqá'am ñi'me Dios da' nichaatétaaue jen' ỹ'oqóchiiñi, qana'chi ñi' 'oonolec da' senqáta ỹátaqta nacóot'ai ga' laqáỹa, qana'chi naua' letauo' 'me qoỹicodédeegue so' lec'óxot Jesucristo joca'li qoỹalaat, niỹóiñi 'ená'uac jen' qadoicpi.
1JN.1.8	Da' senaqpeela't da' qaỹaua naua' qadoico, qana'chi qo'mi mai'chi ñoqovínaqtapeela't, qataxa sa 'te da' qo'mi 'eesoda. 
1JN.1.9	Qaláxasa da' s'axáta' naua' qadoico, qana'chi sip'iỹáq'a ñi'me Dios da' ỹañoxot da' ỹí'et ga' ỹiỹamqáchiiñi da' ỹapalaxat 'ená'uac jen' qadoicpi qataxa da' ỹiỹo ỹima na' sa nó'inpi. 
1JN.1.10	Qaláxasa da' senaqpeela't da' sa 'te 'uo ga' s'étaq qadoic, qana'chi 'ená'am qasenaq da' qovínaxanaxaic jiñi'me, qataxa sa sañoxotaqóona da' ỹátaqta s'amaqténaq da' l'aqtac.
1JN.2.1	'Ami ỹalqolqa, sidíñi dójo' da' 'ami samaxalo, qaidi sa 'te 'uo ga' 'av'íchii 'adóiquii. Qaláxasa da' 'uootaxa 'uo ga' 'uo ga' loic, qaláxasa 'uo so' ỹañoxot da' qo'mi detaqátapeelóo'te da' detaxaỹapégue' ñi'me qadet'a Dios. Jeso'me naqaiso so' Jesucristo 'me ỹí'et ga' ỹiỹamqáchiiñi. 
1JN.2.2	Qá'a jeso'me naqaiso so' chiỹaqaỹi da' tadeeto' qoỹapalaxa't naua' qadoico, qataxa sa 'te na'chiqométa, qá'a nataq'en ỹima na' siỹaxadipi 'me huetalégue jen' 'aléua.
1JN.2.3	Da' ỹátaqta salaxasoxogueta naua' lamaxasóxonaxaco ñi'me Dios, qana'chi huá'a da' saỹátenaq da' saatetonaq jiñi'me. 
1JN.2.4	Qaláxasa da' 'uo ga' 'enaac: “Jaỹim saateton ñi'me Dios,” qaláxasa sa ỹalaxagueta naua' lamaxasóxonaxaco jiñi'me, qana'chi jega'me 'chi doqovínaxaatac qataxa sa 'eesa. 
1JN.2.5	Qaláxasa jega'me ỹ'e't naua' lamaxasóxonaxaco jiñi'me, qana'chi jega'me ỹivídaxat'a da' ỹátaqta ỹauotec ñi'me Dios. Naqaida da' 'éeta tadeeto' saỹátenaq da' qo'mi soqotaqáta'uo jiñi'me. 
1JN.2.6	Qataxa ga' 'éetapega da' ỹoqotéta'uo ñi' Dios, qana'chi jega'me 'ónaxaic da' ỹadénaxachichiỹi da' lasoxoc so' Jesucristo.
1JN.2.7	'Ami ỹaqáỹa', jaỹim sa 'te dálaxaic ga' namaxasóxonaxac 'me sidíñi da' 'ami samaxalo, qá'a na'chidáta jeda'me namaxasóxonaxac 'me sóxote 'auacoñiiỹet ca'li ỹímta da' 'au'amaqténataxañii. Dójo' namaxasóxonaxac 'me 'uáichiiñi, naqaida jeda'me 'anaquiáxañiichiỹi joca'li. 
1JN.2.8	Qaláxasa taqadíta dójo' sidíñi 'ená'am da' dálaxaic namaxasóxonaxac. Jeda'me ỹátaqta 'eesa, 'ená'am da' naq'áit'ec joca'li so' Cristo, qana'chi 'ená'am nataq'en da' 'oñíita. Qá'a so' n'álaxa ỹamtaa'le da' ỹoxoi'ỹi, ỹim, qana'chi janac jen' ỹátaqta 'eesa da' ỹ'oqóchiiñi.
1JN.2.9	Da' 'uo ga' 'éetapega da' nichaatétaaue jen' ỹ'oqóchiiñi, qaláxasa niquiỹátapega ga' laqáỹa, qana'chi jega'me maliaxa nichaatétaaue na' n'álaxa. 
1JN.2.10	Ga'me ỹauotec ga' laqáỹa, jega'me nichaatétaaue jen' ỹ'oqóchiiñi, qana'chi sa 'te da' qoỹa'uo ga' loic. 
1JN.2.11	Qaláxasa jega'me niquiỹátapega ga' laqáỹa, qaa'le jega'me nichaatétaaue jen' n'álaxa, qataxa sa ỹaỹáten jega'me tat'ague, qá'a jen' n'álaxa sa 'te taa'le nauáañi qa'en jega'me.
1JN.2.12	'Ami ỹalqolqa, 'ami samaxalo jan' ỹide, qá'a ñi'me Dios ma'le sóxote da' ỹapalaxa't naua' 'adoicódii' ỹasouaxat so' Jesucristo. 
1JN.2.13	Qataxa 'ami ỹ'axaicpi, 'ami samaxalo jan' ỹide, qá'a ma'le ỹátaqta 'auaatetoñíita jeso'me chi'ena da' 'uo joca'li maliaxása da' 'uo jen' 'aléua. Qataxa 'ami soxodipi, 'ami samaxalo jan' ỹide, qá'a sóxote ma'le 'adoxonquii so' paiỹac qadó'o.
1JN.2.13	Qataxa 'ami ỹalqolqa, 'ami samaxalo jan' ỹide, qá'a ma'le 'auaatetoñii ñi' qan'étoqo't qadet'a. 
1JN.2.14	'Ami ỹ'axaicpi, 'ami samaxalo jan' ỹide, qá'a sóxote 'auaatetoñii jeso'me chi'ena da' 'uo joca'li maliaxása da' 'uo jen' 'aléua. Qataxa 'ami soxodipi, 'ami samaxalo jan' ỹide, qá'a ỹátaqta 'ami 'uañaxaiqa qataxa 'auacoñiiỹet da' l'aqtac ñi' Dios, qataxa ỹasouaxat da' sóxote 'adoxonquii jeso'me paiỹac qadó'o.
1JN.2.15	'Ena't qomle da' 'adoqopichíỹa jen' 'aléua qataxa jen'me janoicpi 'me huetalégue jen'me. Qá'a da' 'uo ga' noqopita jen' 'aléua, qana'chi jega'me sa 'te da' ỹauotec ñi' qadet'a Dios. 
1JN.2.16	Qá'a qaỹa 'te da' 'uo ga' 'oonolec jen' janoicpi jen' 'aléua da' 'uootaxa chiỹoqo'ot ñi' qadet'a Dios, qá'a na'chínata jen'me janoicpi 'me huetalégue jen' 'aléua. Jen'me naqaina jen' sa nó'in leenataxacpi da' qadapáchiỹaxac, qataxa da' loqopi'chi naua' qad'ai'te, qataxa da' ni'ỹoxodénaxac da' qad'óiỹaxac. Ỹima jen'me chiỹaqaỹi jen' janoicpi 'me huetalégue jen' 'aléua. 
1JN.2.17	Qaláxasa jen' 'aléua taỹá'a da' ỹiméta qataxa ca'nỹi ỹima jen' sa nó'inpi neenataxacpi 'me huetalégue jen'me. Qaláxasa ga' ỹí'et jega'me 'éetapeec ñi'me Dios, qana'chi jega'me na'chi 'eeta't da' l'óiỹaxac.
1JN.2.18	'Ami ỹalqolqa, sóxote nivídedeuo naua' p'átreegue noloqo'te. 'Ami 'auaỹáchiñii da' 'uo qomle ga' nata't 'me nep'agué'ne' so' Cristo. Qá'a naỹi jalcote na' di'ỹoq 'me ne'pagué'ne' jeso'me, chan'eesa qo'mi saỹátenaq da' sóxote nivídedeuo naua' p'átreegue noloqo'te. 
1JN.2.19	Jen'me siỹaxadipi qo'mi ca'ai, qaláxasa ỹátaqta 'eesa da' jen'me sa 'te qadaỹi. Qá'a táxa da' ỹátaqta mai'chi qo'mi laqáỹa', qana'chi sa 'te taa'le qo'mi ca'ai. Qaláxasa jen'me 'éet'ec dójo', qaidi di'ỹoqóta da' sa 'te 'ena'a't da' ỹátaqta qadaỹi.
1JN.2.20	Qaláxasa so' Cristo ma'le 'ami ỹanema so' Espíritu Santo, qana'chi ỹima da' 'oñíita 'uo da' 'adaatetonaxanaxaquii. 
1JN.2.21	'Ami samaxalo jan' ỹide, qá'a 'ami 'auaatetoñii da' 'eesa lasoxoc, sa 'te taa'le sa 'auaatetoñii. Qataxa 'ami 'auaỹáchiñii da' qaỹa 'te ga' noqovínaxanaxac da' 'uootaxa chiỹaqaỹi jeda'me 'eesa lasoxoc.
1JN.2.22	¿Jái'chogamaxa qovínaxanaxaic? Naqaiga ga' 'éetapega jeso'me Jesús sa 'te da' na'chiso so' net'a 'me qadec'alaxaqui. Naqaiga ga' nep'aguénaxaua jeso'me, qá'a jega'me noqolgué'te' ñi' qadet'a qataxa jeso'me lec'óxot. 
1JN.2.23	Ỹima jen'me ỹoqolguet jeso'me lec'óxot ñi' Dios, jen'me sa huet'aguet ñi' qadet'a. Qaláxasa jen'me sa ỹoqolguet so' lec'óxot ñi' Dios, jen'me nataq'en huet'aguet ñi' qadet'a.
1JN.2.24	Chan'eesa 'ami ỹátaqta 'auachíỹailo qomle naua' 'adiquidiaqtéldii' da' n'aqtac 'me 'anaquiáxañiichiỹi joca'li ỹímta da' 'au'amaqténataxañii. Qá'a dójo' n'aqtac 'me 'anaquiáxañiichiỹi joca'li da' 'uootaxa ỹátaqta huetaavlo naua' 'adiquidiaqtéldii', qana'chi 'ami ỹátaqta 'auoqochíita'uo ñi'me qadet'a qataxa so' lec'óxot. 
1JN.2.25	Jeso'me Jesucristo qo'mi ỹaloxóotapegalo joca'li da' n'óiỹaxac 'me qaỹa 'te loiquiaqa'.
1JN.2.26	Sidíñi dójo' da' 'ami samaxalo, ỹasouaxat jen'me siỹaxadipi sétaaque da' 'ami ỹoqovi'n. 
1JN.2.27	Qaláxasa 'ami ma'le 'ami netaỹilo so' Espíritu Santo 'me 'ami ỹanema so' Jesucristo. Qana'chi sa ỹiuen da' 'uo ga' 'ami ỹapaxague'n, qá'a na'chiso so' Espíritu 'ami ỹapaxaguenque ỹima jen' lasoxocpi. Jen'me lapaxaguenataxanaxacpi jeso'me ỹátaqta 'eesa, sa 'te sa 'eesa. Chan'eesa na'chi 'eeta't qomle da' 'auoqochíita'uo so' Cristo, qá'a na'chi'ami ỹapaxaguenque so' Espíritu.
1JN.2.28	Chan'eesa 'ami ỹalqolqa, na'chi 'eeta't qomle da' 'auoqochíita'uo so' Cristo, qaidi ỹátaqta 'uo qomle da' qadpé'e qomle ỹivíta da' naloxon jeso'me, qana'chi qaỹa 'te ga' qad'alóxo qomle ỹivíta da' n'iỹílaq. 
1JN.2.29	Qá'a 'ami ma'le sóxote da' 'auaỹáchiñii so' Jesucristo da' ỹí'et ga' 'ónaxaic, qana'chi 'auaỹáchiñiita nataq'en da' ỹima jen'me ỹí'et ga' 'ónaxaic jen'me lec'óqo'tepi ñi' Dios.
1JN.3.1	Ỹa 'aulóichiỹi da' ỹátaqta let'ádaic da' loqopi'chi da' qo'mi ñi' qadet'a Dios da' qo'mi ỹimata'aque da' qo'mi lec'oqo'te jiñi'me, qataxa ỹátaqta 'eesa da' qo'mi lec'oqo'te. Chan'eesa sa qo'mi ỹaateto'n jen'me quétapegue' jen' janoicpi 'me huetalégue jen' 'aléua, qá'a sa ỹaateton ñi'me Dios. 
1JN.3.2	'Ami ñauotaxa'u ỹaqai'ỹolqa, naỹi ma'le qo'mi lec'oqo'te ñi' Dios. Qataxa maliaxa da' qo'mi sa qoỹichoxotema jái'chogamaxa 'éeta qomle ga' qadasoxoc ga' p'áteegue nolo'. Qaláxasa qo'mi saỹátenaq da' qomle naloxon so' Jesucristo, qana'chi ỹátaqta senqá'am jeso'me, qá'a ỹátaqta qademá'i da' seloqot'ot. 
1JN.3.3	Ỹima jen'me 'uo da' lpé'e jeso'me, jen'me ỹátaqta niỹóta, 'ená'am da' 'éeta so' Jesucristo da' ỹátaqta ỹoqovíta.
1JN.3.4	Qaláxasa ỹima jen'me ỹí'et ga' jaloic, jen'me sa ỹalaxalégue jen' laqátaxacpi ñi' Dios, qá'a da' 'uo ga' qoỹasouaxat, 'ená'am da' sa qoỹalaxalégue jen' naqátaxacpi. 
1JN.3.5	Qá'a 'ami ma'le 'auaỹáchiñii so' Jesucristo jeso'me nec'áta jen' 'aléua, da' qaidi ỹapalaxat ỹima jen' qadoicpi. Jeso'me ỹátaqta qaỹa 'te ga' 'oonolec loic. 
1JN.3.6	Qana'chi ỹima jen'me quet'ot da' ỹoqotéta'uo so' Cristo, qana'chi jen'me sa quet'ot da' ỹ'étet'ape naua' loico. Qaláxasa ỹima jen'me quet'ot da' 'uo jen' jaloicpi, jen'me sa ỹilá'a qataxa sa ỹaateton jeso'me. 
1JN.3.7	'Ami ỹalqolqa, qaỹa 'te qomle da' 'uo ga' 'ami ỹoqovi'n. Jega'me ỹí'et ga' ỹiỹamqáchiiñi, jega'me ỹátaqta 'ónaxaic siỹaxaua, 'ená'am so' Cristo da' ỹátaqta 'ónaxaic siỹaxaua. 
1JN.3.8	Qaláxasa jega'me quet'ot da' ỹ'étet'ape naua' loico, jega'me quétapegue' jeso'me paiỹac qadó'o. Qá'a jeso'me chi'ena da' ỹátaqta 'itaxalóxoic joca'li ỹímta 'uo jen' 'aléua. Chan'eesa so' lec'óxot ñi' Dios janac da' qaidi noláxachiñi ỹima jen'me l'onatacpi jeso'me.
1JN.3.9	Qaláxasa jen'me lec'óqo'tepi ñi' Dios sa 'te da' 'uootaxa 'uo ga' quet'ot da' ỹ'étet'ape naua' loico, qá'a jega'me huet'ot da' n'óiỹaxac 'me ỹanem ñi' Dios. Qana'chi jega'me sa 'te quet'ot da' ỹ'étet'ape naua' loico, qá'a lec'óxot ñi' Dios. 
1JN.3.10	Huá'a, qana'chi qoỹaỹáten jega'me ỹátaqta 'eesa da' lec'óqo'tepi ñi' Dios qataxa jega'me lec'óqo'tepi so' paiỹac qadó'o, qá'a jega'me sa ỹí'et ga' 'ónaxaic, 'uootaxa sa ỹauotec ga' laqáỹa, qana'chi jega'me sa lalémaxaset ñi' Dios.
1JN.3.11	Qá'a jeda'me n'aqtaxanaxac 'me 'anaquiáxañiichiỹi joca'li ỹímta da' 'au'amaqténataxañii 'eet'oi: Ñi' 'oonolec da' qo'mi ỹátaqta ỹauotec ga' laqáỹa. 
1JN.3.12	Sa 'te qomle da' senqá'am so' Caín 'me quétapegue' jeso'me paiỹac qadó'o, qana'chi ỹalaat joca'li so' lanogaxaua. ¿Tóoqo'chi da' ỹalaat? Qá'a ỹ'étetac so' Caín da' sa nó'in, jeso'me laqáỹa, qaa'le ỹátaqta 'ónaxaic da' ỹ'étetac.
1JN.3.13	'Ami ỹaqáỹa', sa 'te qomle da' 'adouáli'ỹa qomle 'ami niquiỹa'alo jen'me quétapegue' jen' janoicpi 'me huetalégue jen' 'aléua. 
1JN.3.14	Qá'a qo'mi ma'le qolqá'ai da' sega'me qadeleuaxa, qana'chi 'uo da' qadec'alaxa. Jeda'me saỹátenaqta, qá'a sauotaxac jen' qadaỹi. Jega'me sa 'te ỹauotec ga' laqáỹa, jega'me maliaxa na'chi 'eeta't da' leleuaxa. 
1JN.3.15	Ỹima jen'me niquiỹátapega ga' laqáỹa, jen'me 'me laataxanaxaic. 'Ami 'auaỹáchiñii da' sa 'te 'uo ga' laataxanaxaic da' ỹinoxoneuó'o da' nec'alaxa 'me qaỹa 'te loiquiaqa'. 
1JN.3.16	Saỹátenaq da' 'éeta da' noqopi'chi, qá'a so' Jesucristo qo'mi ỹapaxaguenque ca'li ỹan da' l'óiỹaxac da' qo'mi ỹileualóo'te. Chan'eesa nataq'en qo'mi sanaxáỹi da' mai'chi qad'óiỹaxac da' ñañanaxalégue jen' qadaỹi. 
1JN.3.17	Chan'eesa da' 'uo ga' 'oonolec da' qo'mi da' 'uo ỹima jen'me leuénecpi da' l'óiỹaxac, da' 'uootaxa ỹilót'a ga' laqáỹa, da' 'uootaxa 'uo da' leuénaxanaxa, qaa'le sa 'te da' ỹichoxoden jega'me, qana'chi ¿hua'ago' ga' 'éeta jega'me da' ỹauotec ñi' Dios? 
1JN.3.18	'Ami ỹalqolqa, dójo' qadesóxodic 'ena'to' qomle da' 'chi nedótreegue naua' qad'aqtaqa, na'chidato' qomle da' ỹátaqta 'eesa da' qadesóxodic, qaidi ỹátaqta qoỹilá'a da' 'uo ga' s'étaq.
1JN.3.19	Naqaida da' 'éeta da' qo'mi saỹátenaq da' ỹátaqta qo'mi 'eesoda qataxa da' sa ñ'alóxonaqtac da' souqat'ot ñi' Dios. 
1JN.3.20	Qá'a jañi' qadiquidiaqte da' 'uootaxa ỹ'axat da' 'uo ga' qadoic, qana'chi saỹátenaq ñi' Dios ỹátaqta ỹágueegue da' ỹaỹáten jañi' qadiquidiaqte, qataxa jiñi'me ỹaỹáten ỹima da' qadasoxoc. 
1JN.3.21	Chan'eesa 'ami ỹaqai'ỹolqa, jañi' qadiquidiaqte da' 'uootaxa qaỹa 'te ga' qadoic qa'en, qana'chi ỹátaqta sa qadepecoqot ñi' Dios. 
1JN.3.22	Qana'chi jiñi'me qo'mi ỹanema ỹima jega'me siỹáxanaqtaaque, qá'a ỹátaqta salaxasoxoguet jen' lamaxasóxonaxacpi, qataxa s'étaq ga' ỹiỹamaxaden jiñi'me. 
1JN.3.23	Da' lamaxasóxonaxac jiñi'me 'éetapega da' qo'mi s'amaqténaq so' lec'óxot Jesucristo, qataxa 'éetapega da' ñi' 'oonolec da' qo'mi ỹátaqta ỹauotec ga' laqáỹa. Naqaida da' qo'mi ỹamaxalóo'te. 
1JN.3.24	Jen'me ỹalaxalégue jen' lamaxasóxonaxacpi, qana'chi ỹátaqta ỹoqotéta'uo jiñi'me, qataxa jiñi'me huet'aguet jen'me siỹaxadipi. Saỹátenaq jiñi'me qo'mi huetaavlo, qá'a so' lepaqal 'me qo'mi ỹanema, jeso'me qo'mi ỹaỹátenaxanaxa'n.
1JN.4.1	'Ami ỹaqai'ỹolqa, 'ena'to' qomle da' 'au'amaqchíñii ỹima jen'me 'enapeela't da' ỹ'aqtaxanaxan ñi' Dios. Na'chidato' da' 'auachimaxachíỹa jega'me, qaidi 'auaỹáchiñiite' naua' leenataxaco ỹátaqta chiỹoqo'to ñi' Dios, 'uootaxa sa naq'áita. Qá'a jen' 'aléua ma'le sétaaque da' saqatelégue jen' qovínaxanaxaicpi 'me 'enapeela't da' ỹ'aqtaxanaxan ñi' Dios. 
1JN.4.2	Qaláxasa naqaida qomle da' 'éeta da' tadeeto' 'auaatetoñii jega'me netanỹet so' lepaqal ñi' Dios, 'eet'oi: Ỹima jen' 'eesa qa'en so' Jesucristo da' ỹátaqta 'eesa siỹaxaua, naqáina na' netanỹet so' lepaqal ñi' Dios. 
1JN.4.3	Qaláxasa jega'me sa 'te da' ỹátaqta 'eesa qa'en so' Jesús, jega'me sa 'te da' netanỹet so' lepaqal ñi' Dios. Na'chidáta da' jega'me huet'oto naua' neenataxaco 'me nep'aguee'to so' Cristo. 'Ami ma'le 'anaquiáxañiitapeelégue da' 'uo ga' nolo', da' di'ỹo't jenaua' neenataxaco. Qaláxasa naỹi jenaa'me sóxote huetralégue jen' 'aléua.
1JN.4.4	'Ami ỹalqolqa, 'ami lalémaxase'te ñi' Dios, qataxa ma'le sóxote da' 'adoxonquii jen'me qovínaxanaxaicpi, qá'a ñi'me Dios 'me 'ami huet'asopa ỹátaqta 'uañaxaic, sa 'ená'am jeso'me paiỹac qadó'o huet'aguet jen'me quétapegue' na' janoicpi 'me huetalégue jen' 'aléua. 
1JN.4.5	Jen'me qovínaxanaxaicpi quétapee'to naua' loico 'me huetralégue jen' 'aléua, chan'eesa ỹ'axátetac, qataxa jen' 'ená'am quétapee'to naua' loico ỹátaqta naquiáxana jen'me. 
1JN.4.6	Qo'mi, qaamaxa qo'mi lalémaxase'te ñi' Dios. Jen'me ỹaateton ñi' Dios, qana'chi ỹátaqta qo'mi naquiáxanalo. Qaamaxa jen'me sa 'te da' lalémaxasetpi ñi' Dios, qaamaxa sa qo'mi 'te naquiáxanalo. Chan'eesa qo'mi sañoxotaq da' saatetonaq ga' huet'oto naua' neenataxaco 'me ỹátaqta 'eesoda qataxa ga' huet'oto naua' neenataxaco 'me desómaxanataxana'pe.
1JN.4.7	'Ami ỹaqai'ỹolqa, ñi' 'oonolec da' qo'mi ỹátaqta ỹauotec ga' laqáỹa, qá'a jeda'me nauo'chi chiỹoqo'ot ñi'me Dios. Ỹima jen' 'uo da' lauo'chi, jen'me lec'óqo'tepi ñi' Dios, qataxa ỹaateton jiñi'me. 
1JN.4.8	Ga' qaỹa ga' lauo'chi, qana'chi sa ỹaateton ñi' Dios, qá'a jiñi'me huotaxanaqtáqaic. 
1JN.4.9	Ñi' Dios qo'mi ỹaloxonalo da' lauo'chi joca'li namaxa jen' 'aléua so' 'oonolec lec'óxot, da' qaidi qo'mi sachiỹoxotaqaỹi jeso'me da' qadec'alaxa. 
1JN.4.10	Naqaida da' tadeeto' saỹátenaq da' lauo'chi ñi' Dios: jiñi'me 'uáiñi da' qo'mi ỹauoteque. Chan'eesa qo'mi namaxalo so' lec'óxot, da' qaidi chiỹaqaỹi qa'en jeso'me da' ỹapalaxat jen' qadoicpi. Sa na'chiqo'mi chiỹaqaavlo da' sauotaxac jiñi'me.
1JN.4.11	'Ami ỹaqai'ỹolqa, da' na'chi 'éeta dójo' da' qo'mi ỹauoteque ñi'me Dios, nataq'en ñi' 'oonolec da' qo'mi ỹátaqta sauotaxac ga' qadaqáỹa. 
1JN.4.12	Ñi'me Dios qaỹa 'te 'uo ga' nemá'i da' ỹaateton. Qaláxasa ñi' 'oonolec da' qo'mi da' ỹátaqta sauotaxac ga' qadaqáỹa, qana'chi ñi' Dios qo'mi huetaavlo, qana'chi da' lauo'chi jiñi'me ỹivíd'a da' nalóchiiñi da' qo'mi huetaavlo. 
1JN.4.13	Da' ỹátaqta di'ỹoq qa'en da' qo'mi soqotaqáta'uo ñi' Dios qataxa da' qo'mi huetaavlo jiñi'me 'eet'oi: Jiñi'me qo'mi ỹanema so' lepaqal. 
1JN.4.14	Qataxa qo'mi nataq'en ỹátaqta sauanáqchiỹi ñi' qadet'a Dios qataxa s'axátaqtac jiñi'me namaq so' lec'óxot da' qaidi nec'alaxatéegue ỹima jen' huetalégue jen' 'aléua. 
1JN.4.15	Jega'me 'eesa qa'en so' Jesús da' na'chiso so' lec'óxot ñi' Dios, jega'me ỹoqotéta'uo ñi' Dios, qataxa jiñi'me huet'asop jega'me.
1JN.4.16	Naqaida da' 'éeta da' tadeeto' saỹátenaq qataxa s'amaqténaq ñi' Dios qo'mi ỹauoteque. Ñi' Dios huotaxanaqtáqaic. Jega'me huet'ot da' nauo'chi, jega'me ỹoqotéta'uo ñi' Dios, qataxa jiñi'me huet'asop jega'me. 
1JN.4.17	Qaidi sevídaqat'a da' ỹátaqta nalóchiiñi da' qadauo'chi, qaidi ga' nolo' qomle qonimit ỹima na' siỹaxadipi, qaláxasa sa 'te da' qadepecoq. Qá'a qo'mi naỹi da' maliaxa souqatalégue jen' 'aléua, qá'a da' qad'óiỹaxac ỹátaqta 'ená'am da' l'óiỹaxac so' Jesucristo. 
1JN.4.18	Ga'me huet'ague dójo' nauo'chi, qana'chi qaỹa 'te ga' noqolánaxa. Qá'a nauo'chi 'me nalóchiiñi, jeda'me ỹ'odáiỹi da' noqolánaxa. Qá'a dójo' noqolánaxa, jeda'me ỹilot'aguet da' ne'uaxánaguec. Chan'eesa ga' 'uo da' loqolánaxa, qana'chi jega'me sa 'te da' ỹátaqta 'uo da' lauo'chi.
1JN.4.19	Qo'mi ỹátaqta sauotaxac ñi'me Dios, qá'a jiñi'me 'uáiñi da' qo'mi ỹauoteque. 
1JN.4.20	Qaláxasa da' 'uo ga' 'enaac: “Jaỹim sauotec ñi' Dios,” qaláxasa jega'me da' maliaxa niquiỹátapega ga' laqáỹa, qana'chi jega'me 'chi doqovínaxaatac. Qá'a ga' 'oonolec siỹaxaua da' 'uootaxa sa 'te ỹauotec ga' laqáỹa 'me ỹilót'a, qana'chi jega'me ¿hua'ague toqo' da' ỹañoxot da' ỹauotec ñi' Dios 'me sa ỹañoxot da' ỹilá'a? 
1JN.4.21	Jiñi'me qo'mi ỹanema da' lamaxasóxonaxac 'eet'oi: Ga' ỹauotec ñi' Dios, n'óota da' nataq'en ỹauotec ga' laqáỹa.
1JN.5.1	Ỹima jen'me 'uo da' lip'iỹáxac so' Jesús da' na'chiso so' net'a 'me qadec'alaxaqui, jen'me 'me lec'oqtepi ñi' Dios. Ga' ỹauotec ga' net'a, nataq'en ỹauotec ga' lec'oqtepi jega'me. 
1JN.5.2	Da' 'uootaxa sauotaxac ñi' Dios, qataxa s'étaq ỹima jen'me damaxasóxootapeelégue, qana'chi saỹátenaqta da' sauotaxac nataq'en jen' lec'oqtepi jiñi'me. 
1JN.5.3	Qá'a da' qoỹauotec ñi' Dios, jeda'me náỹi da' qoỹalaxaguet jen'me lamaxasóxonaxacpi jiñi'me. Jen' lamaxasóxonaxacpi sa 'te da' desali. 
1JN.5.4	Qá'a ỹima jen' lec'óqo'tepi ñi' Dios, jen'me nemat jen' jaloicpi 'me huetalégue jen' 'aléua. Qataxa naqaida da' qadip'iỹáxac da' chiỹaqaỹi da' ñimataq jen' jaloicpi. 
1JN.5.5	Chan'eesa ga' 'uo da' lip'iỹáxac so' Jesús da' naqaiso so' lec'óxot ñi'me Dios, 'me na'chigáta ga' loxonec jen' jaloicpi.
1JN.5.6	Da' livídaxac joca'li huét'a jen' 'aléua so' Jesucristo, dos naua' n'anaxase'te: so' noxop joca'li qonachiláxan, qataxa saua' letauo' joca'li qoỹalaat. Sa na'chisóta so' noxop, qá'a nataq'en saua' letauo' joca'li qoỹalaat. So' Espíritu Santo naqaiso so' ỹ'axat dójo', qaa'le ỹátaqta 'eesa da' l'aqtaxanaxac. 
1JN.5.7	Tres naua' huet'oto di' piỹem 'me ỹ'axa't dójo': ñi' qadet'a, qataxa so' lenaxat n'aqtac, qataxa so' Espíritu Santo. Qana'chi náajo' tres 'ená'am ga' 'oonolec. 
1JN.5.8	Qataxa tres naua' huetralégue jen' 'aléua 'me ỹ'axa't dójo': so' Espíritu Santo, qataxa so' noxop 'me qonachilíỹi, qataxa saua' netauo' 'me qoỹicodédeegue. Nauójo' tres 'eeta't da' l'aqtaxanaxa'j. 
1JN.5.9	Qo'mi s'amaqténaq da' l'aqtaxanaxac ga' 'chi siỹaxaua. Qaláxasa ga' l'aqtaxanaxac ñi' Dios ỹátaqta p'asáiỹi, qá'a jeda'me ỹ'axat da' n'aqtaguec so' lec'óxot. 
1JN.5.10	Jega'me ỹ'amaqten so' lec'óxot ñi' Dios, qana'chi jega'me huétaaue jañi' liquidiaqte dójo' n'aqtaxanaxac. Qaláxasa jega'me sa ỹ'amaqten ñi' Dios, qana'chi jega'me 'ená'am da' qovínaxanaxaic qa'en jiñi'me. Qá'a sa ỹ'amaqten da' l'aqtaxanaxac ñi' Dios joca'li ỹ'axat so' lec'óxot. 
1JN.5.11	Dójo' l'aqtaxanaxac ñi' Dios náỹi da' qo'mi ỹanema da' nec'alaxa 'me qaỹa 'te loiquiaqa', qataxa dójo' nec'alaxa chiỹaqaỹi so' lec'óxot. 
1JN.5.12	Jega'me ỹoqotéta'uo so' lec'óxot ñi' Dios, jega'me nataq'en huet'oto dójo' nec'alaxa, qaláxasa jega'me sa ỹoqteuó'o jeso'me, sa huo'ot dójo' nec'alaxa.
1JN.5.13	'Ami 'me 'au'amaqchíñii so' lec'óxot ñi' Dios, 'ami samaxalo jánjo' ỹide 'me sedelégue, da' qaidi 'auaỹáchiñii da' 'ami huet'oto da' nec'alaxa 'me qaỹa 'te loiquiaqa'.
1JN.5.14	Ỹátaqta sa ñ'aloxonqot ñi' Dios, qá'a qo'mi saỹátenaq da' 'uootaxa siỹáxanaqaaque ga' ỹiỹamaxaden jiñi'me, qaláxasa qo'mi demachiỹalo. 
1JN.5.15	Qataxa da' qo'mi saỹátenaq ñi'me Dios demachíỹa da' qantamnaxac, nataq'en saỹátenaq da' sóxote qo'mi huet'oto ga' siỹáxanaqtaaque.
1JN.5.16	Da' 'uootaxa 'uo ga' ỹauáachiỹi ga' lip'iỹáxaua da' 'uo ga' ỹisamaxata'aguet loic, da' 'uootaxa sa 'te da' taỹá'a qa'en da' neleuaxa, n'óota da' netameelégue jega'me. Qana'chi ñi' Dios ỹanem jega'me da' lec'alaxa, da' 'uootaxa jega'me lasouaxac sa 'te da' taỹá'a qa'en da' leleuaxa. Qá'a 'uo ga' nasouaxaset 'me taỹá'a qa'en da' leleuaxa ga' siỹaxaua. Qaláxasa sa 'te da' séetapega da' qontameelégue jénjo' nasouaxaset. 
1JN.5.17	Ỹima jen' n'etaxalóxocpi náỹi jen' nasouaxasetpi, qaláxasa 'uo ga' nasouaxaset sa 'te da' taỹá'a qa'en da' leleuaxa ga' siỹaxaua.
1JN.5.18	Saỹátenaq da' jega'me 'ená'am qa'en da' ỹátaqta let'ása jiñi'me Dios, jega'me 'ená'te quet'ot da' ỹa'uo ga' loic. Qá'a so' lec'óxot ñi' Dios netelá'a jega'me, qana'chi so' paiỹac qadó'o sa ỹañoxot da' 'uo ga' 'éet'ec.
1JN.5.19	Qo'mi saỹátenaq da' qo'mi lalémaxase'te ñi' Dios qataxa da' jen' siỹaxadipi laỹi 'me huetalégue jen' 'aléua ỹima huet'ot da' l'añaxac so' paiỹac qadó'o.
1JN.5.20	Nataq'en qo'mi saỹátenaqta so' lec'óxot ñi' Dios jeso'me janac da' qo'mi ỹanema da' qadaatetonaxanaxac, qaidi saatetonaqáta jiñi'me ỹátaqta 'eesa qan'étoqo't. Soqotaqáta'uo jeso'me lec'óxot Jesucristo 'me ỹátaqta 'eesa. Naqaiso so' ỹátaqta qantamnaxala', qataxa naqaiso jeso'me chiỹoqo'ot da' nec'alaxa 'me qaỹa 'te loiquiaqa'. 
1JN.5.21	'Ami ỹalqolqa, ỹátaqta 'avichiỹa'aguet qomle ga' laqáỹa qoỹíitapega qantamnaxala', qamaale ỹaqá'a. Já'a, na'chi naq'áita dójo'.
2JN.1.1	Jaỹim 'me jaỹim 'adasoxonquii, samaxa jan' ỹide jaga' ỹaqáỹa 'me liquiỹa ñi' Dios qataxa ga' lec'oqtepi 'me ỹátaqta ỹauotaxatpi. Sa na'chaỹiméta da' sauotec jega'me, qá'a nataq'en ỹima jen'me ỹaateton da' n'aqtac 'me ỹátaqta 'eesa. 
2JN.1.2	Jaỹim ỹátaqta sauoteque ỹima da' 'oñíita ỹasouaxat da' n'aqtac 'me ỹátaqta 'eesa, jeda'me huetaavlo naua' qadiquidiaqtel, qataxa na'chi 'eeta't da' qo'mi huetaavlo. 
2JN.1.3	Ñi'me qadet'a Dios qataxa so' qadesaliaxanec Jesucristo 'me lec'óxot jiñi'me 'ami ỹanema qomle da' lachítaqtaxanaxac qataxa da' lichoxodénataxanaxac qataxa da' l'emáxac. Jeda'me 'auacoñiiỹet qomle 'ami 'me 'auaatetoñii da' n'aqtac 'me 'eesa qataxa da' 'anchoxodiñiỹa't.
2JN.1.4	Ỹátaqta let'ádaic da' ñitónaxac da' jaỹim 'uo na' selalégue jen' 'ac'óqo'tepi da' quétapegue' da' n'aqtac 'me 'eesa, da' 'ená'am joca'li qo'mi ỹanema dójo' lamaxasóxonaxac ñi' qadet'a Dios. 
2JN.1.5	Qataxa naỹi 'am ỹaqáỹa, 'am ñachoxodenot da' ñi' 'oonolec da' qo'mi ỹátaqta ỹauotec ga' laqáỹa. Dójo' sidíñi da' 'am samaxa sa 'te da' 'uootaxa dálaxaic namaxasóxonaxac, qá'a na'chidáta da' namaxasóxonaxac 'me saconaxaguet joca'li ỹímta da' s'amaqténataxanaq. 
2JN.1.6	Dójo' nauo'chi náỹi da' qoỹalaxaguet na' lamaxasóxonaxacpi ñi'me Dios. Dójo' namaxasóxonaxac 'me 'ami 'anaquiáxañiichiỹi jocalia'cho', jeda'me 'ami 'éetapegalo da' 'oñí'ỹam ga' siỹaxaua 'me dichoxodénataxan.
2JN.1.7	Qá'a jalcote jen' huetalégue jen' 'aléua pecaicpi 'me noqolgué'te' so' Jesucristo da' ỹátaqta 'eesa siỹaxaua. Jega'me na'chi 'éet'ec dójo', qana'chi naqaiga ga' pecaic qataxa nep'aguéetapegue' so' Cristo. 
2JN.1.8	Ma'chaxa qomle da' 'oñíita, qaidi sa 'te da' daqat jega'me náỹi da' 'ad'onataxanaxaquii. Na'chidáta da' 'auacoñiiỹet qomle ga' ỹátaqta nalot'a't 'anseeténaỹiquii.
2JN.1.9	Qá'a gamachaqaiga da' 'uootaxa 'uáuapegueegue, sa 'te da' qapiỹaỹi jeda'me lapaxaguenataxanaxac so' Cristo, qa'chi jega'me sa 'te da' huet'aguet ñi' Dios. Qaláxasa ga' na'chi 'eeta't da' huétaỹi da' lapaxaguenataxanaxac so' Cristo, jega'me huet'aguet ñi' qadet'a Dios qataxa so' lec'óxot. 
2JN.1.10	Da' 'uootaxa 'uo ga' 'ami ỹic'atalo da' sa 'te da' ỹachítac dójo' napaxaguenataxanaxac, qana'chi jega'me sa 'te da' 'anasiñiiỹet da' ỹic'áta ga' 'ad'acháqadi, qataxa sa 'te 'ap'iỹíñii. 
2JN.1.11	Qá'a ga' nip'iỹí'ne' jega'me, qana'chi 'ená'am da' neuána'uo da' loic 'me ỹ'étetac.
2JN.1.12	Ỹátaqta jalcote na' ỹ'aqtacpi da' 'ami senapegalo, qaláxasa sa 'te da' sedelégue jánjo' ỹide da' 'ami samaxalo. Qá'a seuatá'a qomle 'ami sec'atalo, ỹátaqta 'ami ñima'to da' 'ami senapegalo, qaidi da' qantónaxac ỹátaqta nalot'a't.
2JN.1.13	Jen'me lec'óqo'tepi jañi' 'adaqáỹa 'am ỹamaxa da' lip'iỹénataxanaxac, jañi'me nataq'en liquiỹa ñi'me Dios. Já'a, na'chi naq'áita dójo'.
3JN.1.1	Jaỹim 'me jaỹim nasoxonec, 'am samaxa jan' ỹide, 'am ñauotaxaua ỹaqáỹa Gayo, qá'a ỹátaqta 'eesa da' 'am ỹauotaxat.
3JN.1.2	'Am ñauotaxaua ỹaqáỹa, da' ñitamnaxac sétaaque da' ỹiỹamqáchiiñi ỹima ga' 'aué'et, qataxa qaỹa 'te 'uo da' 'ad'óiỹaxac, da' qaidi 'ená'am jana' 'adiquidiaqte 'me ỹiỹamqáchiiñi. 
3JN.1.3	Qá'a jaỹim ỹátaqta jalcote da' ỹamaic ca'li 'uo jen' nóvi' qadaỹi, qana'chi jaỹim ỹ'axátetapeguem da' ỹátaqta 'apaquetelégue da' 'adip'iỹáxac, qá'a 'ouétaaue da' n'aqtac 'me ỹátaqta 'eesa. 
3JN.1.4	Qaỹa 'te ga' laqáỹa ỹágueegue qa'en da' ñitónaxac da' 'uootaxa jaỹim saỹáten da' jen' ỹalaqapi huétaaue da' ỹ'étetac da' n'aqtac 'me ỹátaqta 'eesa.
3JN.1.5	'Am ñauotaxaua ỹaqáỹa, ỹátaqta ỹiỹamqáchiiñi da' 'adasoxoc, qá'a 'apaquetelégue da' 'aneuálaxaitapegue' na' qadaỹi, lamá'asa jen' ỹaqá'a ga' chiỹoxogue. 
3JN.1.6	Qá'a jen'me qadaỹi d'aqtaxáatapeguem ỹima na' 'amaqténataxanaxaicpi jen'me souét'a, ỹ'axátetac da' 'adauo'chi. Chan'eesa jaỹim 'auchoxoden qomle da' 'alcochiỹa na' qadaỹi ga' leuénaxanaxa, qaidi ỹañoxot da' ỹitaxa 'ecot da' ladíquiaxac. Qaláxasa ga' 'adecochaxac ỹátaqta ỹiỹamaxadéeta ñi' Dios. 
3JN.1.7	Qá'a na' qadaỹi 'ecot da' ladíquiaxac da' d'onataxaalégue so' Jesucristo, qataxa sa 'te da' ỹaconguet da' lecochaxac jega' sa ỹaateton ñi' Dios. 
3JN.1.8	Chan'eesa qo'mi 'ónaxaic da' ñachoxola't da' seloxoguet jen' qadaỹi da' ỹicochaxa da' l'aqtaxanaxac da' ỹ'axat da' n'aqtac 'me ỹátaqta 'eesa.
3JN.1.9	Jaỹim sidíñi ca'li jaso' ỹide da' samaxa na' 'amaqténataxanaxaicpi. Qaláxasa ga' Diótrefes sa ỹaconguet da' qadamaxasóxonaxac, qá'a jega'me sétaaque da' na'chigáta lasoxola' na' qadaỹi. 
3JN.1.10	Chan'eesa da' ỹivíta da' sec, qana'chi ỹátaqta ñ'axádiseguem jeda'me, ỹasouaxat da' jaỹim quetapeelégue jega'me qataxa ỹasouaxat da' lesepegaxanaxac. Qataxa sa na'chidáta dójo' ỹ'étetac, nataq'en sa 'te da' ỹaconguet na' qadaỹi. Qataxa jen'me sétaaque da' ỹaconguet na' qadaỹi ỹátaqta sa ỹasenem qataxa ỹamaxáỹi da' cá'ai qa'en na' 'amaqténataxanaxaicpi.
3JN.1.11	'Am ñauotaxaua ỹaqáỹa, sa nó'in qomle da' 'oquegue ga' sa nó'in janoic, na'chigáta ga' 'ónaxaic. Qá'a jega'me ỹí'et ga' ỹiỹamqáchiiñi, jega'me lalémaxaset ñi'me Dios, qaláxasa ga' ỹí'et ga' sa ỹiỹamaxañi, qana'chi sa ỹilá'a ñi' Dios.
3JN.1.12	Ỹima jen' siỹaxadipi ỹátaqta nó'in da' l'aqtaxanaxac da' qoỹ'axátetac ga' Demetrio. Nataq'en da' n'aqtac 'me ỹátaqta 'eesa, jeda'me ỹ'axat da' 'ónaxaic lasoxoc jega'me. Qo'mi nataq'en s'axátaqtac, qataxa qo'mi 'auaỹáchiñii' dójo' qad'aqtac ỹátaqta 'eesa.
3JN.1.13	Jaỹim ỹátaqta jalcote jen' ỹ'aqtacpi, qaláxasa sa sedelégue jan' ỹide da' 'am samaxa. 
3JN.1.14	Qá'a seuatét'a qomle 'uootaxa sa huaỹáloq da' 'am sec'áta da' 'am ñauá'ne', qana'chi ỹátaqta ñimá'i da' 'am setaqátapegue'.
3JN.1.15	Sétaaque da' 'am 'aulaquíchiiñi. Ỹima jen'me qadaỹi 'me jaỹim huet'asop 'am ỹamaxa da' lip'iỹénataxanaxac. Jaỹim 'auchoxoden, 'auanem qomle da' ỹip'iỹénataxanaxac ñi' 'oonolec ga' qadaỹi.
JUD.1.1	Jaỹim 'me ỹenaxat Judas, jaỹim lelatac so' Jesucristo, qataxa jaỹim lanoqolec so' Jacobo. Jaỹim sedelégue jan' ỹidíise da' samaxa jena'me liỹáxañiisecpi ñi' qadet'a Dios da' ỹiỹotái'ỹa da' 'en lalémaxasetpi. Jen'me ỹátaqta qonetelá'a, ỹasouaxat da' ỹoqotéta'uo so' Jesucristo. 
JUD.1.2	Jaỹim sétaaque da' 'ami 'auacoñiiỹet jeda'me sa nalóta nichoxodénataxanaxac, qataxa n'emáxac, qataxa nauochidíỹaxac.
JUD.1.3	'Ami ñauotaxa'u ỹaqáỹa', jaỹim 'uo da' let'ádaic ỹidiáxa da' sidíñi da' ladíquiaxac da' nec'alaxa 'me sóxote ỹima qo'mi huetaavlo da' 'ami samaxalo. Qaláxasa naỹi selá'a da' ỹiuen da' sidíñi da' 'ami ñachoxodenoovlo da' na'chi 'eeta't da' 'aulóiquiitapeelégue qomle da' qad'amaqténataxanaxac 'me sóxote ỹim da' qoỹanem ỹima na' lalémaxasetpi ñi' Dios. 
JUD.1.4	Qá'a 'uo na' siỹaxadipi ỹinoxótaaue da' loqovínaxanaxac da' 'ami taavlo. Jena'me chi'ena joca'li da' ỹ'axa't naua' nidii's l'aqtaqa ñi'me Dios da' taỹá'a da' lepagaxat ne'uaxánaguec. Jen' siỹaxadipi ỹátaqta 'itaxalóxoicpi, qá'a ỹaconguet da' lichoxodénataxanaxac ñi' qadet'a Dios da' 'chi daỹáquitaỹi da' ỹ'e't naua' loico da' lapáchiỹaxac, qataxa noqolgué'te' ñi' Dios jiñi'me qo'mi lalémaxase'te qataxa so' qadesaliaxanec Jesucristo.
JUD.1.5	Temaqaidi da' 'ami 'me sóxote da' 'auaỹáchiñii dójo', qaláxasa na'chi 'ená'am jaỹim sétaaque da' 'ami séenataxanaxanque da' 'éeta ñi' qadasoxola' Dios da' temaqaidi da' naqatéegue joca'li chiỹoxotáaue di' Egipto so' lec'óqo'tepi so' Israel, qaláxasa joca'li qaỹat'ague, qana'chi ỹileu qa'en jeso'me sa 'te d'amaqténataxan so' siỹaxadipi. 
JUD.1.6	Qataxa jeso'me lamaxa'spi piỹem lé'ecpi ñi' Dios 'me sa ỹiỹamaxategue joca'li da' l'onataxanaxac, na'chidáta da' cá'ai ga' lalémaxaset l'acháqa', qana'chi ñi' Dios qaỹa 'te loiquiaqa' qa'en da' ỹicoñida'aguet jen' l'álaxa jeso'me, da' ỹiuatet'aguet qa'en ga' p'áteegue nolo' qomle nimit ỹimaquéna. 
JUD.1.7	Nataq'en so' siỹaxadipi l'acháqa' di' Sodoma qataxa Gomorra, qataxa jeso'me leseecpi 'me 'ená'am jeso'me namaxa'spi piỹem lé'ecpi da' nañanguet da' lequeséeguetaxa, qataxa táaue da' namanaxanaxa 'me sa natenguet da' ỹátaqta lasoxoc ga' siỹaxaua, qana'chi ỹima jeso'me ni'quichínỹi so' dóle' let'ádaic 'me qaỹa 'te loiquiaqa' joca'li qoỹa'uo da' ne'uaxánaguec. Jeda'me 'ená'am da' naqátaxac ỹima na' siỹaxadipi.
JUD.1.8	Qaláxasa na'chi 'ená'am sa 'te ỹaqalan dójo' jen'me siỹaxadipi. Jen'me quétapee'to naua' lichoxonaxaco, chan'eesa ỹisepaxanaqtet da' ló'oquiaxac, qataxa sa ỹaconguet da' lamaxasóxonaxac ñi' qadasoxola' Dios, qataxa ỹisouéetac jen'me namaxa'spi piỹem lé'ecpi. 
JUD.1.9	Qamaale so' lasoxola' jen' namaxa'spi piỹem lé'ecpi, lenaxat Miguel, joca'li delóictapegue' so' paiỹac qadó'o, joca'li nec'óotapegue' jeso'me ỹasouaxat so' ló'oc so' Moisés. Qaláxasa sa 'te da' 'uootaxa ỹi'uaxanque naua' l'aqtaqa. Na'chidáta da' 'eet'oi: “Ñi' qadasoxola' Dios 'am nelaxa qomle.” 
JUD.1.10	Qaláxasa jénjo' siỹaxadipi ỹátaqta sa n'oi'n naua' l'aqtaqa da' detaxaỹá'a jega'me sa 'te ỹaateton. Qamaale jen'me lasoxocpi 'me 'chi ỹachiỹoxotáaue da' lec'atenaxanaxac da' ỹaateton, qaláxasa 'ená'am da' laatetonaxanaxac ga' síiỹac 'me qaỹa 'te ỹaatetonaac, qana'chi d'onataxana, qaláxasa mai'chi ỹi'quemáxam.
JUD.1.11	¡Ỹátaqta choxodaicpi jeso'me! Qá'a quétapegue' da' lasoxoc so' Caín, qataxa ỹasouaxat da' sétaaque da' nauec jañi' laicaua, qana'chi daséegue, 'ená'am so' Balaam. Qataxa ỹiméuo qoỹin, 'ená'am so' Coré joca'li qoỹalaat, ỹasouaxat da' nep'aguénaxac. 
JUD.1.12	Na' siỹaxadipi ỹátaqta ỹí'et da' nepecóxo da' ỹalegóoue jen' 'adiqui'ỹáxaquii da' ñi' 'oonolec da' 'oñíita neuán'ai ga' laqáỹa. Qana'chi jen'me huétauo da' de'quétac qataxa niỹómtac, ỹátaqta mátac qataxa ỹátaqta qaỹa 'te ga' lepecóxo. Jen'me 'ená'am ga' nasoxola' da' mai'chi netelela't, qataxa 'ená'am ga' ló'oc 'me sa chiỹaqaỹi ga' huétep, 'chi ỹachítac jen' laỹat, qataxa 'ená'am jaga' 'epaq 'me qaga 'te jala da' ỹivíta ga' lalóqo', ỹátaqta qaqáta da' ỹivíta da' qonaqat. 
JUD.1.13	Qataxa jen'me 'ená'am jen' let'ádaic lepáxa jen' noxop 'me mai'chi nemálaxaseguem jan' qaỹa 'te ga' lodiac l'alii. Qataxa jen'me 'ená'am jan' huaqchiñipi 'me cá'ai ga' ỹátaqta ladic, qana'chi qoỹi'uaxánec da' quétapegue' jen'me n'álaxa 'me qaỹa 'te loiquiaqa'.
JUD.1.14	Nataq'en so' Enoc jeso'me huétaaue so' p'áteegue da' siete noqochic jen' laual jen' lec'oqtepi so' Adán, jeso'me ỹ'axát'a jen'me siỹaxadipi joca'li ỹ'aqtaxanaxan ñi' Dios, 'enaac: “Jaỹim sauaat'eguet ñi' qadesaliaxanec náictapegue' jeso'me sa lec'óxotolec jen' lalémaxasetpi, 
JUD.1.15	da' qaidi nimit ỹima jen' siỹaxadipi, qataxa da' ỹa'uo da' ne'uaxánaguec jen'me 'itaxalóxoicpi, ỹasouaxat ỹima jen'me sa nó'inpi 'me chiỹaqaỹi jen'me, qataxa ỹasouaxat jen' sa nó'in l'aqtacpi jénjo' 'itaxalóxoicpi 'me sa ỹodiáquenaac da' detaxaỹá'a jiñi'me.” 
JUD.1.16	Jen'me taxaỹaxaicpi qataxa quetapeelégue ga' laqáỹa. Na'chidáta da' nimitá'i da' mai'chi loqopi'chi. Qataxa naua' l'aqtaqa ỹátaqta ỹ'oxodénaxaiqa. Qataxa da' detaxaỹá'a ga' laqáỹa siỹaxaua, qaa'le ỹátaqta ỹodiáqueetac, qá'a 'chi naquitét'a.
JUD.1.17	Qaláxasa 'ami ñauotaxa'u ỹaqai'ỹolqa, 'aueenachíỹa da' chi'ena ca'li saua' lamaxa's so' qadesaliaxanec Jesucristo, 
JUD.1.18	da' ỹ'axátetrac dójo', 'eet'oi: “Gaua' p'átreegue noloqo'te, da' 'uo qomle na' siỹaxadipi 'me ỹátaqta ỹi'uena't da' n'amaqténataxanaxac, qataxa 'chi quétaaue jen'me mai'chi 'éetapeecpi 'me sa nó'in.” 
JUD.1.19	Naqáina jen'me ỹí'et da' ỹodapecachi qa'en na' siỹaxadipi, qá'a ỹalaxaguet da' 'éetapeec da' lapáchiỹaxac. Qataxa jen'me sa 'te da' néta'nỹet so' lepaqal ñi' Dios.
JUD.1.20	Qaláxasa 'ami ñauotaxa'u ỹaqáỹa', ỹátaqta 'aviỹamaxachíitac qomle jeda'me ỹoqovíta 'ad'amaqténataxanaxaquii. Qataxa da' 'antamñii, qaa'le naqaida da' l'añaxac so' Espíritu Santo. 
JUD.1.21	Qataxa sa 'te qomle da' 'axañíiñi da' lauo'chi ñi'me Dios. Qataxa 'auachiỹa'aguet ga' p'áteegue nolo' qomle so' qadesaliaxanec Jesucristo ỹachiỹoxotaỹi da' lichoxodénataxanaxac da' qo'mi ỹanema ga' nec'alaxa 'me qaỹa 'te ga' loiquiaqa'.
JUD.1.22	Qataxa jega'me 'uo da' loqolguétaxanaxac, qaa'le ỹátaqta 'au'aqtaxañíit'em. 
JUD.1.23	Jega'me 'anec'alaxachiỹi'isop ga' dóle'. Qataxa nataq'en 'avichoxodíñii jega'me laỹi, qaláxasa ỹátaqta 'auqaiquiỹa'agueta naua' louo 'me nataq'en ỹividaỹilo da' sa nó'in n'onataguec jen'me.
JUD.1.24+JUD.1.25	Ñi' qadet'a Dios 'me qaỹa 'te ga' laqáỹa qataxa ỹátaqta ỹátenaxanaxaic, qataxa qadec'alaxaqui, jiñi'me ỹátaqta 'uañaxaic da' 'ami netelalo, da' qaidi sa 'ovíỹañi, qataxa da' qaidi 'ami nichaalataxana'ualo jega'me huét'a 'me qaỹa 'te ga' 'ená'am da' li'ỹoxodic, qaláxasa ỹátaqta 'ami ỹoqovíte' qataxa 'ami madet'ape. Jiñi'me na'chi 'eeta't qomle da' ni'ỹoxodénataguec, qataxa da' l'amaqchic, qataxa da' l'añaxac, qataxa da' 'enec, ỹasouaxat so' qadesaliaxanec Jesucristo. Jeda'me na'chi 'eeta't da' chiỹoqot'ague, qataxa naỹi, qataxa jeda'me taỹa'ague. Já'a, na'chi naq'áita dójo'.
REV.1.1	Naqaida da' 'éeta da' neuoqtaxanaxac 'me ỹanem ñi' Dios so' Jesucristo, da' qaidi jeso'me ỹaỹátenaxanaxanec na' lamaxa'spi da' sa huaỹáloq da' di'ỹoq. Qana'chi so' Jesucristo ỹachiỹoxotaỹi so' lamaxasec piỹem lé'ec da' ỹaỹátenaxanaxan so' lamaxasec Juan. 
REV.1.2	Chan'eesa jeso'me ỹátaqta 'eesa dójo' l'aqtaxanaxac ỹima jen'me ỹauáachiỹi, da' ỹátaqta 'eesa da' l'aqtacpi ñi' Dios 'me qo'mi neda'alo so' Jesucristo.
REV.1.3	Ỹátaqta mátac qomle ga' ỹitaxaỹaxan jánjo' nede, qataxa mátac nataq'en ga' naquiáxatapega qomle qoỹitaxaỹaxan dójo' n'aqtaxanaxac 'me chiỹoqo'ot ñi' Dios, qataxa da' ỹátaqta ỹalaxaguet dójo' qoỹidetalégue jánjo' nede, qá'a ma'le sa qaỹáaque ga' lalóqo' da' di'ỹoq ỹima jen'me.
REV.1.4	Jaỹim Juan, samaxalo jana' ỹidíise naua' siete noiqa 'me netalóo'te na' 'amaqténataxanaxaicpi 'me nétaaue di' 'aléua Asia. 'Ami ỹaqáỹa', jaỹim sétaaque da' 'ami 'auacoñiiỹet da' nichoxodénataxanaxac qataxa da' nelagaxadic 'me chiỹoqo'ot ñi' Dios 'me na'chi 'eeta't da' 'uo, qataxa d'onataxáatac naỹi, qataxa naỹa'quéna. Qataxa nataq'en chiỹoqodo'ot naua' siete sa di'ỹo't 'me dasótra'uo ga' nes'ónaqa' jiñi'me da' lamaxa's. 
REV.1.5	Qataxa chiỹoqo'ot so' Jesucristo 'me ỹátaqta ỹipaquetelóo'te naua' l'aqtaqa ñi' Dios, qataxa naqaiso so' 'uáichiiñi da' ỹitaxa qonec'alaxatéegue qoỹachiỹoxotáaue da' neleuaxa, qataxa naqaiso so' lasoxola' jen' net'alpi 'me huetalégue jen' 'aléua. Jeso'me ỹátaqta qo'mi ỹauoteque, qataxa ỹiỹo jen' qadoicpi, diỹoxonalo naua' letauo', 
REV.1.6	qataxa qo'mi ỹanaỹilo da' qo'mi net'al qataxa da' qo'mi letaxaỹáxanaxanqa jen' siỹaxadipi da' qaidi s'onataxanqot jiñi'me let'a Dios. ¡Jeso'me na'chi 'eeta't qomle da' li'ỹoxodic qataxa da' l'añaxac! Já'a, na'chi naq'áita dójo'.
REV.1.7	¡Ỹa 'auloi'ỹaguet, na' Cristo naquétaaue na' ló'oc! Ỹima qomle da' qoỹila'aguet, ỹivid'alo qomle jenaa'me ỹi'quemaqte't jeso'me ỹañoxo't da' ỹilod'aguet. Ỹima qomle jen' ỹodapecachi siỹaxadipi 'me huetalégue jen' 'aléua ỹátaqta noỹíitaỹi qomle qoỹila'aguet. Já'a, na'chi naq'áita dójo'.
REV.1.8	Ñi' qadasoxola' Dios 'enaaco': “Jaỹim 'me na'chaỹim 'me se'uáichiiñi qataxa na'chaỹim sep'áteegue, sená'am ga' 'uáichiiñi jen' leetrapi qataxa jega' p'áteegue.” Naqaida da' 'enaac jiñi'me qaỹa 'te ga' ỹaqalánaac, jiñi'me na'chi 'eeta't da' 'uo, qataxa jiñi'me d'onataxáatac naỹi, qataxa naỹa'quéna.
REV.1.9	Jaỹim Juan 'me mai'chi jaỹim 'adaqaỹai qataxa 'ami sena'ama da' 'uo da' ñi'queténaxac qataxa da' s'axátetac da' l'onataxanaxac da' net'a jiñi'me Dios qataxa da' 'uo da' ñiuálaxainaxac 'me chiỹoqo'ot so' Jesucristo. Jaỹim qoỹicoñideta't ca'li, sonetalégue jan' nepe lenaxat Patmos, ỹasouaxat da' jaỹim s'axátetac da' l'aqtac ñi' Dios 'me qo'mi neda'alo so' Jesucristo. 
REV.1.10	Qana'chi souétaaue so' nolo' 'me lalóxoqui da' qoỹi'ỹoxoden so' qadesaliaxanec, joca'li jaỹim nivíta da' sáatañi da' l'añaxac so' Espíritu Santo. Qana'chi semachíỹa ca'li so' sa lec'óxotolec naviliỹáxac chimaqpeegue jen' ỹóvi', 'ená'am da' lesamaxa jan' naseede. 
REV.1.11	Qaa'le jaỹim 'enapéga, 'eet'oi:
REV.1.11	—Na'chaỹim 'me se'uáichiiñi qataxa na'chaỹim 'me sep'áteegue, sená'am ga' 'uáichiiñi jen' leetrapi qataxa ga' p'áteegue. 'Am 'audelégue qomle jaga' nede ỹima jen' 'auauáachiỹi. Ỹim, qana'chi 'auamaxalo qomle naua' siete noiqa 'me netalóo'te jen' 'amaqténataxanaxaicpi 'me nétaaue da' 'aléua Asia: 'me lenaqa'te Efeso, Esmirna, Pérgamo, Tiatira, Sardis, Filadelfia, qataxa di' Laodicea.
REV.1.12	Ỹim, qana'chi ñiselec ca'li da' sec'aten jeso'me jaỹim detaqátapega. Ca'li seloséguem, qana'chi selá'a jaso' siete coỹadáxanaqte, nedot'a't oro. 
REV.1.13	Jeso' laiñi jesaua' siete coỹadáxanaqtel selá'a so' 'oonolec 'ená'am jen' siỹaxaua lec'óxot. Saua' louo ỹátaqta ỹivídedañi, qataxa so' lasota'la ỹidalégue jan' letógue, jeso'me chiỹaqaỹi jan' oro. 
REV.1.14	Jen' laỹoxot ỹátaqta ỹapagaq, 'ená'am da' lapagaxa jen' n'aanaxate laỹoxot, 'uootaxa jan' loñi. Naua' l'ai'te qaa'le 'ená'am jen' l'edáxa na' dóle'. 
REV.1.15	Naua' lichil ỹátaqta ỹaqaséle'j, 'ená'am jen' qoỹaqasélgaxat laicaua lai lenaxat bronce 'me qoỹasaxánỹi na' dóle'. Da' laviliỹáxac 'ená'am da' lesamaxa jen' lepáxa jaso' huaxai. 
REV.1.16	Jen' louaq 'me ỹaỹáten huetaavlo saua' siete huaqchiñi. Na' nedégaxat nétaaue so' legaxanaxat ỹátaqta ỹaic, dos naua' nedégaqa'te. Jen' latáxasoxoc ỹátaqta 'ená'am jañi' c'atena da' ỹivíta da' 'edánỹi.
REV.1.17	Ca'li selá'a, qana'chi soua'ndi, sega'me ỹátaqchiiñi da' seleu. Qaláxasa jeso'me jaỹim ỹachalégue so' ỹaỹáten louaq da' jaỹim ỹipotelégue. Qana'chi jaỹim 'enapéga, 'eet'oi:
REV.1.17	—Sa 'te qomle da' 'auó'e. Jaỹim 'me na'chaỹim se'uáichiiñi, qataxa jaỹim 'me na'chaỹim sep'áteegue. 
REV.1.18	Jaỹim 'me na'chi 'eeta't ñic'alétaiỹi. Jaỹim ca'li seleu, qaláxasa naỹi ỹitaxa ñic'aléegue, qana'chi sa ỹitaxa seleu. Naỹi jaỹim huet'ot da' l'añaxac da' neleuaxa qataxa jega'me lapónaqa' jen' napa'lpi. 
REV.1.19	'Audíñi qomle ỹima jen'me 'auauáachiỹi, qataxa ỹima jen'me naỹi di'ỹoq, qataxa jega'me maliaxa taỹá'a da' di'ỹoq. 
REV.1.20	Naqaida da'me sa di'ỹoq naquétaaue jaso'me siete huaqchiñi 'me 'auauáachiỹi da' huétaỹi jen' ỹouaq qataxa jaso'me siete coỹadáxanaqte 'me chiỹaqaỹi jan' oro, 'eet'oi: jaso'me siete huaqchiñi náỹi ñi' 'oonolec jen' namaxasec piỹem lé'ecpi 'me ỹilot'ague na' 'amaqténataxanaxaicpi 'me netalóo'te naua' siete 'ale'u. Qataxa jaso' siete coỹadáxanaqte náỹi na' 'amaqténataxanaxaicpi netalóo'te saua' siete 'ale'u.
REV.2.1	'Auamaxa qomle jaga' 'adidíise ñi' namaxasec piỹem lé'ec 'me ỹilotalégue na' 'amaqténataxanaxaicpi 'me néta'ña di' Efeso. 'Auet'oi qomle: “D'aqtaxan na' siỹaxaua 'me huetanỹilo na' louaq laiñi jana' siete huaqchiñi qataxa huétanỹi na' laiñi jana' siete coỹadáxanaqte 'me chiỹaqaỹi jan' oro, 'eetojo' da' l'aqtac: 
REV.2.2	Jaỹim saỹáten ỹima jen' 'au'étetacpi, qataxa saỹáten da' let'ádaic 'ad'onataxanaxac qataxa da' 'aneuálaxainaxac. Qataxa saỹáten da' 'am sa 'te 'auseteguet da' lasoxoc jen' 'itaxalóxoicpi. Qataxa jaỹim saỹáten da' 'am ỹátaqta 'av'iỹen jen' 'éetapega da' lamaxa'spi so' Jesús, qaláxasa sa 'eesa. 'Am qaa'le 'aulalégue jen'me da' 'chi qovínaxanaxaicpi. 
REV.2.3	'Uo da' 'aneuálaxainaxac qataxa da' 'an'queténaxac, qataxa jalcote da' 'ad'onataxanaxac ỹasouaxat jaỹim, qaláxasa sa 'te da' 'adiliiñi. 
REV.2.4	Qaláxasa jaỹim 'uo da' sa siỹamaxaden da' 'onéta, 'eet'oi: Sa natenguet jeso' 'uáichiiñi 'adasoxoc da' 'adauochidíỹaxac. 
REV.2.5	Chan'eesa 'aueenategue qomle so' huá'ña da' 'am 'auanachiñi. Ỹim, qaa'le 'auadálaxat ga' 'adasoxoc, qana'chi 'aué'et jeso'me 'uáichiiñi ca'li da' 'au'étetac. Péga, qomle sa huaỹáloq da' 'am sec'áta, qana'chi seuootáxanec jañi' 'adecoỹadáxanaqte. Qaláxasa qomle 'auadálaxat da' 'adasoxoc, qana'chi sa 'te da' seuootáxanec. 
REV.2.6	Qaláxasa 'uo da' ỹiỹamaxadénataxanaxac da' 'onéta. Qá'a ỹátaqta 'aniquiỹá'a jen'me ỹ'étetacpi jen'me quétapegue' da' lapaxaguenataxanaxac so' Nicolás, 'me nataq'en jaỹim ỹiquiỹáxat. 
REV.2.7	Jega'me ỹaỹáten da' naquiáxanaxac, n'óota da' naquiáxana da' l'aqtac so' Espíritu Santo da' 'enapéga na' 'amaqténataxanaxaicpi, 'eet'oi: Jega'me dauégaxan qomle, jaỹim sanem da' ỹalic jen' jala jada' 'ipaq 'me chiỹaqaỹi da' nec'alaxa 'me níchiinỹi laiñi di' lanaxanqa' ñi' Dios.”
REV.2.8	Nataq'en 'auamaxa jaga' 'adidíise ñi' namaxasec piỹem lé'ec 'me ỹilotalégue na' 'amaqténataxanaxaicpi 'me néta'ña di' Esmirna. 'Auétojo' qomle: “D'aqtaxan na' 'uáichiiñi joca'li da' chi'ena 'uo qataxa p'áteegue, jen'me qoỹalaat ca'li, qaláxasa ỹitaxa nec'aléegue, 'eet'oi da' l'aqtac: 
REV.2.9	Jaỹim saỹáten ỹima jen' 'au'étetacpi qataxa ỹima 'an'queténaxacpi qataxa da' 'adachoxodec, temaqaidi da' ỹátaqta 'am saliaxanec. Qataxa saỹáten da' ỹátaqta sa n'oi'n naua' letaxaỹaxaco da' 'am detaxaỹá'a jen' 'enapeela't da' judiopi, qaláxasa sa 'eesa. Na'chidáta da' jen'me ỹ'amaqtéetac so' paiỹac qadó'o Satanás. 
REV.2.10	Sa 'te qomle da' 'au'oỹa ga' 'an'queténaxac. Qá'a so' paiỹac qadó'o 'uo qomle ga' ỹamaxáaue jañi' cointáxanaxaqui da' 'oñíita, da' qaidi ỹima da' 'oñíita qoỹa'uo ga' 'anapiinaguiquii. Qana'chi ỹátaqta 'uo ga' 'an'queténaxaquii, ỹivídaxatetreegue gaua' diez noloqo'te. Qaláxasa 'oquiit'ot da' 'adip'iỹáxaquii, cha ỹivíde'ta da' 'ami 'adelivii. Qana'chi jaỹim 'ami sanema da' n'óiỹaxac, 'ená'am jaga' 'adasiichii. 
REV.2.11	Jega'me ỹaỹáten da' naquiáxanaxac, n'óota da' naquiáxana da' l'aqtac so' Espíritu Santo da' 'enapéga na' 'amaqténataxanaxaicpi, 'eet'oi: Jega'me dauégaxan qomle, qana'chi jega'me sa 'te da' ni'quichínỹi da' naỹaliaxa ga' niỹaqa'aguet neleuaxa.”
REV.2.12	Nataq'en 'auamaxa qomle jaga' 'adidíise ñi' namaxasec piỹem lé'ec 'me ỹilotalégue na' 'amaqténataxanaxaicpi 'me néta'ña di' Pérgamo. 'Auétojo' qomle: “D'aqtaxan jen' 'uo na' legaxanaxat ỹátaqta ỹaic qataxa dos naua' nedégaqa'te, 'eet'oi da' l'aqtac: 
REV.2.13	Jaỹim ỹátaqta saỹáten ỹima jen' 'au'étetacpi, qataxa saỹáten da' 'onétanỹi jen' ỹilotalégue so' paiỹac qadó'o Satanás. Qaláxasa taqadíta 'am ỹátaqta jaỹim 'oquetelégue, ỹátaqta sa 'te 'axañi da' jaỹim 'au'amaqten, temaqaidi da' joca'li qoỹalaat so' ỹ'aqtáxanaxanec Antipas, jeso'me 'oonolec da' 'oñíita 'me huá'ña jidi'me huét'a so' Satanás. 
REV.2.14	Qaláxasa jaỹim 'uo na' sa siỹamaxadenpi da' 'onéta. ¿Tóoqo'chi 'uo na' néta'ña na' Pérgamo da' sa 'te da' ỹaxanéegue da' lapaxaguenataxanaxac so' Balaam? Qá'a jeso'me ỹapaxaguenec josii'chi so' Balac, da' qaidi ỹadín'a so' Israel lec'óqo'tepi da' ỹalic jen' nachítaqtaxanaxat lapat 'me qoỹanot ga' niquí'i, qataxa da' táaue qa'en da' nequeséeguetaxac, da' qaidi 'uo ga' loic. 
REV.2.15	Nataq'en 'uo na' néta'ña di'me sa 'te da' ỹaxanéegue da' lapaxaguenataxanaxac so' Nicolás 'me ỹiquiỹáxat. 
REV.2.16	Chan'eesa 'axadíñi qomle naua' 'adoico. Péga, qomle sa ñiỹáloxoden da' 'am sec'áta, qana'chi selóỹi'ỹi' jena'me, sedó'oc jen' ỹilgaxanaxat 'me nétaaue jen' ñidégaxat. 
REV.2.17	Chan'eesa ga' ỹaỹáten da' naquiáxanaxac, n'óota da' naquiáxana da' l'aqtac so' Espíritu Santo da' 'enapéga na' 'amaqténataxanaxaicpi, 'eet'oi: Jega'me dauégaxan qomle, jaỹim sanem da' ỹalic ga' nalic sa di'ỹoq 'me chiỹoqo'ot ñi' Dios, qataxa nataq'en sanem ga' qa' pagaxaic. Jega'me qa' nedetalégue ga' dálaxaic lenaxat 'me qaỹa 'te ỹaỹáten, na'chigáta jega'me ỹaconguet 'me ỹaỹáten.”
REV.2.18	Nataq'en 'auamaxa qomle jaga' 'adidíise ñi' namaxasec piỹem lé'ec 'me ỹilotalégue na' 'amaqténataxanaxaicpi 'me néta'ña di' Tiatira. 'Auétojo' qomle: “D'aqtaxan jen' lec'óxot ñi' Dios, jen' 'ená'am na' l'edáxa ga' dóle' naua' l'ai'te, qataxa naua' lichil 'ena'ama jen' qoỹaqasélgaxat laicaua lai lenaxat bronce, 'eet'oi da' l'aqtac: 
REV.2.19	Jaỹim saỹáten ỹima jen' 'au'étetacpi, qataxa saateton da' 'adauo'chi, qataxa da' 'adip'iỹáxac, 'ad'onataxanaxac, qataxa da' 'aneuálaxainaxac. Qataxa saỹáten da' ỹátaqta ỹágueegue naỹi da' 'ad'onataxanaxac, sa 'ená'am so' 'uáichiiñi. 
REV.2.20	Qaláxasa 'uo da' sa siỹamaxaden da' 'onéta. Qá'a 'am ỹátaqta 'anaseet'eguet jañi' ỹauo lenaxat Jezabel 'me 'éetapega da' l'aqtáxanaxana ñi' Dios. Qaláxasa dójo' lapaxaguenataxanaxac ỹisómaxanaac na' ỹamaxa'spi da' ỹauec'aguet da' nequeséeguetaxa qataxa da' ỹiqui'ỹáxanec jen' nachítaqtaxanaxat lapat 'me qoỹanot na' niqui'ipi. 
REV.2.21	Jaỹim sóxote sanem da' ledáqa' jañi'me, qaidi ỹaxadíñi naua' loico. Qalqaiga sa ỹaxadíñi, qataxa sa 'te da' ỹaxañi da' lequeséeguetaxa. 
REV.2.22	Chan'eesa naỹi da' sa 'te da' ỹaxanéegue jen'me siỹaxadipi jeda'me ỹ'étetac jañi'me, qana'chi sen leuaxai qomle jañi'me, qaidi nenáatañi, qaidi ỹátaqta 'uo da' ne'queténaxac jen' lequeséeguetaxau'pi jañi'me. 
REV.2.23	Qataxa salaat qomle ỹima jen' lec'óqo'tepi, qaidi ỹima na' 'amaqténataxanaxaicpi ỹaỹáten da' jaỹim 'eesa da' saỹáten jega'me sa di'ỹoq neenataxac qataxa jan' niquidiaqtepi. Qataxa ñi' 'oonolec da' 'oñíita seseetenguet jega'me náỹi ga' ỹ'étetac. 
REV.2.24	Qaláxasa 'ami 'me 'oñíita'ña na' Tiatira 'me sa 'te da' 'oquíỹiỹi dójo' napaxaguenataxanaxac qataxa sa 'te da' 'avídi'ỹa da' 'auaatetoñii jeda'me qoỹíitapega sa di'ỹoq lasoxoc so' qadó'o Satanás, jaỹim 'ami senapegalo da' sa 'te da' ỹitaxa sa'uo ga' laqáỹa 'ami sachalóo'te. 
REV.2.25	Qaláxasa 'aviỹamaxachíit'ec qomle jeda'me sóxote 'ami huet'oto, cha ỹivíde'ta ga' nolo' qomle ñ'iỹílaq. 
REV.2.26	Jega'me dauégaxan, qataxa ỹivídaxat'a ga' loiquiaqa'éna da' ỹ'étetac jega'me siỹamaxaden, jega'me sanem da' ỹamaqaac jen' ỹodapecachi siỹaxadipi, 
REV.2.27	da' qaidi 'ená'am da' 'éeta ñi' ỹit'a Dios da' jaỹim ỹanem da' samaxasóxonaac. Qana'chi jega'me ỹilo'ogue jen' ỹodapecachi siỹaxadipi, ỹauót'ai ga' nepon laicaua. Qana'chi ỹoláxachiỹi na' siỹaxadipi, 'ená'am qa'en jaga' jáco'na 'aléua da' qoỹoláxachiỹi. 
REV.2.28	Qataxa sanem nataq'en jaga' huaqchiñi 'me ní'chise. 
REV.2.29	Jega'me ỹaỹáten da' naquiáxanaxac, n'óota da' naquiáxana da' l'aqtac so' Espíritu Santo da' 'enapéga na' 'amaqténataxanaxaicpi.”
REV.3.1	Nataq'en 'auamaxa qomle jaga' 'adidíise ñi' namaxasec piỹem lé'ec 'me ỹilotalégue na' 'amaqténataxanaxaicpi 'me néta'ña di' Sardis. 'Auétojo' qomle: “D'aqtaxan jen' lasóqot'a so' siete sa di'ỹoq 'me chiỹoqo'ot ñi' Dios qataxa saua' siete huaqchiñi, 'eet'oi da' l'aqtac: Jaỹim saỹáten ỹima jen' 'au'étetacpi, qataxa saỹáten da' 'am 'adeleu, temaqaidi da' 'uo da' 'an'aqtaguec da' 'am 'adec'alétaiỹi. 
REV.3.2	'Anlóỹi qomle, qana'chi 'au'añaqtet da'me maliaxa 'uo 'ad'onataxanaxac 'me ma'le sétaaque da' ỹim. Qá'a jaỹim selótapega da' sa nala'a't da' 'ad'onataxanaxac da' ỹic'atéetac ñi' ỹit'a Dios. 
REV.3.3	'Aueenata qomle da' napaxaguenataxanaxac 'me 'auaconguet joca'li. Naqaida 'oquegue, qataxa 'oca'ai naua' 'adoico. Da' sa 'te 'adatom, qana'chi 'am sec'áta qomle, qaláxasa sadénaxat ga' cacháxaic 'me sa 'te da' qoỹaỹáten ga' lalóqo' da' nóvi'. 
REV.3.4	Qaláxasa 'uo na' siỹaxadipi 'me néta'ña na' Sardis sa 'te da' ỹisepaxanaqte't naua' louo. Jen'me jaỹim huet'asop qomle, ỹáatrañi gaua' pagaxaiqa louo, qá'a naqaida tasa'aguet. 
REV.3.5	Jega'me dauégaxan qomle, qana'chi qoỹanaiỹilo gaua' neuo pagaxaiqa. Qana'chi sa 'te da' sapalaxat ga' lenaxat da' qoỹidéta'uo jaga' nedáxalate jen' nec'aléegue. Qataxa s'axáte'uo ñi' ỹit'a qataxa na' lamaxasec piỹem lé'ecpi. 
REV.3.6	Ga' ỹaỹáten da' naquiáxanaxac, qaa'le n'óota da' naquiáxana da' l'aqtac so' Espíritu Santo da' 'enapéga na' 'amaqténataxanaxaicpi.”
REV.3.7	Nataq'en 'auamaxa jaga' 'adidíise ñi' namaxasec piỹem lé'ec 'me ỹilotalégue na' 'amaqténataxanaxaicpi 'me néta'ña di' Filadelfia. 'Auétojo' qomle: “D'aqtaxan jen' ỹátaqta ỹoqovíta qataxa 'eesa, jen' huet'ot jan' livínaqte ga' l'emec so' net'a David, jen'me da' ỹ'ouáteuo ga' som qaa'le qaỹa 'te ỹañoxot da' 'uo ga' ỹapadínỹi, qataxa da' ỹapadínỹi ga' som qaa'le qaỹa 'te ỹañoxot da' ỹ'ouáteuo, 'eet'oi da' l'aqtac: 
REV.3.8	Jaỹim saỹáten ỹima jen' 'au'étetacpi. Jaỹim 'am sanem ñi' sega'me som n'ouátetaiỹi 'me qaỹa 'te ga' ỹañoxot da' ỹapadínỹi. Qá'a temaqaidi da' sa 'eesa'me da' 'ad'añaxac, qaláxasa 'aualaxalégue da' ỹ'aqtac, qataxa sa 'te da' jaỹim 'anpecoxolégue. 
REV.3.9	Chan'eesa jaỹim s'étec qomle da' ỹisocoto naua' liliictel da' 'onéta jen'me quétapegue' so' qadó'o Satanás, jen'me pecaicpi 'me 'enapeela't judío lé'ecpi qaláxasa sa 'eesa, da' qaidi jen'me ỹaỹáten da' jaỹim ỹátaqta 'am sauotec. 
REV.3.10	Qá'a 'am ỹátaqta 'aué'et da' ỹ'aqtac da' ỹátaqta 'aneuálaxain. Chan'eesa jaỹim 'am ñiquepaxatetalégue qomle ỹivíta ga' lalóqo' ga' napiináanataxanaxac 'me naguelégue ỹima, da' qoỹapiỹen ỹima jen' netalégue jen' 'aléua. 
REV.3.11	Jaỹim sa ñiỹáloxoden da' ñanac. Chan'eesa 'aviỹamaxatétac qomle jega'me 'am huet'ot, qaidi sa 'te da' 'uo ga' ỹacona ga' 'adaso'vi. 
REV.3.12	Jega'me dauégaxan qomle, qana'chi jaỹim sanaỹi da' sega'me sotenaxa 'me ỹisóiñi jega' tamnaxaqui lalémaxaset ñi' ỹit'a Dios, qana'chi jega'me sa 'te da' nauá'ne' da' p'átaiỹi. Qana'chi jega'me sedelégue da' lenaxat ñi' ỹit'a Dios qataxa ga' lenaxat ga' l'acháqa' jiñi'me, ga' dálaxaic Jerusalén 'me chiỹoqo'ot di' piỹem, chiỹoqo'ot ñi' ỹit'a Dios. Nataq'en sedelégue jega'me dauégaxanpi ga' dálaxaic ỹenaxat. 
REV.3.13	Jega'me ỹaỹáten da' naquiáxanaxac, n'óota da' naquiáxana da' l'aqtac so' Espíritu Santo da' 'enapéga na' 'amaqténataxanaxaicpi.”
REV.3.14	Qataxa nataq'en 'auamaxa qomle jaga' 'adidíise ñi' namaxasec piỹem lé'ec 'me ỹilotalégue na' 'amaqténataxanaxaicpi 'me néta'ña di' Laodicea. 'Auétojo' qomle: “D'aqtaxan jen'me ỹátaqta 'eesa, jen' sa 'te napacalégue ga' l'aqtac, jen' chiỹaqaỹi ỹima jen' ỹí'etpi joca'li ñi' Dios. 'Eet'oi da' l'aqtac: 
REV.3.15	Jaỹim saỹáten ỹima jen' 'au'étetacpi. Qataxa saỹáten da' sa 'am 'te dapiágaxata, qataxa sa 'am 'te p'e. ¡'Ónaxaic toqo' da' 'chi 'am dapiágaxata, 'uootaxa da' 'am p'e! 
REV.3.16	Qaláxasa sa 'te da' 'chi 'am p'étac. Chan'eesa qaa'le 'am sanolec, qá'a sa 'am 'te dapiágaxata qataxa sa 'te da' 'am p'e. 
REV.3.17	Qá'a 'auenapeela't da' 'am saliaxanec qataxa ỹátaqta 'aviỹamqáchiiñi, qaỹa 'te ga' 'auéetaaque. Qaláxasa sa 'te 'aulá'a da' 'am ỹátaqta qaỹa ga' 'adama'. 'Am choxodaicolec, qaỹa 'te 'ansáaque, 'am qanam, qataxa 'am saléuaic. 
REV.3.18	Chan'eesa naỹi 'am saqáta da' jaỹim 'auachiỹoxot'ot qomle da' 'aneuodéna ga' nedot'a't oro 'me nec'oic laicaua, da' qaidi ỹátaqta 'am saliaxanec, qataxa da' 'aneuodenalo gaua' 'adeuo pagaxaiqa, qaidi huapolégue da' 'adesaléuaxa 'me ỹí'et da' 'am qonpecoxolégue, qataxa da' 'aneuodéna ga' lata' naua' 'ad'ai'te, da' qaidi 'anauáachiiñi. 
REV.3.19	Qá'a jaỹim ỹátaqta sevídaxat'ot, qataxa siỹamaxachiñi ga' lasouaxac jega'me ỹátaqta sauotec. Chan'eesa 'an'añaxato' qomle, qataxa 'auaxadíñi naua' 'adoico. 
REV.3.20	Péga, jaỹim souetaa'uet jen' som, siỹáxatac. Da' 'uo ga' demachíỹa da' ỹiỹáxanaxac, da' 'uootaxa jaỹim ỹ'ouateguet, qana'chi jaỹim senoxonóoue ga' l'emec. Ỹim, qana'chi qo'mi niqui'ỹáxa'u. 
REV.3.21	Jega'me dauégaxan qomle, qana'chi jega'me sanem da' 'uo jaga' nes'ónaxaqui ga' ñis'ónaqa' da' jaỹim net'a, da' qaidi 'ená'am ca'li jaỹim da' sauégaxan, qana'chi sonéta'ñi' ñi' ỹit'a Dios. 
REV.3.22	Jega'me ỹaỹáten da' naquiáxanaxac, qaa'le n'óota da' naquiáxana da' l'aqtac so' Espíritu Santo da' 'enapéga na' 'amaqténataxanaxaicpi.”
REV.4.1	Jaỹim Juan ca'li ỹim dójo', qana'chi seloséguem, qana'chi selásee'ma so' som di' piỹem n'ouátetaiỹi. Qana'chi so' naviliỹáxac 'me 'ená'am jan' naseede jeso'me 'uáichiiñi da' jaỹim detaqátapega, qana'chi jaỹim 'enapéga, 'eet'oi:
REV.4.1	—Ỹa 'anenódesee'ma jénjo', qaidi 'am saloxóna jen'me sétaaque da' naloxon qomle ma'le ỹim dójo'.
REV.4.2	Huá'a, qana'chi jaỹim souáaue da' l'añaxac so' Espíritu Santo, qana'chi selá'a jaso' nes'ónaxaqui so' net'a net'ot di' piỹem. Jaso'me s'ónaxaqui 'uo so' nes'óotanỹi. 
REV.4.3	Jeso'me nes'óotanỹi jaso'me s'ónaxaqui ỹátaqta 'ená'am da' l'óiỹaxac jen' qa' lenaxat jaspe, 'uootaxa na' cornalina, da' ỹátaqta ỹaqasélec. Naua' lail jaso' s'ónaxaqui coleesop so' sega'me huosac. Jen' laqasélgaxa qaa'le 'ená'am jen' qa' esmeralda. 
REV.4.4	Qataxa naua' lail jaso' s'ónaxaqui qaa'le selá'a jaso' veinticuatro nes'ónaxaqui so' nasoxonecpi. Jeso'me ỹátaqta pagaxaiqa naua' louo, qataxa naua' naxa'dol 'ená'am jaga' naxa'do ga' net'a, jenaa'me nedot'a't oro. 
REV.4.5	Jaso'me s'ónaxaqui chiỹoqótapee'uo jen' naqasélgaxa, nesamaxa qataxa l'oxóỹaxac. Qataxa saua' siete coỹadáxanaqtel na' l'edáxa 'ená'am na' dóle'. Jesaa'me naqaisaua saua' siete 'me sa di'ỹo't 'me chiỹoqo'oto ñi' Dios. 
REV.4.6	Jidi'me nalótee'ga jaso' s'ónaxaqui nataq'en 'uo jaso' 'ená'am jan' huaxai ỹátaqta ỹ'aqáñi jen' lé'ec qataxa chíchiiñi.
REV.4.6	Naua' lail jaso' s'ónaxaqui, qana'chi huet'alo saua' cuatro síiỹac 'me nec'alétraiỹi. Jesaa'me ỹátaqta saqachiilo naua' lose' jan' l'aitepi. 
REV.4.7	So' 'uáichiiñi saua' síiỹac, jeso'me 'ená'am jen' sáuaxaic pólio'. So' laqáỹa qaamaxa 'ená'am jen' huaca. So' laqáỹa qaamaxa 'ená'am na' siỹaxaua so' latáxasoxoc. Qataxa so' p'áteegue qaa'le 'ená'am na' huedélcaic da' huaỹótac. 
REV.4.8	Saua' cuatro síiỹac, ñi' 'oonolec huo'oi naua' seis naua' láua'. Jen' p'áiỹi jana' laua qaa'le d'aichiilo jan' l'aitepi, qataxa na' p'áuo. Jesaa'me na'chi quete'dot di' nolo' qataxa di' pí'ỹaq da' 'éete':
REV.4.8	'Am 'me ỹátaqta 'am ỹoqovíta,
REV.4.8	'am qadasoxola' Dios 'me qaỹa 'te 'auqalánaac,
REV.4.8	'am 'me na'chi 'eeta't da' 'am 'uo,
REV.4.8	qataxa na'chi'am 'au'onataxáatac naỹi, qataxa 'auanat'aquéna.
REV.4.9	Naale da' saua' síiỹac da' ỹi'ỹoxodéetrac qataxa ỹanoto da' netónaxa'j jeso'me nes'óotanỹi jaso' s'ónaxaqui 'me qaỹa 'te loiquiaqa' da' l'óiỹaxac, 
REV.4.10	qana'chi jeso' veinticuatro nasoxonecpi ỹisóctrañi naua' liliictel da' ỹi'ỹoxode'n jeso'me qaỹa 'te loiquiaqa' da' l'óiỹaxac. Qana'chi naqa't naua' naxa'dol da' ỹacho'to jaso' nes'ónaxaqui. Ỹim, qana'chi 'eet'oi:
REV.4.11	'Am qadasoxola' Dios, 'asa'aguet da' 'am qoỹanot
REV.4.11	da' 'adi'ỹoxodic, 'ad'amaqchic, qataxa da' 'ad'añaxac;
REV.4.11	qá'a na'chi'am 'ad'onatac ỹimaquéna,
REV.4.11	mai'chi 'am chiỹaqaỹi,
REV.4.11	chan'eesa di'ỹoq ỹima jen'me.
REV.5.1	Ỹim, qana'chi jaỹim selá'a jaso' nede huétaỹi so' louaq ỹaỹáten so' nétanỹi jaso' s'ónaxaqui. Jaso'me qolcoqot'ague, qoỹidetalégue so' p'áuo qataxa na' p'áiỹi. Jaso'me qoỹitouoqtalóo'te saua' siete n'anaxanaqte da' qoỹapadéetaỹi. 
REV.5.2	Nataq'en selá'a so' namaxasec piỹem lé'ec, ỹátaqta qaỹa 'te ga' 'ená'am da' l'añaxac. Ỹátaqta neten da' denataxáatac, 'eet'oi:
REV.5.2	—¿Jái'chogamaxa tasa'aguet da' naqa't saua' n'anaxanaqte qataxa da' ỹ'ouáchiỹi jadójo' nede?
REV.5.3	Qá'a qaỹa ga' 'oonolec jen'me huet'ot na' piỹem da' 'uootaxa ỹañoxot da' ỹ'ouáchiỹi da' 'chi ỹic'aten jaso'me, qataxa na' huetalégue jen' 'aléua, qataxa jen'me p'áñi. 
REV.5.4	Jaỹim ỹátaqta ñoỹen, ỹasouaxat da' qaỹa 'te ga' taiỹet da' ỹ'ouáchiỹi da' ỹitaxaỹaxan, 'uootaxa da' 'chi ỹic'aten jaso'me nede. 
REV.5.5	Qana'chi so' 'oonolec so' ỹ'axaicáchiỹipi jaỹim 'enapéga, 'eet'oi:
REV.5.5	—Sa 'te qomle da' 'oquet'ot da' 'anoinaxac. Qá'a ñi' qoỹíitapega Sáuaxaic Pólio' 'me chiỹaqáaue na' lec'óqo'tepi so' Judá, nataq'en chiỹoxoguet so' net'a David, jiñi'me dauégaxan. Chan'eesa jiñi'me ỹañoxot da' naqa't saua' siete qoỹitouoqtalóo'te n'anaxanaqtel qataxa da' ỹ'ouáchiỹi jadójo' nede.
REV.5.6	Qana'chi selá'a so' huétanỹi na' laiñi jeso'me s'ónaqa', huetanỹilo saua' cuatro síiỹac qataxa so' ỹ'axaicáchiỹipi. Jeso'me 'ená'am na' n'aanaxate lec'óxot. Jeso'me nichaatétañi, qataxa di'ỹoqóta da' 'éeta joca'li qoỹalaat. Jeso'me siete jan' lepee qataxa siete naua' l'ai'te. Jenaa'me l'ai'te naqainaua naua' siete sa di'ỹo't 'me namaxalo ỹima jen' 'aléua ñi' Dios. 
REV.5.7	Jeso'me n'aanaxate lec'óxot ỹacona jaso'me nede 'me huétanỹi na' louaq ỹaỹáten jeso'me nétanỹi jaso' s'ónaxaqui. 
REV.5.8	Qana'chi jeso'me joca'li ma'le ỹacona jaso' nede, qana'chi saua' cuatro síiỹac qataxa jeso'me veinticuatro ỹ'axaicáchiỹipi ỹisocoto naua' liliictel so' n'aanaxate lec'óxot. Ñi' 'oonolec jeso'me ỹ'axaicáchiỹipi 'uo jan' liviqui, qataxa lasóqot'a jan' ỹómaxaqui 'me chiỹaqaỹi jan' oro. Jan'me huétaỹi jen' nichínataxanaxat. Jénjo' nichínataxanaxat, naqáina jen' netamnaxac jen' lalémaxasetpi ñi' Dios. 
REV.5.9	Jeso'me ỹ'axaicáchiỹipi ỹ'óotac da' dálaxaic nalac, 'eet'oi:
REV.5.9	'Am ỹátaqta 'asa'aguet da' 'auacona jana' nede qataxa da' 'anaqa't naua' qoỹitouoqtalóo'te n'anaxanaqtel;
REV.5.9	qá'a 'am qoỹalaat joca'li,
REV.5.9	qataxa saua' 'adetauo' na'chi laso'vi da' qo'mi 'aneuodenalo,
REV.5.9	qo'mi 'auachiỹoxotaavlo jen' ỹodapecachi siỹaxadipi 'me ỹodapecachi naua' l'aqtaqa,
REV.5.9	da' qaidi ỹima qo'mi lalémaxase'te ñi' Dios.
REV.5.10	Qataxa qo'mi 'auanaỹilo da' qo'mi net'al
REV.5.10	qataxa da' qo'mi letaxaỹáxanaxanqa na' siỹaxadipi da' s'onataxanqot ñi' qadet'a Dios.
REV.5.10	Qana'chi seloxogue ỹima jen' huetalégue jen' 'aléua.
REV.5.11	Ỹim, qaa'le jaỹim seloséguem, qana'chi semachíỹa da' laviliỹáxac ỹátaqta sa lec'óxotolec namaxasec piỹem lé'ecpi coleetasop jaso' s'ónaxaqui qataxa saua' síiỹac qataxa saua' ỹ'axaicáchiilo. Ỹátaqta qaỹa 'te ga' ỹañoxot da' naloqten jeso'me. 
REV.5.12	Qana'chi ỹátaqta ỹisam da' laviliỹáxac, 'eet'oi:
REV.5.12	Jiñi'me n'aanaxate lec'óxot 'me qoỹalaat da' qoỹa'uo nachítaqtaxanaxat,
REV.5.12	ñi'me ỹátaqta tasa'aguet da' qoỹanem da' damaxasóxonac qataxa da' nesaliaxa,
REV.5.12	naỹátenaxanaxac, qataxa da' n'añaxac,
REV.5.12	n'amaqchic, ni'ỹoxodic qataxa ni'ỹoxodénataguec.
REV.5.13	Qataxa semachíỹa nataq'en ỹima jen' l'onatacpi ñi' Dios 'me net'ot di' piỹem qataxa jen' huetalégue jen' 'aléua qataxa jen' huétaaue jen'me, qataxa na' huétanỹi jaso' huaxai. Ỹima jen'me 'eet'oi:
REV.5.13	Da' ni'ỹoxodénataxanaxac qataxa da' n'amaqchic,
REV.5.13	da' ni'ỹoxodic qataxa da' n'añaxac,
REV.5.13	qoỹanot qomle jiñi'me nétanỹi jañi' s'ónaxaqui, qataxa jiñi' n'aanaxate lec'óxot.
REV.5.13	Jeda'me qaỹa 'te loiquiaqa' qomle.
REV.5.14	Ỹim, qana'chi saua' cuatro síiỹac 'eet'oi:
REV.5.14	—¡Já'a, na'chi naq'áita dójo'!
REV.5.14	Jeso'me veinticuatro ỹ'axaicáchiỹipi qana'chi ỹasóidiñi naua' liliictel, qana'chi ỹi'ỹoxoden jiñi'me qaỹa 'te ga' loiquiaqa' da' l'óiỹaxac.
REV.6.1	Qana'chi sauáachiỹi jeso' n'aanaxate lec'óxot da' naqat jaso' 'oonole jaso'me n'anaxanaqtepi, qana'chi semachíỹa so' 'oonolec saua' cuatro síiỹac da' laviliỹáxac 'ená'am da' l'oxóỹaxac jaso' qasoxonaxa, 'eet'oi:
REV.6.1	—¡'Aỹala, ỹa 'auc'aten!
REV.6.2	Qana'chi sec'aten, qana'chi selá'a so' pegaq pagaxaic. Jeso'me netalégue lasóqot'a so' lichiquínec. Qana'chi jeso'me qoỹanem jaso' naxa'do jen' net'a. Qana'chi jec, da' qaidi dauégaxan, qataxa qaidi na'chi 'eeta't da' dauégaxaatac.
REV.6.3	Qana'chi jeso'me n'aanaxate lec'óxot, joca'li ỹitaxa naqat jaso' n'anaxanaqte laqáỹa, qana'chi semachíỹa so' síiỹac laqáỹa, 'eet'oi:
REV.6.3	—¡'Aỹala, ỹa 'auc'aten!
REV.6.4	Qana'chi nenoxonéegue so' pegaq laqáỹa tóomaxadaic. Jeso'me netalégue, jeso'me qoỹanem da' l'añaxac, qaidi deuootáxanec da' namaic jen' 'aléua, qataxa da' qaidi ỹ'étec ñi' 'oonolec siỹaxaua da' ỹalaat ga' laqáỹa. Qana'chi jeso'me qoỹanem so' let'ádaic legaxanaxat.
REV.6.5	Qana'chi so' n'aanaxate lec'óxot ca'li ỹitaxa naqat jaso' n'anaxanaqte laqáỹa, qana'chi ỹitaxa semachíỹa so' síiỹac laqáỹa, 'eet'oi:
REV.6.5	—¡'Aỹala, ỹa 'auc'aten!
REV.6.5	Qana'chi sec'aten, qana'chi selá'a so' pegaq laqáỹa léedaxaic. So' netalégue jeso'me lasóqot'a jaso' napogoqtaxanaxaqui. 
REV.6.6	Qana'chi semachíỹa so' n'aqtac chimaqapíinỹi na' laiñi saua' síiỹac, 'eet'oi:
REV.6.6	—Ga' un kilo na' trigo taiỹet qomle jaga' laso'vi ga' siỹaxaua da' d'onataxan di' 'oonolec nolo', qataxa ga' tres kilo na' cebada. Qaláxasa sa 'te qomle da' 'uo ga' 'auét'ec na' aceite qataxa na' latáxa.
REV.6.7	So' n'aanaxate lec'óxot ca'li ỹitaxa naqat jaso' n'anaxanaqte laqáỹa, qana'chi ỹitaxa semachíỹa so' p'áteegue síiỹac, 'eet'oi:
REV.6.7	—¡'Aỹala, ỹa 'auc'aten!
REV.6.8	Qana'chi sec'aten, qana'chi selá'a so' pegaq laqáỹa qoñoxoic. Jeso'me netalégue lenaxat Neleuaxa. So' nec'ataxanáuo, jeso'me naqaiso so' liquí'i jega'me lapónaqa' jen' napa'lpi. Qana'chi jeso' Neleuaxa qoỹanem da' l'añaxac, da' qaidi ỹalaat ñi' 'oonolec naua' cuatro siỹaxa'u jen' huetalégue jen' 'aléua, da' ỹidolégue ga' laataxac, qataxa ga' noqouáxa, qataxa jen' napite'na, qataxa jen' síiỹacpi 'me di'quiỹaac 'me huetalégue jen' 'aléua.
REV.6.9	Jeso'me n'aanaxate lec'óxot ca'li ỹitaxa naqat jaso' n'anaxanaqte laqáỹa, qana'chi selá'a so' liqui'ipi jeso'me qoỹalaat ca'li, ỹasouaxat da' ỹipaquetelóo'te da' ỹ'axátet'ape naua' l'aqtaqa ñi' Dios. Jeso'me huet'ot na' p'áñi jaso' neco'ỹoxonaxalate. 
REV.6.10	Qana'chi jeso'me ỹátaqta nesamaxadéetac, 'eet'oi:
REV.6.10	—'Am qadasoxola' Dios 'me ỹátaqta 'am ỹoqovíta qataxa 'aupaquetelégue jega'me 'aualoxóotac, ¿jái'chogamaxa quesetelégue da' ỹivíta ga' lalóqo' da' 'animit qataxa 'aua'uo ga' ne'uaxánaguec jega'me ỹ'étetac ca'li da' qanalaataguec 'me huetalégue jen' 'aléua?
REV.6.11	Qana'chi qoỹanema naua' louo pagaxaiqa jeso'me niqui'ipi. Qana'chi qoỹinapéga da' maliaxa cadá'ac da' nepogoxoin, dito' qomle da' ỹátaqta nalot'a't na' laỹi 'me l'onataxanaxau'pi 'me maliaxa d'onataxaatapeelégue so' Cristo, da' na'chi 'ená'am qomle jen'me da' qoỹalaat.
REV.6.12	Qana'chi jeso' n'aanaxate lec'óxot ca'li ỹitaxa naqat jaso' n'anaxanaqte laqáỹa, qana'chi sec'aten, qana'chi 'uo so' let'ádaic n'iquiaxa. Qana'chi jaso' c'atena 'om, ỹátaqta n'áltapiỹi. Qataxa so' 'auóxoic qaa'le ỹátaqta 'ená'am na' letóomaxa jan' netauo'. 
REV.6.13	Qataxa jan' huaqchiñipi qaa'le n'áqañi, talégue jen' 'aléua, 'ená'am jan' 'ipaq higo da' 'uootaxa n'áqtapiiñi jan' jala 'me maliaxa dadála, ỹasouaxat da' ỹ'iquiaxáatac jen' laỹat let'ádaic. 
REV.6.14	Jen' piỹem qaa'le nelágaxataac, 'ená'am da' qoỹinana't. Jen'me qasoxonaxa qataxa jan'me nepe qaa'le ca'ai qoỹi'n naua' l'achaqa'te. 
REV.6.15	Qana'chi jen'me net'alpi 'me ỹilotalégue jen' netalégue jen' 'aléua, qaa'le ỹima nañoxótoovlo naua' jauaco, nataq'en nañoxóchiñi no'to naua' qadi 'me net'oto naua' qasoxonaxádi. Nataq'en nañoxóchiñi ỹima na' ỹ'oxodaicpi, saliaxanqapi, qataxa na' huataxanaq let'alpi, qataxa na' 'uañaxaicpi, qataxa ỹima jen'me nelatacpi qataxa jen'me sa nelatacpi. 
REV.6.16	Jen'me detaqátapecot na' qasoxonaxapi qataxa jen' qadísat, 'eet'oi:
REV.6.16	—Ỹa qo'mi 'apatáxadiñii qomle, qataxa qo'mi 'auoxochí'nsopa qomle da' lec'atenaxanaxac jiñi'me nétanỹi jañi' s'ónaxaqui, qataxa da'me let'ádaic ne'uaxánaguec qa'en ñi'me n'aanaxate lec'óxot.
REV.6.17	Qá'a ma'le ỹivíta di' lalóqo' da' ỹátaqta let'ádaic ne'uaxánaguequéna. Qana'chi ¿jái'chogamaxa ỹañoxot da' nichaata'aguet? ¡Qaỹa!
REV.7.1	Ca'li ỹim dójo', qana'chi sela'alo saua' cuatro namaxa's piỹem lase', nichaatétrañi, huet'alo naua' cuatro ladico na' laỹat. Jesaa'me neláxatetrañi naua' laỹa'chi, da' qaidi sa 'te da' ỹaseedáxatelégue jen' 'aléua, qataxa jan' huaxai, qataxa jan' 'ipaq. 
REV.7.2	Nataq'en selá'a so' 'oonolec namaxasec piỹem lé'ec chiỹoxogue da' liiséguem jaso' c'atena, qataxa lasóqot'a jaso' l'anaxanaqte ñi' Dios 'me nec'alétaiỹi. Qana'chi jeso' namaxasec ỹátaqta nesamaxaden da' 'enapegalo saua' laqáỹa' cuatro namaxa's 'me qoỹanema da' n'añaxac da' qaidi 'uo ga' n'áxat jen' 'aléua qataxa jaso' huaxai. 'Eet'oi da' l'aqtac:
REV.7.3	—Sa 'te qomle da' 'uo ga' 'aviñíit'ec jen' 'aléua qataxa jaso' huaxai qataxa jan' 'ipaq, dito' qomle ma'le ỹim da' s'anaq na' latap ỹima na' lamaxa'spi ñi' qadet'a Dios.
REV.7.4	Ỹim, qaa'le jaỹim semachíỹa so' nalót'a da' ỹóvi' na' n'añiisecpi, 'eet'oi: ciento cuarenta y cuatro mil da' ỹima'a't na' n'añiisecpi so' lec'óqo'tepi so' Israel. 
REV.7.5	Ỹóvi' na' doce mil na' n'añiisecpi so' lec'óqo'tepi so' Judá, qataxa doce mil so' n'añiisecpi so' lec'óqo'tepi so' Rubén, qataxa doce mil so' n'añiisecpi so' lec'óqo'tepi so' Gad, 
REV.7.6	qataxa ỹóvi' so' doce mil so' n'añiisecpi so' lec'óqo'tepi so' Aser, qataxa doce mil so' n'añiisecpi so' lec'óqo'tepi so' Neftalí, qataxa doce mil so' n'añiisecpi so' lec'óqo'tepi so' Manasés, 
REV.7.7	qataxa ỹóvi' so' doce mil so' n'añiisecpi so' lec'óqo'tepi so' Simeón, qataxa doce mil so' n'añiisecpi so' lec'óqo'tepi so' Leví, qataxa doce mil so' n'añiisecpi so' lec'óqo'tepi so' Isacar, 
REV.7.8	qataxa ỹóvi' doce mil so' n'añiisecpi so' lec'óqo'tepi so' Zabulón, qataxa doce mil so' n'añiisecpi so' lec'óqo'tepi so' José, qataxa doce mil so' n'añiisecpi so' lec'óqo'tepi so' Benjamín.
REV.7.9	Ca'li ỹim dójo', qana'chi selá'a so' ỹodapecachi siỹaxadipi 'me ỹodapecachi na' l'aqtacpi. Jeso'me nichaatétañi, dasóta'uo so' s'ónaqa' qataxa jeso'me n'aanaxate lec'óxot. Jeso'me siỹaxadipi sa lec'óxotolec, qaỹa 'te ga' ỹañoxot da' naloqten. Jeso'me ỹima pagaxaic na' loxot, qataxa lasóqot'a jaso' chaic laua. 
REV.7.10	Ỹima jeso'me ỹ'alqátaỹi, 'eet'oi:
REV.7.10	Da' qadec'alaxa chiỹoqo'ot ñi' qadet'a Dios,
REV.7.10	'me nétanỹi jañi' s'ónaxaqui da' net'a
REV.7.10	qataxa jiñi'me n'aanaxate lec'óxot.
REV.7.11	Ỹima jen'me namaxa'spi piỹem lé'ecpi nichaatétañi, coleesop jaso' s'ónaxaqui, qataxa so' nasoxonecpi, qataxa saua' cuatro síiỹac. Qana'chi jeso'me siỹaxadipi ỹisóidiñi naua' liliictel ỹátaqta ỹivídaxatet'aguet naua' lata'pi jen' 'aléua. Qana'chi ỹi'ỹoxoden ñi' Dios, 
REV.7.12	qoỹiit'oi:
REV.7.12	¡Já'a, na'chi naq'áita dójo'!
REV.7.12	Da' ni'ỹoxodénataxanaxac, da' ni'ỹoxodic, qataxa da' naỹátenataxanaxac, da' tónaxac,
REV.7.12	qataxa n'amaqchic, namaxasóxonaxac, qataxa da' n'añaxac,
REV.7.12	ỹima jeda'me qoỹanot ñi' qadet'a Dios, jeda'me qaỹa 'te ga' loiquiaqa' qoỹin.
REV.7.12	Já'a, na'chi naq'áita dójo'.
REV.7.13	Qana'chi so' 'oonolec so' nasoxonecpi jaỹim ỹinat, 'enaac:
REV.7.13	—¿Jái'chi na'me nójo' siỹaxadipi 'me pagaxaic jen' loxot? ¿Jái'chogamaxa hua'ague ga' chiỹoxogue?
REV.7.14	Qana'chi jaỹim seet'oi:
REV.7.14	—Neegue't, 'am ỹasoxola', 'am 'me 'auaỹáten.
REV.7.14	Qana'chi jeso'me 'enáacjo':
REV.7.14	—Qá'a jen'me, naqáina na' chiỹaqáaue da' let'ádaic 'queténaxac. Naqáina jen'me ỹiỹoi' naua' louo qataxa ỹátaqta ỹapaga't qa'e'n, ỹasouaxat da' diỹoxonalo naua' letauo' ñi' n'aanaxate lec'óxot. 
REV.7.15	Chan'eesa jen'me dasóta'uo na' nes'ónaqa' ñi' Dios, qataxa d'onataxaatapeelégue jiñi'me naua' noloqo'te qataxa naua' pi'ỹáxadi jiñi'me tamnaxaqui 'me lalémaxaset ñi' Dios. Jiñi'me nétanỹi jañi' s'ónaxaqui, jiñi'me nepelteetalégue jen'me. 
REV.7.16	Huá'a, qana'chi sa ni'quichínỹi na' loqouáxa qataxa da' láquip lamaic. Qataxa sa 'te da' ỹavíỹaxat jañi' c'atena, qataxa sa ni'quichínỹi na' nipi'ỹaxa. 
REV.7.17	Qá'a ñi' n'aanaxate lec'óxot 'me nétanỹi na' laiñi di' s'ónaqa', jiñi'me ỹilotalégue qomle jen'me siỹaxadipi, 'ená'am qa'en jan' lalo n'aanaxate, qataxa ỹauéguee'ga jega'me 'chi náatetaseguem noxop 'me chiỹaqaỹi da' nec'alaxa. Huá'a, qana'chi ñi' Dios ỹiỹo ỹima jan' láchi' jen' siỹaxadipi.
REV.8.1	So' n'aanaxate lec'óxot ca'li naqat jaso' p'áteegue n'anaxanaqte 'me ỹapadéetaỹi jaso' nede, qana'chi cada'acolec da' tóchiiñi, ỹóvi' media hora. 
REV.8.2	Ỹim, qana'chi selá'a so' siete namaxa'spi piỹem lé'ecpi nichaatétañi, dasóta'uo di' nes'ónaqa' ñi' Dios. Qana'chi jeso'me qoỹanem jaso' siete naseede. 
REV.8.3	Ỹim, qataxa janac so' namaxasec laqáỹa piỹem lé'ec, lasóqot'a so' lemala' jen' nichínataxanaxat 'me chiỹaqaỹi na' oro. Qana'chi dasóta'uo jaso' neco'ỹoxonaxalate. Qana'chi qoỹanem so' ỹátaqta jalcote nichínataxanaxat, da' qaidi ỹaneuo, quetaa'ue da' netamnaxac ỹima na' lalémaxasetpi ñi' Dios, da' ỹachalégue jaso' neco'ỹoxonaxalate 'me chiỹaqaỹi jan' oro 'me néta'ña di' nalótee'ga di' s'ónaqa'. 
REV.8.4	Qana'chi jan' nemála' jeso'me nichínataxanaxat chiỹoqotelégue so' louaq so' namaxasec da' taỹot ñi' Dios, cásee'megue da' netamnaxac jen'me lalémaxasetpi ñi'me. 
REV.8.5	Qana'chi jeso'me namaxasec ỹacona so' lemala' so' nichínataxanaxat, qana'chi ỹisócapegooue jan' poqo so' dóle' 'me huetalégue jaso' neco'ỹoxonaxalate. Ỹim, qana'chi ỹasaqapeelégue na' 'aléua. Qana'chi 'uo so' l'oxóỹaxa, nesamaxa, naqasélgaxa, qataxa d'iqui jen' 'aléua.
REV.8.6	Qana'chi so'me siete namaxa'spi piỹem lé'ecpi 'me lasóqot'a jaso' naseedepi, jeso'me niỹamaxachiñi da' qaidi daseedáxan.
REV.8.7	Qana'chi jeso'me 'uáichiiñi namaxasec ca'li daseedáxan, qana'chi janac jaso' lachi qataxa so' dóle' ỹaleeguet jan' netauo' 'me qoỹicodelégue jen' 'aléua. Qana'chi ỹavic jan' 'oonole naua' tres 'ipa, nataq'en jen' 'aléua qataxa jen' 'auaqapi dadála.
REV.8.8	So' namaxasec laqáỹa ca'li ỹasiidíỹi jaso' laseede, qana'chi qoỹamaxañíỹi jaso' huaxai jaso' sega'me qasoxonaxa 'edétanỹi. Qana'chi saua' tres lail jaso' huaxai, qana'chi 'oonolec taỹá'a da' netauo', 
REV.8.9	qataxa qoỹileem ñi' 'oonolec naua' tres ỹima jen' huétanỹi jan' huaxai, qataxa doláỹi jañi' 'oonole naua' tres ỹima jan' nilicotal.
REV.8.10	Qataxa so' namaxasec laqáỹa ca'li ỹasiidíỹi jaso' laseede, qana'chi n'áqañi jaso' huaqchiñi lat'édai. Jaso'me 'edétanỹi, 'ená'am jan' coỹadáxanaqte. Jaso'me táchiinỹi jen' 'oonolec saua' tres ỹima jen' ñáchi, qataxa jen'me náatetaseguempi jen' lé'ec. 
REV.8.11	Jaso' huaqchiñi lenaxat Chimaxadai. Qana'chi jidi' 'oonolec naua' tres ỹima jen' ñáchi qana'chi ỹátaqta chim. Qana'chi jalcote na' ỹileem na' siỹaxadipi, qá'a na' noxop ỹátaqta chim.
REV.8.12	So' namaxasec laqáỹa ca'li ỹasiidíỹi jaso' laseede, qana'chi 'om so' lai jaso' c'atena qataxa so' 'auóxoic. Nataq'en 'om jañi' 'oonole saua' tres ỹima jan' huaqchiñi, qana'chi 'uo na' huá'ña jen' l'álaxa. Qataxa cadá'ac da' sa 'te da' di'ỹoxóỹi di' nolo' qataxa di' pí'ỹaq.
REV.8.13	Ca'li ỹim, qana'chi ỹitaxa ñanaxaséguem, qana'chi semachíỹa so' namaxasec piỹem lé'ec huaỹótac, huet'ot di' piỹem, ỹátaqta nesamaxaden da' detaqa. 'Eet'oi:
REV.8.13	—¡Jaigamaa! ¡Ỹátaqta choxodaicolec na' netalégue jen' 'aléua, qomle ỹivíta da' ỹasiidiỹilo gaua' laseedel gaua' tres namaxa's laqáỹa' piỹem lase'!
REV.9.1	So' namaxasec laqáỹa piỹem lé'ec, ca'li ỹasiidíỹi jaso' laseede, qana'chi selá'a jaso' huaqchiñi 'me chiỹoqo'ot joca'li na' piỹem da' talégue jen' 'aléua. Qana'chi jaso'me qoỹanem jaso' ló'o so' nasom jega'me lapónaqa' na' napa'lpi. 
REV.9.2	Ỹim, qana'chi jaso'me ỹ'ouáteuo so' nasom so' lapónaqa' jen' napa'lpi. Huá'a, qana'chi nenoxooséguem jaso' nemála', 'ená'am jan' nemála' jan' nauóxonaxaqui. Qana'chi jaso' nemála' taỹá'a so' n'álaxa, qaa'le ỹapadeelégue jaso' c'atena qataxa na' piỹem. 
REV.9.3	Qana'chi jaso' nemála' chiỹaqáaue jaso' qosiiquioxoi, qana'chi huaỹolégue jen' 'aléua. Qana'chi jaso' qosiiquioxoi qoỹanem da' ledónataxanaxac 'me 'ená'am da' l'añaxac na' noxopic 'me huetalégue jen' 'aléua. 
REV.9.4	Qana'chi qoỹamaxalégue jaso'me da' sa 'te da' 'uo ga' n'áxat na' 'auaqapi 'me huetalégue jen' 'aléua qataxa jan' 'ipaq, 'uootaxa gamachaqaiga dadála, na'chínata jen'me siỹaxadipi 'me sa 'te nétaỹi na' latap jaga' l'anaxanaqte ñi' Dios. 
REV.9.5	Qaláxasa sa 'te da' qoỹasenem da' ỹátaqta ỹalaat, na'chidáta da' 'chi ỹa'uo da' laỹaliaxa, ỹivídaxatreegue gaua' cinco 'auóxoiqa. Dójo' naỹaliaxa 'ená'am da' laỹaliaxa ga' siỹaxaua da' 'uootaxa ỹíto ga' noxopic. 
REV.9.6	Qana'chi jega'me nolo' jen' siỹaxadipi nimitétaaque qomle da' sétaaque ỹileu, qaláxasa sa ỹauana. Temaqaidi da' sétaaque da' ỹileu, qaláxasa da' neleuaxa cá'ai qomle na' siỹaxadipi.
REV.9.7	Jaso'me qosiiquioxoi 'ená'am da' lasoxoc jen' pegaq da' qoỹaqátaxata't da' nalaat. Jen' laqaic nétaỹi jan' 'ená'am jan' naxa'do ga' net'a. Jen' latáxasoxoc, qaa'le 'ená'am na' latáxasoxoc ga' siỹaxaua. 
REV.9.8	Na' laỹoxot, qaa'le 'ená'am na' laỹoxot jan' ỹauo. Naua' lodaitel, qaa'le 'ená'am jan' lodaite jen' sáuaxaic pólio'. 
REV.9.9	Jen' ló'oc, qaa'le nequepaxatetalégue jan' laataxaqui laicaua. Da' lesamaxa naua' láua', qaa'le 'ená'am da' lesamaxa jen' ỹátaqta jalcote lauégaxala' jan' náauenapi 'me taiỹi ga' laataqa'. 
REV.9.10	Jen' láauenec, qaa'le 'ená'am jen' láauenec jen' noxopic, 'uo jan' lesógaxanaqte. Jen'me láauenec 'uo da' ledónataxanaxac, da' qaidi 'uo ga' ỹ'étec na' siỹaxadipi, ỹivídaxatetreegue gaua' cinco 'auóxoiqa. 
REV.9.11	Jaso'me qosiiquioxoi na'chi lasoxola' jeso'me ỹilotalégue ga' lapónaqa' na' napa'lpi. Jeso'me nasoxola', jeso'me lenaxat Abadón jen'me l'aqtac na' hebreo lé'ecpi. Jega'me griego lé'ecpi, qaa'le 'enapéga Apolión. Jeda'me náỹi da' laataxanaxaic.
REV.9.12	Ỹinoxonéegue jeso'me 'uáichiiñi naỹaliaxa, qaláxasa maliaxa natra't gaua' laqáỹa' dos.
REV.9.13	Qataxa so' namaxasec laqáỹa piỹem lé'ec ỹasiidíỹi jaso' laseede. Qana'chi semachíỹa so' n'aqtac chimaqapíinỹi so' laiñi saua' cuatro lepeel jaso' neco'ỹoxonaxalate oro 'me néta'ña ga' nalótee'ga ñi' Dios. 
REV.9.14	Qana'chi jeso' n'aqtac 'enapéga so' namaxasec 'me ỹaseedétapiỹi jaso' naseede, 'eet'oi:
REV.9.14	—'Ausodéegue qomle ñaua' cuatro namaxa's piỹem lase' 'me qoỹicoindeta'salo, jiñaa'me nétra'ña di' loxogue so' ñáchi lenaxat Eufrates.
REV.9.15	Huá'a, qana'chi qoỹisodéegue saua' cuatro namaxa's, da' qaidi ỹalaa't ñi' 'oonolec naua' tres jen'me siỹaxadipi. Qá'a jesaa'me cuatro qoỹaqátaxata'salo, da' qaidi da' ỹivíta jega'me naloqtenec nolo' 'me huétooue ga' 'auóxoic qataxa ga' huó'e, qana'chi leuótete'. 
REV.9.16	Semachíỹa so' 'chi nalóta so' nesoxonaqapi 'me netalégue so' pegadipi, qaa'le ỹóvi' so' doscientos millones.
REV.9.17	Naqaida da' 'éeta da' ỹiuoqtaxanaxac ca'li selá'a jeso'me pegadipi qataxa jeso'me netalégue. Jeso'me netalégue lapaqatalóo'te naua' letóguel naua' laataxaqui' 'me tóomaxadail, qataxa málaxadai, qataxa ỹoqovi da' l'óiỹaxac. Jeso'me pegadipi naua' laqai'go 'ená'am na' laqaic na' sáuaxaic pólio'. Qataxa naua' nedégaqa'te naỹapee'galo na' dóle', qataxa jan' nemála', qataxa jen' sega'me huosac l'atec. 
REV.9.18	Huá'a, qana'chi ỹileu ñi' 'oonolec saua' tres jen'me siỹaxadipi ỹasouaxat jeso'me dóle', nemála', qataxa jen' sega'me huosac l'atec 'me chiỹoqótapegooue na' nedégaxat so' pegadipi. 
REV.9.19	Qá'a dójo' l'añaxac so' pegadipi huétaaue na' nedégaxat qataxa na' láauenec. Qá'a jen' láauenec 'ená'am na' nanaic. 'Uo na' laqaicpi, da' qaidi ỹañoxot da' detoxon.
REV.9.20	Qaláxasa jen'me qapiỹáñi siỹaxadipi 'me sa 'te da' ỹileema jesaa'me nalaatagueco, taqadíta sa 'te da' ỹaxadíñi naua' sa n'oi'n 'me ỹ'étet'ape. Qataxa sa 'te da' ỹaxañi da' netameetapecot na' sa di'ỹoq nataqtáqaicpi, qataxa na' niqui'ipi 'me chiỹaqaỹi qoỹin jan' oro, plata, bronce, qa', 'uootaxa jen' 'ipaq 'me sa 'te da' dec'atenaxan, 'uootaxa demachíỹaac, 'uootaxa ỹiuo. 
REV.9.21	Nataq'en sa 'te da' ỹaxañi da' dalaataxan, qataxa da' ledánaxanaxac, qataxa da' nequeséeguetaxa, qataxa da' lecacháxac.
REV.10.1	Ỹim, qana'chi selá'a so' namaxasec laqáỹa piỹem lé'ec ỹátaqta 'uañaxaic, chiỹoqo'ot na' piỹem, huétaaue so' ló'oc, qataxa so' huosac coleesop na' laqaic. Qataxa na' latáxasoxoc, 'ená'am na' l'edáxa jañi' c'atena. Qataxa naua' lichil 'ená'am na' dóle' l'edáxa. 
REV.10.2	Nataq'en lasóqot'a jaso' nede c'oqte ỹ'ouátetaỹi. Qana'chi na' lápia' 'me ỹaỹáten petalégue qa'en jaso' huaxai, qataxa so' lápia' n'emaq, qaa'le petalégue qa'en na' 'aléua. 
REV.10.3	Qana'chi n'áloxodenec da' laviliỹáxac da' detaqa. Dójo' laviliỹáxac 'ená'am da' 'uootaxa doqo na' sáuaxaic pólio'. Ca'li ỹ'alaq, qana'chi saua' siete qasoxonaxa, qana'chi detaqai'. 
REV.10.4	Ca'li ỹim da' letaxaỹaxa'j saua' siete qasoxonaxa, qana'chi jaỹim sétaaque sidíñi. Qaláxasa jaỹim semachíỹa so' n'aqtac chimaqpecot di' piỹem, jaỹim 'enapéga, 'eet'oi:
REV.10.4	—Sa 'te qomle da' 'audíñi da' l'aqta'j saua' siete qasoxonaxa, qaidi sa 'te da' 'uo ga' ỹaỹáten.
REV.10.5	Ỹim, qana'chi jeso'me namaxasec piỹem lé'ec 'me selótapega petalégue na' noxop qataxa jen' 'aléua, jeso'me ỹaloxonot na' piỹem na' louaq ỹaỹáten. 
REV.10.6	Qana'chi ỹanot da' l'aqtac jiñi'me na'chi 'eeta't da' nec'alétaiỹi, jiñi'me l'onatac na' piỹem qataxa jen' 'aléua, jan' huaxai, qataxa ỹima jen'me huetalquéna, 'eet'oi:
REV.10.6	—Naỹi ma'le sa 'te da' ỹitaxa 'uo ga' qoỹiuatá'a. 
REV.10.7	Qá'a qomle ỹivíta ga' lalóqo' da' ỹasiidíỹi jaga' laseede ga' p'áteegue saua' siete namaxa's piỹem lase', huá'a, qana'chi ỹipaquíchiỹi ỹima jen'me sa di'ỹoq 'me detaqátapega josii'chi ñi' Dios. Huá'a, qana'chi ỹipaquíchiỹi da' ỹ'aqtáxanaxanec jiñi'me jen'me lamaxa'spi l'aqtáxanaxanecpi.
REV.10.8	Qana'chi so' n'aqtac 'me semachítapega chimaqpecot di' piỹem ỹitaxa v'iỹílaxalégue da' jaỹim 'enapéga, 'eet'oi:
REV.10.8	—'Ausómt'a qomle, 'auacona jada' nede c'oqte ỹ'ouátetaỹi 'me huétaỹi da' louaq laiñi jeda'me namaxasec piỹem lé'ec 'me pétanỹi jan' huaxai qataxa na' 'aléua.
REV.10.9	Ỹim, qana'chi sec, qana'chi siỹaxanot so' namaxasec, da' qaidi jaỹim ỹanem jaso' nede c'oqte. Qana'chi jeso'me jaỹim 'enapéga, 'eet'oi:
REV.10.9	—Na, na'chi 'amatáuo qomle da' 'aualic. Qana'chi na' 'andégaxat qomle ỹátaqta jama, 'ená'am na' ma'ague lí'i. Na' 'adauel qomle, qaa'le ỹátaqta chimiỹi.
REV.10.10	Qana'chi sacona jaso'me nede c'oqte 'me huétaỹi na' louaq so' namaxasec. Ỹim, qana'chi salic. Huá'a, qana'chi jen' ñidégaxat ỹátaqta jama, 'ená'am na' ma'ague lí'i da' lamaic. Qaláxasa ca'li copaỹi'nỹi da' salic, qana'chi ỹátaqta chimiỹi qa'en jen' ỹiuel. 
REV.10.11	Ỹim, qana'chi jaỹim qoỹinapéga, qoỹíitojo':
REV.10.11	—'Am ỹitaxa 'av'iỹílaxalégue qomle da' 'au'axátem da' l'aqtac ñi' Dios na' ỹodapecachi siỹaxadipi 'me nataq'en ỹodapecachi na' l'aqtacpi, nataq'en na' jalcote net'alpi.
REV.11.1	Qana'chi jaỹim qoỹanem so' coqta 'me 'ená'am jen' naloqtenaxanaxat. Jaỹim qoỹinapéga, qoỹinaac:
REV.11.1	—'Oñíseguem qomle, na'chi 'analoqten di' jaloc jiñi' tamnaxaqui lalémaxaset ñi' Dios qataxa jañi'me neco'ỹoxonaxalate. Qataxa 'analoqten ga' lecáta jen'me di'ỹoxodenataxáatacpi 'me huét'a di'me. 
REV.11.2	Qaláxasa sa 'te qomle da' 'analoqten di' nasoxoc ñi' tamnaxaqui, qá'a di'me qoỹanem na' ỹaqá'a ga' chiỹoxogue. Jen'me siỹaxadipi ỹátaqta ỹi'uena't di' noic 'me lalémaxaset ñi' Dios. Ỹivídaxatetreegue gaua' cuarenta y dos 'auóxoiqa. 
REV.11.3	Qana'chi jaỹim qomle sama' gaua' dos ỹamaxa's, qaidi ỹ'axa't naua' ỹ'aqtaqa ỹátaqta ỹivídaxatetreegue gaua' mil doscientos sesenta noloqo'te. Jegaa'me ỹáatrañi gaua' louo lasouaxaqui'.
REV.11.4	Saua' dos n'aqtáxanaxanqa naqaisaua saua' dos 'ipa 'olívos qataxa saua' dos coỹadáxanaqtel 'me qoỹanétra'ña ga' néta'ña jiñi'me lasoxola' ỹima jen'me huetalégue jen' 'aléua. 
REV.11.5	Da' 'uootaxa 'uo ga' sétaaque da' n'áxa't, qana'chi jesaa'me ỹañoxo't da' necosadee'gue na' dóle', qana'chi ỹátaqta nemachíchiiñi da' ỹavíỹaxa't ỹima so' nep'aguénaxau'pi. Naqaida da' nalaataguec da' 'uootaxa 'uo ga' sétaaque da' n'áxa't jesaa'me. 
REV.11.6	Qá'a jesaa'me n'aqtáxanaxanqa 'uo da' l'añaxa'j, da' qaidi ỹapadídiỹi di' piỹem da' qaỹa 'te huétep 'uootaxa maliaxa ỹ'axátet'ape naua' l'aqtaqa ñi' Dios. Qataxa nataq'en 'uo da' l'añaxa'j da' taỹá'a qa'en jen' noxop jan' netauo', qataxa da' ỹauóte da' ne'queténaxac ỹima jen'me huetalégue jen' 'aléua, da' ni'quichínỹi qa'en na' ỹodapecachi na' lapite'na. Ỹátaqta mai'chi ỹoiquíitrac da' v'iỹílaqtalóo'te ga' ỹ'eteque na' siỹaxadipi. 
REV.11.7	Qaláxasa qomle ma'le ỹima't na' ỹ'étetracpi, qana'chi so' síiỹac 'me chiỹaqá'ña so' lapónaqa' jen' napa'lpi, jeso'me ỹilóiquiaxa'n jesaa'me. Ỹim, qana'chi loxonaqa, qana'chi ỹalaa't. 
REV.11.8	Qana'chi da' ló'oquiaxa'j jesaa'me qoỹachítra'nỹi na' laiñi so' naq'aic jidi'me let'ádaic noic 'me huá'ña joca'li qoỹitouoxolégue so' 'ipaq so' qadesaliaxanec, jidi'me 'chi qoỹimatá'ac da' lenaxat Sodoma qataxa Egipto. 
REV.11.9	Ỹóvi' qomle gaua' tres noloqo'te qataxa ga' laiñi ga' nolo' laqáỹa da' ỹic'atéetac da' ló'oquiaxa'j jesaa'me jen' ỹodapecachi siỹaxadipi 'me ỹodapecachi na' l'aqtacpi. Sa 'te qomle da' ỹasen da' qoỹisiidíñi. 
REV.11.10	Ỹima qomle jen'me siỹaxadipi 'me huetalégue jen' 'aléua ỹátaqta netóotapeeque da' nalaatague'j jesaa'me. Qana'chi ỹasouaxat dójo' netónaxac, qana'chi ñi' 'oonolec ỹamaxa ga' 'chi neme qa'en ga' laqáỹa. Qá'a saua' dos l'aqtáxanaxanqa ñi' Dios, jesaa'me ỹátaqta 'uo qa'en da' ne'queténaxac na' siỹaxadipi. 
REV.11.11	Qaláxasa qomle ỹinoxodéegue gaua' tres noloqo'te qataxa ga' laiñi ga' nolo' laqáỹa, qana'chi ñi' Dios ỹitaxa nec'alaxatréegue, qana'chi ỹitaxa nec'aldéegue. Qana'chi ỹima jen' ỹauaachiilo jesaa'me 'uo da' loqolánaxa. 
REV.11.12	Ỹim, qana'chi saua' dos n'aqtáxanaxanqa, jesaa'me demachíta so' let'ádaic naviliỹáxac chimaqpecot di' piỹem, 'eet'oi:
REV.11.12	—'Auanaisée'ma jénjo' p'áseguem.
REV.11.12	Qana'chi jesaa'me tategue da' piỹem, quétraaue so' ló'oc. Jen'me lauteu'pi jesaa'me qana'chi ỹauaachiilo. 
REV.11.13	Huá'a, qana'chi 'uo so' n'iquiaxa, qana'chi noláiñi ñi' 'oonolec na' diez 'emecpi jeso'me noic let'ádaic. Ỹóvi' na' siete mil so' ỹileu ỹasouaxat jeso'me n'iquiaxa let'ádaic. Jen' n'iỹóxot so' siỹaxadipi ỹátaqta 'uo da' loqolánaxa, qana'chi ỹi'ỹoxodéetac ñi' Dios 'me net'ague da' piỹem.
REV.11.14	Qana'chi ỹinoxonéegue jeso'me niỹaqa'aguet sa naỹamaxa, qaláxasa sa huaỹáloq da' nóvi' ga' laqáỹa 'me p'áteegue naua' tres.
REV.11.15	Qana'chi so' p'áteegue saua' siete namaxa's, jeso'me ỹasiidíỹi jaso' laseede. Qana'chi qodemachíỹa so' ỹisam naviliỹáxacpi 'me chimaqpecot di' piỹem, 'eet'oi:
REV.11.15	Da' l'onataxanaxac jen' net'alpi 'me ỹilot'ague jen'me huetalégue jen' 'aléua,
REV.11.15	jeda'me naỹi lalémaxaset ñi' qadasoxola' qataxa jeso'me namaq net'a qadec'alaxaqui;
REV.11.15	qana'chi jiñi'me qaỹa 'te loiquiaqa' naỹi da' ỹilo'ogue ỹima jen'me.
REV.11.16	Qana'chi jeso'me veinticuatro nasoxonecpi 'me nes'óotanỹi jaso' s'ónaxaqui dasóta'uo ga' nes'ónaqa' ñi' Dios, jeso'me ỹisóidiñi naua' liliictel ỹátaqta ỹivídaxatet'aguet na' latap jen' 'aléua. Qana'chi qoỹi'ỹoxoden ñi' Dios, 
REV.11.17	qoỹíitojo':
REV.11.17	'Am qantamnaxala' 'me qaỹa 'te ga' 'auqalánaac,
REV.11.17	'am 'me na'chi 'eeta't da' 'am 'uo,
REV.11.17	qataxa na'chi'am 'me 'au'onataxáatac naỹi, qataxa 'auanat'aquéna,
REV.11.17	'am ñitónaqtapeec,
REV.11.17	qá'a 'am 'au'euóxona jeda'me qaỹa 'te 'ená'am 'ad'añaxac,
REV.11.17	qaidi 'aulo'ogue ỹima jen'me huetalégue jen' 'aléua.
REV.11.18	Jen'me ỹodapecachi siỹaxadipi ỹátaqta dalemata,
REV.11.18	qaláxasa ma'le ỹivíta di' lalóqo' da' 'am 'aua'uo ga' ne'uaxánaguec jen'me.
REV.11.18	Qataxa nataq'en ma'le ỹivíta di' lalóqo' da' 'am 'animit ỹima jen' napa'lpi,
REV.11.18	qataxa da' 'aua'uo ga' neseetenataguec jen' 'adamaxa'spi 'me ỹ'axátet'ape naua' 'ad'aqtaqa,
REV.11.18	qataxa jen'me nañanguet da' 'am 'equegue, qataxa jen' 'am ỹi'ỹoxodéetac,
REV.11.18	temaqaidi da' 'uootaxa ỹ'oxodaic, 'uootaxa ga' sa ỹ'oxodaq.
REV.11.18	Qataxa nataq'en ma'le ỹivíta di' lalóqo'
REV.11.18	da' 'am 'auoláxachiỹi jen'me noláxatetapiiñi ỹima jen'me huetalégue jen' 'aléua.
REV.11.19	Huá'a, qana'chi qoỹ'ouáteuo so' tamnaxaqui lalémaxaset ñi' Dios 'me net'ague da' piỹem. Qana'chi ỹátaqta di'ỹoqóta jaso' lai't saua' diez laqátaxaco ñi' Dios. Qana'chi 'uo so' naqasélgaxa, nesamaxa, qataxa so' nalimáxa qataxa so' n'iquiaxa qataxa jaso' lachi lat'édai.
REV.12.1	Qana'chi ỹitaxa di'ỹoq so' n'anec laqáỹa, 'eet'oi: Jaso' ỹauo nichaatétaaue jaso' c'atena, 'ená'am ga' lapoto. Qataxa so' 'auóxoic, qaa'le petalégue. Qataxa jaso'me ỹáatañi jaso' naxa'do ga' net'a. Jaso'me jaxa'do netaỹilo saua' doce huaqchiñi. 
REV.12.2	Jaso' ỹauo, jaso'me qo'uaxai. Ỹátaqta dachitata, qana'chi ỹ'alqátac, ỹasouaxat da' sétaaque c'oi. 
REV.12.3	Ỹim, qataxa di'ỹoq so' n'anec laqáỹa huo'ot na' piỹem, 'eet'oi: So' síiỹac let'ádaic sega'me ñaxadiaq da' l'óiỹaxac. Jeso'me tóomaxadaic, qataxa siete naua' laqai'go, qataxa diez jan' lepee. Ñi' 'oonolec jen' laqaic ỹáatañi jan' naxa'do ga' net'a. 
REV.12.4	Jen' láauenec jeso'me ỹaualegaxalégue jan' huaqchiñipi 'me net'ot di' piỹem. Qana'chi natelégue qa'en jen' 'aléua jaso' huaqchiñipi, jañi' 'oonole saua' tres jaso'me huaqchiñipi. Jeso' síiỹac sega'me ñaxadiaq, jeso'me nichaatet'asop jaso' ỹauo 'me sétaaque da' c'oi, da' sétaaque ỹalic so' lec'óxot da' niỹíñi. 
REV.12.5	Qana'chi jaso' ỹauo niỹíñi so' lec'óxot lé'em, jeso'me sétaaque qoỹin da' net'a, qaidi ỹilo'ogue ỹima jen'me ỹodapecachi siỹaxadipi, ỹauót'ai so' lamaxasóxonaxat laicaua. Qaláxasa so' lec'óxot, jeso'me qodootáxanec, qana'chi qoỹidá'a ga' nes'ónaqa' ñi' Dios. 
REV.12.6	Qaláxasa jaso' ỹauo dasóiỹi, ỹic'áta ga' totelégue 'aléua, ga' ỹaqátaxata't ñi' Dios da' sétaaque l'acháqa' jaso'me, qaidi jaso'me qoỹiqui'ỹáxatac, cha ỹivídaxatetreegue gaua' mil doscientos sesenta noloqo'te.
REV.12.7	Ỹim, qana'chi 'uo so' nelóiquiaxac let'ádaic, huo'ot di' piỹem, qá'a so' lasoxola' so' Dios lamaxasec piỹem lé'ecpi, lenaxat Miguel, qataxa ỹima so' nesoxonaqapi delóitapegue' so' síiỹac 'me sega'me ñaxadiaq. Jeso'me síiỹac qataxa so' nesoxonaqapi ỹátaqta delóiquitac, 
REV.12.8	qaláxasa jeso'me sa ỹañoxot da' dauégaxan. Qana'chi jeso'me qataxa so' nesoxonaqapi qaỹa 'te ga' ledáqa' di' piỹem. 
REV.12.9	Naqaida da' 'éeta joca'li qoỹamaxáiỹi jeso' sega'me ñaxadiaq. Jeso'me naqaiso so' nanaic 'me 'uáichiiñi da' doqovínaxan, lenaxat Satanás, jeso'me qadó'o paiỹac. Jeso'me qataxa ỹima so' nesoxonaqapi qoỹ'odalégue jen' 'aléua.
REV.12.10	Qana'chi semachíỹa so' n'aqtac ỹátaqta ỹisam, chimaqpecot di' piỹem, 'enaac:
REV.12.10	—Ma'le nóvi' da' nec'alaxa, qataxa da' n'añaxac, qataxa da' l'onataxanaxac jiñi'me qademáỹi qadet'a Dios, qataxa da' lamaxasóxonaxac jeso'me namaq net'a nec'alaxaqui. Qá'a sóxote qoỹamaxáiỹi jeso'me qadó'o 'me ỹasaqátapeelégue da' loic na' qad'amaqténataxanaxau'pi di' nolo' qataxa di' pí'ỹaq da' v'iỹílaqta'uo ga' néta'ña ñi' qadet'a Dios. 
REV.12.11	Qá'a jen' qadaỹi loxonec jeso'me, qochiỹoxotaiỹilo naua' letauo' so' n'aanaxate c'óxot, qataxa ỹasouaxat da' n'aqtac 'me ỹ'axátetac. Qá'a jen'me ỹátaqta sa 'te da' dó'e, qataxa qaỹa 'te ga' ỹiga da' temaqaidi da' ỹileetalégue jeda'me. 
REV.12.12	Chan'eesa 'am piỹem, qataxa ỹima na' 'am netalégue, ỹátaqta 'ami madet'ape qomle. Qaláxasa ỹátaqta choxodaicolec qomle na' netalégue na' 'aléua qataxa jaso'me huaxai. Qá'a so' qadó'o Satanás ỹátaqta dalemata. Jeso'me 'ami nenóchi'ñalo, qá'a jeso'me ỹaỹáteet'a da' ma'le sa qaỹáaque ga' lalóqo'.
REV.12.13	Jeso'me sega'me ñaxadiaq, ca'li ỹilá'a da' ma'le qoỹamaxá'ña jen' 'aléua, qana'chi ỹicanaac jaso' ỹauo 'me 'uo so' lec'óxot. 
REV.12.14	Qaláxasa jaso' ỹauo qoỹanema saua' láua' lat'édail jen' huedélcaic, da' qaidi ỹañoxot da' huáỹo, ỹic'áta ga' totelégue 'aléua, da' qaidi qaỹá'a qoỹin so' nanaic, jega'me ná'ña jaso'me qana'chi qoỹiqui'ỹáxatac, ỹivídaxatetreegue gaua' tres 'uóidi qataxa ga' laiñi ga' huó'e laqáỹa. 
REV.12.15	Qana'chi jeso' nanaic necosai'ỹi so' noxop, nái'ỹa na' nedégaxat, da' sétaaque 'en l'auáxac, da' qaidi huaỹoxon qa'en jaso' ỹauo. 
REV.12.16	Qaláxasa jen' 'aléua lecochiỹa jaso' ỹauo. Qá'a jen' 'aléua ỹ'ouáchiỹi na' nedégaxat, qana'chi cáñi qa'en so' noxop 'me necosai'ỹi so' síiỹac. 
REV.12.17	Huá'a, qana'chi so' síiỹac ỹátaqta dalemataỹa jaso' ỹauo, qana'chi jeso'me jéca da' ỹilóiquiaxan so' qapiỹáñi lec'oqtepi jaso'me, jen' ỹátaqta ỹalaxalóo'te naua' laqátaxaco ñi' Dios, qataxa ỹátaqta quetelóo'te naua' 'eesoda lasoxoco 'me ỹ'axa't josii'chi so' Jesucristo.
REV.13.1	Ỹim, qana'chi jaỹim sonet'ot so' loxogue jaso' huaxai. Qana'chi sauaat'eguet so' síiỹac let'ádaic, chiỹaqánỹi jaso' huaxai. Jeso'me siete na' laqaic, qataxa diez naua' lepeel. Jañi' 'oonole jan' lepee ỹáatañi jan' naxa'do ga' net'a. Ñi' 'oonolec naua' laqai'go, qaamaxa huetalóo'te naua' lenaqa'te 'me ỹátaqta ỹisouen ñi' Dios. 
REV.13.2	Jeso'me síiỹac 'me sauáachiỹi, jeso'me da' l'óiỹaxac 'ená'am jen' quedoc. Naua' lichil, qaamaxa 'ená'am jan' potai. Na' nedégaxat, qaamaxa 'ená'am na' sáuaxaic pólio'. Qana'chi jeso' síiỹac sega'me ñaxadiaq ỹanem da' l'añaxac jeso'me, qataxa jaso' nes'ónaxaqui da' net'a, qataxa ỹátaqta let'ádaic da' namaxasóxonaxac ỹanem. 
REV.13.3	So' 'oonolec jen' laqaic jeso' síiỹac 'ená'am da' 'uo so' le'quemáxaset 'me qoỹileem. Qaláxasa so' le'quemáxaset qonataden, qana'chi ỹima jen'me huetalégue jen' 'aléua ỹátaqta 'uo da' ỹ'aalátapeec. Huá'a, qana'chi qodiiỹi jeso'me síiỹac. 
REV.13.4	Huá'a, qana'chi qoỹi'ỹoxoden jeso'me síiỹac sega'me ñaxadiaq, qá'a ỹasouaxat da' ỹanem da' damaxasóxonaac jeso' síiỹac laqáỹa 'me chiỹaqánỹi jaso' huaxai. Nataq'en qoỹi'ỹoxoden so' síiỹac, qoỹíitojo':
REV.13.4	—¿Jái'chogamaxa ỹañoxot da' 'ená'am ñíjo' síiỹac? qataxa ¿jái'chogamaxa ỹañoxot da' delóiỹi'ỹi' jiñi'me? ¡Qaỹa!
REV.13.5	Nataq'en qoỹaséet'em jeso'me síiỹac da' nasaxádeegue naua' n'aqtaqa 'me ỹátaqta sa n'oi'n qataxa nep'agué'ne' ñi' Dios. Qataxa jeso'me qoỹanem da' ỹivídaxatetreegue gaua' cuarenta y dos 'auóxoiqa da' demaxasóxotac. 
REV.13.6	Naqaida da' 'éeta jeso'me joca'li detaqa. Qana'chi ỹátaqta ỹisouen da' lenaxat ñi' Dios, qataxa ñi' l'emec tamnaxaqui, qataxa ỹima jen' net'ot di' piỹem. 
REV.13.7	Nataq'en qoỹaséet'em so' síiỹac qaidi ỹilóiquiaxan ỹima jen' lalémaxasetpi ñi' Dios, cha ỹivíd'a ỹima loxonec, qataxa da' l'añaxac da' qaidi mai'chi ỹoiquíitac ỹima na' ỹodapecachi siỹaxadipi 'me ỹodapecachi na' l'aqtacpi. 
REV.13.8	Qana'chi jeso'me síiỹac 'me chiỹaqánỹi jaso' huaxai ỹátaqta ỹi'ỹoxodéetac ỹima jen' huetalégue jen' 'aléua, jen' sa nedé'uo jaso' lemalate jen' nec'alaqtacpi joca'li ỹímta da' qoỹ'étetac jen' 'aléua, jaso'me huet'ot so' n'aanaxate lec'óxot 'me qoỹalaat josii'chi.
REV.13.9	Ga' ỹaỹáten da' naquiáxanaxac, n'óota da' ỹátaqta naquiáxachiiñi. 
REV.13.10	Ga' ỹauec ga' laqáỹa da' ỹicoñi', jega'me nataq'en qoỹicoñi'. Qataxa ga' ỹauót'ai ga' legaxanaxat da' dalaataxan, qaa'le jega'me nataq'en qoỹidó'oc ga' legaxanaxat da' qoỹalaat. Chan'eesa jen'me lalémaxasetpi ñi' Dios ỹiuen da' ỹa'uo da' neuálaxainaxac qataxa da' lip'iỹáxac.
REV.13.11	Ỹim, qataxa selá'a so' síiỹac laqáỹa. Jeso'me chiỹaqáaue jen' 'aléua. Jeso'me dos saua' lepeel, 'ená'am na' n'aanaxate lec'óxot. Qaláxasa naua' l'aqtaqa 'ená'am ga' síiỹac 'me sega'me ñaxadiaq. 
REV.13.12	Jeso'me ỹátaqta ỹimata'a't ỹima da' l'añaxac jeso'me 'uáichiiñi síiỹac. Qataxa ỹic'atenaxanaxáatapeec jeso'me. Huá'a, qana'chi ỹima jen' 'aléua qataxa na' huetalégue jen'me ỹi'ỹoxoden so' 'uáichiiñi síiỹac 'me qonataden so' le'quemáxaset 'me qoỹileem. 
REV.13.13	Nataq'en ỹí'et jen' n'anecpi 'me ỹí'et da' qoỹ'aalá'ac, cha ỹivíd'a da' chiỹoqo'ot qa'en di' piỹem na' dóle' da' talégue jen' 'aléua. Ỹauáachiỹi qa'en ỹima jen' siỹaxadipi. 
REV.13.14	Qataxa chiỹaqaỹi jénjo' ỹí'et n'anecpi 'me ỹí'et da' qoỹ'aalá'ac 'me qoỹaséet'em da' ỹí'et da' ỹauáachiỹi qa'en jeso'me 'uáichiiñi síiỹac, da' qaidi ỹoqovin ỹima jen'me huetalégue jen' 'aléua. Qana'chi damaxasoxolégue da' qoỹí'et ga' nadénaqtac liquí'i jeso' síiỹac 'me 'uo joca'li so' le'quemáxa liiñi so' legaxanaxat, qaláxasa taqadíta ỹañoxot da' nec'aléegue. 
REV.13.15	Qana'chi jeso' niỹaqa'aguet síiỹac, jeso'me qoỹanem da' l'añaxac, qaidi ỹañoxot da' nec'aléegue qa'en jeso'me nadénaqtac liquí'i jeso' 'uáichiiñi síiỹac, qaidi jeso'me nadénaqtac ỹañoxot da' detaqa, qataxa damaxasoxolégue da' qoỹalaat ỹima jen'me sa 'te da' ỹi'ỹoxoden jeso'me. 
REV.13.16	Nataq'en sa na'chidáta dójo'. Qá'a jeso'me nataq'en ỹamaxalégue da' ỹima jen'me sa 'amaqtoqolec qataxa jen'me 'amaqtaqpi, jen' saliaxanqapi qataxa jen'me choxodaqpi, qataxa na' sa nelatacpi qataxa jen'me nelatacpi, da' qaidi qoỹa'uo jaga' n'anaxasete jen' louaq ỹaỹáten, 'uootaxa na' latap. 
REV.13.17	Huá'a, qana'chi sa 'te da' 'uo ga' neuodéna qataxa da' 'uo ga' ỹimen jega'me sa 'te da' 'uo jaga' n'anaxasete 'uootaxa jega' lenaxat jeso'me síiỹac, 'uootaxa ỹóvi' so' lenaxat. 
REV.13.18	Naqaida ỹiuen ga' naỹátenataxanaxac. Chan'eesa jega'me 'uo ga' ỹaỹáten, n'óota da' naloqtena't ga' lecáta ga' náỹi da' lenaxat jeso'me síiỹac. Qá'a jeda'me náỹi da' lenaxat ñi' siỹaxaua. Di' lecáta dójo' nenaxat ỹóvi' seiscientos sesenta y seis.
REV.14.1	Ca'li ỹim, qana'chi ñanaxaséguem, qana'chi selá'a so' n'aanaxate c'óxot petalégue so' qasoxonaxa lenaxat Sión. Jeso'me na'chi huétaaue jeso'me ciento cuarenta y cuatro mil siỹaxadipi 'me qoỹidetalégue na' latap da' lenaxat jeso'me n'aanaxate c'óxot qataxa da' lenaxat ñi' let'a Dios. 
REV.14.2	Ỹim, qana'chi semachíỹa so' nesamaxa chimaqpecot di' piỹem. Jeso'me 'ená'am da' lesamaxa na' l'auáxac let'ádaic, qataxa 'ená'am na' l'oxóỹaxac jan' qasoxonaxa, qataxa 'ená'am na' lesamaxa jan' jalcote niviquipi da' qoỹiviquíitapiỹi. 
REV.14.3	Qana'chi ỹ'óotac jeso'me siỹaxadipi so' dálaxaic nalac, dasóta'uo so' nes'ónaqa' ñi' Dios, qataxa saua' cuatro síiỹac, qataxa jeso'me nasoxonecpi. Qaỹa 'te ga' ỹañoxot da' ỹaỹáten jeso'me nalac, na'chisóta so' ciento cuarenta y cuatro mil 'me qoỹachiỹoxotáaue joca'li so' siỹaxadipi 'me huetalégue jen' 'aléua da' qonec'alaxatéegue. 
REV.14.4	Jeso'me naqaiso jeso'me sa ỹauana jaga' ỹauo, ỹátaqta ỹoqovíta. Qataxa jeso'me quétapegue' jeso'me n'aanaxate c'óxot jega' taiỹi. Jeso'me siỹaxadipi qoỹachiỹoxotáaue joca'li na' laỹi huetalégue jen' 'aléua di' qonec'alaxatéegue, 'ená'am qoỹin jaga' 'uáichiiñi nachítaqtaxanaqte da' qoỹanot ñi' Dios qataxa so' n'aanaxate c'óxot. 
REV.14.5	Qataxa jeso'me siỹaxadipi ỹátaqta sa ỹañoxot da' nauá'ne' da' nái'ỹa na' nedégaxat ga' loqovínaxanaxac. Ỹátaqta ỹoqovíta jeso'me, chan'eesa huét'a so' nes'ónaqa' ñi' Dios.
REV.14.6	Ỹim, qataxa selá'a so' namaxasec laqáỹa piỹem lé'ec, huaỹótac, huet'ot di' piỹem, ỹachítac so' n'aqtaxanaxac 'me qaỹa 'te loiquiaqa' 'me chiỹaqaỹi da' nec'alaxa, da' qaidi d'aqtaxanem ỹima jen' netalégue jen' 'aléua ỹodapecachi siỹaxadipi 'me ỹodapecachi na' l'aqtacpi. 
REV.14.7	Qana'chi jeso'me ỹátaqta n'áloxodeetapeec da' l'aqtaxanaxac, 'enaac:
REV.14.7	—Ỹátaqta 'auauóỹi qomle da' 'enec ñi' Dios, qataxa 'avi'ỹoxodíñii, qá'a ma'le ỹovíta di' lalóqo' jiñi'me da' nimit jen' nasouaxacpi. 'Avi'ỹoxodíñii qomle jiñi'me 'me l'onatac di' piỹem, qataxa jen' 'aléua, qataxa jaso' huaxai, qataxa jen'me naỹíitaseguem noxop.
REV.14.8	Qataxa niỹaqa'aguet so' namaxasec laqáỹa detaqátac, 'eet'oi:
REV.14.8	—Ma'le noxonec di' noic t'ádaic lenaxat Babilonia, ma'le noxonec, qá'a jidi'me ỹauec'aguet ỹima na' ỹodapecachi siỹaxadipi da' nequeséeguetaxa, sega'me niỹómaxanỹi ga' latáxa.
REV.14.9	Ỹitaxa so' namaxasec laqáỹa nataq'en ỹátaqta n'áloxodenec da' l'aqtac, 'eet'oi:
REV.14.9	—Ga' ỹi'ỹoxodéetac ñi' síiỹac qataxa so' nadénaqtac liquí'i, qataxa da' 'uootaxa ỹa'uo jaga' n'anaxasete na' latap 'uootaxa na' louaq, 
REV.14.10	qana'chi jega'me niỹómỹi qomle jeda'me qaỹa 'te ga' 'ená'am da' lichic le'uáanaxanaxac ñi' Dios, qomle ỹivíta da' ỹicodéegue da'me ỹaqátaxaatapiỹe't lalemataic 'me 'ená'am ga' nedot'a't latáxa. Qana'chi jega'me ỹátaqta ni'quichínỹi qomle da' laỹaliaxa ga' dóle' qataxa jen'me sega'me huosac l'atec 'me 'edétanỹi, ỹauáachiỹi qomle jen'me lamaxa'spi ñi' Dios qataxa so' n'aanaxate c'óxot. 
REV.14.11	Qana'chi qaỹa 'te loiquiaqa't naua' noloqo'te qataxa pi'ỹáxadi da' nichítapiiseguem da' ne'uaxánaguec jen'me ỹi'ỹoxodéetac jeso'me síiỹac qataxa so' nadénaqtac liquí'i, 'uootaxa da' 'chi ñíỹi da' lenaxat. Qana'chi qaỹa 'te ga' nemataxac. 
REV.14.12	Chan'eesa ỹiuen da' 'uo da' neuálaxainaxac jen'me lalémaxasetpi ñi' Dios 'me ỹalaxalóo'te naua' laqátaxaco jiñi'me qataxa quet'egue so' Jesús.
REV.14.13	Ỹim, qana'chi semachíỹa so' n'aqtac chimaqpecot di' piỹem, jaỹim 'enapéga, 'enáacjo':
REV.14.13	—'Audíñi qomle da' 'eet'oi: “Ỹátaqta mátac qomle naỹi ga' ỹileu da' 'uootaxa ỹileetalégue da' l'amaqténataxanaxac so' qadesaliaxanec.” Qana'chi so' Espíritu Santo 'enaac: “Já'a, na'chi naq'áita dójo'.” Qá'a jega'me nematee'guesop jen' l'onatacpi. Qana'chi da' l'onataxanaxac qaa'le sa 'te qomle da' qopetelaxaguet.
REV.14.14	Ỹim, qataxa seloséguem, qana'chi selá'a so' ló'oc pagaxaic. Jeso' ló'oc netalégue so' sega'me siỹaxaua lec'óxot. Jeso'me ỹáatañi jaso' naxa'do ga' net'a 'me chiỹaqaỹi jaga' oro, qataxa lasóqot'a so' lequesoxonaxat ỹátaqta ỹaic. 
REV.14.15	Qataxa chiỹoqótooue jeso' tamnaxaqui so' namaxasec laqáỹa piỹem lé'ec. Qana'chi ỹátaqta n'áloxodenec da' laviliỹáxac da' 'enapéga jeso'me netalégue so' ló'oc, 'enáacjo':
REV.14.15	—'Auquesoxoñi na' 'adquesoxonaxat. Ỹim, qana'chi 'auqataxan. Qá'a ma'le ỹivíta di' naloqtenec da' qonaqat jen' nañiisec jala 'me huetalégue jen' 'aléua, qá'a ma'le ỹi.
REV.14.16	Qana'chi jeso'me netalégue so' ló'oc qana'chi ỹiquesoxoñi so' lequesoxonaxat, da' qaidi naqat jan' jala jen' nañiisec 'me huetalégue jen' 'aléua.
REV.14.17	Ỹim, qataxa janac so' namaxasec laqáỹa piỹem lé'ec, chiỹoqótooue jeso'me tamnaxaqui piỹem lé'ec. Jeso'me nataq'en ỹachítac so' lequesoxonaxat ỹátaqta ỹaic. 
REV.14.18	Qataxa nenoxonéegue so' namaxasec laqáỹa piỹem lé'ec, chiỹoqotelégue jaso' neco'ỹoxonaxalate. Jeso'me naqaiso so' ỹamaqaac jen' dóle'. Jeso'me ỹátaqta n'áloxodenec da' l'aqtac da' ỹiỹáxana jeso'me lasóqot'a so' lequesoxonaxat, 'enáacjo':
REV.14.18	—Ỹa 'auquesoxoñi na' 'adquesoxonaxat 'me ỹátaqta ỹaic. Ỹim, qana'chi 'alapona't jan' laaqata jana' uva 'me huetalégue jen' 'aléua. Qá'a ma'le ỹivíta di' lalóqo' da' qonaqat, qá'a sóxote ỹátaqta ỹíta.
REV.14.19	Qana'chi jeso' namaxasec piỹem lé'ec, jeso'me ỹiquesoxoñi so' lequesoxonaxat da' naqat jan' jala jan' uva 'me huetalégue na' 'aléua. Ỹim, qana'chi ỹacháaue so' lequepi let'ádaic, da' qaidi qonsom na' lí'i. Jeda'me na'chi náỹi jeda'me qaỹa 'te ga' 'ená'am lichic le'uáanaxanaxac ñi' Dios. 
REV.14.20	Jaso'me uva, ca'li qonsom na' lí'i, qaa'le huá'ña qoỹin jeso'me p'aiỹi da' lai di' noic t'ádaic. Qana'chi jeso'me nequepi chiỹoqótooue jan' netauo'. Jaso' netauo' ỹivídasee'meque naua' naqa' leque'te so' pegadipi. Di' lecaỹíñi jaso' netauo' ỹóvi' trescientos kilómetros.
REV.15.1	Ỹitaxa selá'a so' n'anec laqáỹa let'ádaic 'me ỹátaqta qoỹ'aalát'ec, huo'ot di' piỹem. Jeso'me 'eet'oi: So' siete namaxa'spi piỹem lé'ec ỹachit'ape saua' p'átreegue napite'nádi 'me ỹaloxon jega' p'áteegue lalemataic ñi' Dios.
REV.15.2	Nataq'en selá'a jaso' 'ená'am jan' huaxai ỹátaqta chíchiiñi so' lé'ec noxop. Jeso'me ỹaleeguet na' dóle'. Qataxa jeso'me siỹaxadipi 'me sa 'te nañanot da' ỹi'ỹoxoden so' síiỹac qataxa jeso'me nadénaqtac liquí'i, qataxa sa 'te da' náỹi jidi'me ỹóvi' da' lenaxat, jeso'me nichaatétañi huet'ot na' loxogue jaso' huaxai 'me ỹátaqta chíchiiñi so' lé'ec noxop. Lasóqot'a jaso' liviqui 'me ỹanem ñi' Dios. 
REV.15.3	Qana'chi jeso'me siỹaxadipi ỹ'óotac jeso'me lalac so' Moisés 'me lamaxasec ñi' Dios qataxa jeso'me nalac da' qoỹi'ỹoxoden so' n'aanaxate c'óxot 'me 'eet'oi:
REV.15.3	Ỹátaqta let'ádaic qataxa ỹ'oxodaq ỹima jen' 'ad'onatacpi,
REV.15.3	'am qadasoxola', 'am qantamnaxala' 'me qaỹa 'te 'auqalánaac.
REV.15.3	Ỹátaqta chimaqátreegue qataxa 'eesoda jenaa'me 'adadíco,
REV.15.3	'am 'me 'am lasoxola' jen'me ỹodapecachi siỹaxadipi.
REV.15.4	¿Jái'chogamaxa sa 'am 'te ỹoqo'cha, 'am qadasoxola'?
REV.15.4	Qataxa ¿jái'chogamaxa sa 'am ỹi'ỹoxoden?
REV.15.4	Qá'a na'chi'améta da' 'am ỹoqovíta,
REV.15.4	ỹima qomle jen' ỹodapecachi siỹaxadipi janac da' 'am ỹi'ỹoxoden.
REV.15.4	Qá'a ỹátaqta qoỹauáachiỹi da' sa 'te da' 'anpáten da' 'animit ga' lasoxoc.
REV.15.5	Ca'li ỹim dójo', qataxa seloséguem, qana'chi selá'a so' tamnaxaqui piỹem lé'ec da' n'ouátetaiỹi jeso'me huétranỹi saua' qadi 'me nedetalóo'te saua' laqátaxaco ñi' Dios. 
REV.15.6	Jeso' tamnaxaqui chiỹoqodáaue saua' siete namaxa's piỹem lase' 'me ỹachit'ape saua' siete napite'nádi. Jesaa'me naua' louo sadaasa lenaxat lino. Jeso'me ỹoqovíta qataxa ỹátaqta ỹaqasélec. Qataxa huo'oi naua' lasotalaqa'te oro, hualóo'te naua' letóguel. 
REV.15.7	Qana'chi so' 'oonolec saua' cuatro síiỹac, jeso'me ỹanem so' 'oonolec jeso'me jana' sega'me ỹómaxaqui 'me chiỹaqaỹi jan' oro. Jaso'me ỹómaxaqui ỹátaqta saqáchiỹi jen'me qaỹa 'te ga' 'ená'am da' lichic le'uáanaxanaxac ñi' Dios 'me qaỹa 'te loiquiaqa' naua' noloqo'te da' l'óiỹaxac. 
REV.15.8	Qana'chi jeso' l'acháqa't saua' naqátaxaco, jeso'me ỹátaqta saqáchiỹi jan' nemála' 'me chiỹaqaỹi da'me l'amaqchic qataxa da' l'añaxac ñi' Dios. Huá'a, qana'chi qaỹa 'te ga' ỹañoxot da' ỹinoxoneuó'o jeso'me n'acháqa' da' maliaxa sa 'te ỹiméte' jesaua' siete napite'nádi 'me ỹachit'ape saua' siete namaxa's piỹem lase'.
REV.16.1	Qana'chi semachíỹa so' naviliỹáxac ỹátaqta ỹisam, chimaqpégooue so' tamnaxaqui da' 'enapegalo jesaa'me siete namaxa's piỹem lase', 'enáacjo':
REV.16.1	—'Aucolóliita qomle, 'aucodiilégue na' 'aléua naua' siete ỹómaxaqui' 'me huetaỹilo na' qaỹa 'te ga' 'ená'am da' lichic le'uáanaxanaxac ñi' Dios.
REV.16.2	Qana'chi jec jeso'me 'uáichiiñi namaxasec da' ỹicodelégue jen' 'aléua. Qana'chi ỹima jen' siỹaxadipi 'me 'uo jan' n'anaxasete 'me chiỹoqo'ot so' síiỹac qataxa netameetapecot jeso'me nadénaqtac liquí'i, qana'chi jen'me naséguem na' ló'oc na' ỹátaqta sa qamáta lisiquiaxa qataxa ỹátaqta co'ỹaq.
REV.16.3	Qataxa jec so' namaxasec laqáỹa da' ỹicodínỹi jaso' huaxai. Qana'chi so' lé'ec noxop jaso'me taỹá'a jen' 'ená'am jan' letauo' ga' napa'l. Qana'chi ỹileem jen'me te'me nec'alétaiỹi 'me huétaaue na' noxop.
REV.16.4	Qataxa jec so' namaxasec laqáỹa da' ỹicodelégue jen' ñáchipi qataxa jen'me náatetaseguem na' lé'ec noxop. Qana'chi nataq'en na' noxop taỹá'a jan' netauo'. 
REV.16.5	Ỹim, qataxa semachíỹa jeso'me namaxasec 'me ỹilotalégue na' noxop da' 'enaac:
REV.16.5	—Ỹátaqta ỹiỹamqáchiiñi dójo' 'aué'et 'ade'uáanaxanaxac, 'am qadasoxola', 'am qantamnaxala' 'me 'am ỹoqovíta, 'am 'me 'au'onataxáatac naỹi qataxa na'chi'am 'me 'au'áichiiñi. 
REV.16.6	Qá'a 'anỹómaxanỹi jana' netauo' na' siỹaxadipi 'itaxalóxoicpi, qá'a jen'me ỹátaqta tasa'aguet, qá'a jen'me ỹicodédeegue joca'li naua' letauo' na' 'adalémaxasetpi qataxa na' ỹ'axátet'ape naua' 'ad'aqtaqa.
REV.16.7	Nataq'en 'uo so' semachíỹa chimaqpée'uo jaso' neco'ỹoxonaxalate 'enaac:
REV.16.7	—Já'a, 'am qadasoxola', 'am qantamnaxala' 'me qaỹa 'te ga' 'auqalánaac, 'am ỹátaqta 'eesoda naua' 'ade'uáanaxanaxaco qataxa n'ooteelo.
REV.16.8	Qataxa jec so' namaxasec laqáỹa piỹem lé'ec da' ỹicodelégue jaso' c'atena. Qana'chi qoỹanem jaso' c'atena da' l'añaxac, da' qaidi na' l'edáxa ỹañoxot da' ỹavíỹaxat na' ló'oc na' siỹaxadipi. 
REV.16.9	Ỹátaqta sa l'áxaic da' ỹavic ỹima na' siỹaxadipi na' ló'oc. Qaláxasa jen'me sa 'te da' ỹaxadíñi naua' loico, qataxa sa ỹi'ỹoxoden ñi' Dios. Na'chidáta da' ỹátaqta ỹisouéetac jiñi'me, 'me ỹañoxot da' ỹamaqa'pe naua' napite'nádi.
REV.16.10	Qataxa jec so' namaxasec laqáỹa da' ỹicodelégue so' nes'ónaqa' so' síiỹac, qana'chi ỹima jen' ỹilot'ague jeso'me ỹátaqta n'áltapiỹi. Qana'chi na' siỹaxadipi ỹátaqta ỹipaxachiỹi na' lacháxat ỹasouaxat da' laỹaliaxa. 
REV.16.11	Qaláxasa na' siỹaxadipi na'chi 'ená'am sa ỹaxañi jen' sa nó'inpi 'me ỹ'étetac. Na'chidáta da' ỹátaqta ỹisouéetac ñi' Dios 'me netalégue di' piỹem ỹasouaxat da' laỹaliaxa qataxa jen' lisiquiaxa.
REV.16.12	Qataxa jec so' namaxasec laqáỹa da' ỹicodínỹi so' ñáchi let'ádaic lenaxat Eufrates. Huá'a, qana'chi 'em so' lé'ec noxop so' ñáchi, da' qaidi ỹ'ouategue na' ladic so' net'alpi 'me chiỹaqa'ague da' liiséguem jaso' c'atena.
REV.16.13	Huá'a, qana'chi sauáachiỹi na' nedégaxat so' sega'me ñaxadiaq, qataxa so' síiỹac, qataxa so' 'enapeela't da' l'aqtáxanaxanec ñi' Dios, da' chiỹaqaavlo saua' tres nase' nataqtáqaiqa, 'ena'ama jan' petaỹo. 
REV.16.14	Jesaa'me naqaisaua saua' lamaxa's so' qadó'o paiỹac 'me ỹ'étetac jen' n'anec 'me sa qoỹauanápiỹi. Jesaa'me ỹinoxodéegue, qaidi lapona't ỹima na' net'alpi 'me huetalégue jen' 'aléua, da' ỹaqátaxata't da' delóiqui ga' nolo' 'me livídaxaqui da' ỹa'uo ga' le'uáanaxanaxac ñi' Dios 'me qaỹa 'te ga' ỹaqalánaac. 
REV.16.15	So' qadesaliaxanec 'enaac: “Chana'píiỹa, ñanac qomle sa 'te da' jaỹim qoỹauáaque, sená'am ga' cacháxaic. Ỹátaqta mátac qomle jega'me nelótaiỹi qataxa ga' netela'alo gaua' louo, da' qaidi sa 'te da' saleet'ague, qana'chi na' siỹaxadipi ỹañoxot da' ỹilo'ot da' ló'oquiaxac.” 
REV.16.16	Qana'chi jesaa'me nase' nataqtáqaiqa lapona't jen' net'alpi da' lapónaqa' qa'en so' 'aléua 'me naua' hebreo l'aqtaqa lenaxat Armagedón.
REV.16.17	Ỹitaxa jec so' p'áteegue saua' siete namaxa's piỹem lase' da' ỹicodelégue na' p'áseguem. Huá'a, qana'chi chiỹaqáaue so' tamnaxaqui piỹem lé'ec so' n'aqtac, ỹátaqta ỹisam, chiỹoqóchii'ña so' s'ónaqa', 'enaac:
REV.16.17	—Ma'le sóxote da' ỹim.
REV.16.18	Qana'chi 'uo so' naqasélgaxa, nesamaxa, qataxa jaso' qasoxonaxa. Qana'chi jen' 'aléua ỹátaqta d'iqui, 'uo so' n'iquiaxa let'ádaic. Jeso'me ỹátaqta napacalégue ỹima jen' n'iquiaxapi 'me 'uo josii'chi ỹímta da' 'uo jen' siỹaxadipi jen' 'aléua. 
REV.16.19	Qana'chi so' noic t'ádaic cosaỹi, jeso'me tres saua' lecosaxal. Qana'chi noláiñi ỹima so' noiqapi 'me netalégue jen' 'aléua. Huá'a, qana'chi ñi' Dios hueenata so' noic t'ádaic Babilonia, da' qaidi niỹómaxanỹi jeda'me qaỹa 'te ga' 'ená'am da' lichic le'uáanaxanaxac 'me ỹaqátaxata't da' ỹicodéegue da' lalemataic. 
REV.16.20	Qana'chi ỹima jan' nepe qataxa jen' comadelégue, huá'a, qana'chi nimíchiiñi qomle. 
REV.16.21	Nataq'en janac jaso' lachi lat'édai talégue na' siỹaxadipi. Jañi' 'oonole jaso'me ỹóvi' cuarenta kilo. Qaláxasa so' siỹaxadipi ỹátaqta ỹisouéetac ñi' Dios, ỹasouaxat jaso' lachi, qá'a ỹátaqta let'ádaic dójo' ne'uaxánaguec.
REV.17.1	Qana'chi so' 'oonolec saua' siete namaxa's piỹem lase' 'me lasoqot'alo saua' siete ỹómaxaqui', jeso'me janac. Qana'chi jaỹim 'enapéga, 'enaac:
REV.17.1	—'Aỹala, ỹa 'am saloxóna da' ne'uaxánaguec jañi' ỹauo 'me ỹátaqta queséeguetaxai 'me netalégue jan' huaxai. 
REV.17.2	Jen' net'alpi 'me ỹilotalégue na' huetalégue jen' 'aléua, jen'me ỹátaqta nequesesétapegue' jañi'me. Jen' huetalégue jen' 'aléua, qaa'le ỹátaqta ỹaqachíchiỹi da' nequeséeguetaxa, 'ená'am da' 'uootaxa qonỹómaxanỹi ga' latáxa.
REV.17.3	Ca'li maliaxa souétaaue so' ỹiuoqtaxanaxac 'me jaỹim ỹanem so' Espíritu Santo, qana'chi so' namaxasec jaỹim ỹauéga so' totelégue 'aléua. Huá'a jeso'me, qana'chi selá'a jaso' ỹauo netalégue so' síiỹac tóomaxadaic 'me nedetalégue ỹima jen' ló'oc na' nenaxatpi 'me ỹátaqta nep'agué'ne' ñi' Dios. Jeso'me síiỹac siete naua' laqai'go, qataxa diez jan' lepee. 
REV.17.4	Jaso'me ỹauo da' l'óiỹaxa'j naua' louo, qaa'le ỹalcapíỹi tóomaxadaic na' málaxadaic qataxa na' tóomaxadaic. Qataxa jen' n'étaxatpi nedóteegue oro qataxa jen' qasélgaxadaic qa' qataxa jen' perla. Qana'chi jaso'me lasóqot'a jaso' ỹómaxaqui 'me oro. Jaso'me ỹómaxaqui ỹátaqta saqáchiỹi jen'me ỹí'et da' naqaigaxa qataxa jen'me sega'me lesepaxanaxa jeda'me nequesesaxac. 
REV.17.5	Qataxa jaso'me nedetalégue na' latap so' nenaxat 'me sa di'ỹoq ga' náỹi. 'Éetojo': “Jen'me ỹátaqta p'asáiỹi Babilonia, naqána jan' lat'e jan' queséeguetaxai qataxa ỹima jen'me ỹí'et da' naqaigaxa 'me huetalégue jen' 'aléua.” 
REV.17.6	Ca'li ỹim, qana'chi jaỹim sanóm'a da' taxai jasójo' ỹauo. Jaso'me ỹotaxam jan' letauo' jen'me lalémaxasetpi ñi' Dios qataxa jen'me nalaatacpi ỹasouaxat da' ỹ'axátetac so' Jesús. Ca'li sauáachiỹi dójo', qana'chi ỹátaqta s'aalát'ec. 
REV.17.7	Qana'chi jeso'me namaxasec jaỹim 'enapéga, 'enaac:
REV.17.7	—¿Tóoqo'chi da' ỹátaqta 'au'aaláta? Naỹi 'am s'axátem jeda'me náỹi sa di'ỹoq jañi'me ỹauo qataxa jidi'me síiỹac 'me netalégue, di' siete na' laqaic qataxa diez jan' lepee. 
REV.17.8	Jidi'me síiỹac 'me 'auauáachiỹi, jidi'me joca'li maliaxa nec'alétaiỹi, qaláxasa naỹi ma'le qaỹa. Qaláxasa jidi'me ỹitaxa nenoxooséguem qomle da' chiỹaqá'ña ga' lapónaqa' na' napa'lpi, qomle ỹamtaa'le ỹivíta ga' ỹátaqta loiquiaqa'. Huá'a qomle, qana'chi jen' huetalégue jen' 'aléua 'me sa qoỹidé'uo jaga'me lemalate jen' qonec'alaxatéegue joca'li maliaxa qaỹa jen' 'aléua, qana'chi jen'me ỹátaqta 'uo da' ỹ'aalát'ec qomle ỹilá'a jeso'me síiỹac 'me nec'alétaiỹi joca'li, qaláxasa ma'le qaỹa, qaláxasa ỹitaxa ỹipaquet'egue qomle da' nec'aléegue.
REV.17.9	Dójo' s'axátetac naỹi, jeda'me ỹiuen ga' naỹátenaxanaxac, da' qaidi qoỹaỹáten, 'eet'oi: Da' nauójo' siete laqai'go, jenaa'me naỹilo naua' siete comadelóo'te 'me netalóo'te jañi'me ỹauo. 
REV.17.10	Qataxa nataq'en nauójo' naqai'go, jenaa'me na'chi naỹilo naua' siete net'al. Cinco saua' ma'le qaỹaua náajo' net'al. 'Oonolec naỹi jiñi'me d'onataxáatac. Jega' laqáỹa, qaa'le maliaxa nata't. Qomle nóvi' jega'me p'áteegue, qaa'le sa huaỹáloq qomle da' ỹiméta. 
REV.17.11	Jeso'me síiỹac 'me nec'alétaiỹi joca'li, qaláxasa ma'le qaỹa, jeso'me naqaiso so' p'áteegue qom'chi jen'me net'alpi. Qaláxasa jeso'me naqaiso so' mai'chi 'oonolec jen' siete net'alpi. Qomle ỹim, qana'chi jeso'me ỹivíta ga' ỹátaqta loiquiaqa'.
REV.17.12	Saua' diez lepeel 'me 'auauáachiilo, jesaa'me naỹilo gaua' diez net'al 'me maliaxa sa d'onataxa'n da' net'al. Qaláxasa jegaa'me ỹacooteguet qomle da' lamaxasóxonaxa'j da' net'al, nataq'en so' síiỹac, qaa'le ỹóvi' una hora. 
REV.17.13	Jegaa'me diez net'al ỹátaqta 'oonolec qomle da' leenataxac, qana'chi ỹanem da' l'añaxac qataxa da' lamaxasóxonaxac da' qaidi lasoxola' ga' síiỹac. 
REV.17.14	Qana'chi jen'me delóiỹi'ỹi' qomle so' n'aanaxate lec'óxot. Qaláxasa jeso'me loxonec qomle jen'me, qá'a jeso'me naqaiso so' lasoxola' na' nasoxola'pi qataxa let'a jen' net'alpi. Qataxa na' huet'asop jeso'me naqáina jen'me ỹátaqta qoỹiỹáxana qataxa liquiỹacpi ñi' Dios. Qataxa jen'me quétapegue' jeso'me.
REV.17.15	Qana'chi so' namaxasec qataxa jaỹim 'enapéga, 'enaac:
REV.17.15	—Jánjo' huaxai 'me 'aulót'a, jan'me netalégue jañi' ỹauo 'me queséeguetaxai, jan'me naqáina na' ỹodapecachi siỹaxadipi 'me ỹodapecachi na' l'aqtacpi. 
REV.17.16	Jánjo' diez lepee 'me 'auauáachiỹi jeso'me síiỹac, jen'me qomle ỹátaqta niquiỹá'a qomle jañi'me queséeguetaxai. Qana'chi ỹátaqta qoỹiimapega't, qataxa qoỹisaléuaxat'ague, qataxa qoỹalic na' lapat qataxa qoỹachánỹi na' dóle' da' qoỹauot. 
REV.17.17	Qá'a naqaiñi ñi' Dios 'me ỹachá'ñiita naua' liquidiaqtel jen'me da' ỹí'et jega'me 'éetapeec jiñi'me, da' 'oonolec qa'en da' leenataxac jen'me, da' qaidi ỹanaỹi da' lamaxasóxonaxac da' net'a jeso'me síiỹac, cha ỹivíde'ta da' ỹipaquíchiỹi ỹima jen'me detaxaỹá'a ñi' Dios. 
REV.17.18	Jaso'me ỹauo 'me 'auauáachiỹi, naqaidi jidi'me noic let'ádaic 'me ỹilo'ogue ỹima jen' net'alpi 'me huetalégue jen' 'aléua.
REV.18.1	Ca'li ỹim dójo', qana'chi ỹitaxa selá'a so' namaxasec laqáỹa piỹem lé'ec, chiỹoqo'ot di' piỹem, 'me ỹátaqta let'ádaic da' l'añaxac. Qana'chi ỹima jen' 'aléua ỹátaqta ỹ'oqotelégue qa'en da' l'edáxa. 
REV.18.2	Qataxa ỹátaqta ỹisam da' laviliỹáxac da' detaqa, 'enaac:
REV.18.2	—Ma'le noxonec jidi'me noic let'ádaic Babilonia. Ma'le noxonec. Jidi'me l'acháqa' naỹi na' lamaxa'spi so' qadó'o paiỹac, qataxa nañoxótaqa' ỹima na' sa di'ỹoq nataqtáqaicpi, qataxa laỹoqo' jen'me maỹo'pi 'me paanaxadaic qataxa naqaigaxatpi. 
REV.18.3	Qá'a ỹima jen'me ỹodapecachi siỹaxadipi ỹátaqta ỹaqachíchiỹi da' nequesesaxac, 'ená'am da' 'uootaxa qonỹómaxanỹi ga' latáxa. Qataxa ỹima jen' net'alpi 'me ỹilot'ague jen' huetalégue jen' 'aléua ỹátaqta nequesesétapegue' jidi'me, 'ená'am jaga' ỹauo. Qataxa ỹima jen' menaxaicpi 'me huetalégue jen' 'aléua ỹátaqta ỹisaliaqtet jen'me sa lec'óxotolec loqopi'chi sa nó'in jidi'me.
REV.18.4	Ỹátaqta semachíỹa so' n'aqtac laqáỹa, chimaqpecot di' piỹem, 'enaac:
REV.18.4	—'Oquí'ỹai qomle nójo' noic, 'ami 'me 'ami ỹalémaxasetpi, qaidi sa 'te da' 'av'íchii jen'me l'etaxalóxo, qataxa qaidi sa 'ami 'te ỹivid'alo ga' ne'uaxánaguec. 
REV.18.5	Qá'a na' l'etaxalóxo di'me ỹátaqta tasee'ména, ỹivid'ot di' piỹem. Ñi' Dios ma'le táchiỹi lauel jen'me sa nó'inpi 'me ỹ'étetac jidi'me. 
REV.18.6	'Ausiichi'ñaguet qomle jidi'me, ỹátaqta 'auadénaxachi'ỹaguet da' 'éet'ec jen'me laỹi. Qaláxasa ỹátaqta ỹágueegue 'aviñii jega'me 'auañimii jidi'me, 'ená'am da' 'éeta da' ỹátaqta da' 'aualecchiñiỹa't jen' ỹátaqta co'ỹaq latáxa, da' qaidi 'auañimii. 
REV.18.7	Qataxa 'auauóỹaaque qomle da' laỹaliaxa qataxa da' ne'queténaxac jidi'me, ỹátaqta 'auadénaxachiichiỹi da' 'éet'ec da' ni'ỹoxodénaxac qataxa na' sa lec'óxotolec loqopi'chi. Qá'a da' leenataxac na'le jidi'me 'enaac: “Jaỹim sonéta'ña jénjo', jaỹim nat'e. Sa jaỹim p'ai, qataxa sa 'te da' 'uo ga' ñi'queténaxac.” 
REV.18.8	Chan'eesa naqaida da' tadeeto' 'ená'am da' 'oonolec nolo' qoỹin na' ne'uaxánaguec, 'eet'oi: leleuaxa, ne'queténaxac, loqouáxa, qataxa qoỹidolégue ga' dóle' da' qoỹigóoue. Qá'a ỹátaqta qaỹa 'te ga' ỹaqalánaac jiñi'me qadasoxola' Dios 'me ỹa'uo da' ne'uaxánaguec.
REV.18.9	Jen'me net'alpi 'me netalégue jen' 'aléua 'me sega'me nequesesétapegue' jidi'me qataxa neuána'uo jen' sa lec'óxotolec loqopi'chi, jen'me ỹátaqta noỹíitac qomle, qataxa n'alqátapiiñi qomle ỹauáachiỹi jan' nemála' da' qoỹigóoue jidi'me. 
REV.18.10	Ỹátaqta qaỹái'ỹa qomle jen' net'alpi, ỹasouaxat da' d'oiỹa da' ne'uaxánaguec di'me. Qana'chi jen'me 'eet'oi:
REV.18.10	—¡'Agai! ¡Ỹátaqta 'am choxodaicolec, 'am 'me ỹátaqta 'am let'ádaic Babilonia, 'am 'me qaỹa 'te ga' 'auqalánaac! Qá'a ỹátaqta nepeláxatetela't da' 'ane'uaxánaguec.
REV.18.11	Qataxa jen'me menaxaicpi 'me huetalégue jen' 'aléua nataq'en noỹíitac, qataxa n'alqátapiiñi ỹasouaxat di' noic. Qá'a sóxote qaỹa 'te ga' neuodéna jen' lemenec 'me nedota't. 
REV.18.12	Jen'me lí'ỹac 'me 'uo na' chiỹaqaỹi na' oro, plata, qasélgaxadaic qa', perla, qataxa jen' 'ónaxaic huáloq chiỹaqaỹi na' lino, qataxa na' seda, qataxa na' ỹimalaqalégue da' letóomaxa qataxa jen' tóomaxadaic; nataq'en ỹima na' ỹodapecachi 'ipaq jama jen' laita, qataxa na' n'onatac 'me chiỹaqaỹi na' marfil, qataxa na' 'ipaq, qataxa na' laicaua lenaxat bronce, hierro, qataxa na' qa' mármol; 
REV.18.13	qataxa jen' laỹi lí'ỹac canela, qataxa jen' ỹodapecachi jama na' laita, nichínaxanaxat, qataxa jan' 'ipaq lcha' lenaxat mirra, qataxa na' codáxaqui, latáxa, aceite, 'alíina, qataxa na' trigo; nataq'en na' síiỹac 'me nauégaxanaxala', n'aanaxate, pegadipi, náauenapi, qataxa na' nelatacpi 'me ỹ'oqóchiỹi siỹaxaua. 
REV.18.14	Da' qodetaxaỹá'a qomle jidi'me noic, qaa'le qoỹíitojo':
REV.18.14	—¡Qa'chi ma'le ỹiméta ỹima jen' 'adamanecpi, qataxa ỹimáiỹi da' daqat ỹima jeda'me 'adesaliaxa qataxa jeda'me 'adodiac 'me 'am huet'ot!
REV.18.15	Qana'chi jen'me siỹaxadipi 'me lemenec jen'me qataxa ỹachiỹoxotaỹi da' lesaliaxa di' noic, jen'me ỹátaqta qoỹiỹotée'ga, ỹasouaxat da' d'oiỹa da' ne'uaxánaguec jidi'me. Qana'chi ỹátaqta noỹíitac qataxa n'alqátapiiñi. 
REV.18.16	Qana'chi 'enaac:
REV.18.16	—¡Ỹátaqta 'am choxodaicolec, 'am 'me 'am noic let'ádaic! 'Am 'me 'auená'am jaga' ỹauo 'me n'étaxat na' 'ónaxaic huáloq. Naua' louo toomaqalóo'te na' lemálaxa qataxa jen' tóomaxadaic, qataxa na' n'étaxat chiỹaqaỹi jan' oro qataxa na' qa' qasélgaxadaic qataxa jan' perla. 
REV.18.17	¡Ỹátaqta nepeláxatetela't da' ỹiméta qoỹin da' lesaliaxa let'ádaic!
REV.18.17	Ỹima jen' nilicota ló'opi qataxa jen' lecochaxau'pi, qataxa jen'me noqotáuo, qataxa ỹima jen'me d'onataxáatac 'me huétanỹi jen' noxop, jen'me ỹátaqta qaỹá'a. 
REV.18.18	Qataxa da' ỹilótapega jan' nemála' da' ỹavígooue di' noic, qana'chi ỹ'alaq, 'eet'oi:
REV.18.18	—¿Jái'chogamaxa noic laqáỹa 'uootaxa 'ená'am jidi'me díjo' noic?
REV.18.19	Qana'chi jen'me ỹimetelóo'te naua' laqai'go jen' 'enáaỹaxa ỹasouaxat da' laquicoxo, qana'chi noỹíitac qataxa n'alqátapiiñi, 'enaac:
REV.18.19	—¡Ỹátaqta choxodaicolec di' noic let'ádaic! Qá'a da' lesaliaxa naqaida da' ỹisaliaqtet ỹima jen'me 'uo jan' lilicota. ¡Qaláxasa ỹátaqta nepeláxatetela't da' 'am qonoláxachiñi!
REV.18.20	Qaláxasa ỹátaqta 'antónec qomle jidi'me noic, 'am piỹem, qataxa 'ami lamaxa's so' Jesús, qataxa 'ami l'aqtáxanaxanqa ñi' Dios qataxa ỹima 'ami lalémaxasetpi jiñi'me. Qá'a ñi' Dios ỹí'et da' ne'uaxánaguec jidi'me, ỹasouaxat da' 'oñíita.
REV.18.21	Qana'chi so' 'oonolec namaxasec piỹem lé'ec 'me ỹátaqta qaỹa 'te 'ená'am da' l'añaxac, jeso'me ỹaconot so' qa' let'ádaic 'me 'ená'am jen' nesógaxaqui. Qana'chi ỹasaxánỹi jaso' huaxai, qana'chi 'enaac:
REV.18.21	—Dójo' qomle da' naq'áita da' qoỹasaxáñi di' noic Babilonia 'me ỹátaqta let'ádaic. Qana'chi sa 'te qomle da' ỹitaxa qonauá'ne'. 
REV.18.22	Huá'a qomle, qana'chi sa 'te da' qodemachíỹapega da' hueta'nỹi na' naq'aicpi jaga' niviqui arpa, qataxa jan' naseede lenaxat flauta qataxa jan' lenaxat trompeta. Qana'chi sa 'te da' 'uo gamachaqaiga 'onataxanaxaic, qataxa sa 'te 'uo da' qodemachíỹapega ga' lesamaxa jaga' qa' nesógaxaqui. 
REV.18.23	Qataxa sa 'te da' 'edánỹi jan' 'adecoỹadáxanaqte, qataxa na'chi sa 'te qodemachíỹa ga' laỹac ga' n'onáxac, temaqaidi da' 'ademenáxanaxanecpi joca'li nedot'a't na' 'uañaxaicpi 'me huetalégue jen' 'aléua, qataxa ỹátaqta 'auqovin ỹima joca'li na' ỹodapecachi siỹaxadipi da' 'audolégue da' 'anapinaxac.
REV.18.24	Qá'a jidi'me noic na'chi huá'ña da' qoỹilalégue jan' letauo' jen' ỹ'axátet'ape josii'chi naua' l'aqtaqa ñi' Dios, qataxa jen'me lalémaxasetpi jiñi'me, qataxa ỹima jen' nalaatacpi 'me hualégue jen' 'aléua.
REV.19.1	Ca'li ỹim dójo', qana'chi semachíỹa da' laviliỹáxac so' ỹátaqta sa lec'óxotolec siỹaxadipi chimaqpecot di' piỹem, 'enaac:
REV.19.1	¡Si'ỹoxodénaq ñi' qan'étoqo't!
REV.19.1	Qá'a da' nec'alaxa, ni'ỹoxodic, qataxa da' n'añaxac lalémaxaset jiñi'me.
REV.19.2	Qá'a jiñi'me ỹátaqta 'ónaxaiqa naua' le'uáanaxanaxaco qataxa 'eesoda.
REV.19.2	Qá'a jiñi'me ỹa'uo da' ne'uaxánaguec jaso' queséeguetaxai
REV.19.2	'me n'áxat ỹima jen' huetalégue jen' 'aléua da' nequesesaxac,
REV.19.2	qataxa ỹiseetenguet jaso'me ỹasouaxat da' nalaataguec jen'me lamaxa'spi jiñi'me.
REV.19.3	Ỹim, qataxa n'iỹílaxaseguem jesójo' naviliỹáxac 'enaac:
REV.19.3	—¡Si'ỹoxodénaq qomle ñi' qan'étoqo't! Qá'a jan' nemála' da' nec'ataguec di' noic let'ádaic, jidi'me qaỹa 'te loiquiaqa' da' nichítapiiseguem.
REV.19.4	Qana'chi so' veinticuatro nasoxonecpi qataxa saua' cuatro síiỹac, jesaa'me naqpaxaateguet jen' 'aléua. Qana'chi ỹi'ỹoxode'n ñi' Dios 'me nétanỹi jaso' nes'ónaxaqui da' net'a, 'enaac:
REV.19.4	—¡Já'a, na'chi naq'áita dójo'! ¡Si'ỹoxodénaq ñi'me qan'étoqo't!
REV.19.5	Qana'chi semachíỹa so' naviliỹáxac chimaqpeelégue so' s'ónaqa', 'enaac:
REV.19.5	'Avi'ỹoxodíñii qomle ñi' qadet'a Dios,
REV.19.5	'ademíỹa 'me 'au'onataxañiitapecot,
REV.19.5	qataxa ỹátaqta 'aualaqaiỹet jiñi'me,
REV.19.5	'ademíỹa 'ami cale'tolqa qataxa 'ami 'me let'ádaiqa.
REV.19.6	Nataq'en semachít'a da' l'aqtac na' 'ená'am jalcote siỹaxadipi, qataxa 'ená'am da' lesamaxa na' l'auáxac let'ádaic qataxa jaso' qasoxonaxa, 'enaac:
REV.19.6	¡Si'ỹoxodénataxanaq!
REV.19.6	Qá'a ỹivíta di' lalóqo' da' ỹilo'ogue ỹimata'a'téna jiñi'me qadasoxola' Dios 'me qaỹa 'te ga' ỹaqalánaac.
REV.19.7	Ỹátaqta qo'mi madet'ape, ñitónaqtapiỹe't, qataxa si'ỹoxodénaq jiñi'me,
REV.19.7	qá'a ma'le ỹivíta di' lalóqo' da' huó'on ñi' n'aanaxate c'óxot.
REV.19.7	Jañi' loua ma'le sóxote da' niỹamaxateta't,
REV.19.8	jañi'me qoỹaséet'em da' né'et da' ỹaadíñi naua' 'ónaxaiqa louo chiỹaqaỹilo na' lino.
REV.19.8	Jenaa'me ỹoqovíte' qataxa ỹaqaséle'j.
REV.19.8	Qá'a jen' noxot 'me chiỹaqaỹi na' lino, jen'me na'chi náỹi jeda'me l'óiỹaxac ỹoqovíta ga' lalémaxasetpi ñi' Dios.
REV.19.9	Qana'chi jeso'me namaxasec jaỹim 'enapéga, 'enaac:
REV.19.9	—'Audíñi qomle da' 'éeta: “Ỹátaqta mátac qomle jen' qoỹiỹáxana da' huétauo ga' l'onáxac so'me n'aanaxate c'óxot.”
REV.19.9	Qana'chi ỹitaxa jaỹim 'enapéga, 'enaac:
REV.19.9	—Dójo' l'aqtac ñi' Dios, jeda'me ỹátaqta 'eesa.
REV.19.10	Qana'chi jaỹim sesocoto naua' ỹiliicte, da' qaidi si'ỹoxoden jeso'me namaxasec. Qaláxasa jeso'me jaỹim 'enapéga, 'enaac:
REV.19.10	—'Ena't da' 'auét'ec dójo'. Qá'a jaỹim 'chi jaỹim lamaxasec ñi' Dios. Na'chi'am sená'am, qataxa ỹima jen'me 'adaỹi 'me ỹátaqta quetelóo'te naua' l'aqtaxanaxaco 'me 'eesoda so' Jesús. Naqaiñi ñi'me Dios 'me 'avi'ỹoxoden.
REV.19.10	Qá'a dójo' l'aqtaxanaxac so' Jesús, jeda'me naqaida da' ỹ'añaqtet jen'me ỹ'axátet'ape naua' l'aqtaqa ñi'me Dios.
REV.19.11	Huá'a, qana'chi selosée'mec di' piỹem n'ouátetaiỹi, qana'chi naloxon so' pegaq pagaxaic. Jeso'me netalégue lenaxat ỹipaquichiilo naua' l'aqtaqa qataxa 'eesoda. Da' nelóiquiaxac ỹiỹamqáchiiñi da' net'a qataxa da' nimit jen' siỹaxadipi. 
REV.19.12	Naua' l'ai'te ỹátaqta 'edañiilo, 'ena'ama jen' dóle' l'edáxa. Jen' laqaic nétaỹi jana' ỹátaqta jalcote naxa'do jen' net'a. Jeso'me lenaxat 'me nedétañi, na'chisóta jeso'me ỹaỹáten. 
REV.19.13	Jeso'me saua' ỹáatrañi louo ỹátaqta huaỹilo jan' netauo'. Qataxa da' lenaxat jeso'me 'eet'oi: L'aqtac ñi' Dios. 
REV.19.14	Jeso'me na'chi ỹic'atetalégue so' nesoxonaqapi piỹem lé'ecpi, 'me ỹáatañi na' loxot 'me chiỹaqaỹilo na' 'ónaxaic lino, ỹátaqta ỹapaga't qataxa ỹoqovíta, qataxa netalégue so' pegadipi pagaxaicpi. 
REV.19.15	Jeso'me lenaxat L'aqtac ñi' Dios nétaaue so' nedégaxat so' legaxanaxat ỹátaqta ỹaic, da' qaidi ỹidó'oc jen' ỹodapecachi siỹaxadipi da' ỹi'quemaqtet. Qataxa qaidi qomle da' net'a ỹauót'ai ga' lamaxasóxonaxat laicaua. Jeso'me 'ená'am ga' nesom na' lí'i jan' uva da' ỹa'uo ga' ne'uaxánaguequéna, qataxa da' niỹómaxanataxanỹi jega'me 'ená'am jen' nedot'a't latáxa 'me naqaida da' qaỹa 'te ga' 'ená'am da' lichic lalemataic ñi' Dios, 'me qaỹa 'te ga' ỹaqalánaac. 
REV.19.16	Qataxa jeso'me so' lapoto qataxa na' lo'teta nedetalégue so' lenaxat, 'eet'oi: Let'a na' net'alpi qataxa lasoxola' na' nasoxola'pi.
REV.19.17	Ỹim, qataxa selá'a so' namaxasec piỹem lé'ec petalégue jaso' c'atena. Qana'chi ỹátaqta netenec da' liỹáxanaxac da' ỹiỹáxana ỹima na' maỹo'pi 'me huaỹotalégue di' piỹem, 'enaac:
REV.19.17	—'Aỹaláỹi, 'ademi'ỹa't, da' qaidi 'aualiquiiuó'o ga' niqui'ỹáxac let'ádaic 'me ỹaqátaxata't ñi'me Dios, 
REV.19.18	da' qaidi 'aualíquii na' lapat jen' net'alpi, qataxa na' huataxanaq let'alpi, qataxa na' 'uañaxaicpi, qataxa na' lapat na' pegadipi qataxa jen' netalégue, qataxa ỹima na' siỹaxadipi, temaqaidi ga' nelatac 'uootaxa sa 'te nelatac, temaqaidi ga' let'ádaic 'uootaxa ga' sa léca.
REV.19.19	Qana'chi selá'a jeso'me sega'me ñaxadiaq qataxa na' net'alpi 'me huetalégue jen' 'aléua qataxa ỹima na' nesoxonaqapi. Jen'me ỹima'a't, da' qaidi qodelóiỹi'ỹi' jeso'me netalégue so' pegaq qataxa so' nesoxonaqapi. 
REV.19.20	Jeso'me síiỹac, qaamaxa qoỹicoñi', nataq'en so' 'enapeela't l'aqtáxanaxanec ñi' Dios 'me ỹ'étetac jen' n'anecpi 'me sa di'ỹoq da' qaidi qoỹ'amaqten so' síiỹac. Chiỹaqaỹi jen' n'anecpi jeso'me 'enapeela't da' n'aqtáxanaxanec da' ỹoqovin jen'me naseet'eguet jaso' l'anaxanaqte so' síiỹac, qataxa da' ỹi'ỹoxoden so' nadénaqtac liquí'i. Jeso' síiỹac qataxa jeso'me 'enapeela't da' n'aqtáxanaxanec, jesaa'me na'chi nec'alétraiỹi qoỹi'n da' qoỹasaxádinỹi so' dóle' let'ádaic 'me huá'ña da' ỹavíctaaue so' sega'me huosac l'atec. 
REV.19.21	Jeso'me laỹi, qaa'le ỹima qoỹalaat, qoỹidó'oc so' legaxanaxat 'me nétaaue so' nedégaxat jeso'me netalégue so' pegaq. Qana'chi ỹima jeso'me maỹo'pi ỹátaqta nodáxaicpi, ỹasouaxat so' lapat jeso'me nalaatacpi.
REV.20.1	Ca'li ỹim dójo', qana'chi sauaat'eguet so' namaxasec chiỹoqot'ot di' piỹem, lasóqot'a jaso' nasom ló'o ga' lapónaqa' na' napa'lpi qataxa so' necointáxanaxat let'ádaic laicaua. 
REV.20.2	Jeso'me namaxasec, jeso'me ỹaconé'uo so' sega'me ñaxadiaq 'me 'uáichiiñi nanaic 'me naqaiso so' qadó'o paiỹac, lenaxat Satanás, qana'chi ỹicoñi' mil naua' 'uóidi. 
REV.20.3	Qana'chi ỹasaxá'ña jega'me lapónaqa' na' napa'lpi. Qana'chi ỹapadíi'ña, qataxa ỹitouoxolégue jaso' l'anaxanaqte, da' qaidi sa 'te da' ỹitaxa ỹoqovin jen' ỹodapecachi siỹaxadipi, dito' 'chi ma'le ỹinoxodéegue gaua' mil 'uóidi. Qomle ma'le ỹinoxodéegue gaua' 'uóidi, qana'chi jeso'me cada'acolec da' qoỹisóiỹi.
REV.20.4	Ca'li ỹim, qana'chi selá'a jaso' nes'ónaxaquipi na' net'a. Jaso'me na'chi nétanỹi jeso'me qoỹanem da' nimit jen' nasouaxacpi. Nataq'en selá'a na' liqui'ipi jen'me qoỹicháxaỹi na' laqaic joca'li ỹasouaxat da' ỹ'axátetac da' l'aqtac ñi'me Dios 'me nedóiñi so' Jesús. Jeso'me naqaiso so' sa ỹi'ỹoxoden so' síiỹac qataxa jeso'me nadénaqtac liquí'i, qataxa sa nasenguet jaso' l'anaxanaqte da' qaidi qoỹ'an na' latap 'uootaxa na' louaq. Selá'a jeso'me da' ỹitaxa qonec'alaxatéegue, qana'chi lecochaxau'pi so' Cristo da' net'alpi gaua' mil 'uóidi. 
REV.20.5	Naqaiso jeso'me 'uáichiiñi da' ỹitaxa qonec'alaxatéegue. Jeso'me laỹi napa'lpi, qaamaxa sa ỹitaxa qonec'alaxatéegue, dito' 'chi ỹinoxodéegue gaua' mil 'uóidi. 
REV.20.6	¡Ỹátaqta mátac qataxa lalémaxasetpi qomle ñi' Dios jen'me huétaaue jen' 'uáichiiñi da' ỹitaxa qonec'alaxatéegue! Jega'me niỹaqa'aguet neleuaxa, qana'chi qaỹa 'te ga' 'éet'ec jen'me. Qá'a jen'me 'me letaxaỹáxanaxanecpi jen' lalémaxasetpi ñi' Dios qataxa so' Cristo. Huá'a, qana'chi lecochaxau'pi jeso'me da' net'a gaua' mil 'uóidi.
REV.20.7	Qomle ỹinoxodéegue gaua' mil 'uóidi, qana'chi so' Satanás 'me qadó'o ỹitaxa qoỹisóiỹi. 
REV.20.8	Qana'chi nenoxooséguem da' ỹitaxa ỹoqovin ỹima jen'me ỹodapecachi siỹaxadipi 'me huetalégue jen' 'aléua. Qana'chi ỹic'áta da' ỹoqovin ñi' Gog qataxa ñi' Magog. Qana'chi ỹimata'a't jen' nesoxonaqapi jesaa'me, da' qaidi delóiqui'. Jen'me sa lec'óxotolec, 'ená'am jen' pogaxanaxa 'me huéta'ña na' loxogue jan' huaxai. 
REV.20.9	Huá'a jeso'me, qana'chi ỹátaqta nalalégue jen' 'aléua. Qana'chi qocoleesop jeso'me lemacháqa' jen'me lalémaxasetpi ñi' Dios qataxa so' noic 'me lauotaxat jiñi'me. Qaláxasa ñi' Dios namaq so' dóle', chiỹoqo'ot di' piỹem, qana'chi ỹavíỹaxat ỹima jeso'me. 
REV.20.10	Qana'chi jeso'me qadó'o Satanás 'me ỹoqovíitac jeso'me, qoỹasaxánỹi so' dóle' let'ádaic 'me huánỹi da' ỹavic jen' sega'me huosac l'atec, jeso'me huá'ña da' qoỹasaxá'ña joca'li so' síiỹac qataxa so' 'enapeela't l'aqtáxanaxanec ñi' Dios. Huánỹi so' dóle', qana'chi 'uo da' lachoxodec di' pí'ỹaq qataxa di' nolo', qaỹa 'te loiquiaqa'.
REV.20.11	Qana'chi selá'a jaso' s'ónaxaqui lat'édai pagaxai qataxa jeso'me nétanỹi jaso'me. Huá'a, qana'chi jen' 'aléua qataxa di' piỹem ỹátaqta nelágaxataac, ỹátaqta qaỹa 'te ga' ỹaqápega jen'me. 
REV.20.12	Qana'chi jen' napa'lpi let'ádaicpi qataxa jen'me sa léca nichaatétañi dasot'ot ñi' Dios. Huá'a, qana'chi qoỹ'ouáchiilo saua' nedel qataxa jaso' nede laqáỹa 'me nedáxalate jen'me qonec'alaxatéegue. Qana'chi jen' napa'lpi qonimit ñi' 'oonolec jen' ỹí'etpi 'me qoỹidetalóo'te saua' nedel, da' qaidi qoỹiseeten. 
REV.20.13	Qana'chi jaso' huaxai ỹaneuo jen' napa'lpi 'me huétanỹi. Qataxa so' neleuaxa qataxa so' lapónaqa' na' napa'lpi, jesaa'me ỹaadéuo jen'me huet'oto. Qana'chi ỹima jeso'me napa'lpi qonimit ñi' 'oonolec jen' l'onatacpi, da' qaidi qoỹiseeten. 
REV.20.14	Ỹim, qana'chi so' neleuaxa qataxa jeso'me lapónaqa' jen' napa'lpi, jesaa'me qoỹasaxádinỹi so' dóle' let'ádaic. Jesójo' dóle' let'ádaic, jeso'me naqaiso so' niỹaqa'aguet neleuaxa. 
REV.20.15	Qana'chi jeso'me qoỹasaxánỹi jen'me sa qoỹidé'uo jaso' nedáxalate jen' qonec'alaxatéegue.
REV.21.1	Ỹim, qana'chi selá'a so' piỹem dálaxaic qataxa so' 'aléua dálaxaic, qá'a so' 'uáichiiñi piỹem qataxa so' 'uáichiiñi 'aléua sóxote ỹiméta. Qataxa jaso' huaxai nataq'en ỹiméta. 
REV.21.2	Jaỹim Juan sela'aguet so' dálaxaic noic Jerusalén. Jeso'me ỹátaqta ỹoqovíta, chiỹaqséguem, chiỹoqo'ot ñi' Dios. Ma'le sóxote da' ỹima ỹiméta, 'ená'am da' n'étaxac jaga' q'añole da' ma'le sétaaque da' 'uoneguet ga' nauonaxaua. 
REV.21.3	Qana'chi semachíỹa so' n'aqtac ỹátaqta ỹisam, chimaqpecot di' piỹem, 'enaac:
REV.21.3	—Péga, ñi'me Dios nétanỹi naỹi na' siỹaxadipi, ỹátaqta 'en leseecpi. Jen'me ỹátaqta l'acháqa' lé'ecpi. Jiñi'me ỹaleeguet na' siỹaxadipi, naqaiñi ñi' netamnaxala' jen'me. 
REV.21.4	Qana'chi jiñi'me ỹiỹoi' 'ena'uaque naua' láchi' jen'me. Huá'a, qana'chi sa ỹitaxa da' ỹileu ga' siỹaxaua, qataxa sa ỹitaxa noỹíitac 'uootaxa da' n'alqátañi, 'uootaxa da' 'uo da' laỹaliaxa. Qá'a ỹima jen' seloqótaỹi naỹi, ỹima ỹiméta.
REV.21.5	Qana'chi jeso'me nétanỹi jaso'me nes'ónaxaqui da' net'a 'enaac:
REV.21.5	—Péga, naỹi jaỹim sadálaxat ỹimaquéna.
REV.21.5	Nataq'en 'enaac:
REV.21.5	—'Audíñi qomle ỹima jénjo', qá'a jen'me n'aqtacpi ỹátaqta 'eesa qataxa qoỹañoxot da' qop'iỹá'a.
REV.21.6	Qataxa jaỹim qoỹinapéga, qoỹinaac:
REV.21.6	—Ma'le sóxote da' ỹim. Jaỹim 'me na'chaỹim se'uáichiiñi qataxa sep'áteegue, sená'am ga' 'uáichiiñi jen' leetrapi qataxa jega' p'áteegue. Jega'me ỹileem da' láquip lamaic, qaa'le sanem ga' noxop 'me chiỹaqaỹi da' nec'alaxa 'me chiỹaqánỹi jaga'me náatetaseguem na' lé'ec. Jega'me 'chi qoỹanem. 
REV.21.7	Jega'me dauégaxan qomle, qana'chi qoỹanem ỹima jen'me, 'ená'am ga' laso'vi qoỹin. Qana'chi jega'me jaỹim netamnaxala', qataxa jega'me ỹalec. 
REV.21.8	Jen'me siỹaxadipi 'me colánqaic qataxa jen'me sa d'amaqténataxan, qataxa jen'me naqaigaxatpi, laataxanaxaicpi, qataxa jen'me queséeguetaxaicpi, qataxa jen'me ỹidan ga' laqáỹa, qataxa jen'me netameetapecot ga' niquí'i, qataxa ỹima jen'me qovínaxanaxaicpi, ỹima qomle jen'me qoỹanem da' qoỹasaxánỹi ga' dóle' let'ádaic 'me huá'a da' ỹavic jen'me sega'me huosac l'atec. 'Me naqaiga ga' niỹaqa'aguet neleuaxa.
REV.21.9	Qana'chi janac so' 'oonolec so' siete namaxa'spi 'me lasóqot'a jaso'me huétaỹi jeso'me p'áteegue ne'uáanaxanaxacpi. Qana'chi jaỹim 'enapéga, 'enaac:
REV.21.9	—Péga, ỹa 'am saloxóna jañi'me nauonaxaua 'me sétaaque da' loua jiñi'me n'aanaxate c'óxot.
REV.21.10	Ca'li maliaxa souétaaue jeso' ỹiuoqtaxanaxac 'me jaỹim ỹaloxóna so' Espíritu Santo, qana'chi jeso'me namaxasec jaỹim ỹavíisee'ma so' soqoỹoqóchisee'mec qasoxonaxa. Qana'chi jaỹim ỹaloxóna so' noic let'ádaic Jerusalén, ỹátaqta ỹoqovíta. Jeso'me chiỹoqo'ot di' piỹem, chiỹoqot'ot ñi' Dios. 
REV.21.11	Jesójo' noic huétaaue da' l'edáxa ñi' Dios. Jénjo' l'edáxa 'ená'am na' ỹátaqta 'ónaxaic qa' lenaxat jaspe 'me ỹátaqta ỹaqasélec qataxa chíchiiñi. 
REV.21.12	Naua' lail jeso'me noic, qaa'le 'uo so' let'ádaic lequepaxanaxat ỹátaqta soqoỹoqóchisee'mec, qataxa ỹovi't doce naua' so'mi, qataxa 'oonolec ñi' namaxasec jen'me huetaa'uet na' sompi da' netela. Qataxa jen'me lenaxatpi so' doce lec'oqtepi so' Israel nedetalóo'te naua' so'mi. 
REV.21.13	Tres saua' so'mi p'ategue da' ỹ'oxoñi, qataxa tres saua' p'ategue da' se'u, qataxa tres saua' p'ategue da' taỹíñi, qataxa tres saua' p'ategue da' jávit. 
REV.21.14	Jeso'me lequepaxanaxat so' noic, qaa'le jeso'me qoỹ'oxoolóo'te qoỹin saua' doce qadi. Jesaa'me nedetalóo'te naua' lenaqa'te saua' doce lamaxa's so' n'aanaxate c'óxot.
REV.21.15	Jeso'me namaxasec 'me jaỹim d'aqtaxáatapeguem, jeso'me lasóqot'a so' laloqtenaxanaxat 'me chiỹaqaỹi jan' oro, da' qaidi qonaloqten so' noic, qataxa naua' so'mi, qataxa jeso' lequepaxanaxat. 
REV.21.16	Jeso'me noic, jeso'me cuatro naua' lail, di' jaloc qana'chi 'ená'am di' leca'ague. Qana'chi jeso'me namaxasec naloqten jeso'me noic, ỹidolégue jeso'me laloqtenaxanaxat, ỹóvi' dos mil doscientos kilómetros di' jaloc, qataxa di' leca'ague, qataxa di' jaloc jen' p'áseguem. 
REV.21.17	Ỹim, qataxa naloqten so' lequepaxanaxat. Jeso'me ỹóvi' sesenta y cuatro metros di' jaloc na' p'áseguem. Di' ỹóvi', naqaidi di' laloqchiñisec jeso'me laloqtenaxanaxat na' siỹaxadipi 'me daloqtenaxáatapega so' namaxasec.
REV.21.18	Jeso'me nequepaqtaxanaxat, jeso'me l'oxonaxat na' qa' lenaxat jaspe. So' noic, qaa'le nedot'a't na' oro na' l'oxonaxat. Jen'me 'ená'am jen' chíchiiñi, ỹátaqta ỹ'aqáiỹi. 
REV.21.19	Na' qa' 'me li'ỹoxodáxat jeso'me nequepaxanaxat, jen'me ỹátaqta ỹodapecachi na' l'óiỹaxac. So' 'uáichiiñi l'oxonaxat na' qa' lenaxat jaspe, qataxa so' l'oxonaxat laqáỹa na' zafiro, so' laqáỹa l'oxonaxat na' ágata, so' laqáỹa l'oxonaxat na' esmeralda, 
REV.21.20	so' laqáỹa l'oxonaxat na' ónice, so' laqáỹa cornalina, so' laqáỹa crisólito, so' laqáỹa berilo, so' laqáỹa topacio, so' laqáỹa crisoprasa, so' laqáỹa jacinto, qataxa so' p'áteegue l'oxonaxat amatista. 
REV.21.21	Saua' doce so'mi, qaa'le nedot'a't na' qa' perla. Ñi' 'oonolec som, na'chi qoỹin jaso' 'oonole perla. Jeso'me naq'aic 'me huánỹi laiñi, qaamaxa nedot'a't oro, 'ená'am na' chíchiiñi.
REV.21.22	Qaláxasa qaỹa 'te ga' selá'a tamnaxaqui jeso'me noic, qá'a ñi' qadasoxola' qan'étoqo't 'me qaỹa 'te ga' ỹaqalánaac, jiñi'me naqaiñi ñi' sega'me tamnaxaqui, nataq'en jeso'me n'aanaxate c'óxot. 
REV.21.23	Jeso'me noic, jeso'me sa ỹiuen jaso' c'atena qataxa so' 'auóxoic, da' 'uootaxa ỹicoỹadetalégue. Qá'a mai'chi l'edáxa ñi'me qan'étoqo't qataxa so' n'aanaxate c'óxot mai'chi ỹicoỹadetralégue. 
REV.21.24	Jen'me ỹodapecachi siỹaxadipi 'me qonec'alaxatéegue, qana'chi nichaatétaaue da' l'edáxa di' noic. Jen'me net'alpi 'me huetalégue jen' 'aléua, qana'chi nedótapega da' let'ádaic qataxa da' li'ỹoxodic jidi'me. 
REV.21.25	Qataxa naua' so'mi jidi'me sa ỹapadíñiilo di' nolo', qataxa sa 'te da' 'uo da' pí'ỹaq. 
REV.21.26	Qana'chi qondótapega jidi'me da' let'ádaic qataxa da' li'ỹoxodic jen'me ỹodapecachi siỹaxadipi. 
REV.21.27	Qaláxasa sa ỹinoxoneuó'o jidi'me ga' paxáchiỹi, 'uootaxa ga' necocátapiilo naua' loico, 'uootaxa ga' qovínaxanaxaic, na'chigáta ga' qoỹidéta'uo ga' lenaxat jaso' lede so' n'aanaxate c'óxot 'me nedáxalate jen'me qaỹa 'te loiquiaqa' da' lec'alaxa.
REV.22.1	Qana'chi so' namaxasec jaỹim ỹaloxóna so' ñáchi 'me chiỹoqótapiinỹi da' nec'alaxa jen' lé'ec noxop. Jeso'me ỹátaqta chíchiiñi, ỹátaqta ỹ'aqáñi. Jeso'me chiỹoqótapee'uo ga' nes'ónaqa' ñi' Dios qataxa so' n'aanaxate c'óxot. 
REV.22.2	Di' laiñi so' naq'aic 'me huánỹi laiñi so' noic, qana'chi náchiinỹi jeso' ñáchi. Naua' loxoguelo jeso'me ñáchi ỹátaqta 'equeelo jen' 'ipaq 'me chiỹaqapíỹi da' nec'alaxa. Jadójo' 'ipaqpi da' ỹinoxonéegue ñi' 'auóxoic, qataxa 'uo jan' jala. Doce da' v'iỹílaxalégue da' ỹitaxa 'uo jan' jala di' 'oonolec huó'e. Jan' laỹoqte jadójo' 'ipaq taiỹet da' natadénaqte na' ỹodapecachi siỹaxadipi. 
REV.22.3	Huá'a jidi'me, qana'chi qaỹa 'te ga' qoỹa'uo ga' ne'uaxánaguec. Jaga' nes'ónaxaqui ñi' qan'étoqo't qataxa so' n'aanaxate c'óxot, qana'chi néta'ña jidi'me. Qana'chi jen'me lamaxa'spi ñi'me, qana'chi ỹi'ỹoxodéetac. 
REV.22.4	Huá'a, qana'chi qonmá'i da' qonauá'ne' jiñi'me. Qana'chi naua' lata'pi jen'me, qana'chi nedetalóo'te ga' lenaxat jiñi'me. 
REV.22.5	Huá'a, qana'chi qaỹa 'te pí'ỹaq. Jen'me néta'ña jidi'me sa 'te ỹiuen ga' l'edáxa jaga' coỹadáxanaqte qataxa jen' l'edáxa jaso' c'atena, qá'a jiñi'me qan'étoqo't 'me qadasoxola' ỹicoỹadetalégue. Qana'chi jen'me qaỹa 'te ga' loiquiaqa' naua' noloqo'te da' net'alpi.
REV.22.6	Ỹim, qana'chi so' namaxasec jaỹim 'enapéga, 'enaac:
REV.22.6	—Jénjo' n'aqtacpi ỹátaqta 'eesa, jen'me qoỹañoxot da' qop'iỹá'a. Ñi'me qadasoxola' 'me qan'étoqo't naqaiñi ñi' ỹ'añaqtet jen'me l'aqtáxanaxanecpi, ñi'me namaq na' lamaxasec, qaidi ỹaloxóna jen' d'onataxáatapecotpi jiñi'me jeda'me sa huaỹáloq da' di'ỹoq.
REV.22.7	Qana'chi so' Jesús 'enaac:
REV.22.7	—¡Sa ñiỹáloxoden da' ñanac!
REV.22.7	¡Ỹátaqta mátac qomle ga' ỹalaxalégue dójo' l'aqtaxanaxac ñi' qan'étoqo't 'me nedetalégue jánjo' nede!
REV.22.8	Jaỹim Juan ñaquiáxachiỹi qataxa sauáachiỹi ỹima jénjo'. Ca'li ỹim da' ñaquiáxachiỹi qataxa sauáachiỹi, qana'chi jaỹim sesocoto naua' ỹiliictel so' namaxasec piỹem lé'ec 'me jaỹim ỹaloxóotapega ỹima jénjo', da' sétaaque da' ñitamenot. 
REV.22.9	Qaláxasa jeso'me jaỹim 'enapéga, 'enaac:
REV.22.9	—Sa 'te da' na'chi 'auét'ec dójo', qá'a 'chi jaỹim lamaxasec ñi'me qan'étoqo't. 'Am sená'am qataxa jen'me 'adaỹi 'me l'aqtáxanaxanec ñi' qan'étoqo't, qataxa ỹima jen'me ỹátaqta ỹalaxalóo'te naua' nedetalóo'te jánjo' nede. Na'chiñíta ñi'me qan'étoqo't 'antamenot.
REV.22.10	Qataxa jaỹim 'enapéga, 'enaac:
REV.22.10	—Sa 'te qomle da' 'auoxochiñi dójo' l'aqtaxanaxac ñi'me qan'étoqo't 'me nedetalégue jánjo' nede. Qá'a ma'le sa qaỹáaque di' lalóqo' da' ỹipaquichiilo naua' qoỹ'axátet'ape. 
REV.22.11	Chan'eesa naỹi jega'me ỹ'étetac ga' sa nó'in, qaa'le qodemachí'ta da' ỹ'étetac. Qataxa jega'me paxáchiỹi da' l'óiỹaxac, qaa'le mai'chi nesepaxanaqtet. Jega'me ỹ'étetac ga' 'ónaxaic, qaa'le n'óota da' ỹí'et. Qataxa jega'me nañanguet da' quétapegue' ñi'me qan'étoqo't, qaa'le n'óota da' ỹátaqta 'equegue jiñi'me.
REV.22.12	Qana'chi so' Jesús 'enaac:
REV.22.12	—Já'a, jaỹim sa ñiỹáloxoden da' ñanac. Ñachítac ga' ỹiseeténataxanaxat, da' qaidi seseeten ñi' 'oonolec ga' l'onataxanaxac. 
REV.22.13	Jaỹim 'me na'chaỹim se'uáichiiñi, qataxa sep'áteegue, na'chaỹim lamo qataxa jaỹim loiquiaqa' ỹimaquéna, sená'am ga' 'uáichiiñi jena' leetrapi qataxa ga' p'áteegue.
REV.22.14	Ỹátaqta mátapiỹe't qomle ga' ỹiỹoi' gaua' louo, qaidi ỹañoxot da' neuána'uo jaga' 'ipaq 'me chiỹaqaỹi da' nec'alaxa, qataxa qaidi ỹañoxot da' ỹinoxonoo'uet ñi' som di' noic let'ádaic. 
REV.22.15	Qaláxasa p'áiỹi qomle na' ỹ'étet'ape naua' sa n'oi'n, qataxa na' ỹ'étetac da' nedánaxanaxac, qataxa jen'me queséeguetaxaicpi, laataxanaxaicpi qataxa jen'me netameetapecot na' niqui'ipi, qataxa ỹima jen'me loqopitaxat da' ỹí'et da' loqovínaxanaxac.
REV.22.16	—Na'chaỹim Jesús 'me ñamaq so' ỹamaxasec, da' qaidi ỹ'axátem ỹima dójo' jen'me jaỹim ỹ'amaqten. Na'chaỹim 'me jaỹim chiỹoxoguet so' net'a David qataxa na'chi sachiỹoxoguet jeso'me. Qataxa jaỹim 'me na'chaỹim huaqchiñi ní'chise.
REV.22.17	Jeso'me Espíritu Santo qataxa jaso' sétaaque da' loua so' n'aanaxate c'óxot 'enaac:
REV.22.17	—Ỹa 'auanac.
REV.22.17	Jega'me demachíỹa dójo' n'aqtac nataq'en n'óota da' 'enaac:
REV.22.17	—'Auanac.
REV.22.17	Jega'me ỹileem da' láquip lamaic, qataxa sétaaque da' niỹom, n'óota da' janac, qana'chi niỹómỹi ga' noxop 'me chiỹaqaỹi da' nec'alaxa. Jega'me 'chi qoỹanem.
REV.22.18	Ỹima qomle na' demachíỹa dójo' l'aqtaxanaxac ñi' Dios 'me nedetalégue jánjo' nede, jaỹim saqáta jen'me, seet'oi: Da' 'uo ga' 'chi noqotetenéegue jen'me ga' sa lasoxoc, qana'chi jega'me ỹágueegue da' ỹi'uaxanque ñi' qan'étoqo't naua' napite'nádi 'me nedetalóo'te jánjo' nede. 
REV.22.19	Qataxa da' 'uo ga' naqat ga' 'oonolec jen'me l'aqtaxanaxacpi ñi' qan'étoqo't 'me nedetalégue jánjo' nede, qana'chi jiñi'me naqatéegue jega'me ga' lenaxat jaso' nedáxalate jen'me qonec'alaxatéegue qataxa jidi'me noic 'me ỹátaqta ỹoqovíta, jen'me qoỹidetalégue jánjo' nede.
REV.22.20	Jeso'me 'me ỹ'axátetac dójo' 'enaac:
REV.22.20	—Já'a, jaỹim sa ñiỹáloxoden da' ñanac.
REV.22.20	Já'a, na'chi naq'áita dójo'. ¡Ỹa 'auanac, 'am qadesaliaxanec Jesús!
REV.22.21	Jeso'me qadesaliaxanec Jesucristo ỹanem qomle ỹima da' 'oñíita ga' 'anchoxodénataguiquii. Já'a, na'chi naq'áita dójo'.
