MAT.1.1	Ecitabo co bwiburwa bwa Yesu Kristo, Omwana wa Daudi, Omwana wa Iburaimu.
MAT.1.2	Iburaimu e:buye Isaka. Isaka ne:bura Yakobo. Yakobo ne:bura Yuda na ba:na ba:bo. 
MAT.1.3	Yuda ne:bura Faresi na Zera mu Tamari. Faresi ne:bura Esromu. Esromu ne:bura Aramu. 
MAT.1.4	Aramu ne:bura Aminadabu. Aminadabu ne:bura Nasoni. Nasoni ne:bura Salimoni. 
MAT.1.5	Salimoni ne:bura Boaji mu Raabu. Boaji ne:bura Obedi mu Rusi. Obedi ne:bura Yese.
MAT.1.6	Yese ne:bura omukama Daudi. Daudi ne:bura Sulemani mu muka Uriya. 
MAT.1.7	Sulemani ne:bura Reoboamu. Reoboamu ne:bura Abiya. Abiya ne:bura Asa. 
MAT.1.8	Asa ne:bura Yeosafati. Yeosafati ne:bura Aaji. Aaji ne:bura Ejekiya. 
MAT.1.10	Ejekiya ne:bura Manase. Manase ne:bura Amoni. Amoni ne:bura Yosiya. 
MAT.1.11	Yosiya ne:bura Yekoniya na ba:na ba:bo, mu siku jo kusirwa Babuloni.
MAT.1.12	Wejire bamara okusirwa Babuloni, Yekonia ne:bura Searutieri. Searutieri ne:bura Jerubabeli. 
MAT.1.13	Jerubabeli ne:bura Abiudi. Abiudi ne:bura Eliakimu. Eliakimu ne:bura Ajori. 
MAT.1.14	Ajori ne:bura Sadoki. Sadoki ne:bura Akimu. Akimu ne:bura Eriudi. 
MAT.1.15	Eriudi ne:bura Eryasari. Eryasari ne:bura Matani. Matani ne:bura Yakobo. 
MAT.1.16	Yakobo ne:bura Yusufu omurume wa Maryamu unu e:buye Yesu unu katogwa Kristo.
MAT.1.17	Mbe amaimbo go:ne kuso:ka ku Iburaimu okutunga ku Daudi ni maimbo ekumi na gana. No kuso:ka ku Daudi okukinga anu basirirwe Ebabuloni ni maimbo ekumi na gana. No kuso:ka anu basirirwe Ebabuloni kukinga ku Kristo ni maimbo ekumi na gana.
MAT.1.18	Okwiburwa kwa Yesu Kristo kwariga kuri kutya. Maryamu nyiramwene, anu ariga acasandwa na Yusufu, bariga bacari kutwarana, nibamurora ajirire inda yo Mwoyo Omweru. 
MAT.1.19	Mbe Yusufu omurume wae kwo kuba ariga murengeresi atendere kumuswasya, neganirisya okumusiga bwitebe. 
MAT.1.20	Anu ariga ace:ganirisya ebyo mbe rora, Maraika wa Ratabugenyi namusoromokera mu ciro:to naika ati, Yusufu mwana wa Daudi, uto:baya okumugega Maryamu omugasi wao, kwo kuba inda yae ni ya Mwoyo Mweru. 
MAT.1.21	Ari:bura Omwana musambaya, na:we urimutoga risi:na ryae yesu, kwo kuba niwe aribakisya aba:nu bae mu bibi:bi byebwe. 
MAT.1.22	Ebyo byone byabeeo korereki bikumire binu byaikirwe na Ratabugenyi mu muragi ati,
MAT.1.23	Mbe rora, omuyarajuma arijira inda ari:bura omwana musambaya,
MAT.1.23	Barimutoga risi:na ryae Imanueli, obugajuro ati, Nyamuanga ari a:mwi neswe.
MAT.1.24	Yusufu wejire arafya mu ntiro nakora rwa kutyo maraika wa Ratabugenyi amuragiriye, nagega omugasi wae, 
MAT.1.25	Nawe atamutwae kukinga anu e:buriye Omwana wae wo bubere, namutoga risi:na ryae yesu.
MAT.2.1	Wejire Yesu e:burwa mu Beteleemu ya Buyaudi, mu siku jo mukama Erode, mbe abengeso banu baso:kere ebuturuka nibakinga Yerusalemi. 
MAT.2.2	Nibaika ati, Ari a:ki unu e:buywe Omukama wa Bayaudi? Okuba carorere injota yae ebuturuka, nici:ja okumuramya. 
MAT.2.3	Nawe Omukama Erode ejire ongwa nawa omwoyo na ba Yerusalemi bo:ne aamwi nage. 
MAT.2.4	Nakofya abagabisi abakuru bo:ne na bandiki ba ba:nu, nababu:sirisya ati, ?Kristo ariburirwa a:ki? 
MAT.2.5	Mbamubwira ati, Mu Beteleemu ya Buyaudi, kwo kuba nikwo kutyo byandikirwe no muragi ati,
MAT.2.6	Na:we Beteleemu mu ca:ro ca Yuda, utari muto:to mu bakuru ba Yuda.
MAT.2.6	Okuba Omutungi ariso:ka mwawe
MAT.2.6	Unu arire:ba aba:nu bani.
MAT.2.7	Mbe niwo Erode nabirikira abengeso bwitebe, nababu:sirisya muno omwanya gunu injota yabonekeemo. 
MAT.2.8	Nabatuma Beteleemu na:ika ati, Mugende muyenjeyenje muno Omwana oyo, nawe mukamubona mu:je mumbwire, korereki anye one nije okumuramya. 
MAT.2.9	Wejire bongwa ebyo mukama nibe:muka, mbe rora, injota eyo baroree ebuturuka ni:batangatira ni:ja niimereguru anu Omwana ariga:ri. 
MAT.2.10	Wejire barora injota nibakonderwa ekonderwa ryafu butamire. 
MAT.2.11	Mbengira mu nyumba, mbarora Omwana na Maryamu nyiramwene, nibafukama nibamuramya, nibasurumura jinsagwa jebwe, nibamufu:wa emigemu ja jaabu no mugaju na mafuta amarange. 
MAT.2.12	Wejire bakengibwa na Nyamuanga mu ciro:to ati, musige kusuba ku Erode, nibasuba ewabo nibatura ku njira indi.
MAT.2.13	Mbe wejire bagenda, mbe rora, maraika wa Ratabugenyi namusoromokera Yusufu mu ciro:to na:ika ati, Imuka, ugege Omwana na nyiramwene, wirukire Misiri, ubeyo kukinga runu ndikubwirira, kwo kuba Erode kajo:kuyenja Omwana amwite. 
MAT.2.14	Wejire arafya, nagega Omwana na nyiramwene mu ngeta nagenda Misiri. 
MAT.2.15	Naba eyo kukinga Erode anu afwiriye, korereki cikumire cinu Ratabugenyi a:ikiriye mu muragi ati, Nabirikiye Omwana wani okuso:ka Misiri.
MAT.2.16	Mbe Erode wejire arora ati abengeso bamujimya, najira risungu ryafu, natuma aba:nu okwita aba:na be cisambaya banu bariga mu Beteleemu na mu mbibi jagwo jo:ne, banu bamarire myaka ebiri na banu bariga bacari kujimara, rwo mwanya gunu ababu:sirisisyemo abengeso kutyo gwariga guri. 
MAT.2.17	Mbe niwo cakumiye eco ca:ikirwe no muragi Yeremiya na:ika ati,
MAT.2.18	Oburaka bungwiriywe mu Rama,
MAT.2.18	Okukunga no kurira jimamu,
MAT.2.18	Raeli naririra aba:na bae,
MAT.2.18	Atakwenda kusi:ri:sibwa kwo kuba batacariwo.
MAT.2.19	Erode wejire afwa, maraika wa Ratabugenyi nasoromokera Yusufu mu ciro:to mu Misiri, 
MAT.2.20	Na:ika ati, Imuka, ugege Omwana na nyiramwene, ugende mu ca:ro ca Israeli, kwo kuba banu bayenjaga Omwana okumwita bafu:ye. 
MAT.2.21	Nemuka nagega Omwana na nyiramwene naja mu:si ya Israeli. 
MAT.2.22	Wejire ongwa ati Arikelao atungire Buyaudi kubwa Erode esemwene, no:baya okusubayo. Nakengibwa na Nyamuanga mu ciro:to, nabarama nakinga mu mbara ja Galilaya. 
MAT.2.23	Wejire bakinga nibe:kara mu ruguyo runu rwatogwaga Najareti; korereki bikumire binu byaikirwe na baragi, ati, Aritogwa Munajareti.
MAT.3.1	Mu siku ijo Yoana Omubatija na:ja nasimurira mwibara rye Buyaudi, 
MAT.3.2	Na:ika ati, Mute, Okuba obukama bwa mu rwire bwafugee. 
MAT.3.3	Okuba oyo niwe a:ikirwe no muragi Isaya, ati,
MAT.3.3	Oburaka bwa unu kakobyakobya mwibara,
MAT.3.3	Mucumecume injira ya Ratabugenyi,
MAT.3.3	Mumugorororere obwitiŋano bwae.
MAT.3.4	Yoana omwene ariga afwae obusinga bwa ingamira, no rukoba mu cibunu cae, ne biryo byae byariga biri nsige no bu:ki bwa mwibara. 
MAT.3.5	Mbe aba Yerusalemi na Buyaudi yo:ne na ba i:si inu isijene na Yorodani nibamuja:ko. 
MAT.3.6	Nababatija mu musima gwa Yorodani nibegamba ebibi:bi byebwe.
MAT.3.7	Nawe wejire abarora Abafarisayo ba:fu na Basadukayo ba:fu niba:ja okubatijibwa nababwira ati, Emwe orwiburo rwa jinjoka, niga unu abakabusisye okwiruka risungu rinu eryendo:ku:ja? 
MAT.3.8	Mbe mutwasye amatwasyo ganu ge:ire okuta. 
MAT.3.9	Muteganirisya mu mitima jemwe ati, Ciri na saja Iburaimu. Okuba enibabwira ati, Nyamuanga katura ku mabui ganu okumwimusisyamo Iburaimu aba:na. 
MAT.3.10	Nawe woryanu ise:na
MAT.3.11	Ni cimari anye enibabatija mu manji kurwo kuta nawe oyo kaja inyuma yani ankisisye amanaga, nite:ire okugega ebikwirya byae. Oyo niwe aribabatija no Mwoyo Mweru no muriro. 
MAT.3.12	Oruungo rwae ruri mu kuboko kwae, aryesya muno ritare ryae. Arisombera oburo bwae mu citara, nawe iŋunyu aryoca no muriro gunu gutakusima.
MAT.3.13	Mbe niwo Yesu naso:ka Galilaya nakinga Yorodani ku Yoana amubatije. 
MAT.3.14	Nawe Yoana ariga nenda okumuganya na:ika ati, Anye nanye nikenere awe okumbatija, ?ka nawe ouja kwanye? 
MAT.3.15	Yesu naindura namubwira ati, Wori siga ago, okuba nikwo kutyo kuci:ire okuku:misya oburenge:resi bwone. Mbe niwo nekirisya ejae. 
MAT.3.16	Mbe Yesu wejire amara okubatijibwa aonao nasyo:ka mu manji, mbe rora, orwire ndumuswerukira, narora Omwoyo wa Nyamuanga ne:ka rwa injiba namu:jako. 
MAT.3.17	Mbe oburaka mbuso:ka mu rwire nibwaika ati, Unu niwe Omwana wani unu nendere, unu nikonderereywe.
MAT.4.1	Mbe Yesu nasirwa no Mwoyo mwibara Syetani amusake. 
MAT.4.2	Wejire amara okusara:rira siku makumi gana mu mwisi na mu ngeta, niwo narumwa omweko. 
MAT.4.3	Omusaki namu:jako naika ati, Araba uri Mwana wa Nyamuanga, bwira amabui ganu gabe biryo. 
MAT.4.4	Omwene namuindura na:ika ati, Gwandikirwe ati,
MAT.4.4	Omu:nu atakuba muanga kurwe biryo era,
MAT.4.4	Tari kurwo musango gwone gunu oguso:ka mu kanwa ka Nyamuanga.
MAT.4.5	Mbe Syetani namusira ku musi omweru, namuta ku cisonge ca iyekaru. 
MAT.4.6	Namubwira ati, Araba uri Mwana, wa Nyamuanga, ijunga wiyese a:si, okuba gwandikirwe ati, arikuragiririra bamaraika bae, barikuyagata mu maboko gebwe utarija kwiku:jura cigere cao kwibui. 
MAT.4.7	Yesu namubwira ati, Gwandikirwe rindi ati,
MAT.4.7	Utasakaga Esobugenyi Nyamuanga.
MAT.4.8	Syetani namusira rindi ku ci:ma cire:ra muno, namweresya ebyaro bya bakama bo:ne banu bari mu:si na rikusyo ryendemo. 
MAT.4.9	Namubwira ati, Binu byone enijo:kuyana, uke:nama okundamya. 
MAT.4.10	Mbe Yesu namubwira ati, So:kayo Syetani, okuba gwandikirwe ati,
MAT.4.10	Ramyaga Esobugenyi Nyamuanga, oyo niwe uko-rerega:ra.
MAT.4.11	Mbe niwo Syetani namusiga, mbe bamaraika niba:ja mbamufurubendera.
MAT.4.12	Ejire Yesu ongwa ati, Yoana bamugwatire, nasuba Galilaya. 
MAT.4.13	Naso:ka Najareti, naja okwikara Kaperinaumu gunu guri ku mwaro, mu mbibi ja Jaburoni na Nafutali, 
MAT.4.14	Korereki ciku:mire cinu ca:ikirwe no muragi Isaya na:ika ati,
MAT.4.15	I:si ya Jaburoni na i:si ya Nafutali,
MAT.4.15	Injira ya ku mwaro, ingego ya Yorodani, Galilaya ya maanga,
MAT.4.16	Aba:nu banu bariga be:kae mu cisu:te barorere obweru bwafu,
MAT.4.16	Na banu bariga bekae mu:si yo rufu na mwirengesi ryarwo obweru bwabaswerukira.
MAT.4.17	Kuso:ka mu mwanya ogwo Yesu namba okusimura na:ika ati, Mute okuba obukama bwa mu rwire bwafugee.
MAT.4.18	Mbe Yesu nabarama ku nyanja ya Galilaya, narora bamura babiri ba nda imwi, Simoni unu katogwa Petero na Andereya wabo, nibe:sa emijarifu mu nyanja okuba bariga bategi. 
MAT.4.19	Nababwira ati, Mundu:be, enibakora bategi ba ba:nu. 
MAT.4.20	Aonao nibasiga emijarifu nibamuru:ba. 
MAT.4.21	Nafugerao imbere narora bamura bandi babiri ba nda imwi, Yakobo mumura wa Jebedayo na Yoana wabo, bariga mu bwato aamwi na Jebedayo esemwene, nibasumikanya emijarifu jebwe, nababirikira. 
MAT.4.22	Aonao nibasigao obwato nesemwene nibamuru:ba.
MAT.4.23	Yesu naswisya Galilaya yone neigisyaga mu mekofyanyisyo gebwe, nasimura ebigambo byo bwana byo bukama, naosya jindwara jo:ne no bugo:bo:ke bwone mu ba:nu. 
MAT.4.24	Orukuma rwae nduswira Syamu yo:ne. Nibamure:tera bo:ne banu bariga barwae, na banu bagwatirwe jindwara jitasyanyisye, ne binya:syo, na banu baungirwe misambwa na be citwe na banu bafu:ye omubiri, nabaosya. 
MAT.4.25	Ebise byafu mbimuru:ba mbiso:ka Galilaya na Dekapori na Yerusalemi ne Buyaudi na ku mwambuko gwa Yorodani.
MAT.5.1	E:jire arora ebise, narinya ku ci:ma. E:jire amara okwinyanja, abe:igisibwa bae nibamu:jako. 
MAT.5.2	Natanya omunwa gwae, nabe:igisya na:ika ati,
MAT.5.3	Barina ribando abataka mu mwoyo, kwo kuba obukama bwa mu rwire ni bwebwe.
MAT.5.4	Barina ribando abasurumbae, kwo kuba abo barisi:ri:sibwa.
MAT.5.5	Barina ribando abafura, kwo kuba abo barirya i:si omwandu.
MAT.5.6	Barina ribando abo mweko no bwiro kurwo burengeresi, kwo kuba abo bari:gusibwa.
MAT.5.7	Barina ribando abe cigongo, kwo kuba abo barifwirwa ecigongo.
MAT.5.8	Barina ribando abo be:rere emitima, kwo kuba abo barirora Nyamuanga.
MAT.5.9	Barina ribando abaikanya bo mure:bo, kwo kuba abo baritogwa ba:na ba Nyamuanga.
MAT.5.10	Barina ribando banu abanya:sibwa kurwo burenge:resi, kwo kuba obukama bwa mu rwire ni bwebwe.
MAT.5.11	Emwe murina ribando barabafumaga no kubanya:sya no kubabeeresya omusango gwone omubi:bi kubwani.
MAT.5.12	Mukonderwe mutembetembe, kwo kuba omuyero gwemwe ni mwafu mu rwire, kwo kuba nikwo banya:syaga abaragi banu babatangatiye emwe.
MAT.5.13	Emwe muri munyu gwa i:si. ?Nawe omunyu gukakuba, abasuba bagurunge kutiki? Oguba gutace:ire tari kweswa anja no kutajirirwa na ba:nu. 
MAT.5.14	Emwe muri bweru bwa i:si. Omusi gunu gumbakirwe ku ci:ma gutakutura kubiswa. 
MAT.5.15	Amwi batakukongesya itara nibaifundikira mu ci:bo, tari kuitu:ra ku cikango ni:murikira bo:ne banu bari mu nyumba. 
MAT.5.16	Nikwo kutyo obweru bwemwe bwakega imbere ya ba:nu, barorega ebikorwa byemwe byo bwana, korereki bakusye Esomwana unu ari mu rwire.
MAT.5.17	Mute:ganirisyaga ati, ne:jire kumarao ebiragiro amwi abaragi. Nite:jire kumarao, tari ne:jire kuku:misya. 
MAT.5.18	Kwo kuba enibabwira cimari ati, kukinga orwire na i:si anu biriwerao, nyuguta imwi nakabee kari kakotore kamwi ka mu biragiro katariwao kukinga byone bikumire. 
MAT.5.19	Omu:nu wo:ne unu araso:syagao ecimwi ku biragiro binu ebito:to, no kubeigisya aba:nu kutyo, oyo aritogwa muto:to mu bukama bwa mu rwire. Nawe unu wo:ne aribigwata nabi:igisya, oyo aritogwa mukuru mu bukama bwa mu rwire. 
MAT.5.20	Kwo kuba enibabwira ati, oburenge:resi bwemwe bukaremo:kira obwa bandiki na Bafarisayo, mutaringira mu bukama bwa mu rwire na katyari.
MAT.5.21	Mwonguywe kutyo aba:nu ba kara babwiriywe ati, Utari:ja kwita, no mu:nu unu ari:ta arijira intambara. 
MAT.5.22	Nawe anye enibabwira ati, omu:nu wo:ne unu kabiirirwa Omwana wabo era, arijira intambara. Nawe unu arimufuma Omwana wabo ati, Raka, ni busi busi asirwe mu ci:na. Nawe unu araikaga ati, Mutamutamu awe, e:ire okweswa mu muriro gunyatasima. 
MAT.5.23	Mbe ukare:ta eciyanwa cao ku cigabiro, niwo niwicuka ati, owanyu ari na:we omusango, 
MAT.5.24	Siga eciyanwa cao imbere ye cigabiro, subayo utangate okungwana no wanyu, mbe niwo usube uso:sye eciyanwa cao. 
MAT.5.25	Mungwane no mubu:si wao bwangu ucari nage mu njira, omubu:si asiga kukusira ku muramusi, no muramusi asiga kukusira ku musirikare ukeswa mwiboero. 
MAT.5.26	Ni cimari enikubwira ati, utariso:kamo kata kukinga runu urimarira okuriya akacapa ko kumarisya.
MAT.5.27	Mwonguywe kutyo babwiriywe kara ati, utari:ja kuromera. 
MAT.5.28	Nawe anye enibabwira ati, unu wo:ne karore:rera omugasi no kumurigira oyo kaba amarire kara okumuromera mu mutima gwae. 
MAT.5.29	Ukaba eri:so ryao rye buryo ndikuyabya, uri:yemo uryese kura, kwo kuba ni kwa kisi ecungo cao ecimwi cisimagire, kukira omubiri gwao gwone okweswa mu muriro gunyatasima. 
MAT.5.30	Ukaba okuboko kwao okwe buryo nikukuyabya, ukutemeko ukwese kura, okuba ni kwa kisi ecungo cao ecimwi cisimagire kukira omubiri gwao gwone okweswa mu muriro gunyatasima.
MAT.5.31	Babwiriywe ati, unu wo:ne araremaga omugasi wae, amuyane inyaruba yo buta:ni. 
MAT.5.32	Nawe anye enibabwira ati, omu:nu wo:ne araremaga omugasi wae, tari kurwo buromesi, kamukora muromerwa. Na unu aritwara unu aremerwe karomera.
MAT.5.33	Rindi mwonguywe kutyo aba:nu ba kara babwiriywe ati, utari:ja kwiraira ebyo rurimi, nawe ukumisisyega Esobugenyi binu owiraisya. 
MAT.5.34	Nawe anye enibabwira ati, Ute:raisyaga na katyari, nakabee ari ku rwire, okuba ni citebe ca Nyamuanga eca iŋoma, 
MAT.5.35	Nakabee ari ku ca:ro, okuba ni citebe co kutako ebigere byae, nakabee ari Yerusalemi, okuba nigwo musi gwo Mukama Omukuru, 
MAT.5.36	Ute:raisyaga omutwe gwao okuba utakutura kuindura rufwiri rumwi rweru amwi nyirafuru. 
MAT.5.37	Nawe emisango jemwe jibega ati, Yee Yee, uri uri. Nawe binu ebikira ebyo ebiso:ka ku mubi:bi.
MAT.5.38	Mwonguywe kutyo babwiriywe ati, Eri:so eritambana ne ri:so, eri:no eritambana ne ri:no. 
MAT.5.39	Nawe anye enibabwira ati, Mutayajanaga no mubi:bi, nawe omu:nu akakubuma oruba rwe buryo umucu:sisyega no rwe bumosi one. 
MAT.5.40	Na unu kenda okuromanwa na:we okugega ikanju yao, umusigire na rigoti one. 
MAT.5.41	Omu:nu akakuyamba okuribata maili imwi, genda nage ne ya kabiri. 
MAT.5.42	Unu arakusabwaga wamuyana, na unu kenda okukuryako amasi:ri, wasiga kumufuta:tira.
MAT.5.43	Mwonguywe kutyo babwiriywe ati, Umwendega omwikasyanya wao, usokega omuremo wao. 
MAT.5.44	Nawe anye enibabwira ati, Mwendega abaremo bemwe, musabirwega banu ababanya:sya. 
MAT.5.45	Korereki mube ba:na ba Esomwana unu ari mu rwire, okuba risu:ba ryae kabaurusisya ababi:bi na be kisi, kabagimbira iŋuba abarenge:resi na banyamusi. 
MAT.5.46	?Okuba mukenda banu ababenda emwe, muri na muyero ki? ?Abaosya one batakukora kutiyo? 
MAT.5.47	?Ka murakesyaga abanyu era, omubakisyao ki? ?Abamaanga one batakukora kutiyo? 
MAT.5.48	Mbe emwe mubega banu baku:miye rwa Esomwana wa mu rwire kutyo aku:miye.
MAT.6.1	Mukabukega mutakoreraga ebyo oburengeresi bwemwe mu me:so ga ba:nu, korereki babarore, kwo kuba murakoraga kutiyo mutayabwega muyero Kwisomwana unu ari mu rwire. 
MAT.6.2	Mbe awe ukagabira abataka, utabumaga ŋombi imbere yao rwa bo rurimi kutyo abakora mu mekofyanyisyo na mu njira, korereki aba:nu babayane ecibaro. Ni cimari enibabwira ati, bamarire okuyabwa omuyero gwebwe. 
MAT.6.3	Nawe awe, uragabiraga abataka, okuboko kwao okwe bumosi kusigega kumenya okwe buryo binu okukora. 
MAT.6.4	Okugaba kwao kubega mu bumbise, na Esomwana unu karoraga mu bumbise arikuyana omuyero.
MAT.6.5	Murasabwaga mutabaga rwa bo rurimi, kwo kuba abenda okusabwa bemereguyu mu mekofyanyisyo na ku njira ya ma:ka:ka, korereki aba:nu babarore. Ni cimari enibabwira ati, bamarire kuyabwa omuyero gwebwe. 
MAT.6.6	Nawe awe urasabwaga ingiraga esi:ko wao, wigare orwigi, niwo usabwe Esomwana unu ari mu bumbise, na Esomwana unu karoraga mu bumbise arikuyana omuyero.
MAT.6.7	Nawe emwe murasabwaga, musigega kusubasubagamo misango kutyo era rwa ba:maanga kutyo abakora, okuba abe:togera ati, abongwibwa kurwe misango jebwe okufura. 
MAT.6.8	Mbe mutasusanaga nabo kwo kuba Esomwana amenyere binu mukenere mucari na kumusabwa.
MAT.6.9	Mbe musabwega kutya ati,
MAT.6.9	Rata unu uri mu rwire,
MAT.6.9	Risi:na ryao rikusibwe.
MAT.6.10	Obukama bwao bu:je.
MAT.6.10	Okwenda kwao kukorwega mu:si rwa kutyo okukorwa mu rwire.
MAT.6.11	Uciyane rero ebiryo byeswe byo kuci:ya.
MAT.6.12	Uci:swaririre amabanja geswe, rweswe kutyo eci:swaririra banu ecitonga.
MAT.6.13	Utacisira mu kusakwa nawe ucikisye ku mubi:bi.
MAT.6.13	Kwo kuba obukama no buinga na rikusyo ni byao kajanende na kajanende. Amina.
MAT.6.14	Kwo kuba muke:swaririra aba:nu ebikayo byebwe, Esomwana wa mu rwire aribe:swaririra emwe one. 
MAT.6.15	Nawe mukarema okwiswaririra aba:nu ebikayo byebwe, nyaburiko Esomwana one atakube:swaririra ebikayo byemwe.
MAT.6.16	Mbe mukasara:rira, musige kususana na bo rurimi banu abairiga obusu, okuba abe:surumbasya obusu, korereki barorwe ati abasara:rira. Ni cimari enibabwira ati, bamarire okuyabwa omuyero gwebwe. 
MAT.6.17	Nawe awe ukasara:rira, ibambagaga amafuta ku mutwe, wiyosyega mu busu, 
MAT.6.18	Korereki aba:nu basige kukurora ati, ousara:rira, tari Esomwana unu ari mu bumbise, na Esomwana unu karora mu bumbise, oyo arikuyana omuye:ro.
MAT.6.19	Mute:bikiraga ebi:nu mu:si, omwo ebinyamurirwa jifufunyi no butaretare, na be:fi mbatakura nibe:ba. 
MAT.6.20	Nawe Mwibikirega ebi:nu mu rwire, omwo bitakunyamurirwa fufunyi nakabee buri butaretare, amwi abe:fi batakutakura amwi kwiba. 
MAT.6.21	Kwo kuba anu ebi:nu byemwe ebiba, niwo no mutima gwemwe one oguba.
MAT.6.22	Orumuri rwo mubiri ndye ri:so. Mbe eri:so rikaba rikobere omubiri gwao gwone oguba no bweru. 
MAT.6.23	Nawe eri:so ryao rikaba ebi:bi omubiri gwao gwone oguba ne cisu:te mbe, obweru bunu buri mwawe bukaba cisu:te, ni cisu:te ca:fu kutiki!
MAT.6.24	Atariwo mu:nu unu katura okubakorera besebugenyi babiri. Okuba amwi arisokako oumwi, nenda oundi, amwi naruma ku umwi, nagaya oundi. Mutakutura kukorera Nyamuanga no kukorera obuni:bi one.
MAT.6.25	Nikwo enikora nimbabwira ati, Mute:ganaga obuanga bwemwe ati, Cirirya ki? amwi, Cirinywa ki? amwi mutaganiraga emibiri jemwe ati, Cirifwara ki? ?Obuanga butakukira ebiryo, no mubiri gutakukira ebifwaro? 
MAT.6.26	Murore jinyonyi ja mu rutumba, jitakubiba amwi jitakugesa, amwi jitakusombera mu bitara. Nawe Esomwana wa mu rwire kajiri:sya:ra. ?Emwe ejo mutakujikira muno? 
MAT.6.27	?Niga mwimwe unu katura okwigana okwiyongesyako obure:ra bwae cita cimwi? 
MAT.6.28	?Niki cinu ecikora nimwigana ebifwaro? Murore obwaso bwa mu ndiri kutyo obumera. Butakukora murimu amwi kuruka myenda. 
MAT.6.29	Nawe enibabwira ati, Sulemani mwikusyo ryae, ryone atafwae rwo bwejabo obwo. 
MAT.6.30	Kambe Nyamuanga araba kafwafya obunyasi bwa mu ndiri bunu buriwo rero, na mutondo obweswa mu co:to, ?mbe ka atakubafwafya emwe kukira obwo, emwe abo kwikirisya okuto:to? 
MAT.6.31	Nikwo murakoraga nimurema okwigana ati, Cirirya ki? amwi ati, Cirinywa ki? amwi ati, Cirifwara ki? 
MAT.6.32	Okuba ebyo byone nibyo abamaanga abayenja. Kwo kuba Esomwana wa mu rwire amenyere ati, mukenere ebyo byone. 
MAT.6.33	Nawe muyenje okwamba obukama bwa Nyamuanga no burenge:resi bwae, nebyo byone niwo muryongesibwa. 
MAT.6.34	Mbe mute:ganaga bya mutondo, kwo kuba orusiku rwa mutondo orwiganira orwene. Orusiku orumwi ecibi:bi cendemo ecirumara.
MAT.7.1	Musige kuramura, emwe one korereki musige kuramurwa. 
MAT.7.2	Kwo kuba okuramura kunu omuramura emwe one nikwo muriramurirwa. Na indengo inu omurengamo, niyo one murirengerwa emwe. 
MAT.7.3	Kubaki ourora akakongokera kanu kari mu ri:so ryo wanyu, nawe utakurora riti riri mu ri:so ryao? 
MAT.7.4	Tere amwi urimubwira kutiki owanyu ati, Siga nikuso:sye aka:nu kanu kari mu ri:so ryao, ke:nu riti riri mu ri:so ryao? 
MAT.7.5	Rurimi awe, tangata uso:sye riti mu ri:so ryao, mbe niwo urore kisi okuso:sya akakongokera mu ri:so ryo wanyu. 
MAT.7.6	Mutayanaga mbwa ci:nu ce:ru, amwi mute:saga jiru:ru jemwe imbere ya jingurube, jasiga okujitajirira ne bigere byajo, nijicu:ka okubaka:bura.
MAT.7.7	Musabwe muriyabwa, muyenje muribona, mwibu:re muri:gurirwao. 
MAT.7.8	Kwo kuba mu:nu wo:ne unu kasabwa kayabwa, na unu kayenja kabona, na unu ke:bu:ra ke:gurirwao. 
MAT.7.9	?Amwi ni mu:nu ki mwimwe omwana wae akamusabwa obusima kamuyana ebui? 
MAT.7.10	?Akamusabwa iswi kamuyana injoka? 
MAT.7.11	Kambe emwe ababi:bi mumenyere okuyana aba:na bemwe ebi:nu bye kisi, ?Esomwana unu ari mu rwire atakukira muno okuyana ebye kisi banu abamusabwa? 
MAT.7.12	Mbe byone binu omwenda aba:nu okubakoreraga emwe, nemwe one mubakorerega kutyo, kwo kuba eco nico ebiragiro na baragi.
MAT.7.13	Mwingire mu muryango omufunde, kwo kuba omuryango omugari na injira inu eigenda mu kusimagira ni ngari, na banu abaturako ni ba:fu. 
MAT.7.14	Okuba omuryango omufunde na injira inu eigenda mu buanga ni funde na banu abaibona bakeere.
MAT.7.15	Mwikenge abaragi bo rurimi, banu aba:ja kwimwe bafwae bifwaro bya ji:na:ma, nawe munda ni misege miruru mika:busi. 
MAT.7.16	Muribamenyera ku matwasyo gebwe. ?Abanoga emijabibu ku bikomati amwi abanoga jitini ku matobo:ro? 
MAT.7.17	Nikwo kutyo eti ryone erye kisi eritwasya amatwasyo ge kisi, nawe riti ribi:bi eritwasya amatwasyo mabi:bi. 
MAT.7.18	Riti rye kisi ritakutura kutwasya amatwasyo mabi:bi, nyaburiko na riti ribi:bi ritakutura kutwasya amatwasyo ge kisi. 
MAT.7.19	Eti ryone rinu ritakutwasya matwasyo ga kisi abaritema nibaryesa mu murio. 
MAT.7.20	Nikwo murikora nimubamenyera ku matwasyo gebwe. 
MAT.7.21	Tari ati mu:nu wo:ne unu kambwira ati, Ratabugenyi, Ratabugenyi, nuwe aringira mu bukama bwa mu rwire, tari unu kakora ebyo Rata unu ari mu rwire binu kenda. 
MAT.7.22	Ba:fu barimbwira ku rusiku niriya ati, Ratabugenyi, Ratabugenyi, ?citakoraga oburagi mwisi:na ryao, no kuirisya emisambwa mwisi:na ryao no kukora ebirugu:ro byafu mwisi:na ryao? 
MAT.7.23	Mbe niwo ndibabwiririrao ati, Nitendega kubamenya emwe. Munso:keko, emwe banu omukora obunyamusi.
MAT.7.24	Mbe mu:nu wo:ne unu kongwa ebigambo byani binu no kubikora kwarikora nasusanyibwa rwo mu:nu wo bwenge unu ombakire inyumba yae ku rutare. 
MAT.7.25	Iŋuba nigwa, emigeresi nijiurura, omuyaga niguutu:tura nibibuma inyumba eyo, nirema okugwa, kwo kuba yombakirwe ku rutare. 
MAT.7.26	No mu:nu wo:ne unu kongwa ebigambo byani narema okubikora, arisusanyibwa rwo mutamutamu, unu ombakire inyumba yae mu nsenyi. 
MAT.7.27	Iŋuba ni:gwa, emigeresi nijiurura, omuyaga niguutu:tura, nibibuma inyumba, ni:gwa no kugwa kwayo nikuba kunene.
MAT.7.28	Ejire Yesu amara ebigambo ebyo, ebise nibirugu:ra okwiigisya kwae. 
MAT.7.29	Kwo kuba abeigisyaga rwo mu:nu unu amenyere kata, tari rwa bandiki bebwe.
MAT.8.1	Ejire aso:ka ku ci:ma, ebise byafu nibimuru:ba. 
MAT.8.2	Mbe na:ja omugenge namuramya na:ika ati, Ratabugenyi, ukenda outura okunyesya. 
MAT.8.3	Nagorora okuboko kwae naika ati, Enenda, uore. Aonao ebigenge nibyera. 
MAT.8.4	Yesu namubwira ati, Rora utaja kubwira mu:nu, nawe ugende wiyeresye ku mugabisi, umusirire eciyanwa cinu Musa aragiriye, cibe rusingiro ku bene.
MAT.8.5	Yesu ejire engira mu Kaperinaumu, Omukuru wa basirikare namu:jako namwiremberesya, 
MAT.8.6	Na:ika ati, Ratabugenyi, akamura kani kama:mire mu nyumba kakomborikire, aka:sibwa muno. 
MAT.8.7	Yesu namubwira ati, Eni:jo:kuja nimuosye. 
MAT.8.8	Omukuru wa basirikare naindura ati, Ratabugenyi, anye nite:ire awe okwingira emwaro yo ruswi rwani, nawe yaika ecigambo era, akamura kani akajoora. 
MAT.8.9	Kwo kuba anye one nitungirwe, ndi na basirikare banu nitungire. Enimubwira oundi ati, Genda, kagenda. No undi ati, Ija, ka:ja. No mugaya wani enimubwira ati, Kora kutya, kakora. 
MAT.8.10	Yesu ejire ongwa ebyo narugu:ra nababwira banu bamuru:baga ati, Ni cimari enibabwira ati, Nicariga kubona kwikirisya kunene kwejabo kunu nakabee mu Baisraeli. 
MAT.8.11	Nawe enibabwira ati, Bari:ja ba:fu kuso:ka ebuturuka ne bugwa, bariyanja aamwi na Iburaimu na Isaka na Yakabo mu bukama bwa mu rwire. 
MAT.8.12	Nawe aba:na bo bukama baryeswa mu cisu:te ca anja, niyo kuriba okurira no kuguguna ame:no. 
MAT.8.13	Yesu namubwira Omukuru wa basirikare ati, Mbe nugende, gabe rwa kutyo wekirisya. Mu mwanya ogwo akamura kae nikaora.
MAT.8.14	Yesu ejire engira mu nyumba ya Petero, narora nyabuko ama:mire arwae ribiri nabira rugurugu. 
MAT.8.15	Namugwata ku kuboko, ribiri ndimuso:kako, ne:muka namufurubendera. 
MAT.8.16	Kwejire kwaba ke:goro, nibamure:tera ba:fu banu bariga baungirwe emisambwa, nairisya emisambwa ne cigambo cae, naosya abarwae bo:ne. 
MAT.8.17	Korereki cikumire eco caikirwe no muragi Isaya ati, Omwene a:gegere amarwaririsi geswe, ne:twika jindwara jeswe.
MAT.8.18	Mbe Yesu ejire arora ebise byafu bimusingiye, naragirira ati, Ciunguke cije ku ngego yenderya. 
MAT.8.19	Omwandiki umwi na:ja namubwira ati, Mwiigisya, nje nkuru:bega eyo wo:ne uragendaga. 
MAT.8.20	Yesu namubwira ati, Banyamubwe barina mo:bo na jinyonyi ja mu rutumba jiri na moswi, nawe Omwana wo mu:nu atana wa kuta mutwe gwae. 
MAT.8.21	Omwiigisibwa wae oundi namubwira ati, Ratabugenyi, Siga mbere nije okusi:ka rata. 
MAT.8.22	Nawe Yesu namubwira ati, Ndu:ba, siga abafu:ye basi:ke abafu:ye bebwe.
MAT.8.23	Nasyabara mu bwato abe:igisibwa nibagenda nage. 
MAT.8.24	Mbe ngwimuka omuyaga gwe ciure ku nyanja, amatu:ma nigaorekera mu bwato, nawe Omwene ariga ama:mire. 
MAT.8.25	Abe:igisibwa bae nibamu:jako nibamurafya niba:ika ati, Ratabugenyi, nucikisye, cafwa! 
MAT.8.26	Nababu:sya ati, ?Niki cinu omukora nimu:baya? Emwe abo kwikirisya okuto:to. Mbe, ne:muka, nagonya omuyaga na inyanja, ni:rembe:ra ndiba etore. 
MAT.8.27	Aba:nu nibarugu:ra mba:ika ati, ?Ni mu:nu ki unu, omuyaga na inyanja ebimungwa?
MAT.8.28	Ejire agoba ku ngego yenderya mu:si ya Bagadara nabonana na ba:nu babiri baungirwe emisambwa, nibaso:ka mu bitu:ro, barurire muno, atariwo mu:nu unu aturaga okuitiŋana ku njira eyo. 
MAT.8.29	Mbe nibaragirisya niba:ika ati, ?Ecifuno niki eswe na:we, Omwana wa Nyamuanga? ?Wejire okucinya:sya omwanya gweswe gucari kwiya? 
MAT.8.30	Ryariga ririwo kurao eijo rya jingurube nyafu njire:ba. 
MAT.8.31	Emisambwa nijimwiremberesya nja:ika ati, Ukaciirisya, ucisige cigende cingire mwiijo rya jingurube. 
MAT.8.32	Najibwira ati, Mugende. Nijibaso:kako njingira mu ngurube. Mbe rora, riijo ryone ndiurutukira ku bugema ndigwirira mu nyanja njifwira mu manji. 
MAT.8.33	Abare:fi nibabirima nibengira mu musi, nibabasimurira byone ne bya be misambwa one. 
MAT.8.34	Omusi gwone nigwimuka okubonana na Yesu. Wejire bamurora nibamwiremberesya aso:ke mu mbibi jebwe.
MAT.9.1	Narinya mu bwato, naunguka nakinga mu musi gwabo. 
MAT.9.2	Nibamure:tera omurwae akomborikire ama:mire ku buriri. Yesu ejire arora okwikirisya kwebwe, namubwira omukomborike oyo ati, Mwana wani, si:ri:ka, we:swaririrwa ebibi:bi byao. 
MAT.9.3	Mbe abandiki abandi niba:ika munda jebwe ati, Omu:nu unu kafuma Nyamuanga. 
MAT.9.4	Yesu ariga amenyere okwiganirisya kwebwe, na:ika ati, ?Niki cinu ecikora nimwiganirisya kubi:bi mu mitima jemwe? 
MAT.9.5	?Kwo kuba ecangu ni ciya? ?Okwaika ati, We:swaririrwa ebibi:bi, tere amwi ati, Imuka uribate? 
MAT.9.6	Nawe muture okumenya ati, Omwana wo mu:nu ari no buinga ku ca:ro bwo kwiswaririra ebibi:bi. Mbe niwo nabwira omukomborike oyo ati, Imuka witwike oburiri bwao, ugende ika. 
MAT.9.7	Ne:muka nagenda ewae. 
MAT.9.8	Ebise byejire byarora nibyubaya nibikusya Nyamuanga unu ayana aba:nu obuinga bwejabo obwo.
MAT.9.9	Yesu ejire aso:kayo, narora omu:nu unu natogwa Matayo enyanjire mwitobesyo rya rigoti. Namubwira ati, Ndu:ba. Ne:muka namuru:ba. 
MAT.9.10	Anu ariga acenyanjire mu nyumba acarya, rora mba:ja abatobesya ba:fu na be bibi:bi ba:fu, nibenyanja aamwi na Yesu na be:igisibwa bae. 
MAT.9.11	Abafarisayo bejire barora, nibababwira abe:igisibwa bae ati, ?Omwiigisya wemwe niki cinu kakora narya na batobesya na be bibi:bi? 
MAT.9.12	Nawe ejire ongwa, na:ika ati, Abaanga batakenere mufumu, tari abarwae. 
MAT.9.13	Nawe nimugende mwiigire obugajuro bwe cigambo cinu ati, Enenda ecigongo amwi nitakwenda co:go. Okuba nite:jire kubirikira abarengeresi tari abe bibi:bi.
MAT.9.14	Nibamu:jako abe:igisibwa ba Yoana nibamubu:sya ati, ?Niki cinu ecikora nicisara:rira eswe na Bafarisayo kwiya ka:fu, nawe abe:igisibwa bao batakusara:rira? 
MAT.9.15	Yesu nababu:sya ati, ?Abejabo omutwasi abatura kutiki okusurumbara omutwasi acari nabo? Nawe jisiku jiri:ja omutwasi orwo aribaso:kako, mbe niwo nibasara:rira. 
MAT.9.16	Atariwo mu:nu unu kabari:ra akatamba:ra akaya:ya ku mwenda omukokoro, okuba ako akabari:rirwako akatemura omwenda, na riundu niryongesya okugariya. 
MAT.9.17	Amwi batakutu:ra amanji ge mijabibu amaya:ya mu nsagwa jiŋokoro, okuba bakakora kutiyo, jinsagwa jiŋokoro nijitemuka amanji ge mijabibu nigetika, jinsagwa nijifafanikana. Nawe abatu:ra amanji ge mijabibu amaya:ya mu nsagwa jinya:ya, bibiri byone mbi:yanya.
MAT.9.18	Anu ariga aca:ika emisango ejo, na:ja Omukuru umwi, namuramya na:ika ati, Omuyasya wani amara kufwa woryanu. Nawe ija umuteko okuboko asubo:rora. 
MAT.9.19	Yesu ne:muka namuru:ba na be:igisibwa bae one. 
MAT.9.20	Mbe omugasi unu ariga arwae obure:gu myaka ekumi ne:biri na:ja namuso:ka inyuma, naku:nia ku mufunjo gwe cifwaro cae. 
MAT.9.21	Kwo kuba a:ikire munda yae ati, Araba naku:niako era ku cifwaro cae eniora. 
MAT.9.22	Nawe Yesu ejire acu:ka namurora, na:ika ati, Muyasya wani, si:ri:ka, okwikirisya kwao kakuosya. Omugasi uyo naora kuso:ka mu mwanya ogwo. 
MAT.9.23	Yesu ejire engira mu nyumba yo mukuru oyo, narora ababumi ba jinkuri ne bise nibarira ji:mamu, 
MAT.9.24	Nababwira ati, Muso:keo, okuba Omwana atafu:ye, aongee era. Nibamuseka nibamugomberera. 
MAT.9.25	Ecise wejire camara kuurusibwamo, nengira namugwata okuboko, omuyara ne:muka. 
MAT.9.26	Orukuma orwo niruswira mu ca:ro eco co:ne.
MAT.9.27	Yesu ejire aso:kayo, abaofu babiri nibamuru:ba nibaragirisya mba:ika ati, Awe Mwana wa Daudi, cifwire cigongo. 
MAT.9.28	Ejire engira mu nju abaofu nibamu:jako. Yesu nababu:sya ati, ?Omwikirisya ati, enitura okukora cinu? Nibamubwira ati, Yee, Ratabugenyi. 
MAT.9.29	Niwo naku:nia ku me:so gebwe, na:ika ati, Rwa kutyo mwekirisya gabe kutyo. 
MAT.9.30	Ame:so gebwe nige:guka. Yesu nabakomeresya muno na:ika ati, Mukabuke asige okubao mu:nu unu kamenya. 
MAT.9.31	Nawe bejire bauruka, nibaswisya orukuma rwae mu ca:ro eco co:ne.
MAT.9.32	Anu bariga bacauruka, nibamure:tera omujibi, aungirwe omusambwa. 
MAT.9.33	Ejire airisya omusambwa, omujibi na:ika. Ebise nibirugu:ra, nibyaika ati, Anu cikabeere:ga bicariga kuboneka kutya mu Israeli. 
MAT.9.34	Nawe Abafarisayo niba:ika ati, Unu kairisya emisambwa kubwo mukuru we misambwa.
MAT.9.35	Yesu naturatura mu misi jo:ne na mu nguyo jo:ne, neigisya mu mekofyanyisyo gebwe, nasimura ebigambo byo bwana ebyo bukama, naosya jindwara jo:ne no burwaririsi bwone. 
MAT.9.36	Nawe ejire arora ebise, nabafwira ecigongo, okuba bariga baigirwe banyarambukire rwa ji:na:ma jinu jitana mure:fi. 
MAT.9.37	Niwo nabwira abe:igisibwa bae ati, Cimari orugeso ni rwafu, nawe abakosi bakeere. 
MAT.9.38	Mbe musabwe Omukuru wo rugeso, aku:re abakosi mu rugeso rwae.
MAT.10.1	Nabirikira abe:igisibwa bae ekumi na babiri, nabayana obuinga ku misambwa emijabi okujiirisya, no kuosya jindwara jo:ne no burwaririsi bwone. 
MAT.10.2	Amasi:na ga jintumwa ni ganu, Owo kwamba Simoni unu atogwaga Petero, na Andereya wabo, Yakobo wa Jebedayo na Yoana wabo. 
MAT.10.3	Filipo na Batolomayo, Tomaso na Matayo omutobesya, Yakobo wa Alifayo na Lebayo unu atogwaga Tadayo. 
MAT.10.4	Simoni Omukananayo, na Yuda Isikariote, unu amuromee iniku.
MAT.10.5	Yesu nabatuma abo ekumi na babiri, nabaragirira ati, Mutaja kugenda mu njira ja bamaanga nakabee kuri kwingira mu misi ja Basamaria. 
MAT.10.6	Nawe akiri mugende ku na:ma jinu jaburire eja mu nyumba ya Israeli. 
MAT.10.7	Mbe murabaga nimuribata nimusimura ati, Obukama bwa mu rwire bwafugee. 
MAT.10.8	Muosyega abarwae, mwesyega abagenge, musu:rurega abafu:ye, muirisyega emisambwa. Mwayabirwe kutyo era, emwe one muyanega kutyo era. 
MAT.10.9	Mutagegaga jaabu amwi jimpirya amwi jiyera mu nsagwa jemwe. 
MAT.10.10	Amwi mutagegaga nsagwa ya rugendo nakabee jiri kanju ebiri, nakabee biri bikwirya, nakabee iri isimbo, kwo kuba unu kakora emirimu e:ire okuyabwa ebiryo byae. 
MAT.10.11	Nawe Omusi gwone amwi ruguyo rwone murengiragamo mubu:syebu:syega unu e:ire, muma:me omwo kukinga anu muriso:kerayo. 
MAT.10.12	Murengiraga mu nju mwake:syamo. 
MAT.10.13	Ikaba nyumba i:ire, omurembe gwemwe gube ku nyumba eyo. Nawe ikaba ite:ire, omurembe gwemwe gubasubire. 
MAT.10.14	No mu:nu wo:ne akarema okubakuma, amwi kungwa emisango jemwe, mukaso:ka mu nyumba eyo amwi mu musi ogwo, mukunune oruteri rwa mu bigere byemwe. 
MAT.10.15	Ni cimari enibabwira ati, ku rusiku rwa intambara i:si ya Sodoma na Gomora iri:gumirisyamo kukira omusi ogwo.
MAT.10.16	Mbe nabatuma rwa ji:na:ma agati ye misege. Mubega no bwenge rwa jinjoka no bwororo rwa jinjiba. 
MAT.10.17	Nawe mwikenge aba:nu, kwo kuba baribasira mu bi:na, baribabuma mu mekofyanyisyo gebwe. 
MAT.10.18	Murisirwa imbere ya basi:ba na bakama kubwani kuba rusingiro ku bene na ku bamaanga. 
MAT.10.19	Nawe runu baribasira; mutariwa mwoyo ati ciryaika ki? amwi ati, Cirigamba kutiki? kwo kuba muriyabwa mu mwanya ogwo binu muryaika. 
MAT.10.20	Kwo kuba tari:mwe banu omwaika, nawe Omwoyo wa Esomwana niwe ka:ikirira mwimwe. 
MAT.10.21	Owa inda imwi arisira owabo okuja okwitwa, ne:semwene arisira Omwana wae, na ba:na bari:mukira abe:busi bebwe nibabe:ta. 
MAT.10.22	Aba:nu bo:ne baribasoka emwe kurwa risi:na ryani. Nawe unu ari:kome:sya kukinga ku bute:ro, niwe arikira. 
MAT.10.23	Nawe anu baribanya:sya mu musi ogwo, mwirukire mu gundi, kwo kuba ni cimari enibabwira ati, Mutariswisya misi ja Israeli kukinga anu ari:jira Omwana wo mu:nu. 
MAT.10.24	Omwiigisibwa atakukira omwiigisya, amwi omugaya atakukira esebugenyi. 
MAT.10.25	Omwiigisibwa kumwiire okuba rwo mwiigisya wae, no mugaya rwa esebugenyi. Bakaba batogere omwenemusi Belijebuli, ?batakukisyao aba mu musi gwae?
MAT.10.26	Mbe, mutabo:bayaga, okuba gutariwo musango gunu gufundikiye gunu gutariswerurwa, amwi citariwo cinu cibisire cinu citarimenyeka. 
MAT.10.27	Cinu enibabwirira mu cisu:te, muca:ikirirega mu bweru. Na cinu omungwirwa mu kutwi, muca:ikirirega inguru ku nyumba. 
MAT.10.28	Amwi muto:bayaga banu abe:ta omubiri, nawe batakutura kwita omwoyo. Nawe mu:bayega unu katura okusimagisya omwoyo no mubiri byone mu muriro gunu gunyatasima. 
MAT.10.29	?Barukuyure batakukanwa babiri yera eta:nu? Nawe ne ye:ja:bo imwi itakugwa a:si Esomwana atendere. 
MAT.10.30	Na jifwiri ja ku mitwe jemwe jibarirwe jo:ne. 
MAT.10.31	Mbe mutaja ku:baya, emwe mukirire barukuyure aba:fu. 
MAT.10.32	Mbe mu:nu wo:ne unu arintogora imbere ya ba:nu, anye one ndimutogora imbere ya Rata unu ari mu rwire. 
MAT.10.33	Nawe unu wo:ne arinyiga:nira imbere ya ba:nu, anye one ndimwiga:nira imbere ya Rata unu ari mu rwire.
MAT.10.34	Mute:ganirisya ati, ne:jire kure:ta murembe mu ca:ro. Nite:jire kure:ta murembe, nawe ne:jire kure:ta ecinyambutu. 
MAT.10.35	Kwo kuba ne:jire okuta:nya Omwana ne:semwene, no muyasya na nyiramwene, no muka-mwana na nyabuko. 
MAT.10.36	Na baremo bo mu:nu bariba ba mu nyumba yae. 
MAT.10.37	Unu kenda esemwene amwi nyiramwene kukira anye atanyiire, na unu kenda omumura amwi omuyasya kukira anye, atanyiire. 
MAT.10.38	Na unu atakugega omusaraba gwae nandu:ba inyuma yani, atanyiire. 
MAT.10.39	Unu kaonya obuanga bwae aribubusya, na unu kabusya obuanga bwae kubwani aribubona.
MAT.10.40	Unu kabakuma emwe, kankuma anye, na unu kankuma anye, kamukuma unu antumire. 
MAT.10.41	Unu kakuma omuragi mwisi:na ryo muragi, ariyabwa omuyero gwo muragi. Na unu kakuma omurenge:resi mwisi:na ryo murenge:resi, ariyabwa omuyero gwo murenge:resi. 
MAT.10.42	No mu:nu wo:ne akamuyana oumwi kwabo abato:to okunywa ecikombe ca manji era amanyiriye, mwisi:na ryo mwiigisibwa, ni cimari enibabwira ati, omuyero gwae gutarimubura na katyari.
MAT.11.1	Ejire Yesu amara oragirira abe:igisibwa bae ekumi na babiri, naso:kayo nagenda okwiigisya no kurasya mu misi jebwe. 
MAT.11.2	Nawe Yoana e:jire ongwa mu nyumba yo buboywa ebikorwa bya Yesu, natuma abe:igisibwa bae, 
MAT.11.3	Nibamubu:sya ati, ?Awe na:we unu ka:ja, tere cirindirire undi? 
MAT.11.4	Yesu naindura nababwira ati, Mugende mumubwire Yoana binu omungwa na binu omurora. 
MAT.11.5	Abaofu abarora, abarema abaribata, abagenge abaosibwa, abe:gare ba matwi abongwa, na bafu:ye abasu:rurwa, na bataka abasimurirwa ebigambo byo bwana. 
MAT.11.6	Na ana ribando unu wo:ne atarinyi-ku:jurako. 
MAT.11.7	Mbe bejire bagenda, Yesu namba okwaika ne bise ku bya Yoana ati, ?Niki cinu mwajiriye ibara okurora? ?Risa:ru rinu erisingisibwa no muyaga? 
MAT.11.8	?Nawe niki cinu mwajaga okurora? ?Omu:nu unu afwae bifwaro bye cire:re? Mbe rora, banu abafwara ebifwaro bye cire: re ababa mu nyumba ja bakama. 
MAT.11.9	?Nawe si niki cinu mwajaga okurora ?Omuragi? Yee, enibabwira ati, akirire kata omuragi. 
MAT.11.10	Oyo niwe andikiywe ati,
MAT.11.10	Enituma intumwa yani imbere yao,
MAT.11.10	Unu aricuma injira imbere yao.
MAT.11.11	Ni cimari enibabwira ati, Mwabo abe:burwa na bagasi acariga kuso:kamo mu:nu wa kukira Yoana Omubatija. Nawe omuto:to mu bukama bwa mu rwire ni mukuru kukira oyo. 
MAT.11.12	Kuso:kerera mu siku ja Yoana Omubatija kukinga rero obukama bwa mu rwire ni bwa biiga, na banu abeiganya ababusa:kurira managa. 
MAT.11.13	Okuba abaragi bo:ne ne biragiro baragaga kukinga ku Yoana. 
MAT.11.14	Mbe araba nimwenda okwikirisya, oyo niwe Eliya unu kenda oku:ja. 
MAT.11.15	Unu ana matwi go kungwa, ongwe.
MAT.11.16	?Nawe riimbo rinu nje ndisusanye naki? Erisusana na ba:na abato:to banu benyanjire munu abaka:nira nibabirikirana na be:ja:bo, 
MAT.11.17	Niba:ika ati, Cababumira jikuri kemwe mwaremo:bina. Cabaririra jimamu ka nimurema okurira. 
MAT.11.18	Okuba Yoana ejire atakurya amwi atakunywa, niba:ika ati, Ana musambwa. 
MAT.11.19	Omwana wo mu:nu ejire narya no kunywa, niba:ika ati, Ni wa muru:ru unu na ni mukorwa, omusa:ni wa batobesya na be bibi:bi! Nawe obwengeso obuyabwa oburenge:resi kurwe bikorwa byabwo.
MAT.11.20	Niwo namba okugonya emisi munu akoree ebirugu:ro byae byafu okuba jitatee. 
MAT.11.21	Jirikubona, awe Korajini! Jirikubona, awe Betesaida! Kwo kuba ebye birugu:ro binu byakoreywe mwimwe kumba byakoreywe mu Turo na Sidoni, kumba jiratee kara bafwae amagunira na rifu. 
MAT.11.22	Nawe anye enibabwira ati, ku rusiku rwo kuramurwa, Turo na Sidoni jiriba no kwigumirisya kukira emwe. 
MAT.11.23	Na:we Kaperinaumu, ?Urigungurumusibwa kukinga ku rwire? Uritebesibwa ebwire, okuba ebirugu:ro binu byakoreywe mwawe, kumba byakoreywe mu Sodoma, kumba gucarigao naka wori. 
MAT.11.24	Nawe enibabwira ati, ku rusiku rwo kuramurwa, i:si ya Sodoma iriba no kwigumirisya kukira awe.
MAT.11.25	Mu magoro ago Yesu naindura na:ika ati, Enikusi:ma, Rata, Esebugenyi wo rwire na i:si, okuba wababisire abo bwenge na bengeso emisango jinu, nubaswerurira aba:na barera. 
MAT.11.26	Nimwomwo Rata, okuba kutyo nimwo byasi:miywe imbere yao. 
MAT.11.27	Rata ananire byone. Atariwo unu amenyere Omwana, atari Rata, amwi atariwo unu amenyere Rata, atari Mwana, na unu wo:ne Omwana kenda kamuswerurira. 
MAT.11.28	Mu:je kwanye, emwe bo:ne banu muigirwe no kusitoererwa nanye enijo:bafuŋamya. 
MAT.11.29	Mwitwike ingurwema yani, mwiigirire kwanye, okuba anye ndi mufura na mwororo mu mutima, nemwe omubona ecifuŋamyo ce myoyo jemwe. 
MAT.11.30	Okuba ingurwema yani ni nyororo, no mugugu gwani ni mwangu.
MAT.12.1	Mu magoro ago Yesu naitiŋana mu masambu ku rusiku rwa isabato. Abe:igisibwa bae nibarumwa omweko, nibamba okutemamo obweke, nibarya. 
MAT.12.2	Nawe Abafarisayo bejire barora, nibamubwira ati, Rora, abe:igisibwa bao abakora eco musiro okukorera ku sabato. 
MAT.12.3	Omwene nababu:sya ati, ?Mutakusomaga Daudi kutyo akorere, ejire omweko gwamuruma, na banu ariga:ri nabo. 
MAT.12.4	Kutyo engiye mu nyumba ya Nyamuanga, narya emikate jo kweresya, jinu jasisyaga omwene obutajirya, nakabee na banu ariga:ri nabo, tari abagabisi era? 
MAT.12.5	?Tere amwi mutakusomaga mu biragiro, abagabisi mu yekaru ku sabato abanyamura isabato, ka nawe hatari na cikayo? 
MAT.12.6	Nawe enibabwira ati, Ariwo anu unu kakira iyekaru obukuru. 
MAT.12.7	Nawe mwakabee mumenyere obugajuro bwa cinu ati, Enenda ecigongo amwi nitakwenda co:go, mutakabateeko cikayo banu batakaire. 
MAT.12.8	Okuba Omwana wo mu:nu niwe Omukuru wa isabato one.
MAT.12.9	Naso:kayo nengira mu rikofyanyisyo ryebwe. 
MAT.12.10	Mbe ariga:rimo omu:nu afu:ye okuboko. Nibamubu:sya, niba:ika ati, ?Omu:nu e:kirisibwe okumuosya omurwae ku sabato? Wenda bajo:mubu:ra. 
MAT.12.11	Nababu:sya ati, ?Niga mwimwe unu ana ina:ma eimwi, ikagwa mu ryobo ku sabato, karemo:igwata no kuiso:syamo? 
MAT.12.12	?Omu:nu atakukira muno ina:ma? mbe, kutaganyisye okukora ebyo bwana ku sabato. 
MAT.12.13	Niwo namubwira omu:nu oyo ati, Gorora okuboko. Nakugorora, nikuora nikuba rwo kundi. 
MAT.12.14	Nawe Abafarisayo nibauruka, nibamuromera iniku kutyo baramusimagisya.
MAT.12.15	Yesu okuba ariga amenyere, naso:kayo. Aba:nu ba:fu nibamuru:ba, nabaosya bo:ne. 
MAT.12.16	Nabakomeresya basiga kumukumusya. 
MAT.12.17	Korereki cikumire cinu ca:ikirwe no muragi Isaya ati,
MAT.12.18	Rora omukosi wani unu nasorere.
MAT.12.18	Niwe omwendwa wani unu omwoyo gwani gukondereywe.
MAT.12.18	Ndimutako omwoyo gwani, arigambira abamaanga eci:na.
MAT.12.19	Atariyomba amwi atarikunga amwi atariwo mu:nu unu aryungwa oburaka bwae ku njira.
MAT.12.20	Risa:ru rinu ryatikire ataririfuna,
MAT.12.20	Amwi orutambi runu ruce:tu:ta atarirusimya
MAT.12.20	Kukinga anu arire:ta eci:na mu kuiga.
MAT.12.21	Na bamaanga bari:ikanya risi:na ryae.
MAT.12.22	Mbe niwo nibamure:tera omu:nu unu ariga aungirwe omusambwa, ari muofu ka:ri mujibi. Namuosya kukinga oyo ariga:ri muofu na mujibi na:ika no kurora. 
MAT.12.23	Ebise nibitaŋaŋara byone niba:ika ati, ?Unu atari Omwana wa Daudi? 
MAT.12.24	Nawe Abafarisayo bejire bongwa, niba:ika ati, Oyo atakuirisya emisambwa, tari kurwa Belizebuli, Omukuru we misambwa. 
MAT.12.25	Yesu namenya ame:ganirisyo gebwe nababwira ati, Obukama bwone bukasokana obwene obusimagira. No musi gwone amwi nyumba ikasokana eyene itari:mereguru. 
MAT.12.26	Na Syetani akairisya Syetani ke:soka omwene. ?Obukama bwae obwimereguru kutiki? 
MAT.12.27	Araba anye eniirisya emisambwa kurwa Belijebuli, aba:na bemwe abajiirisya kurwa ga? Kwobarikora nibaba baramusi bemwe. 
MAT.12.28	Nawe anye nikaba niirisya emisambwa kurwo Mwoyo wa Nyamuanga, mbe obukama bwa Nyamuanga bwabe:jiye. 
MAT.12.29	?Amwi omu:nu katura kutiki okwingira mu nyumba yo mu:nu wa managa nasa:kura ebi:nu byae, tari atangatire kumuboya owa managa? Niwo nasa:kura inyumba yae. 
MAT.12.30	Unu atari aamwi nanye ni musoko wani. Na unu atakukofya aamwi nanye kanyarambura. 
MAT.12.31	Kwenikora nimbabwira ati, Aba:nu bari:swaririrwa ecibi:bi co:ne no kufuma Nyamuanga kwone, nawe okufuma Omwoyo Mweru batari:swaririrwa. 
MAT.12.32	Unu wo:ne ka:ika omusango gwo kufuma Omwana wo Munu ari:swaririrwa, nawe unu wo:ne ka:ika omusango gwo kufuma Omwoyo Mweru, atari:swaririrwa nakabee ari mu magoro ganu, nakabee ari mu magoro ganu gari:ja. 
MAT.12.33	Mukorega riti kuba rya bwana na matwasyo garyo one ga bwana, amwi mukorega riti kuba ebi:bi na matwasyo gendeko one kuba mabi:bi. Okuba riti ryone erimenyeka ku matwasyo garyo. 
MAT.12.34	Emwe orwiburo rwa ji:miri, ?omutura kutiki kwaika ebyo bwana mukaba muri babi:bi? Okuba omunwa ogwaika mu binu ebi:jura mu mutima. 
MAT.12.35	Omu:nu wo bwana kaso:sya ebyo bwana mwibikiro ryae ryo bwana, nawe omubi:bi kaso:sya abibi:bi mwibikiro ryae ribi:bi. 
MAT.12.36	Mbe enibabwira ati, Ecigambo co:ne co buyagayaga cinu aba:nu aba:ika, barica:ikira ku rusiku rwo kuramurwa. 
MAT.12.37	Okuba ku nyaika yao nikwo uribarirwa oburenge:resi na ku nyaika yao nikwo uritemerwa eci:na.
MAT.12.38	Mbe niwo abandiki abandi na Bafarisayo nibamuindura mba:ika ati, Omwiigisya, ecenda uce:resye ecibarikisyo cicirore. 
MAT.12.39	Omwene naindura nababwira ati, Riimbo ribi:bi ne ryo buromesi eriyenja ecibarikisyo, nawe batariyabwa ecibarikisyo, tari ecibarikisyo co muragi Yona. 
MAT.12.40	Kwo kuba rwa Yona kutyo amarire siku isatu mu mwisi na mu ngeta ari munda ya ikungurutare nyaburiko Omwana wo mu:nu arimara siku isatu mu mwisi na mu ngeta ari munda ya i:si. 
MAT.12.41	Aba:nu ba Ninawi bari:mereguru mu kuramurwa aamwi na riimbo rinu bariri:tira eci:na, okuba abene batee kurwo kusimura kwa Yona. Mbe rora unu akirire Yona ari anu. 
MAT.12.42	Omukama omugasi wa mu marimbe ari:mereguru mu kuramurwa aamwi na riimbo rinu ariri:tira eci:na. Okuba omwene aso:kere ku bute:ro bwa i:si ongwe obwenge bwa Suremani. Mbe rora, unu akirire Suremani ari anu.
MAT.12.43	Omusambwa omujabi wora gwaso:ka mu mu:nu, nigutura mu mbara jinu jitana manji, niguyenja wo kwisisya Omwoyo niguburwa. 
MAT.12.44	Niwo nigwaika ati, Nje nisube mu nyumba yani omwo naso:kere. Nigukingamo niguisiŋana iri tuyu, yeereywe, icumacumirwe. 
MAT.12.45	Mbe nigugenda nigure:ta emisambwa ejindi eta:nu ne:biri jinu jikirire ogwo okubiya, nijingira niji:kara omwo. Ebyo runyuma byo mu:nu oyo ebibiya kukira ebya kambere. Nikwo kutyo kuriba kwiimbo rinu ribi:bi.
MAT.12.46	Anu ariga aca:ika ne bise, mbe, nyiramwene na ba:na ba:bo, bariga be:mereguyu anja, nibenda okwaikana nage. 
MAT.12.47	Omu:nu umwi namubwira ati, Rora, nyokomwana na bamura banyu be:mereguyu aanja, bendere okwaikana na:we. 
MAT.12.48	Omwene naindura oyo amubwiriye ati, ?Mai niga? ?Na bamura ba:su mbaga? 
MAT.12.49	Nagororera abe:igisibwa bae okuboko, na:ika ati, Abo mai na bamura ba:su! 
MAT.12.50	Kwo kuba unu wo:ne kakora ebyo Rata wa mu rwire kenda, oyo niwe omumura wa:su no muyara wa:su na mai.
MAT.13.1	Ku rusiku urwo Yesu nauruka mu nyumba, neyanja ku njekekera ya inyanja. 
MAT.13.2	Ebise byafu nibimwikofyanyisya ndijei nasyabara mu bwato neyanja. Ecise co:ne nicimereguru ku njekekera. 
MAT.13.3	Nababwira byafu mu bijekekanyo, na:ika ati, Mbe omubibi aurukire naja okubiba. 
MAT.13.4	Anu ariga acabiba, jimbibo ejindi nijiragara ku njira, jinyonyi nijija njirya. 
MAT.13.5	Ejindi nijiragara ku rutare, amaaru gatariko ma:fu. Aonao nijimera, okuba amaaru gariga gatariko ma:fu. 
MAT.13.6	Risu:ba wejire ryaka nijiotoka, okuba jitariga na misi, niju:ma. 
MAT.13.7	Ejindi nijiragara mu mawa. Amawa nigamera nigajisoritya. 
MAT.13.8	Ejindi nijiragara mu maaru go bwana, nijitwasya amatwasyo, ejindi egana, ne jindi makumi gata:nu na rimwi, ne jindi makumi gasatu. 
MAT.13.9	Unu ana matwi go kungwa, nongwe.
MAT.13.10	Abe:igisibwa bae niba:ja nibamubu:sya ati, ?Niki cinu oukora nuwaika nabo mu bijekekanyo? 
MAT.13.11	Nabaindura nababwira ati, Emwe mwayabirwe okumenya ebyo bumbise ebyo bukama bwa mu rwire, nawe abe:ne batayabirwe. 
MAT.13.12	Kwo kuba unu wo:ne ari nabyo, omwene ariyabwa, ka aryongesibwa byafu. Nawe unu atanaco ariso:sibwako na cinu anaco. 
MAT.13.13	Mbe kwenikora nina:ika nabo mu bijekekanyo, okuba okurora abarora nawe batakubona, no kungwa abongwa nawe batakungwa, nakabee kuri kusombo:kerwa. 
MAT.13.14	Oburagi bwa Isaya bwaku:miye mu bene, bunu obwaika ati,
MAT.13.14	Okungwa muryungwa nawe mutarisombo:kerwa.
MAT.13.14	Okurora murirora nawe mutari:te:ge:resya.
MAT.13.15	Okuba omutima gwa ba:nu banu gwasitoere,
MAT.13.15	Na matwi gebwe gatakungwa kisi,
MAT.13.15	Na me:so gebwe baongeresisye,
MAT.13.15	Bareme okurora na me:so gebwe no kungwa na matwi gebwe,
MAT.13.15	No kusombo:kerwa no mutima gwebwe, no kucu:ka, nanye nibaonye.
MAT.13.16	Nawe ame:so gemwe gana ribando okuba agarora, na matwi gemwe okuba agongwa. 
MAT.13.17	Kwo kuba ni cimari enibabwira ati, Abaragi ba:fu na barenge:resi ba:fu bariga mbarigira okurora binu omurora emwe, nawe batabirorere. Mbarigira okungwa binu omungwa nawe batabyunguywe.
MAT.13.18	Mbe emwe nimungwe ecijekekanyo co mubibi. 
MAT.13.19	Omu:nu wo:ne unu kongwa omusango gwo bukama, akarema okusombo:kerwa, omubi:bi oyo na:ja naciso:syamo cinu cabibirwe mu mutima gwae. Oyo niwe unu abibirwe ku njira. 
MAT.13.20	Na oyo abibirwe ku rutare niwe unu kongwa omusango, ne:kirisya aonao nakonderwa, 
MAT.13.21	Nawe atari na misi munda yae, nako:rao kuto:to. Nawe akabona inya:ko no kunya:sibwa kurwo musango, aonao nayabibwa. 
MAT.13.22	Na oyo abibirwe mu mawa, niwe unu kongwa omusango, nawe okurumwarumwa ebye ca:ro no kubebeywa obuni:bi mbi:ganya omusango, nguremo:twasya. 
MAT.13.23	Nawe oyo abibirwe ku maaru go bwana niwe unu kongwa omusango no kugusombo:kerwa. Niwe oyo katwasya amatwasyo, oumwi katwasya egana, oundi makumi gata:nu na rimwi, oundi makumi gasatu.
MAT.13.24	Nabaterao ecijekekanyo ecindi, na:ika ati, Obukama bwa mu rwire bususene no mu:nu unu abibire imbibo yo bwana mwisambu ryae. 
MAT.13.25	Mbe nawe aba:nu be:jire bama:ma, na:ja omusoko wae nabibamo amagorogoro
MAT.13.26	Wejire jamera no kutinda nja:nurira, niwo ngabonekamo amagorogoro. 
MAT.13.27	Abagaya bae niba:ja nibabu:sya omwenemusi ati, ?Ratabugenyi, utabibire imbibo yo bwana mwisambu ryao? ?Mbe ka amagorogoro gaso:kere a:ki? 
MAT.13.28	Nababwira ati, Omusoko niwe akorere kutyo. Abagaya mbamubu:syaati, ?Owenda cigende cige:ye? 
MAT.13.29	Nawe omwene na:ika ati, Uri, amwi mukaba muce:ya amagorogoro, nimusinduriramo na jingano one. 
MAT.13.30	Musige bikure byone kukinga mwigesa. Na mwigesa ndibabwira abagesi ati, Mtangate mugakumanye amagorogoro mugaboe maseko mugo:ce. Nawe jingano mujigesere mu citara cani.
MAT.13.31	Nabaterao ecijekekanyo ecindi, na:ika ati, Obukama bwa mu rwire bususene na inje ya karadari, inu omu:nu agegere nabiba mwisambu ryae. 
MAT.13.32	Nawe ni mbibo no:to kukirwa junbibo jo:ne okuke:ya, nawe ikakura niba nene okukira emikubi jo:ne, ni:ba eti na jinyonyi ja mu rutumba njija nji:kara mu matabi gayo.
MAT.13.33	Nababwira ecijekekanyo ecindi ati, Obukama bwa mu rwire obususana ne cifwimbya, eco omugasi agegere nacisa:sya mu ndengo esatu ja ji:fu, nijifwimba jo:ne. 
MAT.13.34	Yesu abwiriye ebise emisango ejo jo:ne mu bijekekanyo, amwi atari mu cijekekanyo atakababwiriye musango. 
MAT.13.35	Korereki cikumire cinu ca:ikirwe no muragi ati,
MAT.13.35	Ndyasama omunwa gwani mu bijekekanyo,
MAT.13.35	Ndigamba binu bibisirwe kuso:ka buyangwa bwa i:si.
MAT.13.36	Mbe niwo Yesu naraga ebise, nengira mu nyumba. Abe:igisibwa bae nibamu:jako niba:ika ati, Cigajurire ecijekekanyo ca magorogoro ga mwisambu. 
MAT.13.37	Nabaindura na:ika ati, Unu kabiba imbibo yo bwana niwe Omwana wo mu:nu. 
MAT.13.38	Risambu niryo i:si. Imbibo yo bwana nibo aba:na bo bukama, nawe amagorogoro ni ba:na bo mubi:bi. 
MAT.13.39	No musoko unu agabibire ni Syetani, na rigesa nibwo bute:ro bwa maimbo, na bagesi ni bamaraika. 
MAT.13.40	Mbe rwa amagorogoro kutyo abage:a nibago:ca mu muriro, nikwo kutyo kuriba ku bute:ro bwa maimbo. 
MAT.13.41	Omwana wo mu:nu arituma bamaraika bae bariso:sya mu bukama bwae binu ebiyabya byone na bo:ne banu abakora obunyamusi. 
MAT.13.42	Baribe:sa mu ryobo ryo muriro. Omwo nimwo kuriba okurira no kuguguna ame:no. 
MAT.13.43	Mbe niwo abarenge:resi barise:kana rwa risu:ba mu bukama bwa Esemwene. Unu ana matwi go kungwa, nongwe.
MAT.13.44	Rindi obukama bwa mu rwire bususene no buni:bi bunu bubisirwe mwisambu bunu omu:nu ejire abubona nabubisa nakonderwa nagenda naka:na binu ariga anabyo byone nagura risambu eryo. 
MAT.13.45	Rindi obukama bwa mu rwire obususana no muka:ni unu kayenja jiru:ru jiŋonde. 
MAT.13.46	Wejire abona ru:ru imwi eyo bugusi bwafu, nagenda naka:na binu ariga anabyo byone, naigura.
MAT.13.47	Rindi, obukama bwa mu rwire obususana na riyega rinu ryeserwe mu nyanja nirikofya jiswi ja jinyami jo:ne. 
MAT.13.48	Ryejire ryejura, nibarikururira ku njekekera, nibenyanja, nibajikumanya ejo bwana mu nsero, nawe jimbi:bi nibaje:sa. 
MAT.13.49	Nikwo kutyo kuriba ku bute:ro bwa maimbo. Bamaraika bari:ja, bariba:ura ababi:bi nibabaso:sya mu barenge:resi. 
MAT.13.50	Nibabe:sa mu ryobo ryo muriro. Omwo nimwo kuriba okurira no kuguguna ame:no.
MAT.13.51	Yesu nababu:sya ati, ?Mwasombo:kerwa omusango gunu? Nibe:kirisya ati, Yee! 
MAT.13.52	Nababwira ati, Omwandiki wo:ne unu e:igisibwe ebyo bukama bwa mu rwire niwe kasusana no mwenemusi unu kaso:sya mwibikiro ryae ebi:nu ebiya:ya ne bya kara.
MAT.13.53	Ejire Yesu amarisya ebijekekanyo binu, naso:kayo. 
MAT.13.54	Nakinga mu ca:ro ca:bo nabeigisya mu rikofyanyisyo ryebwe, ndijei nibarugu:ra, niba:ika ati, ?Aso:sisye a:ki amenge ganu, ne birugu:ro binu? 
MAT.13.55	?Unu tari niwe Omwana wo mubuya? ?Nyiramwene tari niwe katogwa Maryamu? ?Na bamura ba:bo tari Yakobo, na Yose, na Simoni, na Yuda? 
MAT.13.56	?Na bayara ba:bo bo:ne citari nabo? ?Mbe ka abwene a:ki binu byone? 
MAT.13.57	Nibamubiirirwa, nawe Yesu nababwira ati, Omuragi atakuburwa cibaro, tari mu ca:ro ca:bo na mu musi gwabo. 
MAT.13.58	Ka one atakorere eyo ebirugu:ro byafu kurwo bute:kirisya bwebwe.
MAT.14.1	Mu magoro ago omukama Erode nongwa orukuma rwa Yesu. 
MAT.14.2	Nababwira abarerwa bae ati, Oyo niwe Yoana Omubatija asu:kire mu bafu:ye. Nikwo ebikorwa bya managa ebikorera mu mwene. 
MAT.14.3	Okuba Erode ariga agwatire Yoana namuboya, namuta mu nyumba yo buboywa kurwa Erodiya, omugasi wa Filipo wa:bo. 
MAT.14.4	Okuba Yoana amubwiriye ati, Kuganyibwe awe okuba nage. 
MAT.14.5	Anu ariga nenda okumwita, no:baya ecise, okuba bamwiganirisyaga ati, ni muragi. 
MAT.14.6	Rwejire rwakinga orusiku rwo kwicuka obwiburwa kwa Erode, omuyasya wa Erodiya nabina imbere yebwe, nakondisya Erode. 
MAT.14.7	Namuraga omurago ne ci:fumo amuyane co:ne co:ne cinu aramusabwa. 
MAT.14.8	Nawe nyiramwene ejire amukungirisya, na:ika ati, Nunanira anu ku rutuba omutwe gwa Yoana Omubatija. 
MAT.14.9	Omukama narumwa, nawe kurwo kwifuma kwae na kurwa banu bariga beyanjire nibarya nage, naragirira okugumuyana. 
MAT.14.10	Natuma omu:nu natemako Yoana omutwe mu nyumba yo buboywa. 
MAT.14.11	Omutwe gwae nibagure:ta ku rutuba nibagumuyana omuyara, nagusirira nyiramwene. 
MAT.14.12	Abe:igisibwa bae niba:ja nibabatura ecitundu nibamusi:ka, nibagenda nibabwira Yesu.
MAT.14.13	Yesu ejire ongwa, nasyabara mu bwato naegnda mwibara bwitebe. Ebise byejire byongwa, nibiso:ka mu misi nibiribata maguru nibimuru:ba. 
MAT.14.14	Yesu ejire agoba naso:ka mu bwato narora ecise cinene, nabafwira cigongo, nabaosya abarwae bebwe.
MAT.14.15	Kwejire kwaba kegoro, abe:igisibwa nibamu:jako, niba:ika ati, Anu ni:bara na risu:ba ryagendere. Ku:ra ebise bigende mu misi be:gurire ebiryo. 
MAT.14.16	Nawe Yesu nababwira ati, Batakenere kugenda. Emwe mubayane ebiryo. 
MAT.14.17	Nibamubwira ati, Citana ci:nu anu tari mikate eta:nu na swi ibiri era. 
MAT.14.18	Na:ika ati, Mubinde:tere anu. 
MAT.14.19	Naragirira ecise okwiyanja ku bunyasi. Nagega emikate eta:nu na jiswi ibiri, narore:rera inguru mu rwire, nasi:ma nabeganyamo emikate, najiyana abe:igisibwa, abe:igisibwa nibajigabira ebise. 
MAT.14.20	Nibarya bo:ne nibe:guta. Nibakofya ebiba:ra binu byasigae mbi:jura bi:bo ekumi na bibiri. 
MAT.14.21	Na banu bariye bariga uti barume bisira bita:nu, abagasi na ba:na batabariyweko.
MAT.14.22	Aonao Yesu nasinyirisya abe:igisibwa bae okusyabara bamutangatire okugenda ku ngego yenderya, kukinga anu aramarira okuraga ebise. 
MAT.14.23	Ejire amara okuraga ebise narinya ku ci:ma enyere okujo:sabwa. Kwejire kwaba kegorogo:ro ariga:ri eyo enyere. 
MAT.14.24	Nawe obwato bwariga bwakingire ku ŋunga, mbutubangisibwa amatu:ma, okuba omuyaga gwariga gwe butwe. 
MAT.14.25	Mu ngeta mu ci:furo ca kana Yesu nabajako naribata ku nyanja. 
MAT.14.26	Abe:igisibwa bejire bamurora naribata ku nyanja, nibagutuka niba:ika ati, Ni:ungisi rinu. Nibakunga nibo:baya. 
MAT.14.27	Aonao Yesu nababwira ati, Musi:ri:ke, nanye, musige ku:baya.
MAT.14.28	Petero namuindura ati, Ratabugenyi araba na:we, nabwira niku:jeko nindibata ku manji. 
MAT.14.29	Na:ika ati, I:ja. Mbe Petero naso:ka mu bwato naribata ku manji okugenda ku Yesu. 
MAT.14.30	Nawe ejire arora omuyaga, no:baya namba okusika nakunga na:ika ati, Ratabugenyi, nuunkisye! 
MAT.14.31	Aonao Yesu nagorora okuboko, namugwata, namubwira ati, Awe owo kwikirisya okuto:to, ?Cinu ecikwitima:tya niki? 
MAT.14.32	Bejire barinya mu bwato, omuyaga nigutemekera. 
MAT.14.33	Na banu bariga mu bwato nibamuramya, niba:ika ati, Ni cimari awe uri Mwana wa Nyamuanga.
MAT.14.34	Bejire bamara okuunguka, nibagoba ku ca:ro ca Genesareti. 
MAT.14.35	Aba:nu bendeyo bejire bamumenya, nibatuma aba:nu mu ca:ro eco co:ne cinu cariga cisijene nibamure:tera bo:ne banu bariga barwae. 
MAT.14.36	Nibamwiremberesya baku:nieko era ku mufimjo gwe cifwaro cae, Mbe, bo:ne banu baku:nisye:ko nibaora kata.
MAT.15.1	Mbe niwo abandiki na Bafarisayo niba:ja ku Yesu banu bariga baso:kere Yerusalemi, niba:ika ati,
MAT.15.2	?Abe:igisibwa bao niki cinu ecikora nibanyamura ebye cikuru? Kwo kuba abarya ebiryo bate:sa:bire. 
MAT.15.3	Nabaindura ati, ?Emwe one niki cinu omukora nimunyamura eciragiro ca Nyamuanga ku bye cikuru byemwe? 
MAT.15.4	Okuba Nyamuanga aragiriye ati, Ubarega esomwana na nyokomwana, na unu arafumaga esemwene amwi nyiramwene, e:twe cimwi. 
MAT.15.5	Nawe emwe omwaika ati, Unu wo:ne aribwira esemwene amwi nyiramwene ati, Co:ne cinu wakabwenemo omuri:ro kwanye, ni ciyanwa ku Nyamuanga, narema okubara esemwene amwi nyiramwene. 
MAT.15.6	Mwamarireo eciragiro ca Nyamuanga ku bye cikuru byemwe. 
MAT.15.7	Emwe ba rurimi! Isaya aragire cimari kwimwe ati,
MAT.15.8	Aba:nu banu abambara cibaro ca ku minwa,
MAT.15.8	Nawe omitima jebwe jiri kura nanye.
MAT.15.9	Nawe abandamya:ra kutyo, abeigisya ebiragiro bya ba:nu uti kwiigisya kwa cimari.
MAT.15.10	Nabirikira ecise, nababwira ati, Mungwe musombo:kerwe! 
MAT.15.11	Cinu ecijabiyasya omu:nu citari cinu ecingira mu kanwa, nawe cinu eciso:ka mu kanwa, eco nico ecijabiyasya omu:nu. 
MAT.15.12	Mbe niwo abe:igisibwa niba:ja nibamubu:sya ati, ?Umenyere ati Abafarisayo babiiywe bejire bongwa omusango ogwo? 
MAT.15.13	Nawe Omwene naindura ati, Eciyambwa co:ne cinu Rata wa mu rwire atayambire ciri:ywa. 
MAT.15.14	Mubasige. Abo ni baofu banu abatangasya baofu. Nawe omuofu akatangasya omuofu we:ja:bo, abagwa bo:ne babiri mu ryobo. 
MAT.15.15	Petero namuindura ati, Cisombo:rere ecijekekanyo eco. 
MAT.15.16	Yesu na:ika ati, ?Emwe one mucari kwengeya? 
MAT.15.17	?Mutakusombo:kerwa ati, co:ne cinu ecingira mu kanwa ecigenda munda nice:swa mu runio? 
MAT.15.18	Nawe binu ebiso:ka mu kanwa nibyo ebiso:ka mu mutima, ka nibyo ebijabiyasya omu:nu. 
MAT.15.19	Okuba mu mutima nimwo ebiso:ka ame:ganirisyo amabi:bi, obwiti, oburomesi, obusengi, obwifi, okubeeresya no kufuma. 
MAT.15.20	Ebyo nibyo ebijabiyasya omu:nu, nawe okurya ate:sa:bire kutakujabiyasya mu:nu.
MAT.15.21	Yesu naso:kayo, nagenda mu byaro bya Turo na Sidoni. 
MAT.15.22	Mbe rora, Omukananigasi naso:ka mu ca:ro eco naragirisisya inguru namubwira ati, Unfwirwe cigongo, Ratabugenyi awe Omwana wa Daudi. Omuyasya wani aungirwe omusambwa. 
MAT.15.23	Nawe Omwene atamuinduye musango. Abe:igisibwa bae niba:ja, nibamwiremberesya ati, Numubwire agende okuba kaciyombera inyuma yeswe. 
MAT.15.24	Omwene naindura ati, Nitatumirwe tari ku na:ma jinu jaburire eja mu nyumba ya Israeli. 
MAT.15.25	Nawe Omwene na:ja namuramya na:ika ati, Ratabugenyi, nsakira. 
MAT.15.26	Naindura ati, Kutari kwa bwana okugega ebiryo bya ba:na no kwesera otubwa. 
MAT.15.27	Omugasi uyo na:ika ati, Nikwo kutyo, Ratabugenyi, nawe otubwa one oturya obuungururu bunu oburagara okuso:ka ku meja ya besebugenyi. 
MAT.15.28	Mbe niwo Yesu naindura namubwira ati, Omugasi awe, okwikirisya kwao ni kunene. Bibe kwawe rwa kutyo owenda. Omuyasya wae naora kuso:kerera mu mwanya ogwo.
MAT.15.29	Yesu naso:kayo, nakinga ku mwaro gwa inyanja ya Galilaya, narinya ku ci:ma, nenyanja okwo. 
MAT.15.30	Ebise byafu nibamu:jako, barina abatigisi, na baofu, na bajibi, na barema, na bandi ba:fu, nibabatu:ra ku maguru gae, nabaosya. 
MAT.15.31	Ndijei ebise nibirugu:ra, bejire barora abajibi niba:ika, abarema nibakoba, abatigisi nibaribata, abaofu mbarora. Ebise nibikusya Nyamuanga wa Israeli.
MAT.15.32	Nawe Yesu nabirikira abe:igisibwa bae, na:ika ati, Nabafwirwa aba:nu ecigongo okuba rero camarire nabo siku isatu, na batana ci:nu ca kurya. Okuba nitakwenda kubaraga ke:nu bari no mweko, batefura nibayutukira mu njira. 
MAT.15.33	Abe:igisibwa nibamubu:sya ati, ?Jecibone a:ki emikate myafu mwibara anu jo kwigusya ecise cinene cinu? 
MAT.15.34	Yesu nababu:sya ati, ?Murina mikate eringa? Niba:ika ati, Eta:nu ne:biri ne biswi bitya:ri. 
MAT.15.35	Naragirira ebise biyanje a:si. 
MAT.15.36	Nagega emikate ejo eta:nu ne:biri ne biswi, nasi:ma najibeganya, najiyana abe:igisibwa, abe:igisibwa nibagabira ebise. 
MAT.15.37	Nibarya bo:ne nibe:guta nibakofya ebiba:ra binu byasigae mbe:jusya bitukuru bita:nu na bibiri. 
MAT.15.38	Na banu bariye bariga barume bisira bina, abagasi na ba:na batabariyweko. 
MAT.15.39	Naraga ebise, nasyabara mu bwato, naja nagoba mu ca:ro ca Magadara.
MAT.16.1	Abafarisayo na Basadukayo niba:ja okumusaka, nibamusabwa abe:resye ecibarikisyo co kuso:ka mu rwire. 
MAT.16.2	Omwene naindura nababwira ati, Wora kwaba kegoro, omwaika ati, Okujo:kuba kisi, okuba orwire rutukuye. 
MAT.16.3	Na katondo ati, Rero, oruja okubao orwijogoro okuba orwire rutukuye ka rutingire. Emwe ba rurimi, mumenyere okubarikisya orususo rwo rwire, nawe ebibarikisyo bya magoro mutakutura kubarikisya. 
MAT.16.4	Aba riimbo ribi:bi ne ryo buromesi abayenja ecibarikisyo. Nawe batariyabwa cibarikisyo, tari ecibarikisyo ca Yona.
MAT.16.5	Abe:igisibwa bae nibambuka ku ngego yenderya nibarabirwa okugega emikate. 
MAT.16.6	Yesu nababwira ati, Mukabuke mwikenge ecifwimbya ca Bafarisayo ne:ca Basadukayo. 
MAT.16.7	Nibabambasyanya abene:ra niba:ika ati, Okuba citagega emikate. 
MAT.16.8	Yesu namenya nababwira ati, Emwe abo kwikirisya okuto:to, ?Niki cinu omukora nimubambasyanya emwe abene:ra, okuba mutagega emikate? 
MAT.16.9	?Mucari kusombo:kerwa? ?Amwi mutakwicuka emikate eta:nu ka bariya ebisira ebita:nu ni bi:bo biringa binu mwabojeemo? 
MAT.16.10	?Amwi mutakwicuka ebisira ebina, ni bitukuru biringa binu mwabojeemo? 
MAT.16.11	?Niki cinu ecibabusya okusombo:kerwa ati, nitababwira bya mikate? Nawe mwikenge ecifwimbya ca Bafarisayo ne:ca Basadukayo. 
MAT.16.12	Mbe niwo niba-sombo:kerwa ati, atakwaika cifwimbya ca mikate, tari okwiigisya kwa Bafarisayo na Basadukayo.
MAT.16.13	Yesu ejire akinga mu ca:ro ca Kaisaria Filipi, nabu:sya abe:igisibwa bae ati, ?Anye Omwana wo mu:nu, aba:nu abantoga ati, nanye:ga? 
MAT.16.14	Niba:ika ati, Abandi abakutoga ati, Yoana Omubatija. Abandi ati, Eliya. Abandi ati, Yeremia, amwi oumwi ku baragi. 
MAT.16.15	Nababu:sya ati, ?Nawe emwe omuntoga ati ndiga? 
MAT.16.16	Simoni Petero naindura na:ika ati, Awe na:we Kristo Omwana wa Nyamuanga Omuanga. 
MAT.16.17	Yesu naindura namubwira ati, Una ribando Simoni wa Yona, okuba omubiri na manyinga bitakusweruriye eco, tari Rata unu ari mu rwire. 
MAT.16.18	Anye enikubwira ati, Awe na:we Petero, nanye ndyumbaka ikanisa yani ku rutare runu, nakabee jiri emiryango je bwire jitariiiga. 
MAT.16.19	Ndikuyana jifunguro jo bukama bwa mu rwire. Cinu co:ne uraboyaga mu ca:ro ciriboywa mu rwire. Na cinu co:ne urasurumuraga mu ca:ro, arisurumurwa mu rwire. 
MAT.16.20	Mbe niwo nabakomeresya abe:igisibwa ati, Mutaja kubwira mu:nu wo:ne ati, Niwe Kristo.
MAT.16.21	Okuso:kerera mu mwanya ogwo Yesu namba okube:resya abe:igisibwa bae ati, ni busi busi agende Yerusalemi, okujo:nya:sibwa kwafu na bakaruka na bagabisi abakuru na bandiki, no kwitwa, no kusu:rurwa ku rusiku rwa kasatu. 
MAT.16.22	Mbe Petero namwicundya ku mbari namba okumuganya na:ika ati, Tere, Ratabugenyi, ebyo bitarikubako na katyari. 
MAT.16.23	Yesu nacu:ka nabwira Petero ati, Suba inyuma yani Syetani. Uri ci:ku:juro kwanye, okuba utakwiganirisya ebya Nyamuanga, nawe ebya ba:nu era.
MAT.16.24	Mbe niwo Yesu nababwira abe:igisibwa bae ati, Omu:nu wo:ne akenda okundu:ba e:ganye omwene, e:twike omusaraba gwae, andu:be. 
MAT.16.25	Okuba unu wo:ne kenda okukisya obuanga bwae, aribubusya, na unu wo:ne kabusya obuanga bwae kubwani niwe aribubona. 
MAT.16.26	?Okuba omu:nu aribona muri:ro ki, akarya i:si yone, ke:nu nafwirwamo obuanga bwae? Tere amwi omu:nu arigwata ki eco kutambana no buanga bwae? 
MAT.16.27	Okuba Omwana wo mu:nu ari:jira mwikusyo rya Esemwene aamwi na bamaraika bae. Mbe niwo ariyana omu:nu wo:ne rwa kutyo ebikorwa byae biri. 
MAT.16.28	Ni cimari enibabwira ati, Bario ku banu bemereguyu anu, banu batariraba rufu kata, kukinga runu barirora Omwana wo mu:nu na:ja mu bukama bwae.
MAT.17.1	Jejire jaturao siku ita:nu na rumwi, Yesu nagega Petero na Yakobo na Yoana owabo, nabasira ku ci:ma ecire:ra benyere. 
MAT.17.2	Nainduka orususo rwae imbere yebwe, obusu bwae nibuse:kana rwa risu:ba ebifwaro byae nibyera rwo mumwi. 
MAT.17.3	Mbe Musa na Eliya nibababonekera niba:ikana nage. 
MAT.17.4	Petero naindura nabwira Yesu ati, Ratabugenyi, Ni kwa bwana eswe okuba anu. Ukenda nije numbake anu ebiuna bisatu, ecimwi cao, ecindi ca Musa, ecindi ca Eliya. 
MAT.17.5	Anu ariga aca:ika eri:re ryo bweru niribasiri:gisya. Mbe oburaka nibuso:ka mu rwire nibwaika ati, Unu niwe Omwana wani unu nendere, unu nikondereywe muno, nimumungwe. 
MAT.17.6	Abe:igisibwa bae bejire bongwa nibagwa bwifumbike, mbo:baya muno. 
MAT.17.7	Yesu na:ja nabagwatako na:ika ati, Mwimuke, musige ku:baya. 
MAT.17.8	Bejire be:namusya ame:so gebwe, batarorere mu:nu, tari Yesu enyere:ra.
MAT.17.9	Anu bariga bace:ka ku ci:ma, Yesu nabakomeresya ati, Mutaja kubwirako mu:nu wo:ne binu mwarora, kukinga Omwana wa mu:nu runu arimara okusu:ka mu bafu:ye. 
MAT.17.10	Abe:igisibwa bae nibamubu:sya niba:ika ati, Kambe niki cinu nasorere niba:ika ati, Eliya ni busi busi atangate oku:ja? 
MAT.17.11	Yesu naindura nababwira ati, Ni Cimari Eliya aritangata oku:ja, aricuma byone. 
MAT.17.12	Nawe enibabwira ati, Eliya aramarire oku:ja, nawe batamumenyere, bamukoree kutyo bendaga. Nikwo kutyo one Omwana wo mu:nu barimunyasya. 
MAT.17.13	Niwo abe:igisibwa nibasombo:kerwa ati, Agwekwaika nabo ebya Yoana Omubatija.
MAT.17.14	Bejire bakinga ku cise, omu:nu namu:jako namufukamira, na:ika ati, 
MAT.17.15	Ratabugenyi, Mufwire cigongo Omwana wani, okuba kagwa ecitwe, ecimunya:sya muno. Kwiya ka:fu kagwa mu muriro na mu manji one kwiya ka:fu. 
MAT.17.16	Namure:tera abe:igisibwa bao, nawe batamibwa okumuosya. 
MAT.17.17	Yesu naindura na:ika ati, Emwe aba riimbo rinyate:kirisya ne ri:ki:ke! ?Ndikingya:ri okuba nemwe? ?Ndigumirisya nemwe kukingya a:ki? Mumunde:tere anu. 
MAT.17.18	Yesu nagonya omusambwa, nigumuso:kamo, omumura oyo naora mu mwanya ogwo. 
MAT.17.19	Mbe abe:igisibwa niba:ja ku Yesu mu bwitebe, niba:ika ati, ?Niki cinu cacibusya eswe okuguirisya? 
MAT.17.20	Nababwira ati, Kurwo kugerukirwa okwikirisya kwemwe. Okuba ni cimari enibabwira ati, Mwakabee no kwikirisya rwa inje ya karadari, mwakabwiriye eci:ma cinu ati, So:ka anu uje eriya, mbe cakagendere. Kumba citario ci:nu cinu ecibatamya. 
MAT.17.21	(Nawe ogwejabo gunu gutakuso:kamo tari kurwo kusabwa no kusara:rira.)
MAT.17.22	Anu bariga bace:kae mu Galilaya, nababwira ati, Omwana wo mu:nu kajo:tu:rwa mu maboko ga ba:nu. 
MAT.17.23	Barimwita, na ku rusiku rwa kasatu arisururwa. Nibasurumbara muno.
MAT.17.24	Be:jire bakinga Kaperinaumu banu basorosyaga rigoti rya mu yekaru niba:ja ku Petero niba:ika ati, ?Omwiigisya wemwe atakuso:sya rigoti rya mu yekaru? 
MAT.17.25	Na:ika ati, Kaso:sya. Ejire engira mu nyumba Yesu namwamba namubu:sya ati, ?Owiganirisya atiki, Simoni? ?Abakama ba i:si abao:sya amwi abasorosya ku ba:nu ki? ?Ku ba:na bebwe, tere ku bamaanga agandi? 
MAT.17.26	Na:ika ati, ku bamaanga. Yesu namubwira ati, Mbe aba:na bebwe ni be:bure. 
MAT.17.27	Nawe cisige kube:ku:jusya, genda ku mwaro we:se rirobo, jeugege iswi inu iratangata okwikoma. Uka:samya omunwa gwayo, oujo:bonamo syekeri
MAT.18.1	Mu mwanya ogwo abe:igisibwa niba:ja ku Yesu nibabu:sya ati, Mbe niga omukuru mu bukama bwa mu rwire? 
MAT.18.2	Yesu nabirikira omwana omuto:to namwimeregusyu a:gati, 
MAT.18.3	Na:ika ati, Ni cimari enibabwira ati, Mukaremo:induka okuba rwa ba:na abato:to, mutaringira na katyari mu bukama bwa mu rwire. 
MAT.18.4	Mbe, unu wo:ne ke:keya rwo mwana unu moto:to, niwe Omukuru mu bukama bwa mu rwire. 
MAT.18.5	Na unu wo:ne arifugesya Omwana omuto:to rwa unu kafugesya anye. 
MAT.18.6	Nawe unu ariyabya kwabo abato:to banu abanyikirisya, akiri aboywe orubui mu cimiro no kweswa mu busiba mu nyanja.
MAT.18.7	I:si irigabona kurwe bigambo byo kuyabya! Okuba ebyo kuyabya bitarirema ku:ja, nawe jirimubona omu:nu uyo kabire:ta ebyo kuyabya! 
MAT.18.8	Okuboko kwao amwi okuguru kwao kukakuyabya, ukutemeko ukwese kura. Ni kwa bwana wingire mu buanga utariko kuboko amwi kuguru, kukira okweswa mu muriro gunu gutakusima uri na maboko go:ne amwi maguru go:ne. 
MAT.18.9	Amwi eri:so ryao rikakuyabya riso:syemo, uryese kura. Ni kwa bwana wingire mu buanga uri wa songo, kukira okweswa mu muriro gunu gutakusima una me: so gabiri. 
MAT.18.10	Mukabuke mutagayaga oumwi kwabo abato:to, okuba enibabwira ati, Mu rwire bamaraika bebwe abarore:rera obusu bwa Rata wa mu rwire ku:siku.
MAT.18.11	Okuba Omwana wo mu:nu e:jire okukisya cinu caburire. 
MAT.18.12	?Omwiganirisya kutiki? Omu:nu akaba na jina:ma jae egana, ikaburako eimwi, ?atakusiga jirya amakumi gata:nu na gana ne:ta:nu ne:na (99) mu bi:ma, nagenda nayenja inu iburireko? 
MAT.18.13	Mbe, ake:fiira aibwene ni cimari enibabwira ati, Kaikonderererwa eyo kukira jirya makumi gata:nu na gana ne:ta:nu ne:na (99) jinu jitaburire. 
MAT.18.14	Nikwo kutyo Esomwana wa mu rwire atakwenda oumwi kwabo abato:to banu okusimagira.
MAT.18.15	Omwana wanyu akakukorera kubi:bi, genda umugambire emwe abene:ra. Akakungwa, ati wabona Omwana wanyu. 
MAT.18.16	Nawe akarema okungwa, gegao oundi amwi babiri, na mu kanwa ka ba:iki ababiri amwi basatu, omusango gwone gurume. 
MAT.18.17	Mbe, akarema okungwa abo, bwira ikanisa. Akarema okungwa ikanisa, abe rwo wa riyanga amwi rwo mutobesya. 
MAT.18.18	Ni cimari enibabwira ati, Byone binu muriboya ku:si biriboywa mu rwire, na byone binu murisurumura ku:si, birisurumurwa mu rwire. 
MAT.18.19	Rindi enibabwira ati, Be:janyu babiri bakongwana mu: si omusango gwone gunu barisabwa, Rata wa mu rwire aricibakorera. 
MAT.18.20	Kwo kuba anu barabaga ababiri amwi basatu be:kofyanyisye mwisi:na ryani, anye eniba ndi ao aagati yebwe.
MAT.18.21	Mbe niwo Petero naja, namubu:sya ati, Ratabugenyi, Omwana wa:su akankaya, ?Nje nimwiswaririrega kwiya karinga? ?Kukinga kwiya kata:nu na kabiri? 
MAT.18.22	Yesu namubwira ati, Nitakukubwira ati, Kwiya kata:nu na kabiri, nawe ati, Kukinga makumi gata:nu na gabiri kwiya kata:nu na kabiri
MAT.18.23	Okuba obukama bwa mu rwire bususene no mukama umwi unu endere okubara na bagaya bae. 
MAT.18.24	Ejire amba okubara, nibamure:tera umwi, unu atongaga taranta
MAT.18.25	Nawe okuba atariga na ca kuriya, esebugenyi naragirira okumuka:namo, no mugasi wae, na ba:na bae, ne bi:nu byone binu ariga anabyo, ribanja riwe. 
MAT.18.26	Mbe, omugaya oyo nagwa a:si namuramya na:ika ati, Ratabugenyi, ntonga mara:mara, ndikuriya byone. 
MAT.18.27	Esebugenyi wo mugaya oyo namufwirwa cigongo, namuta:tira, namwiswaririra ribanja eryo. 
MAT.18.28	Nawe omugaya oyo nauruka, nasanga omugaya wejabo, unu ariga natonga dinari
MAT.18.29	Mbe, omugaya wejabo nagwa a:si namwiremberesya, na:ika ati, Ntonga mara:mara anye ndikuriya. 
MAT.18.30	Narema, nawe nagenda namwesa mu buboywa kukinga anu arimarira okuriya ribanja. 
MAT.18.31	Mbe abagaya bejabo bejire barora byaba kutyo, nibasurumbara muno, nibagenda nibabwira esebugenyi emisango jo:ne kutyo jagwa. 
MAT.18.32	Mbe niwo esebugenyi namubirikira na:ika ati, Awe omugaya omubi:bi, anye nakwiswaririye ribanja rirya ryone, kwo kuba wandemberesisye. 
MAT.18.33	?Na:we one kwariga kutakwiire kufwira ecigongo omugaya wejanyu rwanye kutyo nakufwiriye awe ecigongo? 
MAT.18.34	Esebugenyi nabiirwa, namusira ku banu abanya:sya, kukinga anu arimarira okuriya ribanja ryae ryone. 
MAT.18.35	Nikwo na Rata wa mu rwire kutyo aribakora emwe, mukarema okwiswarirana mu mitima jemwe omu:nu wo:ne no mwana wabo.
MAT.19.1	Ejire Yesu amara emisango ejo, naso:ka Galilaya nagenda mu ca:ro ca Buyandi, ku ngego ya Yorodani. 
MAT.19.2	Ebise byafu nibimuru:ba, nabaosisya eyo.
MAT.19.3	Abafarisayo nibamu:jako nibamusaka, nibamubu:sya ati, ?Omu:nu e:kirisibwe okuirisya omugasi wae kubwe cifuno co:ne co:ne? 
MAT.19.4	Naindura na:ika ati, ?Mutakusoma ati, unu abakorere ku bwambiro akorere omurume no mugasi? 
MAT.19.5	Na:ika ati, Omu:nu kwarakoraga nasiga esemwene na nyira agwatane no mugasi wae, na babiri bo:ne barabaga mubiri gumwi. 
MAT.19.6	Batakuba babiri rindi, nawe ni mubiri gumwi. Mbe, binu Nyamuanga agwatanyisye omu:nu atarija kubita:nya. 
MAT.19.7	Nibamubu:sya ati, ?Kubaki Musa aragiriye okumuyana inyaruba yo buta:ni, korereki amusige? 
MAT.19.8	Nababwira ati, Kurwo bukomee bwe mitima jemwe Musa kwakorere ne:kirisya okuirisyaga abagasi bemwe, nawe kuso:ka ku bwambiro bitariga kutyo. 
MAT.19.9	Anye enibabwira ati, Unu arairisyaga omugasi wae tari bamugwatire no murume oundi, akatwara oundi, kaba muromesi. Na oyo katwara unu airisibwe one kaba muromesi.
MAT.19.10	Abe:igisibwa bae nibamubwira ati, Ebigambo byo mu:nu no mugasi wae bikaba kutyo, kutakondere okufwara. 
MAT.19.11	Nawe nababwira ati, Aba:nu bo:ne batakutura kwikirisya omusango gunu, tari banu baciyabirwe. 
MAT.19.12	Okuba bario abajigaru banu be:buywe bari kutyo kuso:ka munda ja banyiramwene. Bario abajigaru banu banauywe na ba:nu. Ka bario abajigaru banu be:jiga:si-sye abe:ne kurwo bukama bwa mu rwire. Unu katura okwikirisya e:kirisye.
MAT.19.13	Mbe niwo nibamure:tera aba:na abato:to korereki abateko amaboko, asabwe. Abe:igisibwa bae nibabagonya. 
MAT.19.14	Nawe Yesu na:ika ati, Mubasige aba:na abato:to ba:je kwanye, mutabaganya, okuba abe:ja:bo banu, obukama bwa mu rwire ni bwebwe. 
MAT.19.15	Nabatako amaboko, naso:kayo.
MAT.19.16	Mbe rora, omu:nu umwi namu:jako namubu:sya ati, Omwiigisya wo bwana, ?nikore musango ki gwo bwana korereki nibone obuanga bunu butakuwao? 
MAT.19.17	Namubwira ati, Ountogera ki wo bwana? Atario wa bwana tari Nyamuanga era. Nawe ukenda okwingira mu buanga, gwata ebiragiro. 
MAT.19.18	Namubu:sya ati, Ni bi:ya? Yesu namubwira ati, Ute:taga, Utaromeraga, Ute:baga, Utabeeresyaga. 
MAT.19.19	Ubarega esomwana na nyokomwana, Umwendega omwikasyanya wao rwa kutyo owiyenda omwene. 
MAT.19.20	Omumura oyo namubwira ati, Ebyo byone ndabigwatire kuso:ka ku buto:to bwani. ?Niki cinu cangerukako rindi? 
MAT.19.21	Yesu namubwira ati, Araba owenda okuba unu aku:miye, genda uka:ne binu unabyo, ugabire abataka, uriba no buni:bi mu rwire. Niwo u:je undu:be. 
MAT.19.22	Omumura oyo ejire ongwa omusango ogwo, nagenda asurumbae, okuba ariga na buni:bi bwafu.
MAT.19.23	Yesu nabwira abe:igisibwa bae ati, Ni cimari enibabwira ati, kukomee omuni:bi okwingira mu bukama bwa mu lwire. 
MAT.19.24	Nababwira rindi ati, Ni kwangu ingamira okuitiŋana mwiundu rya insinga kukira omuni:bi okwingira mu bukama bwa Nyamuanga. 
MAT.19.25	Abe:igisibwa bae bejire bongwa nibarugu:ra muno, niba:ika ati, ?Ka niga unu katura okukisibwa? 
MAT.19.26	Yesu nabarore:rera, nababwira ati, Ku ba:nu eco cita:mi:sye, nawe Nyamuanga katura byone. 
MAT.19.27	Petero naindura na:ika ati, Rora, eswe casigire byone nicikuru:ba. Mbe ciribonamo:ki? 
MAT.19.28	Yesu nababwira ati, Ni cimari enibabwira ati, Mu kwiburwa kwa kabiri, orwo Omwana wo mu:nu ariyanja ku citebe ca rikusyo ryae, emwe one banu mwandu:bire muriyanja ku bitebe ekumi na bibiri nimutemera eci:na jiŋanda ekumi ne:biri eja Israeli. 
MAT.19.29	No mu:nu wo:ne unu asigire inyumba, amwi bamura ba:bo, amwi bayara ba:bo, amwi esemwene, amwi nyiramwene, amwi ba:na, amwi busi, kurwa risi:na ryani, ariyabwa kwiya egana, no kurya omwandu obuanga bunu butakuwao. 
MAT.19.30	Nawe aba:fu abo kwamba nibo bariba aba inyuma na ba inyuma nibo bariba abo kwamba.
MAT.20.1	Okuba obukama bwa mu rwire obususana no mwenemusi unu amwejere katondo, okukoka abarimi ba mwisambu ryae rye mijabibu. 
MAT.20.2	Ejire amara okuragana na barimi rusiku rumwi siringi, nabatuma mwisambu ryae rye mijabibu. 
MAT.20.3	Nauruka uti saa esatu, narora abandi bemereguyu mwika:niro baoere:ra. 
MAT.20.4	Nababwira ati, Emwe one mugende mwisambu ryani rye mijabibu, na cinu cire:ya nje mbayane. Nibagenda. 
MAT.20.5	Nauruka rindi uti saa eta:nu na imwi na rindi uti saa eta:nu ne:na, nakora kutyo. 
MAT.20.6	Nasubouruka uti saa ekumi na imwi, nasanga abandi bemeruguyu era, nababu:sya ati, ?Niki cinu cabemeregusyu anu esu:ba tubi muoere:ra? 
MAT.20.7	Nibamubwira ati, Okuba atario unu acikoka. Nababwira ati, Emwe one mugende mwisambu ryani rye mijabibu, na cinu cire:ya omujo:bona. 
MAT.20.8	Wejire kwaba ke:goro, omwene:sambu rye mijabibi namubwira omu:nu wae ati, Birikira abarimi, ubayane omuyero gwebwe, wambire ku ba ku bute:ro kukinga ku bo kwamba. 
MAT.20.9	Bejire ba:ja aba saa ekumi na imwi, nibayabwa mu:nu wo:ne siringi imwi imwi. 
MAT.20.10	Abo kwamba bejire ba:ja, mbetogera ati, ecijo:yanwa nyafu, ka:bo one nibayabwa mu:nu wo:ne siringi imwi imwi. 
MAT.20.11	Bejire bamara okuyabwa, nibetoŋanira ku mwenemusi, 
MAT.20.12	Niba:ika ati, Aba:nu ba ku bute:ro, banu bakora saa imwi era, ka:we wabariŋanya neswe banu ce:komesya mu nya:ko no mumwi nguco:ca. 
MAT.20.13	Naindura namubwira oumwi kwabo ati, Musa:ni, ntakukoree kubi:bi. ?Cari citaragene nanye isiringi? 
MAT.20.14	Gega eyao ugende, enenda okuyana omusingirisi rwawe. 
MAT.20.15	?Kutanyiire anye kukorera ebyani rwa kutyo enenda? ?Tere amwi eri:so ryao ni:bi:bi okuba anye ndi wa kisi? 
MAT.20.16	Mbe nikwo kutyo aba inyuma nibo bariba bo kwamba, na bo kwamba nibo bariba ba inyuma.
MAT.20.17	Anu Yesu ariga acarinya okugenda Yerusalemi, nagega abe:igisibwa ekumi na babiri bwitebe, nababwiririra mu njira ati, 
MAT.20.18	Mbe rora ecirinya okugenda Yerusalemi. Omwana wo mu:nu aritu:rwa mu maboko ga bagabisi abakuru na bandiki, barimutemera eci:na e:twe. 
MAT.20.19	Barimusira ku ba maanga bamujimye no kumusanya jisanyu, no kumubamba ku musaraba. Na ku rusiku rwa kasatu arisu:ka.
MAT.20.20	Mbe niwo nyira aba:na ba Jebedayo na:ja aamwi na ba:na bae, namuramya namusabwa omusango. 
MAT.20.21	Namubu:sya ati, Owenda ki? Namubwira ati, Ragirira aba:na bani banu benyanje, oumwi ku kuboko kwao okwe buryo no undi ku kwe bumosi, mu bukama bwao. 
MAT.20.22	Yesu naindura ati, Mutakumenya cinu omusabwa. ?Omutura okunywa ku cikombe cinu anye ndinywako, no kubatijibwa okubatija kunu anye ndibatijibwa? Nibamubwira ati, Ecitura. 
MAT.20.23	Nababwira ati, Ni cimari murinywa ku cikombe cani, nawe okwinyanja ku kuboko kwani okwe buryo no kwe bumosi kutari kwani okukugaba, tari abo Rata e:ra:biye. 
MAT.20.24	Na barya ekumi bejire bongwa nibabiirirwa ababiri abo aba inda imwi. 
MAT.20.25	Yesu nababirikira na:ika ati, Mumenyere ati, abatungi ba maanga ababatunga na bakuru bebwe ababatungira managa. 
MAT.20.26	Nawe bitariba kutyo mwimwe, nawe unu wo:ne kenda okuba mukuru mwimwe, arabaga mufurubendi wemwe. 
MAT.20.27	Na unu wo:ne kenda okuba wo kwamba mwimwe, arabaga mugaya wemwe. 
MAT.20.28	Rwa kutyo Omwana wo mu:nu ate:jire kufurubenderwa, tari okufurubenda no kuso:sya obuanga bwae korereki acungure ba:nu ba:fu.
MAT.20.29	Anu bariga bacaso:ka mu Yeriko, ecise cinene nicimuru:ba. 
MAT.20.30	Mbe abaofu babiri banu bariga benyanjire ku mbari ya injira bejire bongwa ati, Yesu niwe kaitiŋana, niba:nikirisisya inguru niba:ika ati, cifwire ecigongo, Ratabugenyi, Awe Omwana wa Daudi. 
MAT.20.31	Ebise nibibagonya bajibire, nawe abene nibeyongesya okwanikirisisya inguru niba:ika ati, Cifwire cigongo, Ratabugenyi, Awe Omwana wa Daudi. 
MAT.20.32	Yesu nemereguru na:ika ati, Omwenda mbakore kutiki? 
MAT.20.33	Nibamubwira ati, Ecenda ame:so geswe garore. 
MAT.20.34	Yesu nabafwirwa ecigongo, nakunia ku me:so gebwe. Aonao ame:so gebwe nigarora, nibamuru:ba.
MAT.21.1	Bejire bafugera yei na Yerusalemi, nibakinga Betifage ku Ci:ma ce Mijeituni, niwo Yesu natuma abe:igisibwa babiri. 
MAT.21.2	Nababwira ati, Mugende mu musi gunu musomekene, aonao omujo:rora i:sikiri isibikire no mwana wayo aamwi nayo. Mujisibure, mujinde:tere. 
MAT.21.3	Ake:fura omu:nu nababwira omusango, muje mwaike ati, Ratabugenyi niwe ajikenere. Mbe aonao kajo:jituma. 
MAT.21.4	Eco co:ne cabeeo, korereki cikumire cinu ca:ikirwe no muragi ati,
MAT.21.5	Mumubwire omuyasya wa Sayuni ati,
MAT.21.5	Rora Omukama wao kaku:jako, ni mwororo,
MAT.21.5	Arinyire ku sikiri na ku kanyara Omwana wa i:sikiri.
MAT.21.6	Abe:igisibwa nibagenda, nibakora rwa kutyo Yesu abaragiriye. 
MAT.21.7	Nibare:ta i:sikiri no mwana nibajitako emyenda jebwe, najinyanjako. 
MAT.21.8	Aba:nu ba:fu aba mu cise niba:nja emyenda jebwe mu njira abandi nibatema amatabi ga mati nibaga:nja mu njira. 
MAT.21.9	Ebise binu byariga bimutangatiye, na binu byaso:kaga inyuma, nibimwaya nibyaika ati,
MAT.21.9	Osana ku mwana wa Daudi.
MAT.21.9	Ana ribando unu ka:ja mwisi:na rya Ratabugenyi,
MAT.21.9	Osana inguru mu rwire.
MAT.21.10	Mbe ejire engira mu Yerusalemi, omusi gwone nigukangabara nibabu:sya ati, ?Unu niga? 
MAT.21.11	Ebise nibyaika ati, Unu niwe Yesu omuragi wa Najareti ya Galilaya.
MAT.21.12	Yesu nengira mu yekaru ya Nyamuanga, nairisyamo bo:ne banu bariga nibaka:na no kugura mu yekaru, nafumbika jimeja ja banu bariga mba:sakanya jimpirya, ne bitebe bya banu bariga mbaka:na ebiguti. 
MAT.21.13	Nababwira ati, Candikirwe ati, Inyumba yani iritogwa nyumba ya kusabirwamo, nawe kemwe omuikora kuba nsenga ya basa:kusi.
MAT.21.14	Abaofu na barema nibamu:jako mu yekaru, nabaosya. 
MAT.21.15	Nawe abagabisi abakuru na bandiki bejire barora ebirugu:ro binu akorere, na ba:na banu bamwaisisye mu yekaru ati, Osana ku mwana wa Daudi, nibabiirwa. 
MAT.21.16	Nibamubu:sya ati, ?Oungwa banu kutyo aba:ika? Yesu nababwira ati, Enimgwa. ?Mucariga kusoma ati, Mu kanwa ka ba:na bato:to na ba kwibe:re wakumisisye okukuya. 
MAT.21.17	Nabasiga naso:ka mu musi nagenda Betaniya nama:ma eyo.
MAT.21.18	Mbe katondo e:jire asuba mu musi, omweko nigumuruma. 
MAT.21.19	Narora omutini gumwi ku mbari ya injira, nagugendako nasanga gutariko ci:nu, tari masya gendeko era. Nagubwira ati, Utarisuba kutwasya matwasyo kajanende. Aonao omutini niguotoka. 
MAT.21.20	Abe:igisibwa bejire barora nibarugu:ra, niba:ika ati, ?Omutini gwaotoka aonao kutiki? 
MAT.21.21	Yesu naindura nababwira ati, Ni cimari enibabwira ati, Mukaba no kwikirisya, kwi-tima:ta uri, mutakorega cinu era eco mutini, nawe muribwira eci:ma cinu ati, Weŋeŋibwe weswe mu nyanja, ebikorwa. 
MAT.21.22	Na binu byone murendaga nimu-sabwa mwikirisisye, muribiyabwa.
MAT.21.23	Nengira mu yekaru, abagabisi abakuru na bakaruka ba ba:nu nibamu:jako ne:igisya nibabu:sya ati, ?Ni buinga ki bunu obukukosya binu? ?Na unu akuyae obuinga bunu niga? 
MAT.21.24	Yesu naindura nababwira ati, Anye one siga mbabu:sye musango gumwi. Mukambwira, anye one enijo:babwira emwe obuinga bunu obunkosya binu. 
MAT.21.25	?Okubatija kwa Yoana kwaso:kere a:ki? ?Mu rwire, tere mu ba:nu? Nibabu:syanya abene:ra, niba:ika ati, Araba ca:ika ati, Mu rwire, kajo:cibu:sya ati, ?Mbe niki cinu cakorere nimurema okumwikirisya? 
MAT.21.26	Nawe araba ca:ika ati, Mu ba:nu, ecu:baya aba:nu, okuba bo:ne bamuteeko mwoyo ati Yoana ni muragi. 
MAT.21.27	Nibaindura Yesu ati, Citakumenya. Omwene one nababwira ati, Anye one ntakubabwira obuinga bunu enikorera binu.
MAT.21.28	?Omwiganirisya kutiki? Ariga ario mu:nu unu ariga na ba:na babiri. Na:ja ku wo kwamba na:ika ati, Mwana wani, rero uje ukore mirimu mwisambu rye mijabibu. 
MAT.21.29	Naindura na:ika ati, Nitakwenda. E:jire e:ya, ne:garura nagenda. 
MAT.21.30	Na:ja ku wa kabiri, na:ika kutyo one. Omwene naindura ati, Siga nigende, mukaruka, Naremo:genda. 
MAT.21.31	?Kwabo bo:ne niga unu akoree esemwene binu endere? Niba:ika ati, Owo kwamba. Yesu nababwira ati, Ni cimari enibabwira ati, Abatobesya na bamaraya ababatangatira emwe okwingira mu bukama bwa Nyamuanga. 
MAT.21.32	Okuba Yoana abe:jireko emwe mu njira yo burenge:resi, kemwe mutamwikirisisye, nawe abatobesya na bamaraya bamwikirisisye. Nemwe mwejire mwarora kutyo, mweya nimurema okuta no kwikirisya.
MAT.21.33	Nimungwe ecijekekanyo ecindi. Ariga:rio mwenemusi oyo ayambire risambu rye mijabibu. Narisitira orugo, nasimbamo rinokero, nombakamo obutingo. Naragana na barimi, nagenda orugendo. 
MAT.21.34	Mbe, jisiku ja matwasyo je:jire jafugera, natuma abagaya bae ku barimi abo, babayane amatwasyo gae. 
MAT.21.35	Nawe abarimi nibagwata abagaya bae, oumwi nibamubuma, oundi nibamwita, oundi nibamurasira mabui. 
MAT.21.36	Natuma rindi abagaya ba:fu kukira abo kwamba. Abo one nibabakora kutyo. 
MAT.21.37	E:jire e:ya nabatumira Omwana wae, na:ika ati, Abajo:mubara Omwana wani. 
MAT.21.38	Nawe abarimi be:jire bamurora, niba:ikana abene:ra ati, Unu niwe omuri wo mwandu. Mu:je cimwite, rirye omwandu gwae. 
MAT.21.39	Mbe nibamugwata nibamuirisya mwisambu rye mijabibu nibamwita. 
MAT.21.40	?Mbe omwene:sambu rye mijabibu ariba:ja, aribakora kutiki abarimi abo? 
MAT.21.41	Nibamubwira ati, Ababi:bi abo aribasimagisya kubi:bi, na risambu rye mijabibu aritamo barimi bandi banu baramuyanaga amatwasy mu siku jago:o.
MAT.21.42	Yesu nababu:sya ati, ?Mucariga kusoma mu binu byandikirwe ati, Ribui rinu abombasi baremere, niryo ryabee rinene rya ku sonde. Cinu caso:kere ku Ratabugenyi, ka ni cirugu:ro mu me:so geswe. 
MAT.21.43	Kwenikora nimbabwira ati, Obukama bwa Nyamuanga, buriso:sibwa kwimwe, buriyanwa eyanga rinu eritwasya amatwasyo gabwo. 
MAT.21.44	Na unu wo:ne kagwa kwibui rinu arifunikafunika, nawe unu wo:ne ririmugwirako, ririmufwonyorafwonyora.
MAT.21.45	Abagabisi abakuru na Bafarisayo, be:jire bongwa ebijekekanyo byae, nibamenya ati nibo ka:ika. 
MAT.21.46	Nawe wejire benda okumugwata, nibo:baya ebise, okuba bariga bamuteeko mwoyo ati ni muragi.
MAT.22.1	Yesu naindura na:ika nabo rindi mu bijekekekanyo, na:ika ati, 
MAT.22.2	Obukama bwa mu rwire bususene no mukama unu akoree Omwana wae oburegesi. 
MAT.22.3	Natuma abagaya bae okubirikira banu bariga bakokerwe oku:ja ku buregesi, nibarema oku:ja. 
MAT.22.4	Natuma abagaya abandi rindi, na:ika ati, Mubabwire banu bariga bakokerwe ati, Rora, nate:kere ebiryo byani, nakomee jiŋa jani ne bya masaju. Byone namaririye, mu:je ku buregesi. 
MAT.22.5	Nawe nibaremo:kararwa, nibe:gendera oumwi kwisambu ryae, oundi ku butani bwae. 
MAT.22.6	Na banu basigae nibagwata abagaya bae nibabakorera kubi:bi nibabe:ta. 
MAT.22.7	Nawe omukama e:jire ongwa, nabiirwa, natuma ebise byae, nabasimagisya abe:ti abo, no:ca omusi gwebwe. 
MAT.22.8	E:ya nababwira abagaya bae ati, Oburegesi bumaririye cimari, nawe abakokwa bata:ma:jira cibaro. 
MAT.22.9	Mbe mugende mu njira ja maka:ka na mu nkondo, na banu bo:ne murabonaga mubabirikirire oburegesi. 
MAT.22.10	Abagaya abo nibauruka nibagenda mu nkondo, nibakofya bo:ne banu babonaga, ababi:bi na be kisi. Oburegesi nibwijura abagenyi.
MAT.22.11	Omukama e:jire engira okurora abagenyi, naroramo omu:nu unu atafwae ecifwaro ca buregesi. 
MAT.22.12	Namubu:sya ati, ?Musa:ni, wengira kutiki munu ka utana cifwaro ca buregesi? Omwene najibira jibi jibi. 
MAT.22.13	Mbe niwo omukama nababwira abagaya bae ati, Mumuboye amaboko na maguru, mumwese mu cisu:te ca anja. Niyo kuriba okurira no kunguguna ame:no. 
MAT.22.14	Okuba banu ababirikirwa ni ba:fu, nawe abasorwa ni batyari.
MAT.22.15	Mbe niwo, Abafarisayo nibagenda nibaroma eci:na rwa kutyo baramutega mu kwaika kwae. 
MAT.22.16	Nibamutumira abe:igisibwa bebwe aamwi na Baerodiani, niba:ika ati, Omwiigisya, cimenyere ati, uri wa cimari, ko:wiigisya kata injira ya Nyamuanga amwi utakuronderesya cibaro ca mu:nu, okuba utakusoro:ra mu ba:nu. 
MAT.22.17	Mbe cibwire, ?Owiganirisya kutiki? ?Ce:kirisibwe okutobera Kaisari rigoti tere uri? 
MAT.22.18	Nawe Yesu namenya oburangirangi bwebwe na:ika ati, ?Omunsakira ki, emwe abo rurimi? 
MAT.22.19	Munyeresye cinu omutoba. Nibamure:tera idinari.
MAT.22.20	Nababu:sya ati, ?Orususo runu no bwandike bunu ni byaga? 
MAT.22.21	Nibamubwira ati, Mbya Kaisari. Mbe niwo nababwira ati, Mbe muyanega Kaisari ebya Kaisari, na Nyamuanga mumuyane ebya Nyamuanga. 
MAT.22.22	Be:jire bongwa nibarugu:ra, nibamusiga nibagenda.
MAT.22.23	Ku rusiku orwo nibamu:jako Abasadukayo, banu aba:ika ati, Kutario kusu:ka, nibamubu:sya, 
MAT.22.24	Niba:ika ati, Omwiigisya, Musa a:ikire ati, Omu:nu arafwaga akaba atari na ba:na, Omwana wabo atware omugasi wae, e:burire Omwana wabo aba:na. 
MAT.22.25	Mbe, ewa:su bariga bariyo bamura bata:nu na babiri ba nda inwi. Owo kwamba natwara nafwa, nawe atasigireko mwana, namusigira Omwana wabo omugasi wae. 
MAT.22.26	Nikwo kutyo no wa kabiri, no wa kasatu, kukinga bo:ne bata:nu na babiri. 
MAT.22.27	Ku bute:ro bo:ne bejire bawao, omugasi one nafwa. 
MAT.22.28	?Mbe ka mu busu:ko ariba muka:ga kwabo bata:nu na babiri? Okuba bo:ne baswirire okumutwara.
MAT.22.29	Nawe Yesu naindura nababwira ati, Emwe omuyaba kurwo kuremo:menya binu byandikirwe nakabee buri buinga bya Nyamuanga. 
MAT.22.30	Okuba mu busu:ko batakutwara amwi batakutwarwa, nawe bari rwa bamaraika mu rwire. 
MAT.22.31	Nawe ebyo kusu:ka kwa bafu:ye, ?mutasomere Nyamuanga kutyo a:ikire ati, 
MAT.22.32	Nanye Nyamuanga wa Iburaimu, na Nyamuanga wa Isaka, na Nyamuanga wa Yakobo. Nyamuanga atari Nyamuanga wa bafu:ye, nawe ni wa baanga. 
MAT.22.33	Ebise byejire byongwa, nibirugu:ra okwiigisya kwae.
MAT.22.34	Nawe Abafarisayo be:jire bongwa ati, a:jibisya Abasadukayo, nibe:kofyanyisya aamwi. 
MAT.22.35	Oumwi kwabo nyabiragiro, namubu:sya namusaka ati, 
MAT.22.36	?Omwiigisya, eciragiro ecikuru mu biragiro ni ci:ya? 
MAT.22.37	Omwene namubwira ati, Yendaga Esobugenyi Nyamuanga wao no mutima gwao gwone, no mwoyo gwao gwone, no bwenge bwao bwone. 
MAT.22.38	Cinu nico eciragiro ecikuru ne co kwamba. 
MAT.22.39	Ne ca kabiri ecisusana rweco, ati, Yendaga omwikasyanya wao rwa kutyo owiyenda. 
MAT.22.40	Mu biragiro binu bibiri, ebisikikira ebiragiro byone na baragi.
MAT.22.41	Abafarisayo be:jire be:kofyanya Yesu nababu:sya, 
MAT.22.42	Na:ika ati, ?Kristo omumwiganirisya kutiki? ?Ni mwana wa:ga? Nibamubwira ati, Ni mwana wa Daudi. 
MAT.22.43	Nababu:sya ati, ?Kambe niki cinu ecikora Daudi mu Mwoyo namutoga Esebugenyi, na:ika ati,
MAT.22.44	Ratabugenyi namubwira Ratabugenyi wani ati,
MAT.22.44	Iyanja ku kuboko kwani okwe buryo,
MAT.22.44	Kukinga anu ndite:ra abaremo bao emwaro ye bigere byao.
MAT.22.45	?Mbe ka:raba Daudi kamutoga Esebugenyi, ni mwana wae kutiki? 
MAT.22.46	Atabeeo mu:nu unu aturire okumuindura omusango. No kuso:ka ku rusiku urwo atabeeo mu:nu unu aya:rire okumubu:sya omusango rindi.
MAT.23.1	Mbe niwo Yesu na:ika ne bise na be:igisibwa bae, 
MAT.23.2	Na:ika ati, Abandiki na Bafarisayo benyanjire ku citebe ca Musa. 
MAT.23.3	Mbe emisango jo:ne jinu abababwira, mujikore no kujigwata. Nawe mutakoraga rwa kutyo abene abakora, okuba okwaika aba:ika nawe batakukora. 
MAT.23.4	Ka ababoya emigugu misito jinu jitakwitwikwa, nibajitwikya aba:nu ku mabega, nawe abene batakwenda kuji:namusya na ca:ra cebwe. 
MAT.23.5	Nawe ebikorwa byebwe byone ababikora aba:nu babirore, okuba abagariya furakiteria
MAT.23.6	Ka abenda obwinyanjo bwa imbere ku marya, ne bitebe bye cibaro mu me:ko-fyanyisyo. 
MAT.23.7	No kuke:sibwa mu maguriro, no kutogwa na ba:nu ati, Rabbi, Rabbi. 
MAT.23.8	Nawe emwe mutatogwaga ati, Rabbi, okuba Omwiigisya wemwe ni umwi niwe Kristo, nemwe bo:ne muri ba nda imwi. 
MAT.23.9	Ka mutatogaga mu:nu mu ca:ro ati, Rata, okuba Esomwana ni umwi unu ari mu rwire. 
MAT.23.10	Amwi mutatogwaga ati, Mukuru, okuba Mukuru wemwe ni umwi, niwe Kristo. 
MAT.23.11	Nawe mwimwe Omukuru arabaga mufurubendi wemwe. 
MAT.23.12	Na unu wo:ne ke:kusya omwene arikeibwa, na unu wo:ne ke:keya omwene arikusibwa.
MAT.23.13	Nawe jiribabona emwe abandiki na Bafarisayo, ba rurimi! Kwo kuba omube:garira aba:nu obukama bwa mu rwire, ka nemwe mutakwingira, na banu abenda okwingira, mutakube:kirisisiya okwingira. 
MAT.23.14	Jiribabona, emwe abandiki na Bafarisayo, ba rurimi! Kwo kuba omurya jinyumba ja batumba, omwisabya nimurandirisya, nikwo murikora nimubona intambara nene. 
MAT.23.15	Jiribabona emwe, abandiki na Bafarisayo, ba rurimi, kwo kuba omwisinga mu nyanja na ku ca:ro, korereki mucu:sye omu:nu umwi, nawe ka wora aboneka, nimumukora mwana wo muriro gunyatasima kukira emwe kwiya kabiri.
MAT.23.16	Jiribabona emwe, abatangasya abaofu, banu aba:ika ati, Omu:nu wo:ne ararairaga iyekaru citari d:nu, nawe unu ararairaga ijaabu ya mu yekaru, ati keyana ribanja. 
MAT.23.17	Abatamutamu emwe na baofu, ?okuba ecikuru ni ciya, ijaabu, tere iyekaru inu eyesya ijaabu? 
MAT.23.18	Rindi omwaika ati, Omu:nu wo:ne ararairaga eco:to co kugabirira, citari ci:nu, nawe unu ararairaga eciyanwa cinu ciriko, omwene keyana ribanja. 
MAT.23.19	Emwe abaofu, ?ecikuru ni ciya, eciyanwa, tere eco:to eco ece:sya eciyanwa? 
MAT.23.20	Nawe unu karaira eco:to, nico karaira na binu biriko byone. 
MAT.23.21	Na unu karaira iyekaru, niyo karaira, na unu ai:kaemo. 
MAT.23.22	Na unu karaira orwire, karaira ecitebe ca Nyamuanga na Unu aciyanjireko.
MAT.23.23	Jiribabona, emwe abandiki na Bafarisayo, ba rurimi! Okuba omuso:sya omugabo gwa rikumi gwe birungo ne binjari na kumini, nawe mwasigire emisango emikuru eje biragiro, jo kurema kwitiriranya, ne cigongo no kwikirisya. Nawe binu mwiire okubikora na birya mutabisiga. 
MAT.23.24	Emwe abatangasya abaofu banu omusekesya isami nawe omumira ingamira.
MAT.23.25	Jiribabona, emwe abandiki na Bafarisayo, ba rurimi! Okuba omwosya inguru ku cikombe no rubiga, ke:nu munda bi:juye obusa:kusi no bunyamusi. 
MAT.23.26	Awe Mufarisayo omuofu, tangata wosye munda ye cikombe no rubiga, niwo inguru yabyo bibe byeru. 
MAT.23.27	Jiribabona, emwe abandiki na Bafarisayo, ba rurimi! Kwo kuba omususana na ji:fwa jinu jiorere iswakara, ejiboneka jikondere inguru, nawe munda ji:ju:ye amawa ga bafu:ye, no bujabi bwone. 
MAT.23.28	Nikwo kutyo emwe one omuboneka inguru ku ba:nu ati, muri barenge:resi, nawe munda mwiju:ye orurimi no bwikoti. 
MAT.23.29	Jiribabona, emwe abandiki na Bafarisayo, ba rurimi! Okuba omumbaka ji:fwa ja baragi nimucuma ebitu:ro bya barenge:resi, 
MAT.23.30	Nimwaika ati, Kumba cariga ciriwo mu siku ja basaja, citakasangiye nabo ku manyinga ga baragi. 
MAT.23.31	Nikwo kutyo omwiimako abene ati, muri ba:na ba banu be:tire abaragi. 
MAT.23.32	Mbe emwe one nimwijusye indengo ya basaja banyu. 
MAT.23.33	Emwe jinjoka orwiburo rwa ji:miri, ?muri:ruka kutiki intambara yo muriro gunu gutakusima? 
MAT.23.34	Rora, nikwo enikora nimbatumira abaragi na benge:so na bandiki. Abandi mwabo muribe:ta, muribabambira ku misaraba. Na bandi muribabuma mu me:kofyanyisyo gemwe, muribairisya mu misi ne misi. 
MAT.23.35	Niwo mwijirwe amanyinga go:ne amarenge:resi ganu ge:tikire ku ca:ro, kwambira ku manyinga ga Abeli omurenge:resi, kukinga ku manyinga ga Jakaria wa Barakia, unu mwe:tiye a:gati ya yekaru ne co:to co kugabirira. 
MAT.23.36	Ni cimari enibabwira ati, Ebigambo binu byo:ne birikumirira riimbo rinu.
MAT.23.37	Awe Yerusalemi, Yerusalemi, unu owitaga abaragi, nu:barasira mabui banu abatumwaga kwawe! ?Ni kwiya karinga ninenda okukofya aba:na bao rwa iŋoko kutyo eikofya ebyanakoko byayo mu mababa gayo, kemwe nimurema. 
MAT.23.38	Mbe rora, inyumba yemwe yasigara erugu. 
MAT.23.39	Okuba enibabwira ati, Kuso:ka wori mutarisuba kundora kukinga runu muryaika ati, Ana ribando unu ka:ja mwisi:na rya Ratabugenyi.
MAT.24.1	Yesu nauruka mu yekaru, nagenda. Abe:igisibwa bae niba:ja okumweresya inyumbaka ya iyekaru. 
MAT.24.2	Omwene naindura nababwira ati, ?Mutakurora binu byone? Ni cimari enibabwira ati, Ritarisigara anu ebui kwibui ryeja:bo, rinu ritarifumibwa. 
MAT.24.3	Anu ariga eyanjire ku ci:ma ca Mijeituni, abe:igisibwa nibamu:jako bwitebe, mba:ika ati, Cibwire ebyo biribari? ?Ne cibarikisyo co ku:ja kwao, ne co bute:ro bwa maimbo niki?
MAT.24.4	Yesu naindura nababwira ati, Mukabuke mu:nu wo:ne atarija kubayabya. 
MAT.24.5	Okuba ba:fu bari:ja mwisi:na ryani, niba:ika ati, Anye nanye Kristo, nibayabya ba:fu. 
MAT.24.6	Muryungwa oburemo ne cirumo co buremo. Mukabuke mutarija ku wa mwoyo, okuba binu bitarirema kubao, nawe obute:ro bucari. 
MAT.24.7	Okuba riyanga ririja okurwana na riyanga ryeja:bo, no bukama burija okurwana no bukama bweja:bo. Iribao injara na banyamutikima andi na andi. 
MAT.24.8	Nawe ebyo byone nibwo obwambiro bwo busungu.
MAT.24.9	Orwo nirwo baribasira mujo:nyasibwa, baribe:ta. Amaanga go:ne garibasini:ririrwa kurwa risi:na ryani. 
MAT.24.10	Mu siku ijo ba:fu bariyaba, bariromerana iniku no kusokana. 
MAT.24.11	Na baragi ba:fu bo rurimi bari:ja, baribayabya ba:fu. 
MAT.24.12	Na kurwo kufura kwo bwikoti, okwenda kwa ba:fu kurinyirira. 
MAT.24.13	Nawe unu arigumirisya kukinga ku bute:ro oyo niwe arikisibwa. 
MAT.24.14	Ne Bigambo byo bwana ebyo bukama birirasibwa mu ca:ro co:ne okuba rusingiro ku maanga go:ne. Mbe niwo obute:ro nibu:ja.
MAT.24.15	Mbe ecifururusyo co kusimagisya, cinu ca:ikirwe na Danieli omuragi, ariba mwacirora cimereguyu anu e:rere—unu kasomamo asombo:kerwe, 
MAT.24.16	Mbe niwo, banu bari mu Buyaudi be:rukire ku bi:ma. 
MAT.24.17	Unu ari inguru ku nyumba atarija kwika kuso:sya ebinu bya mu nyumba yae. 
MAT.24.18	Na unu ari mwisambu atarisuba kugega ingubo yae. 
MAT.24.19	Jiribabona emwe aba jinda na banu abanenia mu siku ijo! 
MAT.24.20	Musabwega, okwiruka kwemwe kutariba mu siku ja imbeo amwi ku rusiku rwa isabato. 
MAT.24.21	Okuba mu siku ijo iribao nya:ko nene, inu icariga kubao kuso:kerera ku bwambiro bwa i:si kukinga rero, ka itaribao rindi. 
MAT.24.22	Ji:siku ijo jija jitabuturwako, atakaonere mu:nu wo:ne. Nawe kurwa abasorwa jiributurwako ji:siku ijo. 
MAT.24.23	Mu siku ijo omu:nu akababwira ati, Rora Kristo ari anu, amwi anu, mutari:kirisya. 
MAT.24.24	Okuba bari:ja bakristo
MAT.24.25	Mukabuke, natangata okubabwira. 
MAT.24.26	Mbe, bakababwira ati, Ari i:bara, mutajagayo, amwi ati, Ari mu nyumba, mwasiga kwikirisya. 
MAT.24.27	Okuba rwo rurabyo kutyo oruso:ka ebuturuka, ndubonekera ebugwa, nikwo kutyo one kuriba oku:ja kwo Mwana wo mu:nu. 
MAT.24.28	Okuba anu wo:ne omutumbi guri, niwo jimpungu ejikofyanyisya.
MAT.24.29	Aonao ariba jawa jinya:ko ja mu siku ijo, risu:ba ririba cisu:te, no kwesi kutariseka, na jinjota jiriragara kuso:ka mu rwire, na managa ga mu rwire garisingisibwa. 
MAT.24.30	Mbe niwo ciriboneka ecibarikisyo co Mwana wo mu:nu mu rwire, na jiŋanda jo:ne ja mu:si nirwo jiririra jimamu, nijirora Omwana wo mu:nu na:ja ku me:re go rwire na managa na rikusyo ryafu. 
MAT.24.31	Na arituma bamaraika bae no buraka bunene obwa iŋombi, abo barikofya abasorwa bae kuso:ka mu miyaga ena, kuso:ka ku bute:ro bwo rwire no kukinga ku butero bwarwo.
MAT.24.32	Mwiigirire ku mutini ecijekekanyo cagwo. Ritabi ryagwo wora ryatinda na masya okusebuka nimumenya ati omwaka guri yei. 
MAT.24.33	Nikwo kutyo emwe one, mukarora ebyo byone, mumenye ati, ari yei, ku rwigi. 
MAT.24.34	Ni cimari enibabwira ati, Riimbo rinu ritariwao kukinga byone anu birikumirira. 
MAT.24.35	Orwire na i:si biriwao, nawe emisango jani jitariwao.
MAT.24.36	Nawe ebyo rusiku rurya na isaa eyo, atario unu abimenyere, nakabee bari bamaraika ba mu rwire, nakabee ari Mwana, tari Rata enyere. 
MAT.24.37	Nawe rwa kutyo ji:siku ja Nuu jariga, nikwo kutyo one kuriba oku:ja kwo Mwana wo mu:nu. 
MAT.24.38	Okuba rwa kutyo bariga mu siku ijo jatangatiye induruma, nibarya, nibanywa, nibatwara, nibagabura, kukinga ku rusiku runu Nuu engiye mu ngaraba. 
MAT.24.39	Bariga batamenyere kukinga induruma niija, ni:bagega bo:ne. Nikwo one kuriba oku:ja kwo Mwana wo mu:nu. 
MAT.24.40	Mu magoro ago, aba:nu babiri bariba bari mwisambu, oumwi arigegwa, oundi nasigwa. 
MAT.24.41	Abagasi babiri baribaga nibasya ku rubui, oumwi arigegwa, oundi nasigwa.
MAT.24.42	Mbe nimutengeje, okuba mutakumenya rusiku runu Esobugenyi ari:jiramo. 
MAT.24.43	Nawe mumenye cinu ati, omwene nyumba kumba aja:menyere omwanya gunu omwifi ke:jiramo, akatengejere, atakasigire inyumba yae okufumurwa. 
MAT.24.44	Mbe emwe one mumari:rire, okuba mu mwanya gunu mutakwiganirisisyamo, Omwana wo mu:nu nigwo ke:jiramo. 
MAT.24.45	?Mbe niga omugaya oyo omwiikanyibwa no wo bwenge, esebugenyi unu ateeo okukurira aba mu nyumba yae okubayanaga ebiryo byebwe mu mwanya gwabyo? 
MAT.24.46	Ana ribando omugaya oyo esebugenyi aka:ja namusanga nakora kutyo. 
MAT.24.47	Ni cimari enibabwira ati, arimutungya ebi:nu byae byone. 
MAT.24.48	Ka nawe omugaya oyo omubi:bi aryaika mu mutima gwae ati, Ratabugenyi ako:ra. 
MAT.24.49	Aryamba okubuma abagaya be:ja:bo, no kurya no kunywa aamwi na bakorwa. 
MAT.24.50	Mbe, esebugenyi wo mugaya oyo ari:jira ku rusiku runu atakurindiriramo, na mu saa inu atakumenya. 
MAT.24.51	Arimutemamo masinja gabiri, arimuyana omugabo gwae aamwi na bo rurimi. Nimwo kuriba okurira no kuguguna ame:no.
MAT.25.1	Mbe niwo obukama bwa mu rwire burisusanyibwa na bayara ekumi, banu bagegere jitara jebwe nibagenda oktiramira omutwasi wo mwenga. 
MAT.25.2	Nawe abe:ja:bo abata:nu bariga batamutamu na bata:nu bariga ba bwenge. 
MAT.25.3	Okuba abatamutamu bejire bagega jitara jebwe batagegereo amafuta. 
MAT.25.4	Nawe abo bwenge nibagega amafuta mu cupa jebwe, aamwi na jitara jebwe. 
MAT.25.5	Nawe omutwasi wo mwenga e:jire ako:rayo, nibaongerera bo:ne nibaongera. 
MAT.25.6	Nawe mu bwire agati nibao injogere ati, Mbe, omutwasi wo mwenga a:ja! Nimuuruke mujo:kumuramira. 
MAT.25.7	Abayara barya bo:ne niwo nibe:muka, nibacuma jitara jebwe. 
MAT.25.8	Abatamutamu nibabwira abo bwenge ati, Muciyaneko amafuta gemwe, okuba jitara jeswe ejisimirira. 
MAT.25.9	Nawe abo bwenge nibaindura niba:ika ati, Amwi gatakucimara, eswe nemwe, akiri mugende ku baka:ni, mwigurire abe:ne. 
MAT.25.10	Anu bariga bacagenda okugura, omutwasi wo mwenga na:ja. Banu bariga be:ra:bire nibengira nage mu bwenga, nibe:gara orwigi. 
MAT.25.11	Wejire be:ya niba:ja na bariya abayara abandi, niba:ika ati, Ratabugenyi, Ratabugenyi, nu:ci:gurireo. 
MAT.25.12	Omwene naindura na:ika ati, Ni cimari enibabwira ati, nitakubamenya. 
MAT.25.13	Mbe nimutengeje, kwo kuba mutakumenya rusiku nakabee iri saa.
MAT.25.14	Kwo kuba obukama bwa mu rwire burisusana rwo mu:nu unu ariga nenda okugenda mu ca:ro ecindi, nabirikira abagaya bae, nabasigira ebi:nu byae. 
MAT.25.15	Nayana oumwi jitaranta
MAT.25.16	Aonao unu ayabirwe jitaranta eta:nu nagenda naka:na nabonamo taranta jindi eta:nu. 
MAT.25.17	Nikwo kutyo na unu ayabirwe jitaranta ebiri, nabonamo ebiri jindi. 
MAT.25.18	Nawe unu ariga ayabirwe imwi, nagenda natakura a:si, nabisa itaranta ya esebugenyi. 
MAT.25.19	Mbe jaturao siku nyafu, esebugenyi wa bagaya abo na:ja, nabara nabo. 
MAT.25.20	Na uriya ayabirwe jitaranta eta:nu, na:ja nare:ta taranta jindi eta:nu na:ika ati, Ratabugenyi, wansigiye jitaranta eta:nu, rora nabwenemo taranta jindi eta:nu. 
MAT.25.21	Esebugenyi namubwira ati, Wakondya, uri mugaya wa bwana na mwiikanyibwa. Wariga mwiikanyibwa ku bito:to, ndikutungya byafu. Ingira mu kukonderwa kwa eso bugenyi. 
MAT.25.22	Na uriya ariga ayabirwe jitaranta ebiri na:ja na:ika ati, Ratabugenyi, wansigiye taranta ebiri. Rora nabwenemo taranta jindi ebiri. 
MAT.25.23	Esebugenyi namubwira ati, Wakondya, uri mugaya wa bwana na mwiikanyibwa. Wariga mwiikanyibwa ku bito:to, ndikutungya byafu. Ingira mu kukonderwa kwa esobugenyi. 
MAT.25.24	Na uriya ayabirwe itaranta eimwi na:ja na:ika ati, Ratabugenyi, nakumenyere uri mu:nu mukomee, ougesa enu utabibire, oukofya enu utanyarambue. 
MAT.25.25	Ninu:baya ningenda nimbisa itaranta yao mu maaru. Rora, njii unayo eyao. 
MAT.25.26	Esebugenyi naindura namubwira ati, Awe mugaya mubi:bi na murenga, wamenyere ati enigesa enu nitabibire, enikofya enu nitanyarambue. 
MAT.25.27	Mbe, kwariga kukwiire okuyana abaka:ni orupirya rwani, korereki nake:jire nakayabirwe eyani no muri:ro gwendemo. 
MAT.25.28	Mbe mumutesye itaranta inu anayo, mumuyane unu ana jitaranta ekumi. 
MAT.25.29	Okuba unu wo:ne ari ne bi:nu ariyabwa na ka ariba na byafu. Na unu atanabyo, aritesibwa na cinu anaco. 
MAT.25.30	No mugaya oyo ate:ire, nimumwese mu cisu:te ca anja. Niyo kuriba okurira no kuguguna ame:no.
MAT.25.31	Omwana wo mu:nu ariba:ja mwikusyo ryae aamwi na bamaraika bo:ne, niwo ariyanja ku citebe ca rikusyo ryae. 
MAT.25.32	Na maanga go:ne garikumanyibwa imbere yae. Omwene aryauramo rwo mure:fi kutyo ka:ura ji:na:ma na jimbusi. 
MAT.25.33	Na ji:na:ma arijita ku kuboko kwae okwe buryo nawe jimbusi arijita ku kuboko kwae okwe bumosi. 
MAT.25.34	Mbe niwo Omukama aribabwira banu bari ku kuboko kwae okwe buryo ati, Mu:je mwingire mu bukama bunu mwabikiywe kuso:ka kumogwa kwa i:si. 
MAT.25.35	Okuba nariga no mweko, nimunana ebiryo. Nariga no bwiro nimu:nywesya. Nariga mugenyi nimunkuma. 
MAT.25.36	Nariga tuyu nimu:nfwafya, nariga ndwae nimundoja, nariga niboyerwe nimujokundora. 
MAT.25.37	Mbe niwo abarenge:resi barimuindura niba:ika ati, Ratabugenyi, ?cakubweneri uri no mweko nicikuri:sya? ?Amwi uri no bwiro nicikunywesya? 
MAT.25.38	?Kamwi cakurorereri uri mugenyi nacikukuma, amwi uri tuyu nicikufwafya? 
MAT.25.39	?Kamwi cakurorereri urwae, amwi uboyerwe, nici:ja okukurora? 
MAT.25.40	No Mukama ariindura nababwira ati, Ni cimari enibabwira ati, Rwomwo mwakoree oumwi ku ba:na ba:su banu abato:to, nikwo kutyo mwankoree anye. 
MAT.25.41	Mbe niwo aribabwira abo bari ku kuboko kwae okwe bumosi ati, Munso:keko, emwe banu mweimirwe, mugende mu muriro gunu gutakuwao, gunu gwera:bi:ywe Syetani na bamaraika bae. 
MAT.25.42	Okuba nariga no mweko, mutananire biryo. Nariga no bwiro, muta:nywesisye. 
MAT.25.43	Nariga mugenyi mutankumire. Nariga tuyu muta:nfwafifye. Nariga murwae na muboywa, nimurema okundora. 
MAT.25.44	Mbe niwo abene one bariindura ati, Ratabugenyi, ?cakurorereri uri no mweko amwi uri no bwiro, anwi uri mugenyi, amwi uri tuyu, amwi urwae, amwi mu buboywa, nicirema okukufurubendera? 
MAT.25.45	Mbe niwo aribaindura ati, Ni cimari enibabwira ati, Rwomwo mutakoree oumwi kwabo abato:to, mutankoree anye. 
MAT.25.46	Mbe abo barigenda mu nya:ko inyatawao, nawe abarenge:resi barigenda mu buanga bunu butakuwao.
MAT.26.1	Ejire Yesu amarisya emisango jinu jo:ne, nababwira abe:igisibwa bae ati, 
MAT.26.2	Mumenyere ati, jasigarao siku ibiri ni:ba Pasaka, no Mwana wo mu:nu ariromerwa iniku kajo:kubambwa ku musaraba. 
MAT.26.3	Mbe niwo abagabisi abakuru na bakaruka ba ba:nu nibekofyanyisya mu cibanja co mugabisi omukuru unu atogwaga Kayafa. 
MAT.26.4	Nibarwajira aamwi, korereki Yesu bamugwatire bwengebwenge bamwite. 
MAT.26.5	Nawe niba:ika ati, Citamugwatira ku marya,
MAT.26.6	Mbe Yesu anu ariga:ri mu Betania mu nyumba ya Simoni omugenge, 
MAT.26.7	Omugasi namu:jako unu ariga ana kayabya ka mafuta go bugusi oburambu muno, namuge:tirira ku mutwe, eyanjire narya. 
MAT.26.8	Nawe abe:igisibwa bejire barora, nibabiirwa nibabu:sya ati, ?Ganu gafwaki? 
MAT.26.9	Okuba amafuta ganu kumba gakaka:nirwemo, gakaso:keremo bi:nu byafu byo kuyana abataka. 
MAT.26.10	Yesu ariga amenyere, nababwira ati, ?Omumunya:sisyaki omugasi unu? Okuba ankorera omusango gwo bwana. 
MAT.26.11	Okuba abataka nibo muri nabo kusiku, nawe anye mutari nanye kusiku. 
MAT.26.12	Okuba gunu akorera okunyitirira omubiri gwani amafuta, ankorera kutyo okunyira:ba okusi:kwa kwani. 
MAT.26.13	Ni cimari enibabwira ati, Wo:ne anu Ecigambo cinu eco bwana anu ciryaikwaga mu ca:ro co:ne, cinu omugasi unu ankorera ciryaikwagako okumwicuka.
MAT.26.14	Mbe niwo umwi kwabo rikumi na babiri, unu atogwaga Yuda Iskariota, nagenda ku bagabisi abakuru. 
MAT.26.15	Na:ika ati, ?Omujo:kunana ki, anye nije nibamuyane? Nibamurengera jimpirya makumi gasatu. 
MAT.26.16	Niwao nambiriramo okuyenja omwanya kutyo aramuromera iniku.
MAT.26.17	Mbe ku rusiku rwo kwamba orwe mikate jinu jitarimo cifwimbya, abe:igisibwa niba:ja ku Yesu nibabu:sya ati, ?Owenda a:ki anu cirakwira:bira Ipasaka anu urairi:ra? 
MAT.26.18	Na:ika ati, Mugende mu musi ewa igo:yu, mumubwire ati, Omwiigisya a:ika ati, Omwanya gwani gwaja okukinga. Ewao niyo nirari:ra Ipasaka aamwi na be:igisibwa bani. 
MAT.26.19	Abe:igisibwa nibakora rwa kutyo Yesu abaragirira, mbe:ra:ba Ipasaka.
MAT.26.20	Mbe kwejire kwaba kegoro neyanja okurya aamwi na be:igisibwa bae ekumi na babiri. 
MAT.26.21	Anu bariga bacarya, na:ika ati, Ni cimari enibabwira ati, umwi kwimwe kajo:kundomera iniku. 
MAT.26.22	Nibasurumbara muno, nibamba umwiumwi okubu:sya ati, Ratabugenyi, si nanye? 
MAT.26.23	Omwene naindura ati, Oyo ke:nirisya aamwi nanye ku rutuba, niwe arandomera iniku. 
MAT.26.24	Omwana wo mu:nu kagenda rwa kutyo andikiriywe, nawe jirimubona omu:nu oyo araromera Omwana wo mu:nu iniku! Kumba kwakabee kwa bwana ku mu:nu oyo, atake:buywe! 
MAT.26.25	Yuda unu amuromee iniku, naindura ati, ?Si nanye, Rabbi? Namubwira ati, Rwa kutyo waika.
MAT.26.26	Anu bariga bacarya, Yesu nagega omukate, nasi:ma nagubeganya nayana abe:igisibwa, na:ika ati, Nimugege murye. Gunu nigwo omubiri gwani. 
MAT.26.27	Nagega ecikombe nasi:ma, nabayana na:ika ati, Nimunywe ku cinu emwe bo:ne. 
MAT.26.28	Okuba cinu nigo amanyinga gani aga indagano, ganu agaurura kurwa ba:fu kurwo kwiswaririrwa ebibi:bi. 
MAT.26.29	Nawe enibabwira ati, Okwambira rero nitarinywa kata ku matwasyo ganu age mijabibu, kukinga ku rusiku niriya ndiganywa gari maya:ya aamwi nemwe mu bukama bwa Rata. 
MAT.26.30	Be:jire bamara okwimba, nibauruka nibagenda ku ci:ma ce Mijeituni.
MAT.26.31	Mbe niwo Yesu nababwira ati, Emwe bo:ne omujo:kusinirirwa kubwani mu ngeta inu, okuba candikirwe ati, Ndibuma omure:fi, na ji:na:ma ja mwiijo jirinyarambuka. 
MAT.26.32	Mbe nawe ariba namara okusu:ka, ndibatangatira okugenda Galilaya. 
MAT.26.33	Nawe Petero naindura namubwira ati, Bo:ne bakasinirirwa kubwao, nawe anye nitakusinirirwa kata. 
MAT.26.34	Yesu namubwira ati, Ni cimari enikubwira ati, mu ngeta inu iŋoko eijo:kuba icari kukokoroma, oujo:kunyiga:niramo kwiya kasatu. 
MAT.26.35	Petero namubwira ati, Nakabee kunyiire okufwira aamwi na:we, nitakukwiga:na na katyari. Na be:igisibwa bo:ne niba:ika kutyo.
MAT.26.36	Mbe Yesu nagenda nabo nakinga anu atogwaga Getesemane, nababwira abe:igisibwa bae ati, Mwinyanje anu ngende ariya nisabwe. 
MAT.26.37	Nagega Petero na ba:na babiri ba Jebedayo, namba okusurumbara no kuwa omwoyo muno. 
MAT.26.38	Mbe niwo nababwira ati, Omwoyo gwani guri no butaka bwafu obwo kunyita. Mbe mube anu mutengeje aamwi nanye. 
MAT.26.39	Naribata kuto:to nabundara nasabwa na:ika ati, Rata, cikaba citatamisye, ecikombe cinu cinso:keko. Nawe tari rwa kutyo enenda anye, nawe rwa kutyo wendere awe. 
MAT.26.40	Nasuba ku be:igisibwa bae nabasanga ba:ongee, namubwira Petero ati, Kana! ?Mutakutura kutengeja aamwi nanye nakabee iri saa imwi era? 
MAT.26.41	Mutengeje, musabwe, mutengira mu kusakwa. Omwoyo nigwo ogwenda, nawe omubiri gurengaae. 
MAT.26.42	Nasuba nagenda orwa kabiri nasabwa na:ika ati, Rata, araba cinu citamisye okunso:kako tari anye nicinywe, cinu owenda cikorwe. 
MAT.26.43	Na:ja rindi nabasanga baongee, okuba ame:so gebwe gariga gabondere. 
MAT.26.44	Nabasiga rindi nagenda nasabwa orwa kasatu, na:ika rindi emisango ejo ejo. 
MAT.26.45	Mbe e:ya na:ja ku be:igisibwa bae, nababwira ati, Muongere era wori, mwisye Omwoyo. Rora, omwanya gwafugera, Omwana wo mu:nu katu:rwa mu maboko ga be bibi:bi. 
MAT.26.46	Mwimuke cigende. Rora unu kandomera iniku ajo:kufugera.
MAT.26.47	Anu ariga aca:ika, mbe Yuda, niwe oumwi kwikumi na babiri, na:ja ari ne cise cinene bari ne binyambutu na masimbo, nibaso:ka ku bagabisi abakuru na bakaruka ba ba:nu. 
MAT.26.48	Nawe oyo amuromee iniku ariga abayae ecibarikisyo, na:ika ati, Unu ndanyunya, niwe oyo mumugwate. 
MAT.26.49	Aonao na:ja ku Yesu, na:ika ati, Murembe, Rabbi. Namunyunya muno. 
MAT.26.50	Yesu namubwira ati, Musa:ni, ?niki cinu cakure:ta? Mbe niba:ja ku Yesu nibamutako amaboko nibamugwata. 
MAT.26.51	Mbe, oumwi ku banu bariga na Yesu nagorora okuboko, nasoora ecinyambutu cae natema omugaya wo mugabisi Omukuru, namutemako okutwi. 
MAT.26.52	Mbe Yesu namubwira ati, Ecinyambutu cao nucisubye anu cariri. Okuba abo abagwata ecinyambutu nibo bari:twa ecinyambutu. 
MAT.26.53	?Tere amwi owitogera ati, nitakutura kusabwa Rata, nande:tera woryanu bamaraika ba:fu basa:gire regioni
MAT.26.54	?Mbe ka binu byandikirwe jebikumire kutiki okuba ebyaika ati ni busi busi bibe kutyo? 
MAT.26.55	Mu mwanya ogwo Yesu nabu:sya ebise ati, ?Mwaja ne binyambutu na masimbo okungwata rwo musa:kusi? Nariga ninyanja mu yekaru ku:siku niniigisya, nemwe mutangwatire. 
MAT.26.56	Nawe binu byone byabao, korereki binu abaragi bandikire bikumire. Mbe niwo abe:igisibwa bae bo:ne nibamusiga mbe:ruka.
MAT.26.57	Mbe banu bagwatire Yesu, nibamusira ewa Kayafa omugabisi Omukuru, enu bariga be:kofyanyisisye abandiki na bakaruka. 
MAT.26.58	Nawe Petero namuso:ka inyuma e:cundire kura okukinga mu rugo rwo mugabisi Omukuru nengira munda, nenyanja aamwi na bakosi arore kutyo bira:ba. 
MAT.26.59	Nawe abagabisi abakuru na ba mu cirwaji bo:ne nibayenja orusingiro rwo rurimi ku Yesu, korereki bamwite. 
MAT.26.60	Nibaremo:kubona, nakabee ababeeresya babonekere ba:fu. 
MAT.26.61	Be:jire be:ye niba:ja babiri, niba:ika ati, Unu a:ikire ati, Enitura okufumya iyekaru ya Nyamuanga, niniyumbaka mu siku isatu. 
MAT.26.62	Omugabisi Omukuru nemereguru namubu:sya ati, ?Awe utakuindura musango? ?ni misango ki jinu abakwaika? 
MAT.26.63	Nawe Yesu najibira. Omugabisi Omukuru naindura namubwira ati, Enikwirairisya ku Nyamuanga omuanga, ucibwire araba na:we Kristo, Omwana wa Nyamuanga. 
MAT.26.64	Yesu namubwira ati, Waikire, nawe enibabwira ati, okwambira rero murirora Omwana wo mu:nu eyanjire ku kuboko kwe buryo okwo Buinga ne:jira ku me:re ga ku rwire. 
MAT.26.65	Mbe niwo omugabisi Omukuru natemura ebifwaro byae, na:ika ati, Afuma Nyamuanga. ?Aba:iki ecenda ba ki rindi? Mbe rora, mwongwa okufuma kwae ori. 
MAT.26.66	?Omwiganirisya kutiki? Nibaindura ati, E:ire okufwa. 
MAT.26.67	Mbe nibamufuburira amafwefu mu busu, nibamubuma ebifu:fi, abandi nibamusasa amai, 
MAT.26.68	Niba:ika ati, Nucibwire, awe Kristo, ?Niga unu akubuma?
MAT.26.69	Nawe Petero ariga enyanjire aanja mu nigo. Omuyara namugendako, na:ika ati, Nawe one wariri aamwi na Yesu Omugalilaya. 
MAT.26.70	Omwene ne:ga:nira imbere ya ba:nu bo:ne, na:ika ati, Cinu owaika anye ntakucimenya. 
MAT.26.71	Nawe e:jire auruka kukinga mu cisuna, omuyara oundi namurora, nababwira banu bariga bari ao ati, Unu one ariga:ri na Yesu Omunajareti. 
MAT.26.72	Ne:ga:na rindi naraira ati, Omu:nu oyo nitakumumenya. 
MAT.26.73	Niguitiŋanao omwanya muto:to, banu bariga bemereguyu awo niba:ja nibabwira Petero ati, Ni cimari awe one uri we:ja:bo, okuba inyaika yao niyo oumenyekerako. 
MAT.26.74	Mbe niwo namba okwifuma no kuraira ati, Omu:nu uyo nitakumumenya. Ao nao iŋoko nikokoroma. 
MAT.26.75	Petero ne:cuka omusango gunu Yesu a:ikire ati, Iŋoko eiba icari kukokoroma, oujo-kunyiga:na kwiya kasatu. Nauruka aanja, narira masiga mogomogo.
MAT.27.1	Nawe wejire bwaca, abagabisi abakuru bo:ne na bakaruka ba ba:nu nibarwajira aamwi ebya Yesu, korereki bamwite. 
MAT.27.2	Nibamuboya nibamugega nibamusira ku Pilato omusi:ba.
MAT.27.3	Mbe Yuda, unu amuromee iniku, wejire arora ati eci:na cae cabutuka, ne:garura, nasubisya abagabisi abakuru na bakaruka jimpirya jiriya amakumi agasatu, 
MAT.27.4	Na:ika ati, Namanyamura okuromera iniku amanyinga ganu gatana cikayo. Nawe abene nibamubwira ati, ?Ago eswe gacija:mo:ki? Awe na:we uragabona. 
MAT.27.5	Jimpirya naje:sa mu yekaru, nauruka nagenda nenyiga. 
MAT.27.6	Nawe abagabisi abakuru nibagega jimpirya ejo, niba:ika ati, kuganyisye okujitu:ra mwibikiro rya mu yekaru, okuba ni bugusi bwa manyinga. 
MAT.27.7	Nibarwaja nibaguramo risambu ryo mumogi eryo kusi:kagamo abagenyi. 
MAT.27.8	Risambu eryo nikwo ryakorere niritogwa, risambu rya manyinga, na ka ori. 
MAT.27.9	Mbe niwo nicikumira cinu ca:ikirwe no muragi Yeremia ati,
MAT.27.9	Nibagega jimpirya makumi gasatu,
MAT.27.9	Nibwo obugusi bwa unu baromee obugusi,
MAT.27.9	Unu baromee obugusi mu ba:na ba Israeli.
MAT.27.10	Nibajiguramo risambu ryo mumogi, rwa kutyo Ratabugenyi andagiriye.
MAT.27.11	Mbe Yesu nemereguru imbere yo musi:ba. Omusi:ba namubu:sya ati, ?Na:we Omukama wa Bayaudi? Yesu na:ika ati, Awe wa:ikire. 
MAT.27.12	Abagabisi abakuru na bakaruka be:jire bamubu:ra, atainduye na katyari. 
MAT.27.13	Mbe Pilato namubu:sya ati, ?Utakungwa emisango myafu jinu abakubu:ra kutyo jiri? 
MAT.27.14	Omwene atamuinduye nakabee guri musango gumwi, omusi:ba ndijei narugu:ra muno. 
MAT.27.15	Nawe ku siku ja marya omusi:ba ariga ana ntungwa yo kubasurumurira aba:nu omuboywa umwi unu bendaga. 
MAT.27.16	Mbe bariga no muboywa omukumu:ke mu siku ijo, natogwa Baraba. 
MAT.27.17	Be:jire be:kofyanya, Pilato nababu:sya ati, ?Omwenda nibasurumurire wuya? ?Baraba, tere Yesu unu katogwa Kristo? 
MAT.27.18	Okuba ariga amenyere ati bamugwatiye rwiso. 
MAT.27.19	Nawe e:jire enyanja ku citebe co kuramurira, omugasi wae namutumira intumwa na:ika ati, Utaja kuba nage musango omu:nu oyo omurenge:resi, okuba nanya:sibwa muno mu ciro:to kubwae. 
MAT.27.20	Nawe abagabisi abakuru na bakaruka nibakongya ebise korereki basabwe Baraba, bamusimagisye Yesu. 
MAT.27.21	Omusi:ba naindura nababu:sya ati, ?Ku babiri banu omwenda nibasurumurire:ga? Niba:ika ati, Baraba. 
MAT.27.22	Pilato nababu:sya ati, ?Kambe Yesu unu katogwa Kristo, nije nimukore kutiki? Bo:ne niba:ika ati, Abambwe ku musaraba. 
MAT.27.23	Omwene nabu:sya ati, ?Kubaki, cikayo ki cinu akorere? Nawe nibeyongesya okuyombayomba, niba:ika ati, Abambwe ku musaraba.
MAT.27.24	Nawe Pilato e:jire arora ati, atakutura musango, na ka nibagumo:kuyomba, nagega amanji, ne:sa:ba imbere ye cise, na:ika ati, Anye nitana cikayo ku manyinga go mu:nu unu omurenge:resi. Mubirore emwe abene. 
MAT.27.25	Aba:nu bo:ne nibaindura ati, Amanyinga gae gabe kwiswe na ku ba:na beswe. 
MAT.27.26	Mbe nabasurumurira Baraba, nawe nasanya Yesu jisanyu, namuso:sya korereki abambwe ku musaraba.
MAT.27.27	Mbe abasirikare bo musi:ba nibasira Yesu mu nigo rwo musi:ba, mbamwikofyanyisya:ko ese:mu:ta ryone. 
MAT.27.28	Nibamufu:ra ebifwaro, nibamufwafya omwenda omutukurasi. 
MAT.27.29	Nibaruka orutenga orwa mawa, nibamufwafya ku mutwe, nibata risaru mu kuboko kwae okwe buryo, nibafukama imbere yae mbamujimya niba:ika ati, Kasinge, Omukama wa Bayaudi! 
MAT.27.30	Nibamufuburira amafwefu, nibagega risaru rirya, nibamu-bumira mu mutwe. 
MAT.27.31	Be:jire bamara okumujimya, nifamufu:ra omwenda nibamufwafya ebifwaro byae, nibamusira okumubamba ku musaraba.
MAT.27.32	Anu bariga bacauruka, nibabonana no mu:nu Omukurene, risi:na ryae Simoni. Oyo nibamusinyirisya okwitwika omusaraba gwae. 
MAT.27.33	Be:jire bakinga anu atogwaga Gologoat, obugajuro bwaco ati, Aweciyanga, 
MAT.27.34	Nibamuyana okunywa isiki
MAT.27.35	Be:jire bamara okumubamba ku musaraba, nibagabana ebifwaro byae, nibe:tongya korereki cikumire cinu ca:ikirwe no muragi ati,
MAT.27.35	Bagabene ebifwaro byani na ku kanju yani nibe:tongya.
MAT.27.36	Nibenyanja ao nibamurore:rera. 
MAT.27.37	Nibatu:ra inguru yo mutwe gwae intambara yae inu yandikirwe ati, unu niwe Yesu omukama wa Bayaudi. 
MAT.27.38	Mbe abasa:kusi babiri nibabambirwa aamwi nage, oumwi ku kuboko kwe buryo, no undi ku kwe bumosi. 
MAT.27.39	Na banu baitiŋanaga nibamufuma, nibasingisya emitwe jebwe, 
MAT.27.40	Niba:ika ati, Awe rufumya yekaru, unu kayumbakira mu siku isatu, iwonya. Araba uri Mwana wa Nyamuanga, yika okuso:ka ku musaraba. 
MAT.27.41	Abagabisi abakuru na bakaruka na bandiki one nyaburiko nibamugomberera niba:ika ati, 
MAT.27.42	Aonyaga abandi, atakutura kwionya omwene. Akaba niwe Omukama wa Israeli, ne:ke woryanu aso:ke ku musaraba, neswe jecimwikirisye. 
MAT.27.43	Eikanyisye Nyamuanga, na:mukisye wori araba kamwenda, okuba aikire ati, Anye ndi Mwana wa Nyamuanga. 
MAT.27.44	Abasa:kusi banu babambiywe aamwi nage abene one nibamufuma kutyo.
MAT.27.45	Nawe okuso:ka mu saa eta:nu na imwi, cabee cisu:te ku ca:ro co:ne kukinga ku saa ya kata:nu na kana. 
MAT.27.46	Omwanya wejire gweya uti saa eta:nu ne:na, Yesu na:ikirira inguru na buraka bunene, na:ika ati, Eli, Eli, rama sabakatani? Obugajuro bwagwo ati, Nyamuanga wani, Nyamuanga wani, ?wansigira ki? 
MAT.27.47	Nawe abandi banu bariga bemereguyu awo, niba:ika ati, Unu kabirikira Eliya. 
MAT.27.48	Aonao owe:ja:bo oumwi nabirima, nagega rifwo, nari:jusya isiki, naritu:ra kwisa:ru, namunywesya. 
MAT.27.49	Ka bandi niba:ika ati, Siga cirore araba Eliya kajo:ku:ja okumukisya. 
MAT.27.50	Mbe Yesu e:jire amara okuragirisisya inguru rindi, naso:sya omwoyo gwae. 
MAT.27.51	Mbe rora, risaenge rya mu yekaru niritemukamo maba:ra gabiri, kuso:kerera inguru kukinga emwaro. I:si ni:yarara na jitare nija:tika. 
MAT.27.52	Ji:fwa niji:guka. Nijisu:ka emibiri myafu eja be ru banu bariga bama:mire, 
MAT.27.53	Nibaso:ka mu fwa e:jire amara okusu:ka, nibengira mu musi omweru, nibabonekera ba:fu. 
MAT.27.54	Nawe uriya Omukuru wa basirikare na bariya bariga nage nibamurinda Yesu, be:jire barora eciyararo ca i:si, na binu byabeeo, nibo:baya muno, niba:ika ati, Unu ariri Mwana wa Nyamuanga cimari.
MAT.27.55	Barigao na bagasi ba:fu banu bemereguyu kura nibarore:rera, banu baru:baga Yesu kuso:ka Galilaya, banu bamufurubenderaga. 
MAT.27.56	Mwabo arigamo Maryamu Magadalene, na Maryamu nyira Yakobo na Yose, na nyiramwene na nyiramwene aba:na ba Jebedayo.
MAT.27.57	Kwejire kwaba kegoro, na:ja omu:nu omuni:bi unu aso:kere Arimataya, risi:na ryae Yusufu, one ariga:ri mwiigisibwa wa Yesu. 
MAT.27.58	Oyo nagenda ku Pilato, nasabwa ecitundu ca Yesu. Pilato naragirira okumuciyana. 
MAT.27.59	Yusufu nagega ecitundu, nacisinga mu mwenda gwa ibafuta inyeru kobokobo. 
MAT.27.60	Nacita mu:fwa yae inyaya, inu ariga asimbire ku rutare. Nasiringisya ribui enene, naritu:ra ku muryango gwa i:fwa nagenda. 
MAT.27.61	Ariga:rio Maryamu Magadalene na Maryamu oundi, benyanjire basomekene na i:fwa.
MAT.27.62	Nawe mwejo, nirwo orusiku runu oruru:bira orwo kwira:ba, abagabisi abakuru na Bafarisayo nibe:kofyanyisya ewa Pilato. 
MAT.27.63	Niba:ika ati, Mukaruka, ce:cuka omubei uyo a:ikire acari muanga ati, Ariba jaturao siku isatu ndisu:ka. 
MAT.27.64	Mbe ragirira barinde kata i:fwa kukinga ku rusiku rwa kasatu, korereki abe:igisibwa bae basiga kwifura nibamwiba, mbabwira aba:nu ati, Asu:kire mu bafu:ye no kubeya kwa ku bute:ro oku-jo:kira okwo kwamba. 
MAT.27.65	Pilato nababwira ati, Muri na bari:si, mugende muirinde katakata rwa kutyo omutura. 
MAT.27.66	Nibagenda nibarinda Kata i:fwa. Ribui nibaritu:rako ecibarikisyo na bari:si one bario.
MAT.28.1	Ku bute:ro bwa isabato, nibujo:kuca ku rusiku rwo kwamba mu bwoyo, Maryamu Magadalene na Maryamu uriya owa kabiri nibagenda okurora i:fwa. 
MAT.28.2	Mbe rora, nicibao eciyararo ku:si, okuba Maraika wa Ratabugenyi aso:kere mu rwire na:ja nasiringisya ribui nariso:syao, nari:yanjako. 
MAT.28.3	No rususo rwae rwariga ruri rwo rurabyo, ne myenda jae jariga je:rere rwa mabui ga iŋuba. 
MAT.28.4	Na makanyo gae nigaarasya abari:si nibaba rwa bafu:ye. 
MAT.28.5	Nawe maraika naindura nabwira abagasi abo ati, Emwe musige ku:baya, okuba nimenyere ati, omuyenja Yesu unu amabambwa ku musaraba. 
MAT.28.6	Atariwo anu, okuba asu:kire rwa kutyo a:ikire. Nimu:je murore anu Ratabugenyi ariga ama:mibwe. 
MAT.28.7	Mugende bwangu mubwire abe:igisibwa bae ati, asu:kire mu bafu:ye. Rora kabatangatira okugenda Galilaya, niyo mwakamubonere. Mbe rora nababwira. 
MAT.28.8	Nibaso:ka bwangu ku:fwa, no bu:ba no kukonderwa kwafu, nibabirima okubwira abe:igisibwa bae. 
MAT.28.9	Mbe, anu bariga bacagenda okubwira abe:igisibwa bae, Yesu nabonana nabo na:ika ati, Omurembe, nibamu:jako nibamugwata amaguru, nibamuramya. 
MAT.28.10	Yesu nababwira ati, Musige ku:baya. Mugende mujo:bwira aba:na ba:su bagende Galilaya, niyo barindorera.
MAT.28.11	Nawe anu bariga bacagenda mbe abari:si abandi nibengira mu musi, nibabwira abagabisi abakuru go:ne ganu gabao. 
MAT.28.12	Nibe:kofyanya aamwi na bakaruka, nibarwajira aamwi, nibayana abasirikare jimpirya nyafu. 
MAT.28.13	Niba:ika ati, Jemwaikega ati, Abe:igisibwa bae ba:ma:ja mu ngeta nibamwiba eswe ciongee. 
MAT.28.14	Mbe omusango gunu cikongwibwa no musi:ba, eswe cirimukongyakongya, emwe nicibaso:syako intambara. 
MAT.28.15	Mbe nibagega jimpirya ejo, nibakora rwa kutyo be:igisi:bwe. Omusango gunu nigukumuka mu Bayaudi kukinga rero.
MAT.28.16	Nawe abe:igisibwa ekumi na umwi nibagenda Galilaya ku ci:ma cinu Yesu abaragiriye. 
MAT.28.17	Be:jire bamurora nibamuramya, nawe abandi nibe:timata. 
MAT.28.18	Yesu na:ja na:ika nabo ati, Nayabirwe obuinga bwone mu rwire na ku ca:ro. 
MAT.28.19	Mbe, mugende mukore amaanga go:ne kuba be:igisibwa, nimubabatija mwisi:na rya Rata ne ryo Mwana ne ryo Mwoyo Mweru, 
MAT.28.20	Nimube:igisya okugwata byone binu nabaragiriye emwe, na rora anye ndi aamwi nemwe kukinga ku bute:ro bwa maimbo.
MRK.1.1	Obwambiro bwe Misango jo bwana eja Yesu Kristo Omwana wa Nyamuanga. 
MRK.1.2	Rwa kutyo jandikirwe no muragi Isaya ati,
MRK.1.2	Rora entituma intumwa yani imbere yao,
MRK.1.3	Riraka rya unu ka:ikirira inguru mwibara ati,
MRK.1.3	Nimucume injira ya Ratabugenyi, mwimye jinjira jae.
MRK.1.4	Yoana naja nabatija mwibara, nasimura ebyo kubatija kwo kuta okwo kwiswaririrwa ebibi:bi.
MRK.1.5	Eca:ro co:ne eca Buyaudi, na bende Yerusalemi bo:ne nibe:muka, nibaja anu ariga:ri, nababatija mu musima gwa Yorodani, nibe:gamba ebibi:bi byebwe. 
MRK.1.6	Yoana afwaraga obwose bwa ingamira, no rukoba rwo rwai mu cibunu cae, naryaga jinsige no bu:ki bwa mwibara. 
MRK.1.7	Nasimura na:ika ati, Ariwo Unu ka:ja inyuma yani, unu ankirire amanaga. Oyo anye nite:ire kwinama okugesya orukoba rwe bikwirya byae. 
MRK.1.8	Anye enibabatija mu manji, nawe Oyo aribabatija mu Mwoyo Mweru.
MRK.1.9	Mu siku ijo Yesu naso:ka Najareti ya Galilaya, naja okubatijibwa na Yoana mu Yorodani. 
MRK.1.10	Ejire asyoka mu manji, aonao narora orwire niruba:ruka, no Mwoyo Mweru namwikira mu rususo rwa injiba, 
MRK.1.11	Oburaka nibuso:ka mu rwire nibwaika ati, Na:we Omwana wani omwendwa, unu ounkondisya muno. 
MRK.1.12	Aonao Omwoyo namusira mwibara. 
MRK.1.13	Nabe:yo mwibara siku makumi gana, nasakwa na Syetani. Naba aamwi na matyanyi amaruru. Bamaraika mbamufurubendera.
MRK.1.14	Yoana wejire amara okutu:rwa mwiboero, Yesu naja Galilaya, nasimura Emisango jo bwana eja Nyamuanga, 
MRK.1.15	na:ika ati, Omwanya gweya. Obukama bwa Nyamuanga bwafugee. Nimute, mwikirisye Ebigambo byo bwana.
MRK.1.16	Nabarama ku nyanja ya Galilaya, narora Simoni na Andereya omumura wabo nibe:sa rigo:be mu nyanja, okuba bariga bategi. 
MRK.1.17	Yesu nababwira ati, Muje mundu:be, anye ndibakora kuba bategi ba ba:nu. 
MRK.1.18	Aonao nibasiga rigo:be ryebwe nibamuru:ba. 
MRK.1.19	Wejire afugerayo imbere kuto:to narora Yakobo mwana wa Jebedayo, na Yoana owabo, bari mu bwato niba-sobo:ra rigo:be ryebwe. 
MRK.1.20	Aonao nababirikira. Nibasigao Jebedayo esemwene mu bwato aamwi na bakosi bo muye:ro, nibamuru:ba.
MRK.1.21	Nibengira Kaperinaumu. Aonao nengira mu rikofyanyisyo ku rusiku rwa isabato, ne:igisya. 
MRK.1.22	Niba-taŋaŋara kurwo kwiigisya kwae, okuba abe:igisyaga rwo niu:nu unu amenyere kata, tari rwa bandiki. 
MRK.1.23	Ari-ga:rimo mu:nu ano musambwa mujabi mu rikofyanyisyo, nakunga, 
MRK.1.24	na:ika ati, ?Ecifuno niki eswe na:we, Yesu wende Najareti? ?Wejire okusimagisya? Nikumenyere awe, uri Mweru wa Nyamuanga. 
MRK.1.25	Yesu nagugonya na:ika ati, Jibira, umuso:kemo. 
MRK.1.26	Omusambwa omujabi nigumugaragasya, nigukungira inguru, nigumuso:kamo. 
MRK.1.27	Nibataŋaŋara bo:ne, nibabu:syanya niba:ika ati, ?Niki cinu? Ni kwiigisya kuya:ya. Naragirira emisambwa emijabi na managa nijimungwa. 
MRK.1.28	Aonao orukuma rwae niruswira eca:ro eco co:ne ca Galilaya.
MRK.1.29	Wejire bauruka mu rikofyanyisyo, nibengira aonao mu nyumba ya Simoni na Anderea aamwi na Yakobo na Yoana. 
MRK.1.30	Mbe nyabuko Simoni ariga ama:mire arwae ebiri. Aonao nibamubwira kutyo ari. 
MRK.1.31	Naja namugwata okuboko namwimusya. Ribiri ndimuso:kako nabafurubendera.
MRK.1.32	Wejire kwaba ke:goro, risu:ba ryaguye, nibamure:tera abarwae na banu bariga baungirwe emisambwa. 
MRK.1.33	No musi gwone nigwikofyanyisya ku muryango. 
MRK.1.34	Nabaosya ba:fu banu bariga barwae jindwara jindi na jindi, nairisya emisambwa myafu. Najiingirira okwaika okuba jariga jimumenyere.
MRK.1.35	Namweja katondo curicuri, nagenda mwibara, nasabirwa eyo. 
MRK.1.36	Simoni na be:ja:bo nibamuru:ba. 
MRK.1.37	Nibamubona nibamubwira ati, Bo:ne abakuyenja. 
MRK.1.38	Nababwira ati, Cigende na andi mu misi jinu jiri yei, korereki nisimure eyo one, okuba eco nico cande:tere. 
MRK.1.39	Nasimura mu mekofyanyisyo gebwe mu Galilaya yo:ne, nairisya emisambwa.
MRK.1.40	Omugenge namu:jako, namuremberesya namufukamira, na:ika ati, Ukenda, outura okumosya. 
MRK.1.41	Yesu namufwira ecigongo, nagorora okuboko kwae, namukuniako, namubwira ati, Enenda. Uore. 
MRK.1.42	Aonao ebigenge nibimuso:kako, naora. 
MRK.1.43	Yesu namukomeresya muno, aonao namuku:ra, 
MRK.1.44	namubwira ati, Wikenge utabwirako mu:nu, nawe genda wiyeresye ku mugabisi, ugwate ebyo kwerera kwao, binu Musa aragiriye, rube rusingiro ku bene. 
MRK.1.45	Nawe nauruka, namba okusimura no kukumusya omusango ogwo, ndijei Yesu natamibwa okusuba okwingira mu musi ogwo abweru, nawe ariga:ri emwira mwibara. Nibamutako kuso:kerera mbara jo:ne.
MRK.2.1	Mbe jisiku wejire jaturao, Yesu nasuba okwingira mu Kaperinaumu. Nibongwa ati, nguyo ari mu nyumba. 
MRK.2.2	Nibe:kofyanya ba:fu, nibe:jura na ku muryango. Nabasimurira omusango. 
MRK.2.3	Nibaja ba:nu nibamure:tera omurwae akomborikire, aangirwe ba:nu bana. 
MRK.2.4	Nawe wejire batamibwa okumwingisya kurwo bwafu bwa ba:nu, nibafumura orusara rwa inyumba anu ariga:ri. Wejire baurundura nibe:sisya omukomborike ku buriri bunu ariga ama:mireko. 
MRK.2.5	Yesu ejire arora okwikirisya kwebwe, nabwira omukomborike ati, Mwana wani, we:swaririrwa ebibi:bi byao. 
MRK.2.6	Nawe abandiki abandi bariga benyanjire omwo, nibe:ganirisya mu mitima jebwe ati, 
MRK.2.7	?Unu niki cinu ecikora nicimwaikya kutyo? Kafuma Nyamuanga. ?Niga unu katura okwiswaririra ebibi:bi tari umwi era niwe Nyamuanga? 
MRK.2.8	Yesu namenya mu mwoyo gwae ati, nikwo kutyo abe:ganirisya munda jebwe, aonao nababu:sya ati, ?Niki cinu ecikora nimwiganirisya kutyo mu mitima jemwe? 
MRK.2.9	?Ecangu ni ci:ya? ?Okubwira omukomborike ati, We:swaririrwa ebibi:bi byao, tere okwaika ati, Imuka witwike oburiri bwao, uribate? 
MRK.2.10	Nawe mumenye ati, Omwana wo mu:nu ari no buinga mu ca:ro okwiswaririra ebibi:bi. Namubwira omukomborike ati, 
MRK.2.11	Enikubwira ati, Imuka witwike ebima:miro byao ugende ika ewao. 
MRK.2.12	Ne:muka, ne:twika ebima:miro byae aonao, nauruka imbere ya bo:ne, ndijei nibarugu:ra bo:ne, nibakuya Nyamuanga, niba:ika ati, Cicariga kurora ce:ja:bo cinu.
MRK.2.13	Nauruka rindi nagenda ku nabarama ya inyanja. Ebise byone nibaja anu ariga:ri, nabe:igisya. 
MRK.2.14	Anu ariga acaitiŋana, narora Lawi Omwana wa Alifayo enyanjire mu nyumba ya rigoti, namubwira ati, Ndu:ba. Ne:muka namuru:ba. 
MRK.2.15	Yesu nenyanja mu nyumba ya Lawi narya. Mbe abaosya ba:fu na be bibi:bi nibenyanja aamwi na Yesu na be:igisibwa bae, okuba bariga ba:fu banu bamuru:bire. 
MRK.2.16	Abandiki na Bafarisayo wejire bamurora narya aamwi na be bibi:bi na baosya, nibabu:sya abe:igisibwa bae ati, ?Kubaki karya no kunywa aamwi na baosya na be bibi:bi? 
MRK.2.17	Mise Yesu ejire ongwa, nababwira ati, Abaanga batakenere mufumu, tari abarwae. Nite:jire kubirikira abarengeresi nawe abe bibi:bi.
MRK.2.18	Mbe abe:igisibwa ba Yoana na Bafarisayo basa-ra:riraga. Niba:ja nibamubu:sya ati, ?Kubaki abe:igisibwa ba Yoana na be:igisibwa ba Bafarisayo abasara:rira, ke:nu abe:igisibwa bao batakusara:rira? 
MRK.2.19	Yesu nababwira ati, ?Aba:na bo bwenga abasara:rira kutiki, ke:nu omutwasi wo mwenga acari nabo? Anu bacari no mutwasi wo mwenga, batakutura kusara:rira. 
MRK.2.20	Nawe jisiku jiri:ja, ariba baso:sibwako omutwasi wo mwenga, mbe niwo barisara:rira mu siku ijo.
MRK.2.21	Atario mu:nu unu kabari:ra ecisa:to eciya:ya ku ngubo iŋokoro, akefura nabari:ra, ciriya eciya:ya ecinyamura ingubo iŋokoro, no butemuke nibwiyongesya. 
MRK.2.22	Ka atario mu:nu unu katu:ra amanji ge mijabibu amaya:ya mu nsagwa ja jinjai jiŋokoro, ake:fura natamo, amanji ge mijabibu amaya:ya agatemura jinsagwa, amanji ge mijabibu nige:tika, na jinsagwa nijinyamuka. Nawe abatu:ra amanji ge mijabibu amaya:ya mu nsagwa inya:ya.
MRK.2.23	Anu ariga acaitiŋana mu masambu ku rusiku rwa isabato, abe:igisibwa bae nibaribata nibamba okufuna obweke. 
MRK.2.24	Abafarisayo nibamubu:sya ati, ?Mbe kubaki abakora cinu cisisisye okukora ku rusiku rwa isabato? 
MRK.2.25	Nababu:sya ati, ?Si mucariga kusoma cinu Daudi akorere anu ariga akenere, narumwa omweko na banu bariga nage? 
MRK.2.26	Mbe nengira mu nyumba ya Nyamuanga, anu Abiatari ariga:ri mugabisi mukuru, narya emikate jo kweresya, jinu jasisyaga okuri:bwako, tari bagabisi benyere:ra, nabayanako banu ariga nabo. 
MRK.2.27	Nababwira ati, Isabato yateyweo kubwo mu:nu, tari ati omu:nu ateyweo kurwa isabato. 
MRK.2.28	Mbe Omwana wo mu:nu niwe Omukuru wa isabato.
MRK.3.1	Nengira rindi mu rikofyanyisyo. Mbe ariga:rimo omu:nu unu ariga:ri no kuboko kufu:ye. 
MRK.3.2	Nibamurore:rera kutyo aramuosisya ku rusiku rwa isabato, korereki bamubu:re. 
MRK.3.3	Nabwira unu ariga no kukobo kufu:ye ati, Imereguru agati ao. 
MRK.3.4	Mbe nababu:sya ati, ?Kwikirisibwe okukora ebyo bwana ku sabato, tere amwi kukora kubi:bi? ?Kwikirisibwe okuonya obuanga tere amwi kwita? nibajibira. 
MRK.3.5	Nabarore:rera ei nei abiiywe, asurumbae kurwo bukomee bwe mitima jebwe, namubwira omu:nu ati, Gorora okuboko kwao. Nakugorora okuboko kwae, nikuora. 
MRK.3.6	Aonao Abafarisayo nibaso:kamo nibarwaja aamwi na Baerodiani kutyo baramusimagisya.
MRK.3.7	Mbe Yesu naso:ka aamwi na be:igisibwa bae nibaja ku mwaro. Ebise binene nibimuru:ba nibiso:ka Galilaya, na Buyaudi, 
MRK.3.8	na Yerusalemi, na Idumiya, na ku ngego yenderya ya Yorodani, na ku ca:ro ca Turo na Sidoni. Niciba cise cinene, nibamu:jako okuba bonguywe binu akorere. 
MRK.3.9	Nababwira abe:igisibwa bae ati, obwato bubeo okumurinda, korereki ecise cisige kumwiganya. 
MRK.3.10	Okuba ariga aonyisye ba:fu, na ba:fu banu bariga na jinya:ko, nibamugwako korereki bamukunieko. 
MRK.3.11	Emisambwa emijabi wejire jamurora, nijigwa imbere yae nijikunga nija:ika ati, Awe nawe Omwana wa Nyamuanga. 
MRK.3.12	Najikomeresya muno jisige kumura:sya.
MRK.3.13	Narinya ku ci:ma, nabirikira banu endaga, Nibamugendako. 
MRK.3.14	Nasora ekumi na babiri korereki babega aamwi nage, abatumega kusimura, 
MRK.3.15	babega na managa go kuirisya emisambwa. 
MRK.3.16	Nibaba banu, Simoni unu atogaga Petero, 
MRK.3.17	Na Yakobo wa Jebedayo na Yoana omumura wabo Yakobo. Abo nabatoga Boanerige, kwo kwaika ati, Ba:na ba ribaruka. 
MRK.3.18	Na Anderea, na Filipo, na Batolomayo, na Matayo, na Tomaso, na Yakobo Omwana wa Alifayo, na Tadayo, na Simoni Omukananayo, 
MRK.3.19	Na Yuda Isikariote unu amuso:kere mu ciwi.
MRK.3.20	Nibengira mu nyumba. Ebise nibisuba okwikofyanya, ndijei nibatamibwa okurya ebiryo. 
MRK.3.21	Aba:bo wejire bongwa ejo, nibaja okumugwata, okuba ba:ikire ati, asarire. 
MRK.3.22	Mbe abandiki banu batebee okuso:ka Yerusalemi niba:ika ati, Oyo ari na Belijebuli. Kairisya emisambwa ku managa go mukuru we misambwa. 
MRK.3.23	Nababirikira nababwira mu bijekekanyo ati, ?Syetani katura okuirisya Syetani kutiki? 
MRK.3.24	Obukama bukatasyanya obwene era, butakutura kwimereguru. 
MRK.3.25	Na inyumba ika:ukana eyene:ra, inyumba eyo itakutura kwimereguru. 
MRK.3.26	Ka mbe Syetani ake:rwana omwene:ra, na:ukanamo, atakutura kwimereguru, nawe kawao. 
MRK.3.27	Nawe atario mu:nu unu katura okwingira mu nyumba yo mu:nu wa managa asa:kure ebi:nu byae, tari atangatire okuboya owa managa niwe asa:kure inyumba yae. 
MRK.3.28	Ni cimari enibabwira ati, Aba:na ba ba:nu bari:swaririrwa ebibi:bi byone, no bufumi bwebwe bwone bunu abafuma. 
MRK.3.29	Nawe unu wo:ne arafumaga Omwoyo Mweru atari:swaririrwa kajanende, nawe ana iŋanga ye cibi:bi ca kajanende. 
MRK.3.30	Na:ika kutyo okuba ba:ikire ati, Ari no musambwa mujabi.
MRK.3.31	Mbe nyiramwene na ba:na ba:bo niba:ja. Nibe:mereguru anja, nibatuma omu:nu okumubirikira. 
MRK.3.32	Ecise cariga cinyanjire cimusingiye, nibamubwira ati, Rora, nyokomwana na ba:na ba:nyu bari anja abakuyenja. 
MRK.3.33	Nabaindura na:ika ati, ?Mai na ba:na ba:su ni baga? 
MRK.3.34	Narore:rera banu bariga benyanjire bamusingiye mbara jo:ne, na:ika ati, Rora, mai na ba:na ba:su nibo banu. 
MRK.3.35	Okuba mu:nu wo:ne unu arakoraga jinu Nyamuanga kenda, oyo niwe omumura wa:su no muyara wa:su na mai.
MRK.4.1	Namba rindi okwiigisya ku mbarama ya inyanja. Ecise cinene muno nicimwikofyanisyako, ndijei nasyabara mu bwato, nenyanjamo ku nyanja. Ecise co:ne niciba ku ca:ro ku njekekera ya inyanja. 
MRK.4.2	Nabe:igisya byafu mu bijekekanyo, nababwira mu kwiigisya kwae ati, 
MRK.4.3	Nimungwe, omubibi aurukire okubiba. 
MRK.4.4	Mbe anu ariga acabiba, ejindi nijigwa ku njira, jinyonyi nji:ja njijirya. 
MRK.4.5	Ejindi nijigwa ku rutare anu maaru gatariga ma:fu. Aonao njimera okuba amaaru gariga gatariko ma:fu. 
MRK.4.6	Risu:ba ryejire ryaka, nijiotoka kwo kuba jitariga na misi, niju:ma. 
MRK.4.7	Ejindi nijigwa mu mawa. Amawa nigakura nigajisoritya nijirema okutwasya amatwasyo. 
MRK.4.8	Ejindi nijigwa mu maaru go bwana, nijitwasya amatwasyo, nijikura niji:ongesya, nijitwasya amatwasyo, eindi nitwasya makumi gasatu, eindi makumi gata:nu na rimwi, eindi egana. 
MRK.4.9	Na:ika ati, Unu ari na matwi go kungwa, nongwe. 
MRK.4.10	Mbe anu ariga:ri enyere, banu bariga bamusingiye na bariya ekumi na babiri nibamubu:sya ecijekekanyo. 
MRK.4.11	Nababwira ati, Emwe mwayabirwe okumenya obumbise bwo bukama bwa Nyamuanga. Nawe ku bariya abe mwira byone ebyaikwa mu bijekekanyo, 
MRK.4.12	korereki bakarora barore, bareme okwite:ge:resya. Bakongwa bongwe, bareme okusombo:kerwa, bate:fura nibainduka, nibe:swaririrwa. 
MRK.4.13	Nababu:sya ati, ?Mutakumenya ecijekekanyo eco? ?Mbe ka murisombo:kerwa atiki ebijekekanyo byone? 
MRK.4.14	Omubibi kabiba omusango. 
MRK.4.15	Aba ku njira anu omusango gwabibwa nibo banu. Wora bongwa omusango, aonao Syetani na:ja naso:syamo omusango gunu gwabibirwe mu myoyo jebwe. 
MRK.4.16	Nikwo kutyo na banu babibirwe ku rutare, banu wora bongwa omusango, nibe:kirisya aonao no kukonderwa. 
MRK.4.17	Batana misi nawe ababao mwanya muto:to. Inya:ko amwi kunya:sibwa kukabao kurwo musango, aonao nibe:ku:jura. 
MRK.4.18	Mbe banu babibirwe mu mawa nibo banu. Abo abongwa omusango, 
MRK.4.19	mbe, emifurubendo je ca:ro, no kubebeywa obuni:bi, no kurigira kwe bi:nu ebindi nibingira nibisoritya omusango, nigurema okutwasya. 
MRK.4.20	Mbe banu babibirwe mu maaru go bwana nibo banu abongwa omusango nibagwemera, nibatwasya amatwasyo, oundi natwasya makumi gasatu, oundi makumi gata:nu na rimwi, oundi egana.
MRK.4.21	Nababu:sya ati, ?Itara eire:twa korereki ifundikirwe ecitukuru, amwi abaitu:ra mwifu:fu ryo buriri, tari inguru ku cikango? 
MRK.4.22	Okuba citario ci:nu cinu cibisire cinu citarimenywa. Amwi citario eco bumbise cinu citariswerurwa. 
MRK.4.23	Omu:nu wo:ne akaba na matwi go kungwa, nongwe. 
MRK.4.24	Nababwira ati, Mukabukire jinu omungwa. Mu ndengo inu omurengeramo, nimwo emwe one murirengerwa, na ka muryongesibwako. 
MRK.4.25	Okuba omu:nu unu ari ne ci:nu, ariyabwa. Na unu atana ci:nu, aritesibwa na cinu ari naco.
MRK.4.26	Na:ika ati, Obukama bwa Nyamuanga buri rwo mu:nu unu kabiba imbibo ku:si. 
MRK.4.27	Nama:maga mu ngeta, ne:mukaga mu mwisi, omwene atakumenya kutyo imbibo eimera ni:kura. 
MRK.4.28	Okuba i:si eitwasya eyene:ra. Okwamba omutenga, kumara ecangara, okumara eryeke ekome:e ku cangara. 
MRK.4.29	Wora ryoma, aonao nibatako orugera, okuba rugeso rweire.
MRK.4.30	Nababu:sya ati, ?Mbe obukama bwa Nyamuanga cibususanye na ki? ?Tere amwi cibujekekanye na ki? 
MRK.4.31	Obususana rwa inje ya karadari, inu ikeere kukira mbibo jo:ne jinu jiri mu ca:ro, anu eibibwa, 
MRK.4.32	Nawe wora yakura, ni:ba nene kukira emikubi jo:ne, nigatya amatabi manene, ndijei jinyonyi ja mu rutumba nijitura okusumbira mu mbeo yayo. 
MRK.4.33	Nabasimurira omusango mu bijekekanyo byafu byejabo ebyo, rwa kutyo baturaga okungwa. 
MRK.4.34	Ata:ikaga nabo tari mu bijekekanyo, nawe nabe:resya abe:igisibwa bae byone bwitebe.
MRK.4.35	Ku rusiku urwo, wejire kwaba kegoro, nababwira abe:igisibwa bae ati, Ciunguke cije ku ngego yenderya. 
MRK.4.36	Nibasiga ecise, nibamugegera mu bwato kutyo ariga:ri. Na ma:to agandi gariga aamwi nage. 
MRK.4.37	Omuyaga mwafu gwe ciure nigugonoka, amatuma nigabuma obwato nibwamba okwijura amanji. 
MRK.4.38	Yesu ariga aongee ku seji ku ci:saguro. Nibamurafya nibamubu:sya ati, Mwiigisya, ?awe utakuciku:kwa eswe cikafwa? 
MRK.4.39	Narafya nagonya omuyaga, nabwira inyanja ati, Core:ra ute:kane. Omuyaga nigufwa, ndiba etore. 
MRK.4.40	Nababu:sya ati, ?Niki cinu omu:baya? ?Mutari na kwikirisya kutiki? 
MRK.4.41	Nibo:baya bu:ba bwafu, nibabu:syanya ati, ?Ka unu niga, ka omuyaga ogumungwa na inyanja one?
MRK.5.1	Nibakinga ku ngego yenderya ya inyanja, ku ca:ro ca Bageresene. 
MRK.5.2	Wejire asyoka mu bwato, aonao nabonana no mu:nu unu ariga:ri no musambwa omujabi unu aso:kereraga mu bitu:ro. 
MRK.5.3	Oyo ama:maga mu bitu:ro, ariga atario mu:nu unu aturire okumuboya, nakabee ari ku runyoro. 
MRK.5.4	Okuba kwiya ka:fu bamuboyaga ku masega na mu nyoro. Natemyaga jinyoro, na masega nabuturabutura, na ka ariga atario mu:nu wa managa ga kumuiga. 
MRK.5.5	Nawe mu mwisi na mu ngeta akungiraga mu bitu:ro na ku bi:ma kusiku, ne:temaga na mabui. 
MRK.5.6	Wejire arora Yesu acari kura, namubirimira namuramya. 
MRK.5.7	Narira na buraka bunene na:ika ati, ?Ni na:we ki, Yesu awe, Omwana wa Nyamuanga unu ari inguru? Enikuremberesya, unyifumire ku Nyamuanga wasiga ku:nya:sya. 
MRK.5.8	Kwo kuba ariga amubwiriye ati, So:ka ku mu:nu unu, awe omusambwa omujabi. 
MRK.5.9	Namubu:sya ati, Risi:na ryao nawega? Namubwira ati, Risi:na ryani ni Regioni, okuba ciri ba:fu. 
MRK.5.10	Namuremberesya muno atabairisya mu ca:ro eco. 
MRK.5.11	Mbe ryariga ririo eijo enene rya jingurube jariga nijire:ba ku ci:ma ao. 
MRK.5.12	Emisambwa jo:ne nijimuremberesya ati, Ciku:rire mu ngurube cijo:jingiramo. 
MRK.5.13	Naji:kirisisya. Emisambwa emijabi nijimuso:kamo nijingira mu ngurube. Riijo niriurutuka njiteberera ku bugema njigwirira mu nyanja. Jariga uti bisira bibiri nijifwira mu nyanja.
MRK.5.14	Mbe banu bajire:baga nibabirima, nibabwira aba mu musi na ba mu masambu. Nibaja okurora binu byagwao kutyo biri. 
MRK.5.15	Nibakinga anu Yesu ariga:ri, mbarora unu ariga aungirwe emisambwa, enyanjire, afwae, abee no bwenge bwae, unu ariga:ri na Regioni. Nibo:baya. 
MRK.5.16	Banu barorere nibabasombo:rera binu byabeeo ku unu ariga aungirwe emisambwa, ne bya jingurube. 
MRK.5.17	Nibamba okumuremberesya Yesu aso:ke mu mbibi jebwe. 
MRK.5.18	Mbe anu ariga acasyabara mu bwato, unu ariga aungirwe namuremberesya abega nage. 
MRK.5.19	Yesu narema okumwikirisisya, nawe namubwira ati, Genda ika ku banyu, ubabwire jo:ne jinu Ratabugenyi akukorera, na rwa kutyo akufwiriye ecigongo. 
MRK.5.20	Nagenda namba okukumusya mu Decapoli, nasimura jo:ne jinu Yesu amukoree. Aba:nu bo:ne nibarugu:ra.
MRK.5.21	Mbe Yesu wejire aunguka mu bwato nakinga rindi ku ngego yenderya. Ebise byafu nibikofyanya anu Yesu ariga:ri. Omwene ariga:ri ku mwaro. 
MRK.5.22	Mbe naja oumwi wa ku bakuru be rikofyanyisyo, risi:na ryae Yairo. Wejire amurora ne:nama mu maguru gae, 
MRK.5.23	namuremberesya muno, na:ika ati, Akaasya kani kendo:kufwa. Enikuremberesya, u:je umuteko amaboko gao, aore abe muanga. 
MRK.5.24	Nagenda nage. Ecise cinene nicimuru:ba nicimuiganya-iganya.
MRK.5.25	Mbe omugasi unu ariga arwae obure:gu myaka ekumi ne:biri, 
MRK.5.26	unu anya:kire muno ku bafumu ba:fu, nagwataga binu ariga nabyo byone, ne:seranya era, nawe neyongesya:ra okurwara. 
MRK.5.27	Wejire ongwa orukuma rwa Yesu, naja inyuma yae mu cise, nakuniako ku cifwaro cae. 
MRK.5.28	Okuba a:ikire ati, Nikakuniako era ku cifwaro cae eniora. 
MRK.5.29	Aonao okuurura kwa manyinga gae nikutemekera. Namenya mu mubiri gwae ati, naosibwa inya:ko yani. 
MRK.5.30	Aonao Yesu namenya munda yae ati, amanaga gamuso:keremo, nacu:ka mu cise na:ika ati, ?Niga unu ankuniako ku cifwaro cani? 
MRK.5.31	Abe:igi-sibwa bae nibamubu:sya ati, Ourora ecise kutyo abakuku:ra-ku:ra, ?ka owaika ati, Niga unu ankuniako? 
MRK.5.32	Namagamaga okurora oyo akora kutyo. 
MRK.5.33	Nawe omugasi uyo no:baya nayarara, amenyere cinu cariga cimubwene. Na:ja nafukama imbere yae, namubwira ebye cimari byone. 
MRK.5.34	Namubwira ati, Muyara, okwikirisya kwao kwakuosya. Nuwigendere no murembe, uore kata inya:ko yao.
MRK.5.35	Mbe anu ariga aca:ika, niba:ja banu baso:kere ku mukuru we rikofyanyisyo, niba:ika ati, Omuyasya wao afu:ye. ?Awe ka ounya:sisya ki Omwiigisya? 
MRK.5.36	Nawe Yesu naremo:bara omusango gwebwe, nabwira Omukuru we rikofyanyisyo ati, Uto:baya, Ikirisya:ra. 
MRK.5.37	Ate:kiri-sisye mu:nu wo:ne okugenda nage, tari Petero na Yakobo na Yoana omumura wabo Yakobo. 
MRK.5.38	Nibakinga ku nyumba yo mukuru we rikofyanyisyo, narora injogere na banu abarira, nibarira jimamu nyafu. 
MRK.5.39	Mbe ejire engira, nababu:sya ati, ?Niki cinu ecikora nimuyogana no kurira? Omwana atafu:ye, nawe aongee era. 
MRK.5.40	Nibamuseka muno. Nawe ejire aurusya bo:ne, nagega esemwene mwana na nyiramwene na banu bariga nage, nengira omwo mwana ariga:ri. 
MRK.5.41	Nagwata Omwana okuboko, namubwira ati, Tarisa Kumi, obugajuro bwagwo ati, Muyara, enikubwira ati, Imuka. 
MRK.5.42	Aonao Omwana ne:muka naribata. Okuba ariga ana myaka ekumi ne:biri. Nibarugu:ra nibataŋaŋara muno. 
MRK.5.43	Nabakomeresya muno, mu:nu wo:ne atamenya eco. Nababwira bamuyane ebiryo.
MRK.6.1	Naso:ke:yo, nagenda mu ca:ro ca:bo. Abe:igisibwa bae nibagenda nage. 
MRK.6.2	Mbe isabato wejire ye:ya namba okwiigisya mu rikofyanyisyo. Ba:fu nibongwa nibataŋaŋara, niba:bu:sya ati, ?Unu ebyo abiso:sisye a:ki? Ka ni bwenge ki bunu ayabirwe unu? ?Kakora ebya managa na maboko gae kutiki? 
MRK.6.3	?Tari unu niwe omubuya, Omwana wa Maryamu, no mumura wabo Yakobo, na Yose, na Yuda, na Simoni? ?Na bayara babo citari nabo anu eweswe? Nabasinirira. 
MRK.6.4	Yesu nababwira ati, Omuragi atakuburwa cibaro, tari mu:si ya:bo na mu ruganda rwabo na mu nyumba ya:bo. 
MRK.6.5	Mbe ataturire kukorerayo eca managa co:ne, tari ateeko amaboko gae ku barwae bato:to, nabaosya. 
MRK.6.6	Narugu:ra kurwo bute:kirisya bwebwe. Ne:singa mu misi ne:igisya.
MRK.6.7	Nabirikira abo ekumi na babiri, namba okubatuma babiri-ibiri, nabayana amanaga okuiga emisambwa emijabi. 
MRK.6.8	Nabaragirira basige kugega ci:nu co:ne ca mu njira, tari simbo era, nakabee iri tanda, nakabee iri nsagwa, nakabee jiri mpirya mu nsagwa jebwe. 
MRK.6.9	Nawe bafware bikwirya, ka basige kufwara kanju ibiri, 
MRK.6.10	Nababwira ati, Nyumba yo:ne inu murengiragamo, jemubega omwo kukinga anu muriso:kerayo. 
MRK.6.11	Anu wo:ne barirema okubakuma, amwi kubongwa, wora mwaso:kayo, mwekununa oruteri runu ruri mu bigere byemwe, rube rusingiro ku bene. 
MRK.6.12	Nibagenda nibasimurira ba:nu ati, mute. 
MRK.6.13	Nibakusya emisambwa myafu, nibabambaga barwae ba:fu amafuta nibabaosya.
MRK.6.14	Mbe omukama Erode nongwa, okuba risi:na ryae ryakumukire. Na:ika ati, Yoana Omubatija a:ma:su:ka mu bafu:ye. Nikwo kutyo amanaga ganu agakora mu mwene. 
MRK.6.15	Nawe abandi niba:ika ati, Ni Eliya. Abandi niba:ika ati, Unu ni muragi, rwo umwi ku baragi ba kara. 
MRK.6.16	Nawe Erode ejire ongwa na:ika ati, Yoana unu natemereko omutwe niwe amasu:ka. 
MRK.6.17	Okuba Erode omwene ariga atumire aba:nu nagwata Yoana, namuboya namuta mwiboyero kurwa Erodia, omugasi wa Filipo omumura wa:bo Erode, okuba ariga amutwae. 
MRK.6.18	Okuba Yoana ariga abwiriye Erode ati, Ni musiro awe okuba no mugasi wo wa:nyu. 
MRK.6.19	Kwakorere Erodia namunyigaarira nenda okumwita, natamibwa, 
MRK.6.20	okuba Erode o:bayaga Yoana, okuba ariga amumenyere ati, ni murengeresi na mweru, namurinda. Wora amungwa nawa Omwoyo muno, nawe namungwa nakonderwa.
MRK.6.21	Mbe orusiku rwo mwanya gwae niru:ja. Erode nakora amarya ku rusiku rwo kwiburwa kwae, nabate:kera abe cibaro, na bakuru ba basirikare na bakuru be ca:ro ca Galilaya. 
MRK.6.22	Mbe omuyasya wa Erodia omwene naja nabina, nakondisya Erode na banu bariga benyanjire nage nibarya. Mbe omukama nabwira omuyara ati, Nu:sabwe ci:nu co:ne eco owenda, eni-kuyana. 
MRK.6.23	Namwiraisisya ati, Mbe co:ne co:ne cinu urasabwa enikuyana, nakabee riri eba:ra ryo bukama bwani. 
MRK.6.24	Mbe nauruka, nabu:sya nyiramwene ati, ?Nje nisabwe ki? Na:ika ati, Omutwe gwa Yoana Omubatija. 
MRK.6.25	Aonao nengira bwangu ku mukama, nasabwa na:ika ati, Enenda unane omutwe gwa Yoana Omubatija woryanu ku rutuba. 
MRK.6.26	Omukama nasurumbara muno, nawe atendere kumwima, kurwe biraisyo byae na banu bariga nibarya nage. 
MRK.6.27	Aonao omukama natuma omusirikare, naragirira okure:ta omutwe gwae. Mbe nagenda namutemako omutwe mwiboyero, 
MRK.6.28	Nare:tera omutwe gwae ku rutuba, naguyana omuyara. Omuyara naguyana nyiramwene. 
MRK.6.29	Mbe abe:igisibwa bae wejire bongwa, nibaja nibagega ecitundu cae, nibacisi:ka mu:fwa.
MRK.6.30	Jintumwa nijikofyanyisya ku Yesu. Nibamubwira emisango jo:ne jinu bakorere na jinu be:igisisye. 
MRK.6.31	Nababwira ati, Mu:je emwe abene:ra mwibara bwitebe, mwisye Omwoyo kuto:to. Okuba barigao ba:fu banu ba:jaga na banu bagendaga, ndijei omwanya gwo kurya one nigubura.
MRK.6.32	Nibagendera mu bwato mwibara bwitebe. 
MRK.6.33	Aba:nu nibabarora nibagenda. Ba:fu nibamumenya, nibabirimira aamwi okuso:ka mu misi jo:ne, nibaribata maguru, nibabatangira. 
MRK.6.34	Wejire asyoka mu bwato, narora ebise byafu, nabafwira ecigongo, okuba bariga rwa jina:ma jinu jitana mure:fi. Namba okube:igisya misango myafu. 
MRK.6.35	Mbe risu:ba ryariga ryagendere, abe:igisibwa bae nibamu:jako nibamubwira ati, Anu ni ibara na woryanu risu:ba ryagendere. 
MRK.6.36	Nubaku:re, bagende mu nguyo na mu misi jinu jisijene be:gurire ebiryo. 
MRK.6.37	Omwene naindura nababwira ati, Mubayane ebiryo emwe. Nibamubu:sya ati, ?Cigende cigure mikate ja siringi magana gabiri cibayane barye? 
MRK.6.38	Mwene nababu:sya ati, ?Murina mikate eringa? Mugende mujirore. Wejire bamenya niba:ika ati, Ni:ta:nu na swi ibiri. 
MRK.6.39	Nabaragirira benyanje bo:ne ku nenda ku nenda, ku bunya:si obubisi. 
MRK.6.40	Nibenyanja ku nenda ku nenda, ja egana:gana na ja makumi gata:nuta:nu. 
MRK.6.41	Nagega emikate eta:nu na swi ibiri, narore:rera inguru mu rwire, najisabirwa ribando, nabeganyamo emikate nayana abe:igisibwa bae, bajite imbere ya ba:nu. Na jiswi ibiri ejo one nabajigabira bo:ne. 
MRK.6.42	Nibarya bo:ne nibe:guta. 
MRK.6.43	Nibakofya ebiba:ra binu byasigae nibe:jusya bibo ekumi na bibiri, ne bya jiswi one. 
MRK.6.44	Banu bari:ye mikate bariga barume bisira bita:nu.
MRK.6.45	Aonao nasinyirisya abe:igisibwa bae okusyabara mu bwato, be:rabe ku ngego ya Betesaida, omwene atangate okuraga ebise. 
MRK.6.46	Wejire amara okubaraga, nagenda ku ci:ma okusabwa. 
MRK.6.47	Wejire kwaba kegoro, obwato bwariga ku busiba, nawe omwene ariga:ri ku ca:ro enyere:ra. 
MRK.6.48	Mbe wejire abarora nibanya:ka okufuga, okuba omuyaga gwariga gwe butwe, mbe naba:jako mu cifuro ca kana ca mu ngeta, naribatira ku manji, naja okube:isiŋanyako. 
MRK.6.49	Nawe wejire bamurora naribatira ku manji, nibatoga ati ni:ungisi, nibakunga. 
MRK.6.50	Okuba bamurorere bo:ne nibawa Omwoyo. Aonao na:ika nabo, nababwira ati, Musimbi:re, nanye, musige ku:baya. 
MRK.6.51	Narinya mu bwato aamwi nabo omuyaga nigufwa. Nibataŋaŋara muno mu mitima jebwe, 
MRK.6.52	okuba batasombo:keywe ebye mikate, nawe emitima jebwe jariga mikome:e.
MRK.6.53	Wejire baunguka nibakinga ku ca:ro ca Genesareti, nibagoba ku mwaro. 
MRK.6.54	Wejire basyoka mu bwato, aba:nu nibamumenya aonao. 
MRK.6.55	Nibabirima nibagenda mu ca:ro eco co:ne, nibamba okababaturira abarwae ku mariri nibabare:ta wo:ne wo:ne anu bonguywe ati, ario. 
MRK.6.56	Ne:nu wo:ne ajaga, mu nguyo amwi mu misi, amwi mu ndimiro, batu:raga abarwae mu maka:niro, nibamuremberesya bakunieko ku mufunjo gwo mwenda gwae. Na banu bamukuniagako nibaora.
MRK.7.1	Nibamwikofyanyisya Abafarisayo na bandiki abandi, banu baso:kere Yerusalemi. 
MRK.7.2	Nibarora abe:igisibwa bae abandi nibarya na jingaro jinu jijabiae, kwo kwaika ati, bate:sa:bire. 
MRK.7.3	Okuba Abafarisayo na Bayaudi bo:ne bakaba bate:sa:bire, batakurya, okuba abagwata ebyecikuru bya bakaruka. 
MRK.7.4	Wora baso:ka mwika:niro bate:sa:bire, batakurya. Ne bindi one bayabirwe okukora, uti kwosyaga ebikombe na jinyungu, ne bi:nu bye byuma. 
MRK.7.5	Abafarisayo na bandiki nibamubu:sya ati, ?Niki cinu eciganya abe:igisibwa bao okuribatira mu byecikuru bya bakaruka, nawe ka abe:ri:rari:ra:ra na riko mu ngaro? 
MRK.7.6	Nababwira ati, Isaya aragire kisi kwimwe ba rurimi, rwa kutyo jandikirwe ati,
MRK.7.6	Aba:nu banu abanana cibaro ku minwa,
MRK.7.6	Nawe emitima jebwe ndinajo kura.
MRK.7.7	Nawe abandamya kutyo era,
MRK.7.7	Nibe:igisya ebiragiro bya ba:nu era uti kwiigisya kwe cimari.
MRK.7.8	Nimusiga eciragiro ca Nyamuanga, nimu:mira ku byecikuru bya ba:nu. 
MRK.7.9	Nababwira ati, Omurema kisiki:si eciragiro ca Nyamuanga, nimu:mira ku byecikuru byemwe, 
MRK.7.10	Okuba Musa a:ikire ati, Ubarega esomwana na nyokomwana, na rindi ati, Unu arafumaga esemwene amwi nyiramwene afwe orufu. 
MRK.7.11	Nawe emwe omwaika ati, Omu:nu akabwira esemwene amwi nyiramwene ati, Co:ne cinu cari ci:ire nikuyane niyo Korobani, kwo kwaika ati, ni ciyanwa ku Nyamuanga, 
MRK.7.12	Mutace:kirisya akorere esemwene amwi nyiramwene musango gwone. 
MRK.7.13	Omumaramo omusango gwa Nyamuanga ku byecikuru byemwe binu mweigisisye. Na ka omukora emisango ejindi myafu eje:ja:bo ejo.
MRK.7.14	Nasuba okubirikira ecise, nababwira ati, Nimunyungwe bo:ne musombo:kerwe. 
MRK.7.15	Citario ci:nu cinu ecingira mu mu:nu cinu ecitura okumujabiasya. Nawe binu ebiso:ka mu mu:nu, ebyo nibyo ebijabiasya omu:nu. 
MRK.7.16	(Omu:nu wo:ne akaba na matwi go kungwa, nongwe.) 
MRK.7.17	Wejire aso:ka mu bise nengira mu nyumba, abe:igisibwa bae nibamubu:sya ecijekekanyo eco. 
MRK.7.18	Na-babu:sya ati, ?Ka nemwe one mutakusombo:kerwa? ?Mutakumenya ati, co:ne cinu ciri anja cikengira mu mu:nu citakutura kumujabiasya? 
MRK.7.19	Okuba citakwingira mu mutima gwae, tari munda yae, niciitiŋana nicigenda mu runio. A:ikire kutyo ne:sya ebiryo byone. 
MRK.7.20	Na:ika ati, Cinu eciso:ka mu mu:nu nico ecijabiasya omu:nu. 
MRK.7.21	Okuba mu mitima ja ba:nu, nimwo agaso:ka ame:ganirisyo amabi:bi, no busengi no kwiba, no kwita, no kuromera, 
MRK.7.22	Na inamba imbi:bi, no burangirangi, no rurimi, no buyerwa, no butima, no kufuma, ne cigundu, no butamutamu. 
MRK.7.23	Ebibi:bi ebyo byone ebiso:ka munda, nibijabiasya omu:nu.
MRK.7.24	Ne:muka, naso:kayo nagenda mu ca:ro ca Turo na Sidoni. Nengira mu nyumba ariga atakwenda mu:nu amenye, nawe ataturire kwiibisa. 
MRK.7.25	Nawe ariga:rio omugasi unu ariga no muyasya wae unu ariga:ri no musambwa omubi:bi. Oyo ejire ongwa ati ariwo, na:ja nagwa mu maguru gae. 
MRK.7.26	Mbe omugasi uyo ariga Mugiriki wa ruganda rwa Basurofenisa. Namuremberesya okuirisya omusambwa ku muyasya wae. 
MRK.7.27	Yesu namubwira ati, Siga aba:na batangate okwiguta, okuba kute:ire kugega ebiryo bya ba:na no kubyesera jimbwa. 
MRK.7.28	Omwene naindura namubwira ati, Nikwo kutyo, Ratabugenyi, nawe jimbwa one ejirya obuungururu bwa ba:na mwifu:fu rya imeja. 
MRK.7.29	Namubwira ati, Kurwo musango ogwo, genda. Omusamba gwaso:kere ku muyasya wao. 
MRK.7.30	Nasuba ika ewae, nasanga omuyasya wae ama:mire ku buriri, no musambwa nasanga gwamuso:kereko.
MRK.7.31	Naso:ka rindi mu ca:ro ca Turo, naitiŋana mu ca:ro ca Sidoni na aagati ye ca:ro ca Dekapoli, nakinga ku nyanja ya Galilaya. 
MRK.7.32	Nibamure:tera omwigare wa matwi unu ariga nabojaboja, nibamuremberesya amuteko okuboko kwae. 
MRK.7.33	Namuso:sya mu cise bwitebe, natu:ra ebyara byae mu matwi gae, nafubura amafwefu, namukunia ku rurimi. 
MRK.7.34	Narore:rera inguru mu rwire, nasabwa, namubwira ati, Efata, nikwo kwaika ati, Iguka. 
MRK.7.35	Amatwi gae nige:guka, ecisina co rurimi rwae nicisurumuka, na:ika kisi. 
MRK.7.36	Nabakomeresya basige kubwirako mu:nu. Nawe rwa kutyo ongesisye okubaingirira, nyaburiko nibongesya okura:sya ejo. 
MRK.7.37	Ni-bataŋaŋara muno niba:ika ati, Kakora byone kisi. Ke:gura abe:gare ba matwi, ka ka:ikya na bajibi.
MRK.8.1	Mu siku ijo, ebise wejire byafura rindi, nibaburwa ebiryo. Yesu nabirikira abe:igisibwa bae, nababwira ati, 
MRK.8.2	Nabafwira ecise ecigongo, okuba rero camarire nabo siku isatu, ke:nu batana biryo. 
MRK.8.3	Nikabaraga basube ika basara:riye, abajo:yutukira mu njira, na bandi baso:kere kura. 
MRK.8.4	Abe:igisibwa bae nibamubu:sya ati, ?Omu:nu katura kutiki okwigusya aba:nu banu emikate mwibara anu? 
MRK.8.5	Nababu:sya ati, ?Murina mikate eringa? Niba:ika ati, Eta:nu ne:biri. 
MRK.8.6	Nabwira ecise okwinyanja a:si. Nagega emikate eta:nu ne:biri, najibeganyamo, nabayana abe:igisibwa bae okugabira aba:nu. Nibajigabira ecise. 
MRK.8.7	Bariga na biswi bityari one. Nabisabirwa ribando, nababwira okubagabira. 
MRK.8.8	Nibarya nibe:guta, nibakofya ebiba:ra binu byasigaeo bitukuru bita:nu na bibiri. 
MRK.8.9	Na banu bari:ye bariga uti bisira bina. Kumara nabaraga.
MRK.8.10	Aonao nasyabara mu bwato aamwi na be:igisibwa bae, nagenda mu mbara ja Dalimanuta. 
MRK.8.11	Abafarisayo nibaja nibamba okubambasyanya nage, nibamuyenjako ecibarikisyo co kuso:ka mu rwire, nibamusaka. 
MRK.8.12	Narumwa muno mu mwoyo gwae, na:ika ati, ?Aba riimbo rinu abayenja ecibarikisyo kubaki? Ni cimari enibabwira ati, Aba riimbo rinu batariyabwa ecibarikisyo. 
MRK.8.13	Nabasiga, nasyabara rindi naja ku ngego yenderya.
MRK.8.14	Mbe nibarabirwa okugega emikate. Ka batariga najo mu bwato, tari mukate gumwi era. 
MRK.8.15	Nabakomeresya na:ika ati, Mukabuke, mwikenge ecifwimbya ca Bafarisayo ne cifwimbya ca Erode. 
MRK.8.16	Nibabu:syanya abe:ne:ra kwo kuba bariga batana mikate. 
MRK.8.17	Yesu namenya ejebwe nababu:sya ati, Niki cinu omwaikana okuba mutana mikate? ?Mucari kwite:ge:resya, amwi mucari kusombo:kerwa? ?Emitima jemwe ni mikomee? 
MRK.8.18	?Muna me:so nawe mutakurora? ?Muna matwi nawe mutakungwa? ?Amwi mutakwicuka? 
MRK.8.19	?Anu nabeganyisisye aba:nu bisira bita:nu emikate eta:nu, mwakofifye bi:bo biringa bi:juye ebiba:ra binu byasigae? Nibamubwira ati, Ekumi na bibiri. 
MRK.8.20	Na runu nabeganyisisye ebisira ebina mikate eta:nu ne:biri, mwakofifye bitukuru biringa binu byejuye ebiba:ra bye mikate? Nibamubwira ati, Bita:nu na bibiri. 
MRK.8.21	Nababu:sya ati, ?Mucari kusombo:kerwa?
MRK.8.22	Nibagoba Betesaida. Nibamure:tera omuofu, nibamuremberesya amukunieko. 
MRK.8.23	Namugwata okuboko omuofu uyo, namuurusya ku mwira gwo musi. Namufuburira ku me:so, namutako amaboko, namubu:sya ati, ?Ourora ci:nu? 
MRK.8.24	Ne:namusya me:so na:ika ati, Enirora aba:nu bari rwa mati, ngaribata. 
MRK.8.25	Nasuba okutako amaboko gae ku me:so gae orwa kabiri, ne:komeresya, naosibwa, narora byone kisi. 
MRK.8.26	Namuraga agende ewae, namubwira ati, Utengira mu musi gunu, amwi utabwira mu:nu wo:ne wa mu musi.
MRK.8.27	Yesu ne:muka nagenda mu misi ja Kaisaria ya Filipi, aamwi na be:igisibwa bae. Nabu:sya abe:igisibwa bae mu njira ati, ?Aba:nu abanyaika anye ati nanyega? 
MRK.8.28	Niba:ika ati, Yoana Omubatija, nawe abandi ati, Eliya, abandi ati, Umwi wa ku baragi. 
MRK.8.29	Omwene nababu:sya ati, ?Nawe emwe omuntoga ati nanyega? Petero namuindura ati, Na:we Kristo. 
MRK.8.30	Nabakomeresya batabwirako mu:nu emisango jae.
MRK.8.31	Namba okube:igisya ati, Kumwiire Omwana wo mu:nu okunya:sibwa kwafu, no kuremwa abakaruka na bagabisi abakuru na bandiki, no kwitwa, na ariba jawa siku isatu okusu:ka. 
MRK.8.32	Ariga na:ika omusango ogwo abweru. Petero namugega namba okumugonya. 
MRK.8.33	Nacu:ka narora abe:igisibwa bae, nagonya Petero, na:ika ati, Suba inyumba yani, Syetani, okuba utakwiganirisya ebya Nyamuanga, tari bya ba:nu era.
MRK.8.34	Nabirikira ecise aamwi na be:igisibwa bae, nababwira ati, Omu:nu akenda okundu:ba, e:ganya omwene, e:twike omusaraba gwae, andu:be. 
MRK.8.35	Okuba unu wo:ne kenda okukisya obuanga bwae aribubusya. Na unu aribusya obuanga bwae kubwani na kurwe Bigambo byo bwana, oyo niwe aribuonya. 
MRK.8.36	?Okuba omu:nu aribonamo ki, akarya ca:ro co:ne nafwirwamo Omwoyo gwae? 
MRK.8.37	?Tere amwi mu:nu arigwata ki eco kutambana no mwoyo gwae? 
MRK.8.38	Okuba unu wo:ne kanjirira anye jinswaro ne misango jani, mwiimbo rinu eryo buromesi ne rye bibi:bi, oyo Omwana wo mu:nu one arimujirira jinswaro, ariba:ja mwikusyo rya Esemwene aamwi na bamaraika abe:ru.
MRK.9.1	Nababwira ati, Ni cimari enibabwira ati, Ku banu bemereguyu anu, bario abandi banu batariraba rufu na katyari, kukinga runu barirora obukama bwa Nyamuanga nibu:ja na managa. 
MRK.9.2	Mbe wejire jaturao siku ita:nu na rumwi, Yesu nagega Petero na Yakobo na Yoana, nagenda nabo ku ci:ma ecire:ra benyere:ra bwitebe. Nainduka orususo rwae imbere yebwe. 
MRK.9.3	Ebifwaro byae nibyeŋengeta nibiba byeru kobo kobo, atario mumoti mu ca:ro unu katura okubyesya kutyo. 
MRK.9.4	Eliya na Musa nibabasoromokera, niba:ikana na Yesu. 
MRK.9.5	Petero naindura nabwira Yesu ati, Rabbi, ni kwa bwana eswe okuba anu. Mbe cikumbe mau:na gasatu, erimwi ryao, ne rindi rya Musa, ne rindi rya Eliya. 
MRK.9.6	Okuba ariga atakumenya cinu ka:ika, okuba bariga bo:baire muno. 
MRK.9.7	Mbe eri:re niri:ja niribasirigisya. Oburaka nibuso:ka mu ri:re ati, Unu niwe Omwana wani omwendwa, mumungwe. 
MRK.9.8	Aonao wejire bamagamaga batasubire kurora mu:nu, tari Yesu era aamwi nabo. 
MRK.9.9	Wejire be:ka ku ci:ma, nabakomeresya basige kubwirako mu:nu binu barora, tari Omwana wo mu:nu ariba amara okusu:ka mu bafu:ye. 
MRK.9.10	Nibagugwata omusango ogwo, nibabu:syanya abene:ra ati, ?Okusu:ka mu bafu:ye kuri na bugajuro ki? 
MRK.9.11	Nibamubu:sya niba:ika ati, ?Abandiki aba:ika atiki, kwiire Eliya atangate oku:ja. 
MRK.9.12	Nababwira ati, Eliya cimari kamba oku:ja no kucuma byone, nawe Omwana wo mu:nu andikiywe kutiki ati, arinya:sibwa kwafu no kugaywa? 
MRK.9.13	Nawe enibabwira ati, Eliya are:jire, nibamukorera rwa kutyo bendaga byone, rwa kutyo andikiywe.
MRK.9.14	Wejire bakinga ku be:igisibwa bae, mbarora ecise cinene cibasingiye, na bandiki niba:ika nabo. 
MRK.9.15	Aonao ecise co:ne nicimurora, nicitaŋaŋara muno, nibamuke:sya. 
MRK.9.16	Nabu:sya abandiki ati, Omwaika nabo misango ki? 
MRK.9.17	Umwi wa mu cise namuindura ati, Mwiigisya, nakure:tee Omwana wani. Ano musambwa gunu gutakwaika. 
MRK.9.18	Enu wo:ne ogumugwata, ogumugaragasya, nafukumba efiro, naruma ame:no, ondeeko Nimbwira abe:igisibwa bao ati baguirisye, nibatamibwa 
MRK.9.19	Naindura na:ika ati, Emwe aba riimbo rinu ritakwikirisya, ?ni:kare nemwe kukingari. ?Ni:gumirisys nemwe kukingari? Mumunde:tere. 
MRK.9.20	Nibamumure:tera. Omusambwa wejire gwamurora, nigumugaragasya muno. Nagwa a:si ne:siringisya, nafukumba rifiro.
MRK.9.21	Nabu:sya esemwene ati, ?Bwamwambireri oburwae bunu? Na:ika ati, Ni bwa mu buto:to. 
MRK.9.22	Ogumwesa mu muriro na mu manji kwiya ka:fu korereki gumwite, nawe araba outura okukora omusango gwone, ucifwire ecigongo, ucisakire. 
MRK.9.23	Yesu namubwira ati, Ukatura okwikirisya, byone ebiturwa ku unu ke:kirisya. 
MRK.9.24	Aonao esemwene mwana nakungira inguru, na:ika ati, Eni:kirisya. Nsakira obute:kirisya bwani. 
MRK.9.25	Mbe Yesu ejire arora ecise nicikofyanyisya mbiro, nagonya omusambwa omujabi, nagubwira ati, Awe omusambwa omujabi gunyata:ika, no mwigare wa matwi, anye enikuragirira ati, numuso:kemo, utarija kumwingiramo rindi. 
MRK.9.26	Nigurira, nigumugaragasya muno, nigumuso:kamo. Naba uti afu:ye, ndijei abandi niba:ika ati, Afwa. 
MRK.9.27	Nawe namugwata okuboko, namwimusya, ne:mereguru. 
MRK.9.28	Wejire engira mu nyumba, abe:igisibwa bae nibamubu:sya bwitebe ati, ?Kubaki eswe citamatura okuguirisya? 
MRK.9.29	Nababwira ati, Ogwejabo ogwo gutakutura kuso:kamo era, tari kurwo kusabwa.
MRK.9.30	Nibaso:kayo nibatura mu Galilaya. Ariga atakwenda mu:nu wo:ne kumenya. 
MRK.9.31	Okuba ariga ne:igisya abe:igisibwa bae, nababwira ati, Omwana wo mu:nu aritu:rwa mu maboko ga ba:nu, nibamwita. Mbe ariba amara okwitwa, jiriturao siku isatu nasu:ka. 
MRK.9.32	Nawe batasombo:eywe omusango ogwo, nibo:baya okumu-bu:sya.
MRK.9.33	Nibakinga Kaperinaumu. Mbe anu ariga:ri mu nyumba nababu:sya ati, ?Mwari mubambasyanyisya ki mu njira? 
MRK.9.34	Nibajibira, okuba babambasyanyaga abene:ra mu njira ati, ?Omukuru niga? 
MRK.9.35	Nenyanja nabirikira ekumi na babiri, nababwira ati, Omu:nu akenda okuba owo kwamba, niwe arabaga wa ku bute:ro kukira bo:ne no mufurubendi wa bo:ne. 
MRK.9.36	Nagega Omwana omuto:to namutu:ra agati yebwe, namuyeka nababwira ati, 
MRK.9.37	Unu wo:ne karamira oumwi ku ba:na abato:to be:ja:bo unu mwisi:na ryani, oyo kandamira anye. No mu:nu wo:ne unu kandamira anye, atakundamira anye, tari Unu antumire.
MRK.9.38	Yoana namubwira ati, Mwiigisya, ca:ma:rora omu:nu unu atakuciru:ba eswe nairisya emisambwa mwisi:na ryao, nicimuganya, okuba atakuciru:ba eswe. 
MRK.9.39	Yesu na:ika ati, Musige kumuganya, okuba atario mu:nu unu arakoraga ecirugu:ro mwisi:na ryani unu katura kunfuma bwangu. 
MRK.9.40	Okuba unu atari muremo weswe, kaba:ri kwiswe. 
MRK.9.41	Okuba unu wo:ne arabanywesyaga emwe ecikombe ca manji mwisi:ma ryani, okuba muri ba:nu ba Kristo, ni cimari enibabwira ati, atariburwa muye:ro gwae na katyari.
MRK.9.42	No mu:nu wo:ne unu arayabyaga oumwi kwabo abato:to banu abanyikirisya, akiri aboywe orubui rwo kuse:ra mu cimiro cae, e:swe mu nyanja. 
MRK.9.43	Okuboko kwao kukakuyabya, kutemeko. Ni kwa bwana okwingira mu buanga uremae, okukira kuba na maboko gabiri, no kuja mu nyanja yo muriro, mu muriro gunyatasima, 
MRK.9.44	omwo inyorosi yebwe itakufwa no muriro gutarisima. 
MRK.9.45	No kuguru kwao kukakuyabya, kutemeko. Ni kwa bwana okwingira mu buanga una kuguru kumwi kukira okweswa mu nyanja yo muriro una maguru gabiri go:ne. 
MRK.9.46	Nimwo inyorosi yebwe itakufwa, no muriro gutarisima. 
MRK.9.47	Eri:so ryao rikakuyabya, ri:yemo. Ni kwa bwana okwingira mu bukama bwa Nyamuanga uri na nsongo, okukira kuba na me:so go:ne gabiri no kweswa mu nyanja yo muriro, 
MRK.9.48	omwo inyorosi yebwe itakufwa no muriro gutarisima. 
MRK.9.49	Okuba buri mu:nu arirungwa no muriro. 
MRK.9.50	Omunyu ni gwa bwana, nawe omunyu gukarema okukora, ?omusubyamo ki korereki gukore? Mube no munyu mwimwe, mwikare no murembe abene na bene.
MRK.10.1	Ne:muka naso:kayo, na:ja mu mbibi ja Buyaudi na ku ngego yenderya ya Yorodani. Ebise nibisuba okumwikofyanyisyako. Nabe:igisya rindi rwa kutyo ariga anarire. 
MRK.10.2	Mbe Abafarisayo nibamutako nibamubu:sya ati, ?Omu:nu e:kirisibwe okuirisya omugasi wae? Nibamusaka. 
MRK.10.3	Omwene naindura naba-bu:sya ati, ?Musa abaragiriye kutiki? 
MRK.10.4	Niba:ika ati, Musa e:kirisisye okwandikaga inyaruba yo buta:ni, amuirisye. 
MRK.10.5	Yesu nababwira ati, Abandikiye eciragiro eco kurwo bukome:e bwe mitima jemwe. 
MRK.10.6	Nawe kuso:ka ku bwambiro bwo kubumba, Nyamuanga ababumbire omurume no mugasi.
MRK.10.7	Omu:nu kwarakoraga nasiga esemwene na nyiramwene,
MRK.10.7	Nibabumbatana no mugasi wae.
MRK.10.8	Abo bo:ne barabaga mubiri gumwi
MRK.10.8	Mbe batacari babiri rindi, nawe bari mubiri gumwi.
MRK.10.9	Mbe cinu Nyamuanga abumbatanyisye, omu:nu atari:ja kucita:nya. 
MRK.10.10	Mbe anu bariga mu nyumba rindi, abe:igisibwa bae nibamubu:sya omusango ogwo. 
MRK.10.11	Nababwira ati, Mu:nu wo:ne unu arairisyaga omugasi wae, natwara oundi, kaba muromesi, kamunyamura. 
MRK.10.12	No mugasi one akarema omurume wae, natwarwa oundi, kaba muromerwa.
MRK.10.13	Nibamure:tera aba:na abato:to korereki abakunieko. Abe:igisibwa bae nibagonya banu babare:tere. 
MRK.10.14	Nawe Yesu ejire arora, nabiirwa, nababwira ati, Musige aba:na bato:to ba:je kwanye, musige kubaingirira, okuba abe:ja:bo banu, obukama bwa Nyamuanga ni bwebwe. 
MRK.10.15	Ni cimari enibabwira ati, Unu wo:ne akarema okwikirisya obukama bwa Nyamuanga rwo mwana omuto:to, oyo ataribwingira na katyari. 
MRK.10.16	Nabayeka nabatako maboko gae, nabayana ribando.
MRK.10.17	Wejire e:muka, nakinga ku njira, omu:nu umwi nabirima namu:jako, namwifukamira namubu:sya ati, Omwiigisya wo bwana, ?nje nikore kutiki, korereki nirye omwandu gwo buanga bwa kajanende? 
MRK.10.18	Yesu namubwira ati, ?Ountogera ki wa bwana? Atario wa bwana, tari umwi niwe Nyamuanga. 
MRK.10.19	Umenyere ebiragiro ati, Ute:taga, Utaromeraga, Ute:baga, Utabeeresyaga, Utaryaga eca bandi, Ubarega esomwana na nyokomwana. 
MRK.10.20	Namubwira ati, Omwiigisya, ebyo byone ndabigwatire kuso:ka buto:to bwani. 
MRK.10.21	Yesu namurora, namwenda. Namubwira ati, Ugerukireko musango gumwi. Genda, uka:ne byone binu uri nabyo, ugabire abataka, nikwo uriba no buni:bi mu rwire. Niwo u:je, ugege omusaraba gwao, undu:be. 
MRK.10.22	Nawe omwene natekemara kurwo musango ogwo, nagenda asurumbae, okuba ariga:ri na bi:nu byafu.
MRK.10.23	Yesu namagamaga, nababwira abe:igisibwa bae ati, Ni kukome:e muno abani:bi okwingira mu bukama bwa Nyamuanga! 
MRK.10.24	Abe:igisibwa nibarugu:ra emisango jae. Nawe naindura rindi nababwira ati, Emwe ba:na, kukome:e muno banu abe:ikanya ebi:nu okwingira mu bukama bwa Nyamuanga! 
MRK.10.25	Ni kwangu ingamira okuitiŋana mu kaundu ka isinga, okukira omuni:bi okwingira mu bukama bwa Nyamuanga. 
MRK.10.26	Nibataŋaŋara muno, nibamubu:sya ati, ?Mbe ka niga unu katura okukisibwa? 
MRK.10.27	Yesu nabarora na:ika ati, Mbe aba:nu batakutura eco, nawe bitari kutyo ku Nyamuanga, okuba Nyamuanga katura byone. 
MRK.10.28	Petero namba okumubwira ati, Rora, eswe casigire byone nicikuru:ba. 
MRK.10.29	Yesu na:ika ati, Ni cimari enibabwira ati, Atario unu asigire inyumba, amwi bamura ba:bo, amwi bayara ba:bo, amwi nyiramwene, amwi esemwene, amwi mugasi wae, amwi ba:na, amwi busi, kubwani na kurwe Bigambo byo bwana, 
MRK.10.30	nawe aribona kwiya egana mu magoro ganu aga woryanu, jinyumba na bamura ba:bo, na bayara ba:bo, na banyiramwene, na ba:na, no busi, aamwi no kunya:sibwa. Na mu siku jinu jiri:ja aribona obuanga bwa kajanende. 
MRK.10.31	Nawe ba:fu abo kwamba nibo bariba aba inyuba, na ba inyuma bariba abo kwamba.
MRK.10.32	Anu bariga mu njira nibagenda Yerusalemi, na Yesu ariga abatangatiye. Nibarugu:ra, na banu bamuru:baga nibo:baya. Nasuba okugega bariya ekumi na babiri, namba okubabwira emisango jinu jirimubako. 
MRK.10.33	Na:ika ati, Rora ecigenda Yerusalemi. Omwana wo mu:nu aritu:rwa mu maboko ga bagabisi abakuru na bandiki. Barimutemera eci:na co kumwita, nibamutu:ra ku bamaanga. 
MRK.10.34	Barimujimya, nibamufuburira amafwefu, nibamubuma jisanyu, nibamwita. Ariba jaturao siku isatu, arisu:ka.
MRK.10.35	Niwo Yakobo na Yoana, aba:na ba Jebedayo, nibafugera anu ariga:ri, nibamubwira ati, Omwiigisya, ecenda ucikorere co:ne co:ne cinu cirakusabwa. 
MRK.10.36	Nababu:sya ati, ?Omwenda mbakorere ki? 
MRK.10.37	Nibamubwira ati, Ciyane cinyanje mwikusyo ryao, oumwi ku kuboko kwao okwe buryo, no undi ku kuboko kwao okwe bumosi. 
MRK.10.38	Nawe Yesu nababwira ati, Mutakumenya cinu omusabwa. ?Omutura okunywa ku cikombe cinu anye eninywako? ?Amwi omutura okubatijibwa okubatija kunu anye enibatijibwa? 
MRK.10.39	Nibamubwira ati, Ecitura. Yesu nababwira ati, Ni cimari murinywako ku cikombe cinu anye eninywako, na ka muribatijibwa okubatijibwa kunu anye enibatijibwa, 
MRK.10.40	Nawe okwinyanja ku kuboko kwani okwe buryo amwi ku kwe bumosi, okugaba kutari kwani, nawe ni kwa ba:nu be:ra:biywe.
MRK.10.41	Abandi rikumi wejire bongwa, nibamba okubiirirwa Yakobo na Yoana. 
MRK.10.42	Yesu nababirikira nababwira ati, Abo ababarwa okutunga abamaanga, ababatungira managa, na bakuru bebwe ababayatika. 
MRK.10.43	Nawe bitabega kutyo mwimwe. Nawe unu arendaga okuba mukuru wemwe, niwe abega mufurubendi wemwe. 
MRK.10.44	Na unu arendaga okuba owo kwamba mwimwe, abega mugaya wa bo:ne. 
MRK.10.45	Okuba Omwana wo mu:nu one ate:jire kufurubenderwa, nawe e:jire okufurubendaga, no kuso:sya obuanga bwae bube cicunguriro ca ba:nu ba:fu.
MRK.10.46	Nibakinga Yeriko. Ejire aso:ka mu Yeriko aamwi na be:igisibwa bae ne cise cinene, mbe ariga:rio omuofu Batimayo, Omwana wa Timayo, enyanjire ku mbari ya injira, ne:sabirisya. 
MRK.10.47	Mbe ejire ongwa ati, ni Yesu Munajareti, namba okwanikirisisya inguru, na:ika ati, Yesu Omwana wa Daudi, unfwire cigongo. 
MRK.10.48	Ba:fu nibamugonya ati, Jibira. Omwene naturura:ra okwanikirisya inguru ati, Omwana wa Daudi, unfwire cigongo. 
MRK.10.49	Yesu ne:mereguru na:ika ati, Mumubirikire. Nibamubirikira omuofu, nibamubwira ati, Simbi:ra, imuka, kakubirikira. 
MRK.10.50	Omwene ne:sa ecifwaro cae, ne:muka na:ja ku Yesu. 
MRK.10.51	Yesu naindura namubu:sya ati, ?Owenda nkukorere ki? Omuofu namubwira ati, Rabbi enenda nirore. 
MRK.10.52	Mbe Yesu namubwira ati, Genda ewao. Okwikirisya kwao kwakuosya. Aonao narora, naru:ba Yesu mu njira.
MRK.11.1	Wejire bafugera Yerusalemi, nibakinga Betifage na Betania, ku ci:ma ce Mijeituni, natuma abe:igisibwa bae babiri. 
MRK.11.2	Nababwira ati, Mugende mu musi gunu musomekene. Mukendo:kwingira omwo, aonao omujo:bona omwana wa isikiri asibikire, inu munu acariga kurinyako na katyari. Muisibure munde:tere. 
MRK.11.3	Omu:nu akababu:sya ati, Omukora ki ico? Mwaike ati, Ratabugenyi niwe aikenere, kaisubya anu rindi bwangu. 
MRK.11.4	Nibagenda nibasanga omwana wa isikiri asibikire kwirango ku mwira mu rukondo, nibacisibura. 
MRK.11.5	Abandi banu bariga bemereguyu ao nibababu:sya ati, ?Omukora ki okusibura mwana wa isikiri? 
MRK.11.6	Nibababwira rwa kutyo Yesu ababwiriye, nibabasiga. 
MRK.11.7	Nibare:ta mwana wa isikiri ku Yesu, nibanjako emyenda jebwe, narinyako. 
MRK.11.8	Ba:fu nibanja emyenda jebwe mu njira. Abandi nibanja amatabi ga mati, ganu batemere mu masambu. 
MRK.11.9	Banu bariga batangatire na banu bamuru:bire niba:ikirira inguru ati, Osana, ana ribando unu ka:ja mwisi:na rya Ratabugenyi. 
MRK.11.10	Buri na ribando obukama bwa saja Daudi. Osana inguru muno.
MRK.11.11	Yesu nengira mu Yerusalemi, nengira mu yekaru. Wejire amara okumagamaga okurora bi:nu byone, nikuba kegoro, nauruka nagenda Betania aamwi na rikumi na babiri. 
MRK.11.12	Mwejo nibaso:ka Betania. Narumwa omweko. 
MRK.11.13	Wejire arora kura omutini guriko amasya, nagukingako, efurwe aboneko ci:nu. Wejire agukingako atabweneko ci:nu, tari masya:ra, okuba jitariga siku ja mitini. 
MRK.11.14	Naindura nagubwira ati, Omu:nu atarirya ku matwasyo gao kuso:ka rero kukinga kajanende. Abe:igisibwa bae nibongwa.
MRK.11.15	Nibakinga Yerusalemi. Yesu nengira mu yekaru, namba okuirisya banu baka:naga na banu baguriraga mu yekaru, nafumbika jimeja ja banu baingyaga jimpirya ne bitebe bya banu baka:naga ebiguti. 
MRK.11.16	Ate:kirisisye mu:nu wo:ne kuiisiŋanya nyungu mu yekaru. 
MRK.11.17	Nabe:igisya na:ika ati, ?Jitandikirwe ati, Inyumba yani iratogwaga nyumba yo kusabirwamo maanga go:ne? Kemwe mwaikorere nsenga ya be:fi. 
MRK.11.18	Abagabisi na bandiki wejire bongwa, nibayenja amenge go kumwita, okuba bamu:bayaga, okuba aba:nu bo:ne bataŋaŋae okwiigisya kwae. 
MRK.11.19	Risu:ba wejire ryarengesa naso:ka mu musi. 
MRK.11.20	Wejire bwaca katondo, anu bariga nibaitiŋana, mbarora omutini gwomire kuso:kerera ku cisina. 
MRK.11.21	Petero ne:cuka namubwira ati, Rabbi, rora omutini gunu wa:ma:fumirisya gwomire.
MRK.11.22	Yesu naindura nababwira ati, Mubega no kwikirisya ku Nyamuanga. 
MRK.11.23	Ni cimari enibabwira ati, unu wo:ne aribwira eci:ma cinu ati, Iika, weswe mu nyanja, akaba atakwitima:ta mu mutima gwae, nawe ne:kirisya at cinu ka:ika ecikorwa, aricibona. 
MRK.11.24	Kwenikora nimbabwira ati, Emisango jo:ne jo:ne jinu omusabwa no kuremberesya, mwikirisyega ati omuyabwa, na ka muribona. 
MRK.11.25	Mbe anu mure:mereguruga mu kusabwa, mukaba muri no musango ku mu:nu wo:ne, mumwiswaririre, korereki Esomwana wa mu rwire abe:swaririrega ebikayo byemwe. 
MRK.11.26	Nawe mukarema okwiswaririra, na Esomwana wa mu rwire atari: swaririra ebikayo byemwe.
MRK.11.27	Nibakinga Yerusalemi rindi. Mbe anu ariga naribata mu yekaru, nibamutako abagabisi abakuru na bandiki na bakaruka. 
MRK.11.28	Nibamubu:sya ati, ?Ni managa ki ganu agakukosya binu? ?Amwi niga unu akuyae amanaga ganu okukora binu? 
MRK.11.29	Yesu naindura nababwira ati, Anye one siga nibabu:sye emwe musango gumwi munyindure, mbe niwo nje nibabwire amanaga kutyo gari ganu agankosya binu. 
MRK.11.30	?Mbe okubatija kwa Yoana kwaso:kere mu rwire tere mu ba:nu? Munyindure. 
MRK.11.31	Niba:ika abene:ra niba:ika ati, Araba cika:ika ati, Kwaso:kere mu rwire, kajo:kwaika ati, ?Mbe ka niki cinu cabaingiriye okumwikirisya? 
MRK.11.32	Nawe araba cika:ika ati, Kwaso:kere mu ba:nu, bo:baire aba:nu, okuba aba:nu babaraga Yoana ati ni muragi katakata. 
MRK.11.33	Nibaindura Yesu ati, Eswe citakumenya. Yesu nababwira ati, Anye one ntakubabwira ni managa ki ganu agankosya binu.
MRK.12.1	Namba okwaikira nabo mu bijekekanyo ati, Omu:nu ayambire risambu rye mijabibu, narisitira orugo, natakuramo ri:nokero, nombakamo butingo, natu:ramo abarimi, naribata mu ca:ro cindi. 
MRK.12.2	Mbe omwaka wejire gweya natuma omugaya ku barimi, korereki bamuyane ku matwasyo ge mijabibu jae. 
MRK.12.3	Nibamugwata, nibamubuma, nibamuirisya atana ci:nu. 
MRK.12.4	Nabatumira rindi omugaya oundi. One nibamurasa mabui, nibamwasya oruba:re, nibamuswasya. 
MRK.12.5	Natuma oundi, nibamwita. Natuma bandi ba:fu. Abandi nibabuma, abandi nibabe:ta. 
MRK.12.6	Ariga acari na mwana umwi nyacendwa. Ejire amutuma oyo owo kumarisya, na:ika ati, Abajo:muyana Omwana wani ecibaro. 
MRK.12.7	Nawe abarimi abo niba:ikana abene:ra ati, Unu niwe omuri wo mwandu, cije cimwite, no mwandu guriba gweswe. 
MRK.12.8	Nibamugwata nibamwita nibamwesa nibamwambusya risambu rye mijabibu. 
MRK.12.9	?Mbe omwene esambu rye mijabibu arikora kutiki? Arija nabasimagisya abarimi abo, nayana abandi risambu rye mijabibu. 
MRK.12.10	?Mutakusomaga na katyari cinu candikirwe ati, Ribui rinu abombasi baremere, eryo ndyo ryabee ebui ekuru rya ku sonde. 
MRK.12.11	Eco caso:kere ku Ratabugenyi, na ka ni cirugu:ro mu me:so geswe. 
MRK.12.12	Nibayenja amenge go kumugwata nawe nibo:baya ebise, okuba bamenyere ati, kabajekekanyisya abe:ne ecijekekanyo eco. Nibamusiga nibagenda.
MRK.12.13	Nibamutumako abandi aba mu Bafarisayo na ba mu Baerodiani korereki bamutege mu kwaika kwae. 
MRK.12.14	Wejire baja nibamubwira ati, Mwiigisya, cimenyere ati awe uri wa cimari, amwi utakuronderesya cibaro ca mu:nu, okuba utakusoro:ra mu ba:nu, nawe owiigisya injira ya Nyamuanga mu kumasya. ?Mbe kuci:ire okuyana Kaisari rigoti tere uri? 
MRK.12.15	?Citobega, tere amwi cireme okutoba? Nawe ariga amenyere oburigerige bwebwe, nababu:sya ati, ?Omunsakira ki? Munde:tere isiringi niirore. 
MRK.12.16	Nibaire:ta. Nababu:sya ati, ?Orususo runu no bwandike bunu ni byaga? Nibamubwira ati, Mbya Kaisari. 
MRK.12.17	Yesu naindura nababwira ati, Muyanega Kaisari ebya Kaisari, na ka muyanega Nyamuanga ebya Nyamuanga. Nibarugu:ra muno.
MRK.12.18	Mbe Abasadukayo, banu aba:ika ati, kutario kusu:ka, nibamu:jako, nibamubu:sya niba:ika ati, 
MRK.12.19	Mwiigisya, Musa acandikiye ati, omumura wabo omu:nu akafwa, nasiga omugasi wae, atasigireko mwana, omumura wabo atware omugasi wae, abonere Omwana wabo rwiburo. 
MRK.12.20	Mbe bariga bariwo bamura bata:nu na umwi ba nda imwi. Omukuru wabo natwara omugasi, nafwa, atasigireko ba:na. 
MRK.12.21	Owa kabiri namwingirira, nafwa, no:yo one atasigireko ba:na, no wa kasatu one kutyo. 
MRK.12.22	Bo:ne bata:nu na babiri batasigireko ba:na. Kumara no mugasi one nafwa. 
MRK.12.23	?Mbe ariba basu:ka ariba mugasi waga? Okuba bo:ne bata:nu na babiri bariga bamutwae. 
MRK.12.24	Yesu nababwira ati, Emwe omuyaba okuba mutamenyere binu byandikirwe, nakabee gari managa ga Nyamuanga. 
MRK.12.25	Okuba ariba basu:ka mu bafu:ye bataritwara amwi batarigaburwa, nawe bariba rwa bamaraika ba mu rwire. 
MRK.12.26	Nawe ebyo kusu:ka kwa bafu:ye, ?mutakusomaga mu citabo ca Musa rwa kutyo Nyamuanga amubwiriye mwisaka, na:ika ati, Anye ndi Nyamuanga wa Iburaimu, na Nyamuanga wa Isaka, na Nyamuanga wa Yakob o? 
MRK.12.27	Omwene atari Nyamuanga wa bafu:ye, nawe ni wa baanga. Kwomukora nimwibebeya muno.
MRK.12.28	Mbe omwandiki umwi na:ja, nongwa niba: ika nage, namenya ati, abaindura kwa bwana, namubu: sya ati, ?Eciragiro co kwamba ni ciya? 
MRK.12.29	Yesu namuindura ati, Mu biragiro byone eco kwamba nico cinu, Yungwa Israeli, Ratabugenyi Nyamuanga weswe ni Ratabugenyi umwi. 
MRK.12.30	Yendage Esobugenyi Nyamuanga wao no mutima gwao gwone, no mwoyo gwao gwone, no bwenge bwao bwone na managa gao go: ne. 
MRK.12.31	Eca kabiri ecisusana ne:co, nico cinu ati, Yendaga omwikasyanya wao rwa kutyo wiyendere omwene. Citario ciragiro cindi cinu cikirire ebyo. 
MRK.12.32	Omwandiki oyo namubwira ati, Wabarira, Mwiigisya, wa:ika cimari ati, Nyamuanga ni umwi. Ka atariwo undi, tari omwene era. 
MRK.12.33	No kumwenda no mutima gwone, no bwenge bwone, na managa go:ne no kumwenda omwikasyanya wao rwa kutyo wiyendere omwene, okukira muno ebyogo byo kwoca ne byo kuso:sya. 
MRK.12.34	Mbe Yesu wejire arora ati, amuindura no bwenge, namubwira ati, Awe utari kura no bukama bwa Nyamuanga. Mbe atabeeo mu:nu unu atumbiriye okumubu:sya musango gundi.
MRK.12.35	Yesu ne:igisya mu yekaru, naindura na:ika ati, ?Niki cinu eciba:ikya abandiki ati, Kristo ni mwana wa Daudi? 
MRK.12.36	Daudi omwene a:ikire mu Mwoyo Mweru ati, Ratabugenyi abwiriye Ratabugenyi wani ati, Inyanja ku kuboko kwani okwe buryo kukinga anu ndikora abaremo bao okuba emwaro ye bigere byao. 
MRK.12.37	?Araba Daudi omwene namutoga Ratabugenyi, ka kaba atiki mwana wae? Ecise cinene ca ba:nu nibamungwa bakondeywe.
MRK.12.38	Mbe mu kwiigisya kwae nababwira ati, Mwikenge abandiki banu abenda okuribata bafwae emyenda mire:ra no kuke:sibwa mu maka:niro, 
MRK.12.39	abenda ne bitebe bya imbere mu mekofyanyisyo, ne bye cibaro mu maregesi. 
MRK.12.40	Abarya jinyumba ja batumba, nibasabwa nibarandirisya korereki be:kondye. Abo barijira intambara nene.
MRK.12.41	Nenyanja e:mirisyanyisye na risandikwa rye biyanwa, narora ecise kutyo bataga jimpirya mwisandikwa rye biyanwa. Aba:fu banu bariga bani:bi batagamo byafu. 
MRK.12.42	Mbe omutumba omutaka umwi na:ja, natamo bicapa bibiri, niyo yera imwi. 
MRK.12.43	Nabirikira abe:igisibwa bae nababwira ati, ni cimari enibabwira ati, Omutumba oyo omutaka e:samo byafu kukira bo:ne banu abatamo mwisandikwa, 
MRK.12.44	okuba bandi bo:ne abatamo kurwo kufurirwa ebi:nu, nawe oyo atamo byone binu ari nabyo, nibyo byone ebyo buanga bwae.
MRK.13.1	Mbe ejire auruka mu yekaru, oumwi ku be:igisibwa bae namubwira ati, Mwiigisya, rora amabui ganu kutyo gari, na inyumbaka inu kutyo iri. 
MRK.13.2	Yesu namuindura ati, ?Ourora inyumbaka inu inene? Ritarisigarao anu ribui inguru kwibui ryejabo rinu ritarifumibwa. 
MRK.13.3	Anu ariga ku ci:ma ce Mijeituni, narore:rera iyekaru, Petero na Yakobo na Yoana na Anderea nibamubu:sya bwitebe ati, 
MRK.13.4	Cibwire ago garibao ri? ?Ne cibarikisyo ciriba kutiki cinu ece:resya ati ago go:ne gari yeyi okukumisibwa?
MRK.13.5	Yesu namba okubabwira ati, Mukabuke, omu:nu wo:ne atarija kubayabya. 
MRK.13.6	Ba:fu bari:ja mwisi:na ryani niba:ika ati, anye nanye Oyo, na ka bariyabya ba:fu. 
MRK.13.7	Mbe ariba mwonga oburemo ne cirumo co buremo, mwasiga kuwa mwoyo, okuba ni busibusi bibeo, nawe obute:ro bucari. 
MRK.13.8	Okuba riyanga rimwi riri:muka okurwana na riyanga erindi, no bukama bumwi buri:muka okurwana no bukama obundi. Biribao ebiyararo mu mbara nyafu. Iribao na injara. Ebyo nibwo obwambiro bwo busungu.
MRK.13.9	Nawe mukabuke abe:ne, okuba baribasira mu ci:na. Muribumirwa mu mekofyanyisyo. Muri:mereguru imbere ya basiba na bakama kubwani, rube rusingiro ku be:ne. 
MRK.13.10	Rindi ni busibusi Ebigambo byo bwana bisimurwe mu maanga go:ne okwamba. 
MRK.13.11	Wora babagega okubasira mu ci:na, mute:ganaga jinu mura:ika. Nawe omusango gwone gunu murayabwaga mu mwanya ogwo, nigwo mura:ikaga, okuba mutari imwe banu omwaika, nawe ni Mwoyo Mweru. 
MRK.13.12	Omu:nu ariromera owabo wa nda imwi iniku bamwite. Nesemwene ariromera Omwana wae iniku. Na ba:na baribe:mukira abe:busi bebwe okube:ta. 
MRK.13.13	Aba:nu bo:ne baribasoka kurwa risi:na ryani, nawe unu ari:gumirisya kukinga ku bute:ro, oyo niwe arikira.
MRK.13.14	Nawe ariba mwarora ecifururusyo co bunyamuke cinu ca:ikirwe no muragi Danieli—unu kasomamo e:te:ge:resye—ariba mwacirora eco cimereguyu anu ataci:ire, niwao banu bari mu Buyaudi be:rukire mu bi:ma. 
MRK.13.15	Unu ari ku nyumba inguru atarija kwika amwi kwingira mu nyumba yae kugegamo ci:nu. 
MRK.13.16	No wa mwisambu atarija kusuba kugega mwenda gwae. 
MRK.13.17	Nawe jiribabona aba jinda na banu abanenia mu siku ijo. 
MRK.13.18	Musabwega bitari:ja kugwira mu siku ja imbeo. 
MRK.13.19	Okuba mu siku ijo jiriba ja nya:ko jinu jicariga kubao kuso:ka ku bwambiro bwo kuanga kunu Nyamuanga ayangire na kukinga wori, na ka jitaribao kutyo rindi. 
MRK.13.20	Nawe Ratabugenyi aja atabuturako jisiku ijo atakaonere mu:nu wo:ne. Nawe atemereko jisiku kurwa basorwa banu asorere. 
MRK.13.21	Mu siku ijo omu:nu akababwira ati, Rora, Kristo ari anu, amwi ati, ari iyo, mwasiga kwikirisya ejo. 
MRK.13.22	Okuba bari:muka ba:nu bo rurimi banu abetoga Kristo, na baragi bo rurimi, nibakora ebibarikisyo ne birugu:ro, korereki bayabye na basorwa one, bikaba bitatami:sye. 
MRK.13.23	Nawe emwe mukabuke. Mbe nababwira byone bicari kubao.
MRK.13.24	Nawe mu siku ijo, inya:ko eyo ariba yawa, risu:ba ririjira ecisu:te, no kwesi kutariseka, 
MRK.13.25	na jinjota jiriba nijigwa okuso:ka mu rwire, na managa ga mu rwire garisingisibwa. 
MRK.13.26	Mbe niwo barirora Omwana wo mu:nu ne:jira mu me:re no buinga bwafu na rikusyo. 
MRK.13.27	Mbe niwo arituma bamaraika bae nakofya abasorwa bae okuso:ka mu miyaga ena, okuso:ka ku bute:ro bwa i:si kukinga ku bute:ro bwo rwire.
MRK.13.28	Nimwiigire ku mutini ecijekekanyo cagwo. Ritabi ryagwo wora ryatinda, na masya nigasebuka, nimumenya ati, omwaka guri yei. 
MRK.13.29	Nyaburiko emwe one mukamubona ebyo nibigwa, mumenye ati, ari yei, ku rwigi. 
MRK.13.30	Ni cimari enibabwira ati, Riimbo rinu ritariwao na katyari, okukinga anu ebyo byone birikumirira. 
MRK.13.31	Orwire na i:si biriwao, nawe emisango jani jitariwao.
MRK.13.32	Nawe ebyo rusiku urwo no mwanya ogwo atario unu amenyere, nakabee bari bamaraika ba mu rwire, nakabee ari Mwana, tari Rata era. 
MRK.13.33	Mukabukega, mutengejega, musabwega, okuba mutakumenya jisiku ijo jiribari. 
MRK.13.34	Ni rwo mu:nu unu asigire inyumba yae naribata mu ca:ro cindi, nayana abagaya bae oburi:si, nayana buri mu:nu murimu gwae, naragirira omwigasi wo rwigi okutengeja. 
MRK.13.35	Nimutengeje okuba mutakumenya omwenemusi anu ari:jira, amwi ke:goro, amwi mu bwire agati, amwi mu ŋoko, amwi katondo. 
MRK.13.36	Ate:fura nakinga mu kacunako nabasanga muongee. 
MRK.13.37	Cinu enibabwira emwe, nico enibabwira bo:ne ati, Mutengeje.
MRK.14.1	Wejire jaturao siku ibiri, nduba rusiku rukuru rwa Ipasaka, ne mikate jinu jitarimo cifwimbya. Niwo abagabisi abakuru na bandiki nibaenja obwenge bwo kumugwatira burembeke bamwite. 
MRK.14.2	Okuba ba:ikire ati, citamugwata ku rusiku rwa marya, batefura aba:nu nibayogana.
MRK.14.3	Mbe anu ariga:ri mu Betania mu nyumba ya Simoni omugenge, enyanjire ku biryo, naja omugasi uyo ariga na kayabya ka mafuta go bugusi oburambu muno. Na:ta akayabya, ne:tirira amafuta ku mutwe gwa Yesu. 
MRK.14.4	Nawe bariga bario abandi banu babiiywe abene:ra, niba:ika ati, ?Amafuta ganu gafwira ki kutyo? 
MRK.14.5	Okuba amafuta ago bakaturire okugaka:namo siringi magana gasatu na kukirao, bagabire abataka. Nibe:toŋanira muno ku mugasi uyo. 
MRK.14.6	Yesu na:ika ati, Mumusige. ?Omumusurumbasisya ki? Ankorera ecikorwa co bwana. 
MRK.14.7	Okuba abataka muri nabo kusiku, na wora mwenda omutura okubakorera ebyo bwana. Nawe anye mutari na:nye kusiku. 
MRK.14.8	Akora rwa kutyo aturire. Atangata okwitirira amafuta ku mubiri gwani kurwo kusikwa kwani. 
MRK.14.9	Ni cimari enibabwira ati, mu:si jo:ne enu, Ebigambo byo bwana bira:ikwaga, ne:co mugasi unu akora cira:ikwagako co kumwicuka.
MRK.14.10	Mbe Yuda Isikariote unu ariga:ri umwi wa ekumi na babiri, nagenda ku bagabisi abakuru amuromere iniku. 
MRK.14.11	Mbe wejire bongwa, nibakonderwa nibamuraga okumuyana jimpirya.
MRK.14.12	Ku rusiku rwo kwamba orwe mikate jinu jitarimo cifwimbya nirwo rwo kwita Ipasaka, abe:igisibwa bae nibamubu:sya ati, ?Owenda cije a:ki cicumecume enu urari:ra Ipasaka? 
MRK.14.13	Natuma abe:igisibwa bae babiri, nababwira ati, Mugende mu musi, omujo:bonana no mu:nu unu e:twikire ecitumo ca manji, mumuru:be. 
MRK.14.14	Enu wo:ne arengira, mubwire omwene nyumba ati, Omwiigisya a:ika ati, ?Risago rya bagenyi riri a:ki munu ndari:ra Ipasaka na be:igisibwa bani? 
MRK.14.15	Kajo:be:resya risago rinene erya inguru rirebekere. Omwo nimwo jemuci:ra:bire. 
MRK.14.16	Mbe abe:igisibwa nibagenda nibaja mu musi, nibasanga rwa kutyo ababwiriye nibe:ra:ba Ipasaka.
MRK.14.17	Mbe wejire kwaba ke:goro naja na rikumi na babiri. 
MRK.14.18	Anu bariga benyanjire ku biryo, Yesu na:ika ati, Ni cimari enibabwira ati, Oumwi kwimwe kaja okundomera iniku. 
MRK.14.19	Nibamba okusurumbara no kumubu:sya umwi umwi ati, ?Si nanye? 
MRK.14.20	Nababwira ati, Oumwi kwikumi na babiri, unu ke:nirisya nanye ku rutuba, oyo niwe. 
MRK.14.21	Omwana wo mu:nu kagenda rwa kutyo andikiywe, nawe jirimubona omu:nu uyo ara-muso:ka Omwana wo mu:nu mu ciwi. Kwakabee kwa bwana omu:nu uyo atake:buywe.
MRK.14.22	Anu bariga bacarya, nagega omukate, nasabwa, nagubeganya nabayana, na:ika ati, Mugege. Gunu nigwo mubiri gwani. 
MRK.14.23	Nagega ecikombe one, nasi:ma, nabayana, nibanywako bo:ne. 
MRK.14.24	Nababwira ati, Ganu ni manyinga gani aga indagano inya:ya ganu agaurura kurwa ba:nu ba:fu. 
MRK.14.25	Ni cimari enibabwira ati, Nitarisuba kunywa ku matwasyo ge mijabibu na katyari, okukinga ku rusiku urwo ndiganywa gari maya:ya mu bukama bwa Nyamuanga. 
MRK.14.26	Wejire bamara okwimba orwimbo nibauruka okuja ku ci:ma ce Mijeituni.
MRK.14.27	Mbe Yesu nababwira ati, Omujo:sinirirwa bo:ne. Okuba jandikirwe ati, Ndibuma omure:fi, na ji:na:ma jirinyarambuka. 
MRK.14.28	Nawe ariba namara okusu:ka, ndibatangatira okugenda Galilaya. 
MRK.14.29	Nawe Petero namubwira ati, Nakabee bo:ne barisinirirwa, nawe anye uri. 
MRK.14.30	Yesu namubwira ati, Ni cimari enikubwira ati, Awe rero mu ngeta inu, iŋoko eijo:ba icari kurira kwiya kabiri, oujo:nyiga:na kwiya kasatu. 
MRK.14.31	Nawe omwene neyongesya muno okwaika ati, Norwo kunyiire okufwira aamwi nawe, nitakukwiga:na na katyari. Na bo:ne niba:ika kutyo.
MRK.14.32	Nibakinga anu atogwaga risi:na ryendeo ati, Getesemane. Nababwira abe:igisibwa bae ati, Mwinyanje anu, nimare okusabwa. 
MRK.14.33	Nagega Petero na Yakobo na Yoana aamwi nage, namba okuwa omwoyo no kurumwarumwa muno. 
MRK.14.34	Nababwira ati, Omwoyo gwani gurino butaka bwafu bwo kunyita. Mube anu mutengeje. 
MRK.14.35	Naribatao kuto:to, nagwa a:si kabundare nasabwa ati, araba bitatami:sye omwanya ogwo gumutureko. 
MRK.14.36	Na:ika ati, Abba Rata, awe outura byone. Nso:syako ecikombe cinu, nawe tari rwa kutyo anye enenda, nawe rwa kutyo awe owenda. 
MRK.14.37	Naja nabasanga baongee, nabu:sya Petero ati, ?Simoni, waongee? ?Utatura kutengeja saa na imwi? 
MRK.14.38	Mutengeje musabwe, korereki musige kwingira mu kusakwa. Omwoyo nigwo ogwenda, nawe omubiri gurengaae. 
MRK.14.39	Nasubayo rindi, nasabwa misango ejo ejo. 
MRK.14.40	Nasuba rindi nabasanga baongee okuba ame:so gebwe gariga gabondere. Nibaremo:menya ogwo kuindura. 
MRK.14.41	Naja orwa kasatu, nababwira ati, Wori muongere:ra, mwi-syo:mwoyo. Je:ya, omwanya gwakinga. Mbe Omwana wo mu:nu katu:rwa mu maboko ga be bibi:bi. 
MRK.14.42	Mwimuke cigende. Rora unu kandomera iniku ajo:kukinga.
MRK.14.43	Aonao anu ariga aca:ika, Yuda, niwe oumwi kwikumi na babiri, na:ja ne cise aamwi nage bari ne binyambutu na masimbo, nibaso:ka ku bagabisi abakuru na ku bandiki na bakaruka. 
MRK.14.44	Na unu amuromee iniku ariga abayae ecibarikisyo na:ika ati, Unu ndanyunya mbe ati niwe, mumugwate mumugege kisi. 
MRK.14.45	Mbe wejire akinga, aonao namu:jako na:ika ati, Rabbi Rabbi. Namunyunya muno. 
MRK.14.46	Nibamutako amaboko gebwe nibamugwata. 
MRK.14.47	Nawe oumwi ku banu bariga bemereguyu ao nasoora ecinyambutu cae, namutema omugaya wo mugabisi Omukuru, namutemako okutwi. 
MRK.14.48	Yesu naindura na:ika ati, ?Mwanyijira rwa banu abe:jira omusa:kusi mune binyambutu na masimbo okungwata? 
MRK.14.49	Nabaga nemwe mu yekaru kusiku niniigisya, nimuremo:kungwata. Nawe byaba kutya korereki binu byandikirwe bikumire. 
MRK.14.50	Mbe niwo bo:ne nibamuwako nibe:ruka. 
MRK.14.51	Omumura umwi namuru:ba, ariga ambae omwenda gwa ikatani gwenyere ku mubiri, nibamugwata, 
MRK.14.52	Nabasigira omwenda gwa ikatani, ne:ruka tuyu.
MRK.14.53	Nibasira Yesu ku mugabisi Omukuru, nibamwikofyanyisyako abagabisi abakuru bo:ne na bakaruka na bandiki. 
MRK.14.54	Mbe Petero namuru:ba e:bere:rere kura okukinga munda mu rugo rwo mugabisi omukuru. Ariga enyanjire na bakosi nabira omuriro. 
MRK.14.55	Mbe abagabisi abakuru na ba mu cirwaji bo:ne nibaenjako Yesu ecikayo korereki bamwite, nawe batacibwene. 
MRK.14.56	Okuba ba:fu bamukurisisye ebyo rurimi, nawe no kukurisya kwebwe kutariga kumwi. 
MRK.14.57	Mbe abandi nibe:muka nibamukurisya ebyo rurimi, niba:ika ati, 
MRK.14.58	Eswe camunguywe na:ika ati, Ndifumya iyekaru inu, inu yakorerwe na maboko, na mu siku isatu ndyumbaka eindi inu itarikorwa na maboko. 
MRK.14.59	Nawe no kwaika kwebwe one kutariga kumwi. 
MRK.14.60	Omugabisi Omukuru nemereguru aagati, nabu:sya Yesu ati, ?Awe utakuindura na katyari? ?Ni misango ki jinu banu abakurega? 
MRK.14.61	Omwene najibira atamuinduye na katyari. Omugabisi Omukuru namubu:sya rindi ati, ?Nawe Kristo, Omwana wa Rikusyo? 
MRK.14.62	Yesu na:ika ati, Nanye oyo, nemwe murirora Omwana wo mu:nu enyanjire ku kuboko kwe buryo okwa Managa, naja na me:re ga ku rwire. 
MRK.14.63	Omugabisi Omukuru natemura emyenda jae, na:ika ati, ?Cikenere ba ki abo kumwaikako rindi? 
MRK.14.64	Mwongwa okufuma kwae, ?muna gaya? Bo:ne nibamutemera eci:na ati, e:ire kwitwa. 
MRK.14.65	Abandi nibamba okumufuburira amafwefu, no kumufundigisya ame:so, no kumubuma ebifu:fi, nibamubwira ati, Nurage. Abakosi nibamusasa amai.
MRK.14.66	Mbe Petero anu ariga:ri mu rugo, oumwi wa bagayagasi bo mugabisi omukuru na:ja. 
MRK.14.67	Mbe wejire arora Petero nabira omuriro, namurore:rera na:ika ati, awe one wariga aamwi na Yesu Munajareti. 
MRK.14.68	Nawe mwene ne:ga:na na:ika ati, Nitakumenya jinu owaika, amwi ntakusombo:kerwa. Nauruka anja mwibindo, iŋoko nikokoroma. 
MRK.14.69	Mbe omugayagasi namurora, namba rindi okubwira banu bariga bemereguyu ao ati, Unu ni we:ja:bo. 
MRK.14.70	Omwene ne:ga:na rindi. Mbe wejire gwaitao mwanya muto:to, banu bemereguyu ao nibabwira Petero rindi ati, Ni cimari uri we:ja:bo, okuba uri Mugalilaya. 
MRK.14.71	Omwene namba okwifuma no kuraira ati, Omu:nu unu omwaika nitakumumenya. 
MRK.14.72	Aonao iŋoko nikokoroma rwa kabiri. Petero ne:cuka omusango gunu Yesu amubwiriye ati, Iŋoko eijo:ba icari kurira kwiya kabiri oujo:nyiga:na kwiya kasatu. Mbe ejire e:ganirisya kutyo narira.
MRK.15.1	Mbe wejire bwaca katondo, aonao abagabisi abakuru na bakaruka na bandiki na ba mu cirwaji bo:ne nibarwaja, nibaboya Yesu, nibamugega nibamure:ta ku Pilato. 
MRK.15.2	Pilato namubu:sya ati, ?Nawe Omukama wa Bayaudi? Namuindura ati, Rwomwo wa:ikira. 
MRK.15.3	Abagabisi abakuru nibamurega myafu. 
MRK.15.4	Pilato namubu:sya rindi ati, ?Utakuindura na katyari? Rora misango myafu jinu abakurega. 
MRK.15.5	Nawe Yesu atainduye musango rindi, ndijei Pilato marugu:ra.
MRK.15.6	Mbe ku rusiku orukuru abata:tiriraga muboywa umwi unu bendaga. 
MRK.15.7	Mbe ariga:rio mu:nu natogwa Baraba, unu aboyerwe na be:ja:bo bo rwango, banu be:tire aba:nu mu rwango orwo. 
MRK.15.8	Mbe ebise nibaja nibamba okumusabwa abakorere rwa kutyo abakoreraga. 
MRK.15.9	Mbe Pilato nabaindura na:ika ati, ?Omwenda nibata:tirire Omukama wa Bayaudi? 
MRK.15.10	Okuba ariga amenyere ati abagabisi abakuru bamugwatiye rwiso. 
MRK.15.11	Nawe abagabisi abakuru nibakungirisya ebise ati, Baraba niwe aja:bata:tirire. 
MRK.15.12	Pilato naindura rindi nababu:sya ati, ?Mbe ka nje:mukore atiki unu omutoga Omukama wa Bayaudi? 
MRK.15.13	Nibamwaya rindi ati, Mumubambe ku musaraba. 
MRK.15.14	Pilato nababu:sya ati, ?Kubaki, akorere bubi:bi ki? Nibeyongesya okumwaya ati, Mumubambe ku musaraba. 
MRK.15.15	Mbe Pilato nenda okukondisya ebise, nabata:tirira Baraba, namubuma Yesu jisanyu, namuso:sya ajo:bambwa ku musaraba.
MRK.15.16	Mbe abasirikare nibamusira munda mu rugo ndutogwa ati, Puraitorio nibakofyanya basirikare bo:ne. 
MRK.15.17	Nibamufwafya omwenda mutukurasi, nibaruka orutenga rwa mawa, nibamutera ku mutwe. 
MRK.15.18	Nibamba okumuke:sya ati, Kasinge Mukama wa Bayaudi. 
MRK.15.19	Nibamubuma risa:ru mu mutwe, nibamufuburira amafwefu, nibe:fukama nibamuramya. 
MRK.15.20	Wejire bamara okumujimya, nibamufu:ra omwenda omutukurasi, nibamufwafya emyenda jae. Nibamugega nibamuurusya okujo:mubamba ku musaraba.
MRK.15.21	Ariga:rio mu:nu naitiŋana, niwe Simoni wende Kurene, oyo ariga naso:ka mu ndimiro, esemwene Alekisanda na Rufo. Nibamusinyirisya oyo okugega omusaraba gwae. 
MRK.15.22	Nibamure:ta anu atogwaga Gologota, obugajuro bwagwo ati, Aweciyanga. 
MRK.15.23	Nibamuyana okunywa amanji ge mijabibu gasasisyemo omugaju, nawe omwene atagaramiye. 
MRK.15.24	Nibamubamba ku musaraba nibagabana ebifwaro byae, nibe:tongya, cinu omu:nu wo:ne aragega. 
MRK.15.25	Jariga jiri saa esatu anu bariga nibamubamba. 
MRK.15.26	Mbe inyaruba ya intambara yae niyandikwa inguru yae ati, omukama wa Bayaudi. 
MRK.15.27	Na basa:kusi babiri nibabambirwa aamwi nage, oumwi ku kuboko kwae okwe buryo, no undi ku kwe bumosi. 
MRK.15.28	Mbe nigakumisibwa ganu ga:ikire ati,
MRK.15.28	Abariywe aamwi na bakai.
MRK.15.29	Na banu baitiŋanaga nibamufuma, nibasingisya emitwe jebwe niba:ika ati, A:haha, awe rufumya yekaru no kuyumbaka mu siku isatu, 
MRK.15.30	ionya omwenikiri, ika ku musaraba. 
MRK.15.31	Nyaburiko na bagabisi abakuru one nibamugomberera abene aamwi na bandiki niba:ika ati, Aonyaga abandi, atakutura kwiyonya omwenikiri. 
MRK.15.32	Kristo Omukama wa Israeli naso:ke woryanu ku musaraba, korereki cirore ci:kirisye. Na banu babambiywe aamwi nage one nibamufuma.
MRK.15.33	Wejire je:ya saa eta:nu na imwi, niciba cisu:te ku:si yo:ne kukinga ku saa ya kata:nu na kana. 
MRK.15.34	Mbe mu saa ya kata:nu na kana Yesu nakunga na buraka bunene ati, Eloi Eloi, rama sabakesani? Obugajuro bwagwo ati, Nyamuanga wani, Nyamuanga wani, ?wansigira ki? 
MRK.15.35	Abandi banu bariga bemereguyu ao, wejire bongwa, niba:ika ati, Rora, kabirikira Eliya. 
MRK.15.36	Mbao umwi nabirima, ne:na rifwo mu siki, narita kwisa:ru, namuyana anywe, na:ika ati, Siga cirore araba Eliya ka:ja okumwisya. 
MRK.15.37	Yesu nakunga na buraka bunene omwoyo niguwamo. 
MRK.15.38	Mbe risaenge rya mu yekaru niritemukamo maba:ra gabiri kuso:ka inguru kukinga emwaro. 
MRK.15.39	Omukuru wa basirikare unu ariga e:mereguyu ao be:mirire:ne, wejire arora omwoyo gwae niguwamo kutyo, na:ika ati, Ni cimari omu:nu unu ariri Mwana wa Nyamuanga. 
MRK.15.40	Bariga bario abagasi mbarora be:bere:rere kura. Mwabo ariga:rimo Maryamu Magadalene, na Maryamu nyiramwene Yakobo omuto:to na Yose, na Salome. 
MRK.15.41	Abo nibo baengyanyaga nage mbamufurubendera anu ariga:ri mu Galilaya. Na bagasi abandi ba:fu bariga bario banu be:jire Yerusalemi aamwi nage.
MRK.15.42	Mbe wejire kwaba kegoro, okuba rwariga rusiku two kwira:ba, nirwo rusiku runu orutangatira isabato, 
MRK.15.43	Yusufu owende Arimataya, omu:nu we cibaro mu cirwaji unu ariga narindirira obukama bwa Nyamuanga, oyo nengira ku Pilato no buba:si, nasabwa ecitundu ca Yesu. 
MRK.15.44	Pilato narugu:ra okungwa ati afu:ye bwangu, nabirikira omukuru wa basirikare, namubu:sya araba omwanya gwaitiŋeneo anu akafwiriye. 
MRK.15.45	Wejire ongwa ku mukuru wa basirikare, nayana Yusufu ecitundu. 
MRK.15.46	Omwene nagura omwenda gwa ikatani, namwisya, namusinga mu mwenda ogwo namuta mu:fwa inu yariga irimire ku rutare. Nairingisisyako ribui ku muryango gwa i:fwa. 
MRK.15.47	Maryamu Magadalene na Maryamu nyiramwene Yose nibarora anu ateeywe.
MRK.16.1	Mbe isabato wejire yawa, Maryamu Magadalene na Maryamu nyiramwene Yakobo, na Salome nibagura binu ebiranga, ba:je bamubambage. 
MRK.16.2	Wejire bwaca katondo mu ruguru, ku rusiku rwo kwamba rwo bwoyo, nibakinga ku:fwa risu:ba ryariga ryaurukire. 
MRK.16.3	Bariga niba:ika abene:ra ati, ?Niga unu araciiringisisya ribui okuriso:sya ku muryango gwa i:fwa? 
MRK.16.4	Mbe wejire be:sya me:so nibarora ribui risiringisisisye ku mbari, okuba ryariga enene muno. 
MRK.16.5	Wejire bengira mu:fwa nibarora omu:nu enyanjire ku rubara rwe buryo, afwae mwenda mweru. Nibarugu:ra. 
MRK.16.6	Nababwira ati, Musige kurugu:ra. Omuyenja Yesu Omunajareti, unu a:ma:bambwa ku musaraba. Asu:rukire. Atacario anu. Murore anu ba:ma:muta. 
MRK.16.7	Nawe mugende mubwire abe:igisibwa bae na Petero ati, abatangatiye okugenda Galilaya. Eyo niyo murimurorera rwa kutyo ababwiriye. 
MRK.16.8	Nibaso:ka ku:fwa nibabirima bwangu okuba bariga bagwatirwe okuyarara no kutaŋaŋara. Batabwiriyeko mu:nu musango, okuba bo:bayaga.
MRK.16.8	( 
MRK.16.9	Mbe Yesu ejire amara okusu:ka katondo ku rusiku rwo kwamba rwo bwoyo, natangata okubonekera Maryamu Magadalene, unu airisisyeko emisambwa eta:nu ne:biri. 
MRK.16.10	Oyo nagenda nababwira banu baengyanyaga nage kuso:ka kara, banu bariga basurumbae no kurira. 
MRK.16.11	Mbe abo wejire bongwa ati, ni muanga, na ka ati amurorere, nibarema okwikirisya. 
MRK.16.12	Ebyo wejire byawa, nabonekera be:jabo babiri mu rususo rundi, nibaribata nibagenda mu ndimiro. 
MRK.16.13	Mbe abo nibagenda nibabwira abandi. Ka abo one bate:kirisisye. 
MRK.16.14	Mbe e:ya nasuba nabonekera rikumi no umwi benyanjire ku biryo. Nabagonya kurwo bute:kirisya no bukomee bwe mitima jebwe, okuba bate:kirisisye banu bamurorere amarire okusu:ka.
MRK.16.15	Nababwira ati, Mugende mu ca:ro cone murasyega Ebigambo byo bwana ku bimogwa byone. 
MRK.16.16	Unu ke:kirisya nabatijibwa, ariona. Nawe unu atakwikirisya aritemerwa eci:na ca intambara. 
MRK.16.17	Ne bibarikisyo binu birabaga na banu abe:kirisya. Barairisyaga emisambwa mwisi:na ryani. Bara:ikaga jinyaika ejindi. 
MRK.16.18	Baragwataga jinjoka, nakabae baranywa ci:nu ca kwita, citaribautasya na katyari. Barataga amaboko gebwe ku barwae nibaora.
MRK.16.19	Mbe Ratabugenyi Yesu ejire amara okwaika nabo nagegwa mu rwire, nenyanja ku kuboko kwe buryo kwa Nyamuanga. 
MRK.16.20	Abene nibe:muka, nibarasya wone wone, Ratabugenyi nakorera aamwi nabo, narumya omusango mu bibarikisyo binu byaguru:baga. Amina.)
LUK.1.1	Okuba ba:nu ba:fu bateeo okuboko okutonda no kusombo:ra emisango jinu ce:kirisisye, 
LUK.1.2	Rwa kutyo bacisimuriye banu bariga mbarora na bakosi bo musango kuso:kerera ku bwambiro, 
LUK.1.3	anye one narora ati ni kwa bwana okukwandikira jitondere kisi, awe Teofilo omurende, okuba anye nimenyere emisango je cimari eja byone kuso:ka ku bwambiro. 
LUK.1.4	Korereki umenye okumosya kwe misango jinu we:igisibwe.
LUK.1.5	Mbe mu siku ja Erode, omukama wa Buyaudi, ariga:rio mugabisi umwi, risi:na ryae Jakaria, wa mu bubaranwa bwa Abia. Oyo ariga no mugasi wae mu bayasya ba Aroni, risi:na ryae Elijabeti. 
LUK.1.6	Abo ku bubiri bariga barenge:resi imbere ya Nyamuanga, nibaribatira mu biragiro byone na mu misango ja Ratabugenyi batariko esoro. 
LUK.1.7	Nawe batariga na mwana, okuba Elijabeti ariga:ri mugumba, ku bubiri bwebwe bariga bakokoe. 
LUK.1.8	Mbe anu ariga aca:kora omurimu gwo bugabisi imbere ya Nyamuanga mu kusijanya kwo kubaranwa kwae, 
LUK.1.9	mbe obwitosi nibumugwira okwingira mu yekaru ya Ratabugenyi okwotera emigaju, rwa jintungwa jo bugabisi kutyo jariga. 
LUK.1.10	Mbe ecise co:ne eca ba:nu cariga nicisabirwa aanja mu mwanya gwo kwotereramo. 
LUK.1.11	Mbe maraika wa Ratabugenyi namusoromokera e:mereguyu ku rubara rwe buryo orwe cigabiro co kwotererako. 
LUK.1.12	Jakaria wejire amurora nafwa cigutuko, no:baya. 
LUK.1.13	Nawe maraika namubwira ati, Uto:baya, Jakaria, okuba okusabwa kwao kwongwibwe. Omugasi wao Elijabeti arikwiburira Omwana we cirume, numutoga risi:na ryae Yoana.
LUK.1.14	Urimukondererwa no kusandaba,
LUK.1.14	Na ba:nu ba:fu barikondererwa okwiburwa kwae.
LUK.1.15	Okuba ariba mukuru imbere ya Ratabugenyi.
LUK.1.15	Atarinywa manji ga mijabibu, amwi cinu ecikora.
LUK.1.15	Arikusibwa Omwoyo Mweru kuso:ka munda ya nyiramwene.
LUK.1.16	Na ba:fu mu ba:na ba Israeli aribasubya ku Ratabugenyi Nyamuanga webwe.
LUK.1.17	Aritangata imbere yae mu mwoyo na mu managa ga Eliya,
LUK.1.17	Korereki asubye emitima ja basaja wabo ku ba:na,
LUK.1.17	Na banyantongwa abasubye okuribatira mu bwenge bwa barenge:resi,
LUK.1.17	E:ra:bire Ratabugenyi aba:nu banu bacumacumirwe.
LUK.1.18	Jakaria nabu:sya maraika ati, ?Gunu enigumenya atiki? Okuba anye nakokoe, no mugasi wani one akwekuye mu myaka jae. 
LUK.1.19	Maraika namuindura namubwira ati, Nanye Gaburieli, unu nimereguyu imbere ya Nyamuanga. Anye natumirwe okwaika na:we, no kukweresya ebigambo binu ebyo bwana. 
LUK.1.20	Mbe rora, ouba mujibi, utaca:tura kwaika, kukinga ku rusiku runu ariba ejo je:ya, okuba ute:kirisya misango jani jinu jiriku:misibwa mu siku jajo. 
LUK.1.21	Mbe aba:nu bariga nibarindirira Jakaria, nibarugu:ra okuba ako:rere mu yekaru. 
LUK.1.22	Mbe ejire auruka, ataturire kwaika nabo. Nibamenya ati, arora ciroro mu yekaru. Omwene nabaungisya no kuboko, naguma ari mujibi. 
LUK.1.23	Mbe jisiku jo kukora kwae wejire jawa, nasuba ika ewae.
LUK.1.24	Jisiku ejo wejire jaturao, omugasi wae Elijabeti najira inda, ne:ibisa me:si gata:nu, na:ika ati, 
LUK.1.25	Nikwo kutyo Ratabugenyi amankorera mu siku jinu amando-reramo okunso:syako amaswaro gani mu ba:nu.
LUK.1.26	Mu kwesi kwa kata:nu na kumwi Nyamuanga namutuma maraika Gaburieli mu musi gwa Galilaya risi:na ryagwo Najareti, 
LUK.1.27	Namutuma ku muyarajuma unu asandwaga omurume risi:na ryae Yusufu, wa mu nyumba ya Daudi. Na risi:na ryo muyara ariga:ri Maryamu. 
LUK.1.28	Maraika namu:jako na:ika ati, Murembe, awe unu wayabirwe ribando. Ratabugenyi ari aamwi na:we. 
LUK.1.29	Nawe omwene nawa Omwoyo kurwo musango ogwo, neganirisya ati, ?ni buke:sya ki bunu? 
LUK.1.30	Mbe maraika namubwira ati, Uto:baya, Maryamu, okuba wabwene ribando ku Nyamuanga. 
LUK.1.31	Rora, urijira inda, uri:bura Omwana we cirume, numutoga risi:na ryae Yesu.
LUK.1.32	Omwene ariba mukuru. Aritogwa Mwana wa Unu ari inguru muno
LUK.1.32	Na Ratabugenyi Nyamuanga arimuyana ecitebe co bukama eca saja wabo Daudi.
LUK.1.33	Aritunga inyumba ya Yakobo kajanende,
LUK.1.33	No bukama bwae butariwao.
LUK.1.34	Maryamu nabu:sya maraika ati, ?Omusango gunu guriba kutiki, okuba nitana murume? 
LUK.1.35	Maraika naindura namubwira ati, Mwoyo Mweru arikwijira, na managa ga Unu ari inguru muno garikusirigisya rwa rirengesi, na unu ari:burwa aritogwa Mweru, no Mwana wa Nyamuanga. 
LUK.1.36	Rora, Elijabeti omuiri wanyu one ana inda yo mwana we cirume, mu bukwekuru bwae. Kunu nikwo okwesi kwae okwa kata:nu no kumwi, unu atogwaga omugumba. 
LUK.1.37	Okuba omusango gwone gunu oguso:ka ku Nyamuanga gutakuburwa managa. 
LUK.1.38	Maryamu na:ika ati, Rora, anye ndi mugayagasi wa Ratabugenyi. Jibe kwanye rwa kutyo wa:ikire. Mbe maraika namuso:kako.
LUK.1.39	Mbe mu siku ijo, Maryamu nagenda bwangu mu ca:ro ce bi:ma, mu musi gwa mu Buyaudi. 
LUK.1.40	Nengira mu nyumba ya Jakaria, nake:sya Elijabeti. 
LUK.1.41	Elijabeti wejire ongwa obuke:sya bwa Maryamu, Omwana nagoma munda yae. Elijabeti ne:jura Omwoyo Mweru. 
LUK.1.42	Na:ikirira inguru na buraka bunene na:ika ati, Awe una ribando mu bagasi no rwiburo rwa munda yao ruri na ribando. 
LUK.1.43	?Gwaso:ka a:ki omusango gunu gwambona, ati, nyiramwene Ratabugenyi anyijira anye? 
LUK.1.44	Okuba oburaka bwo buke:sya bwao wejire bwakinga mu matwi gani, Omwana nagoma munda yani kurwo kukonderwa. 
LUK.1.45	Ana ribando unu ke:kirisya, okuba jiriku:misibwa ejo Ratabugenyi amubwiriye.
LUK.1.46	Maryamu na:ika ati,
LUK.1.46	Omutima gwani ogumukusya Ratabugenyi
LUK.1.47	No mwoyo gwani ogumusandabira Nyamuanga Omukisya wani.
LUK.1.48	Okuba ama:rora obwororo bwo mugayagasi wae,
LUK.1.48	Okuba kuso:kerera rero amaimbo go:ne garintoga owa ribando.
LUK.1.49	Okuba Owa managa a:mankorera emikuru
LUK.1.49	Na risi:na ryae ni ryeru.
LUK.1.50	Ne cigongo cae ecikinga ku maimbo na maimbo ga banu abamu:baya.
LUK.1.51	E:resisye amanaga no kuboko kwae,
LUK.1.51	Anyarambuye abe cigundu mu kwiganirisya kwe myoyo jebwe.
LUK.1.52	Aso:sisye abakuru ku bitebe byebwe bya iŋoma,
LUK.1.52	Nawe akusisye abo:roro.
LUK.1.53	Abo mweko abe:gusisye ebyo bwana,
LUK.1.53	Na bani:bi abairisisye hatari na ci:nu.
LUK.1.54	Asaki:ye omukosi wae Israeli, ne:cuka ecigongo cae.
LUK.1.55	Rwa kutyo ababwiriye basaja,
LUK.1.55	Niwe Iburaimu no rwiburo rwae kajanende ko:ne.
LUK.1.56	Maryamu namarayo uti me:si gesatu, nasuba ike:wabo.
LUK.1.57	Mbe jisiku ja Elijabeti ejo kwibura jejire je:ya, ne:bura omwana we cirume. 
LUK.1.58	Abe:kasyanya bae na bo ruganda rwabo nibongwa ati, Ratabugenyi amwongesisye ecigongo cae. Nibakonderwa aamwi nage. 
LUK.1.59	Mbe ku rusiku rwa kata:nu na kasatu, nibaja okutenda omwana. Bariga nibenda okumutoga risi:na rya Jakaria esemwene. 
LUK.1.60	Nyiramwene naindura ati, Uri, nawe katogwa Yoana. 
LUK.1.61	Nibamubwira ati, Atario wa mu ruganda rwanyu unu katogwa risi:na eryo. 
LUK.1.62	Nibamujekekanyisya esemwene na maboko okumubu:sya ati, ?Owenda kumutoga esi:na ki? 
LUK.1.63	Nasabwa orubao rwo kwandikako, nandika ati, Risi:na ryae Yoana. Nibarugu:ra bo:ne. 
LUK.1.64	Aonao omunwa gwae nigwiguka, no rurimi rwae nirusurumuka, na:ika nasi:ma Nyamuanga. 
LUK.1.65	Bo:ne banu be:kasyanyisye yei nibo:baya. Ne misango ejo jo:ne nijiswira mu ca:ro co:ne ece bi:mabi:ma bya Buyaudi. 
LUK.1.66	Na bo:ne banu bajunguywe nibajitu:ra mu mitima jebwe, niba:ika ati, ?Omwana oyo ariba atiki? Okuba okuboko kwa Ratabugenyi kwariga kuri aamwi nage.
LUK.1.67	Jakaria esemwene ne:jura Omwoyo Mweru, naraga na:ika ati,
LUK.1.68	Akusibwe Ratabugenyi Nyamuanga wa Israeli,
LUK.1.68	Okuba abe:jiye aba:nu bae no kubacungura.
LUK.1.69	Aci:namusisye riyembe ryo mweruro mu nyumba yo mukosi wae Daudi,
LUK.1.70	Rwa kutyo a:ikiriye mu kanwa ka baragi bae abe:ru kuso:kerera ku bwambiro, ati,
LUK.1.71	Kacionya mu baremo beswe na mu maboko ga bo:ne banu bacisokere.
LUK.1.72	Kaku:misya ecigongo cinu abaragire basaja,
LUK.1.72	Ne:cuka indagano yae inyeru.
LUK.1.73	Nico ecirairo cinu e:raisisisye saja Iburaimu ati, 
LUK.1.74	Kaciyana eswe okuonyibwa mu maboko ga baremo beswe,
LUK.1.74	Korereki cimukorere citana bu:ba,
LUK.1.75	Mu bweru na mu burengeresi imbere yae siku jeswe jo:ne.
LUK.1.76	Na:we, Omwana, uritogwa muragi wa Unu ar inguru muno,
LUK.1.76	Okuba uritangatira Ratabugenyi okucuma jinjira jae. 
LUK.1.77	No kubamenyesya aba:nu bae omweruro Mu kube:swaririra ebibi:bi byebwe.
LUK.1.78	Kurwe cigongo ca Nyamuanga weswe,
LUK.1.78	Ariba oruguru rwacitemera eswe kuso:ka inguru,
LUK.1.79	Korereki rwakirega banu be:kae mu cisu:te na mwirengesi ryo rufu,
LUK.1.79	Okurongo:ra ebigere byeswe mu njira yo murembe.
LUK.1.80	Omwana nakura, nongesibwa amanaga mu mwoyo. Naba mwibara kukinga ku rusiku runu abu:risibwe ku Baisraeli.
LUK.2.1	Mu siku ijo eciragiro niciso:ka ku Kaisari Augusito ati, gandikwe amasi:na ga be ca:ro bo:ne. 
LUK.2.2	Okwo nikwo okwandikwa kwo kwamba anu Kurenio ariga:ri musi:ba wa Syamu. 
LUK.2.3	Aba:nu bo:ne nibagenda okwandikwa, buri nu:nu mu musi gwabo. 
LUK.2.4	Yusufu one naso:ka Galilaya mu musi gwa Najareti, nagenda Buyaudi mu musi gwa Daudi, gunu ogutogwa Beteleemu, okuba ariga wa mu nyumba na wa mu ruganda rwa Daudi, 
LUK.2.5	korereki andikwe aamwi na Maryamu unu asandaga, unu ari na inda. 
LUK.2.6	Mbe anu bariga bari:yo, jisiku jae ejo kwibura niji:ya. 
LUK.2.7	Ne:bura Omwana wo bubere, namuswikira mu myenda je ca:na, namuma:mya mwituba rya jiŋa, okuba batabwene mwanya mu buma:mo bwa bagenyi.
LUK.2.8	Bariga bario abare:fi mu:si iyo bariga be:kae mu ndiri nibarinda riijo ryebwe mu ngeta. 
LUK.2.9	Mbe maraika wa Ratabugenyi nabe:mereguruko, na rikusyo rya Ratabugenyi niribasingira niryeŋengeta, nibo:baya muno, 
LUK.2.10	Maraika nababwira ati, Musige ku:baya, okuba rora, enibare:tera ebigambo byo bwana ebyo kukonderwa kwafu, kunu kuriba ku ba:nu bo:ne. 
LUK.2.11	Okuba rero mweburirwa Omukisya mu musi gwa Daudi, niwe Kristo Ratabugenyi. 
LUK.2.12	Cinu nico ecibarikisyo kwimwe. Omujo:rora omwana omwiburano aswikiye emyenda je ca:na ama:mibwe mwituba rya jiŋa. 
LUK.2.13	Aonao nibabao ba:fu aba mu cise ca mu rwire aamwi na maraika, nibakuya Nyamuanga, niba:ika ati,
LUK.2.14	Rikusyo ribe ku Nyamuanga unu ari inguru muno,
LUK.2.14	Na mu:si omurembe gube mu ba:nu banu abamukondisya.
LUK.2.15	Mbe bamaraika wejire babaso:kako okugenda mu rwire, abare:fi niba:ikana ati, Mbe cigende Beteleemu, cirore omusango gunu gwabayo, gunu Ratabugenyi ace:resya. 
LUK.2.16	Nibaja bwangu, nibasanga Maryamu na Yusufu no mwana mwiburano ama:mire mwituba rya jiŋa. 
LUK.2.17	Wejire barora, nibe:resya emisango jinu babwiriywe ku mwana oyo. 
LUK.2.18	Bo:ne banu bonguywe nibarugu:ra jinu abare:fi bababwiriye. 
LUK.2.19	Nawe Maryamu naja:ma emisango ejo jo:ne, naji:ganirisya mu mutima gwae. 
LUK.2.20	Mbe abare:fi nibasubayo, nibakusya Nyamuanga no kumukuya kurwe misango jo:ne jinu bonguywe na jinu barorere, rwa kutyo babwiriywe.
LUK.2.21	Mbe jisiku eta:nu ne:satu ejo kutenderako wejire je:ya, natogwa risi:na ryae Yesu, rinu atogerwe na maraika acari kuba na munda. 
LUK.2.22	Mbe wejire je:ya jisiku jo kusomoka kwebwe rwe biragiro bya Musa kutyo byaragiriye, nibamugega nibamusira Yerusalemi korereki bamuyane Ratabugenyi. 
LUK.2.23	Rwa kutyo jandi kirwe mu biragiro bya Ratabugenyi ati, Ecirume co:ne cinu eca:ta inda ciratogwaga ce:ru ku Ratabugenyi. 
LUK.2.24	Nibaja okuso:sya eco:go rwa kutyo ca:ikirwe mu biragiro bya Ratabugenyi ati, Njiba ebiri amwi ba:na be bigu:ti babiri.
LUK.2.25	Ariga:rio mu:nu mu Yerusalemi risi:na ryae Simeoni. Omu:nu uyo ariga murengeresi, no:baya Nyamuanga, narindirira okusi:ri:sibwa kwa Israeli. No Mwoyo Mweru ariga amuriko. 
LUK.2.26	Oyo asweruriywe no Mwoyo Mweru ati ataribona kufwa acari kurora Kristo wa Ratabugenyi. 
LUK.2.27	Natangasibwa no Mwoyo, nengira mu yekaru. Mbe abe:busi bae wejire bamure:ta Omwana Yesu korereki bamukorere rwa jintungwa je biragiro kutyo jiri, 
LUK.2.28	mbe, omwene namuyeka mu maboko gae, nasi:ma Nyamuanga na:ika ati,
LUK.2.29	Ratabugenyi, woryanu waraga omugaya wao no murembe, rwa kutyo wa:ikire,
LUK.2.30	Okuba ame:so gani garora omweruro gwao,
LUK.2.31	Gunu we:ra:bire imbere ya ba:nu bo:ne.
LUK.2.32	Gube bweru bwo kumurikira abamaanga, Na rikusyo rya ba:nu bao Abaisraeli.
LUK.2.33	Yusufu na nyiramwene nibarugu:ra emisango ejo amwaikireko. 
LUK.2.34	Simeoni nabasabirwa ribando, nabwira Maryamu nyiramwene ati,
LUK.2.34	Rora, Omwana unu ateyweo bagwe no kwimereguru ba:fu mu Israeli.
LUK.2.34	Abe cibarikisyo co kufumwa.
LUK.2.35	Nawe ecinyambutu cirikusoma mu mwoyo gwao one,
LUK.2.35	Korereki ame:ganirisyo ge mitima ja ba:fu gasweruke.
LUK.2.36	Mbe ariga:rio Ana omuragi, muyasya wa Fanueli, wa mu ruganda rwa Aseri. Oyo ariga:ri mukwekuru, amarire no murume wae myaka eta:nu ne:biri kuso:ka mu buto:to bwae. 
LUK.2.37	Ariga amarire myaka makumi gata:nu na gasatu ne:na ari mutumba. Oyo ataso:kaga mu yekaru, naramya no kusara:rira no kusabwa mu mwisi na mu ngeta. 
LUK.2.38	Na:ja mu mwanya ogwo ogwo, nasi:ma Nyamuanga, na:ika emisango jae ku bo:ne banu barindiriraga okucungurwa kwa Yerusalemi. 
LUK.2.39	Wejire bamara okuku:misya jo:ne jinu jiri mu biragiro bya Ratabugenyi, nibasuba Galilaya mu musi gwabo gwa Najareti. 
LUK.2.40	Omwana nakura nongesibwako amanaga, ne:jura obwenge. Ecigongo ca Nyamuanga nicibaga aamwi nage.
LUK.2.41	Mbe abe:busi ba Yesu bagendaga Yerusalemi ku myaka ku marya ga Ipasaka. 
LUK.2.42	Wejire amara myaka ekumi ne:biri, nibarinya Yerusalemi rwa kutyo jintungwa jariga jiri. 
LUK.2.43	Jisiku ja marya jejire jawa, anu bariga nibainduka, Omwana oyo Yesu nasigara mu Yerusalemi. Abe:busi bae bariga batamenyere. 
LUK.2.44	Nawe be:ganirisyaga ati, ari mu murobo gweswe, nibaribata rugendo rwa rusiku rumwi, nibamuyenja mu bairi babo na mu basa:ni bebwe. 
LUK.2.45	Wejire ababura, nibasuba Yerusalemi nibamuyenja. 
LUK.2.46	Wejire jaturao siku isatu, nibamusanga mu yekaru, enyanjire aagati mu be:igisya, nabategeresya nababu:sya. 
LUK.2.47	Bo:ne banu bamungwaga nibajuma kurwo bwenge bwae no kuindura kwae. 
LUK.2.48	Mbe wejire bamurora nibataŋaŋara. Nyiramwene namubu:sya ati, ?Mwana wani, okucikora kutya niki? Esomwana nanye cariga nicikuyenja asurumbae. 
LUK.2.49	Nababu:sya ati, ?Mwariga nimunyenjera ki? ?Mutamenyere ati, kunyiire okuba mu mirimu ja Rata? 
LUK.2.50	Batasombo:keywe omusango gunu ababwiriye. 
LUK.2.51	Natebera nabo naja Najareti, nabo:roberaga. Nawe nyiramwene naja:ma emisango ejo jo:ne mu mutima gwae. 
LUK.2.52	Yesu neyongesyako obwenge no kukura no kukondisya Nyamuanga na ba:nu.
LUK.3.1	Mu mwaka gwa likumi na kata:nu ogwo kutunga kwa Tiberio Kaisari, anu Pontio Pilato ariga:ri musi:ba wa Buyaudi, na Erode anu ariga atungire Galilaya, na Filipo wa:bo ariga atungire Ituria ne ca:ro ca Tirakoniti, na Lusaniya ariga atungire Abilene. 
LUK.3.2	Mu siku jo bugabisi obukuru obwa Anasi na Kayafa, omusango gwa Nyamuanga nigwijira Yoana omwana wa Jakaria mwibara. 
LUK.3.3	Naja mu:si yo:ne inu isije:ne na Yorodani, narasya okubatija kwo kuta kurwo kwiswaririrwa ebibi:bi, 
LUK.3.4	rwa kutyo gwandikirwe mu citabo ce misango jo muragi Isaya ati,
LUK.3.4	Oburaka bwa unu kakobyakobya mwibara ati,
LUK.3.4	Mucumecume injira ya Ratabugenyi,
LUK.3.4	Mugorore injira yae.
LUK.3.5	Amatina go:ne gari:jusibwa,
LUK.3.5	Ne bi:ma ne bisuma byone biririŋanyirisibwa.
LUK.3.5	Ne ci:ki:ke cirigororwa
LUK.3.5	Na jinjira je migungurigunguri jiririŋanyirisibwa.
LUK.3.6	Na ba:nu bo:ne barirora omweruro gwa Nyamuanga.
LUK.3.7	Mbe nabwira ebise binu byaurukaga nibi:ja okubatijibwa ati, Emwe aba:na ba ji:miri, ?Niga unu abakabusisye okwiruka risungu rinu eryenda oku:ja? 
LUK.3.8	Mbe mutwasye amatwasyo ganu ge:ire okuta, amwi mutaja kwamba kwaika munda jemwe ati, Ciri na saja, niwe Iburaimu, okuba enibabwira ati, Nyamuanga katura okumwinamusisya Iburaimu aba:na mu mabui ganu. 
LUK.3.9	Na ka ori inse:na iteywe ku masina ga mati. Mbe riti ryone rinu ritakutwasya amatwasyo ge kisi eritemwa, ndyeswa mu muriro.
LUK.3.10	Ebise nibimubu:sya ati, ?Mbe cikore kutiki? 
LUK.3.11	Naindura nababwira ati, Unu ana jikanju ibiri amuyaneko eimwi unu atanayo, na unu ane biryo one akore kutyo. 
LUK.3.12	Abatobesya one niba:ja okubatijibwa, niba-mubu:sya ati, ?Omwiigisya, eswe cikore kutiki? 
LUK.3.13	Nababwira ati, mutatobesyaga okusagirisya kukira omwo omuragirirwa. 
LUK.3.14	Na basirikare nibamubu:sya ati, ?Eswe cikore kutiki? Nababwira ati, Mutasindiraga mu:nu amwi mutabeeresyaga mu:nu. Omuyero gwemwe gubamarega.
LUK.3.15	Mbe aba:nu bariga nibe:ikanya, bo:ne nibe:ganirisya emisango ja Yoana mu mitima jebwe ati, kefura amwi niwe ari Kristo. 
LUK.3.16	Yoana nababwira bo:ne ati, Ni cimari anye enibabatija na manji, nawe unu ka:ja, niwe ankisisye amanaga, amwi anye nite:ire kusurumura orukoba rwe bikwirya byae. Niwe aribabatija no Mwoyo Mweru no muriro. 
LUK.3.17	Ari no ruungo rwae mu kuboko kwae, korereki acume kisikisi ritare ryae, no kukofifya omusikure mu citara cae, nawe iŋunyu aryoca mu muriro gunu gutakutura kusimibwa.
LUK.3.18	Nabatongera aba:nu myafu ejindi mu kusimura kwae. 
LUK.3.19	Nawe omusi:ba Erode, wejire aganyibwa nage kurwa Erodia muko:wabo, na kurwe bibi:bi byone binu akorere. 
LUK.3.20	Kwibyo byone nongesyako cinu kutya, nagwata Yoana, namuta mu mabubu:si.
LUK.3.21	Mbe aba:nu bo:ne wejire bamara okubatijibwa, na Yesu one nabatijibwa, nasabwa, orwire ndwiguka, 
LUK.3.22	Omwoyo Mweru namwikako mu rususo rwa injiba, na riraka niriso:ka mu rwire niryaika ati, Awe na:we Omwana wani unu nendere. Awe ounkondisya.
LUK.3.23	Omwene Yesu, anu ambire okwiigisya, ariga amarire myaka makumi gasatu, rwa kutyo be:ganirisyaga ati, ni mwana wa Yusufu, wa Eli, 
LUK.3.24	wa Matati, wa Lawi, wa Meliki, wa Yana, wa Yusufu, 
LUK.3.25	wa Matatiya, wa Amosi, wa Naumu, wa Esili, wa Nagai, 
LUK.3.26	wa Maati, wa Matatia, wa Semei, wa Yoseki, wa Yuda, 
LUK.3.27	wa Yoana, wa Resa, wa Jerubabeli, wa Salatieli, wa Neri, 
LUK.3.28	wa Meliki, wa Adi, wa Kosamu, wa Elimadamu, wa Eri, 
LUK.3.29	wa Yosua, wa Eliejeri, wa Yorimu, wa Matati, wa Lawi, 
LUK.3.30	wa Simeoni, wa Yuda, wa Yusufu, wa Yona, wa Eliakimu, 
LUK.3.31	wa Melea, wa Mainani, wa Matata, wa Natani, wa Daudi, 
LUK.3.32	wa Yese, wa Obedi, wa Boaji, wa Salimoni, wa Naasoni, 
LUK.3.33	wa Aminadabu, wa Aramu, wa Eseromu, wa Faresi, wa Yuda, 
LUK.3.34	wa Yakobo, wa Isaka, wa Iburaimu, wa Tera, wa Naori, 
LUK.3.35	wa Serugi, wa Reu, wa Falegi, wa Eberi, wa Sala, 
LUK.3.36	wa Kainamu, wa Arifakisadi, wa Syemu, wa Nuu, wa Lameki, 
LUK.3.37	wa Metusela, wa Enoka, wa Yaredi, wa Maleleli, wa Kainamu, 
LUK.3.38	wa Enosi, wa Seti, wa Adamu, wa Nyamuanga.
LUK.4.1	Mbe Yesu ariga e:juye Omwoyo Mweru, nasuba rindi okuso:ka ku Yorodani, Omwoyo namusira mwibara. 
LUK.4.2	Namarayo siku makumi gana, nasakwa Syetani. Amwi ataryaga ci:nu mu siku ijo. Jejire jawa, omweko nigumuruma. 
LUK.4.3	Syetani namubwira ati, Araba uri Mwana wa Nyamuanga, bwira ribui rinu ribe biryo. 
LUK.4.4	Yesu namuindura ati, gwandikirwe ati, Omu:nu atakuba muanga kurwe biryo era.
LUK.4.5	Syetani namurinya inguru, namweresya obutungi bwone obwa mu ca:ro kasinjeke. Syetani namubwira ati, Enikuyana awe obutungi bunu bwone, na rikusyo ryendemo, okuba anye nayabirwe, ka enigabira unu enenda. 
LUK.4.7	Mbe awe ukandamya anye, binu byone ebiba byao. 
LUK.4.8	Yesu naindura namubwira ati, Gwandikirwe ati, Ramyaga Ratabugenyi Nyamuanga wao, niwe urakoreraga:ra.
LUK.4.9	Namusira Yerusalemi, namutu:ra ku cisonge ca iyekaru, namubwira ati, Araba uri Mwana wa Nyamuanga, Iyesa a:si kuso:ka anu. 
LUK.4.10	Okuba gwandikirwe ati, Arikuragiririra bamaraika bae bakurinde. 
LUK.4.11	Na kandi ati, Barikuyagata mu maboko gebwe utaja kwiku:jura cigere cao kwibui. 
LUK.4.12	Yesu namuindura ati, Gwandikirwe ati, Utasakaga Ratabugenyi Nyamuanga wao. 
LUK.4.13	Syetani wejire amara okumusaka jo:ne, namusigao kasinjeke.
LUK.4.14	Mbe Yesu nasuba Galilaya mu managa go Mwoyo. Orukuma rwae niruswira mu ca:ro co:ne cinu cariga cisije:ne. 
LUK.4.15	Ne:igisisyaga mu mekofyanyisyo gebwe, nakusibwa na ba:nu bo:ne.
LUK.4.16	Naja Najareti enu akuriye. Ku rusiku rwa isabato nengira mu rikofyanyisyo rwa kutyo jintungwa jae jariga jiri. Ne:mereguru okusoma. 
LUK.4.17	Nibamuyana ecitabo co muragi Isaya. Nafundukura ecitabo, narora anu ariga andikire ati,
LUK.4.18	Omwoyo wa Ratabugenyi ari kwanye,
LUK.4.18	Okuba anyitiriye amafuta korereki nisimurire abataka Ebigambo byo bwana
LUK.4.18	Antumire okubwira jingwatwa ejo kuta:tirwa, no kwigura ame:so ga baofu,
LUK.4.18	No kuta:tira banu bafwonyoe.
LUK.4.19	Antumire okurasya omwaka gwa Ratabugenyi gunu gwekirisibwe. 
LUK.4.20	Nafundikira ecitabo, nacisubisya omukosi, ne:nyanja. Aba:nu bo:ne banu bariga mu rikofyanyisyo nibamurore:rera nekeneke. 
LUK.4.21	Namba okubabwira ati, Rero binu byandikirwe nibyo byaku:mi-rira mu matwi gemwe. 
LUK.4.22	Bo:ne nibamwaika, nibarugu:ra kurwe misango je cigongo jinu jaso:ka mu kanwa kae. Niba:ika ati, ?Unu tari niwe Omwana wa Yusufu? 
LUK.4.23	Nababwira ati, Mutakutasya kumbwira orugani runu ati, Muganga iganga omwene. Jo:ne jinu conguywe nijikorerwa Kaperinaumu, nujikore anu one mu ca:ro canyu.
LUK.4.24	Nababwira ati, Ni cimari enibabwira ati, Atario muragi unu ke:kirisibwa mu ca:ro ca:bo. 
LUK.4.25	Nawe ni cimari enibabwira ati, bariga bario abatumba ba:fu mu Israeli mu siku ja Eliya, anu orwire rwegaywe myaka esatu na me:si gata:nu na kumwi, na njara nyafu ni:gwa mu:si yone. 
LUK.4.26	Nawe Eliya atatumirwe ku umwi kwabo, tari atumirwe Sarepeta, mu:si ya Sidoni, ku mugasi omutumba. 
LUK.4.27	Ka bariga bario abagenge ba:fu mu Israeli mu siku jo muragi Elisya, nawe ataosibwe na umwi kwabo, tari Naamani enyere Omusyami. 
LUK.4.28	Wejire bongwa emisango ejo, nibe:jura risungu bo:ne banu bariga bari mu rikofyanyisyo. 
LUK.4.29	Nibe:muka, nibamuurusya ku mwira gwo musi, nibamusira ku bwenenero bwe ci:ma cinu bariga bombakireko omusi gwebwe, korereki bamwese a:si. 
LUK.4.30	Nawe omwene nabaturamo aagati, nagenda.
LUK.4.31	Natebera Kaperinaumu, nigwo omusi gwa Galilaya. Nabe:igisyaga ku sabato. 
LUK.4.32	Nibarugu:ra kurwo kwiigisya kwae, okuba omusango gwae gwariga guri na managa. 
LUK.4.33	Mbe mu rikofyanyisyo ariga:rimo omu:nu unu ariga no musambwa omubibi, narira na buraka bunene, 
LUK.4.34	na:ika ati, Ahee! ?ecifuno niki eswe na:we, Yesu owende Najareti? ?Wama:ja okusimagisya? Nikumenyere awe, uri Mweru wa Nyamuanga. 
LUK.4.35	Yesu nagugonya na:ika ati, Jibira, umuso:keko. Omusambwa wejire gwamwesa aagati, nigumuso:kako, gutamukorere kubi:bi. 
LUK.4.36	Okutaŋaŋara nikubagwata bo:ne, nibabu:syanya abene era, niba:ika ati, ?Ni musango ki gunu? Okuba karagirira emisambwa emijabi no buinga na managa, nijiso:kao. 
LUK.4.37	Orukuma rwae nirukumuka wo:ne wo:ne mu:si inu yariga isije:ne.
LUK.4.38	Ne:muka naso:ka mu rikofyanyisyo, nengira mu nyumba ya Simoni. Mbe nyabuko Simoni ariga agwatirwe ebiri rya managa, nibamuremberesisya. 
LUK.4.39	Nemereguru anu ariga:ri, nagonya ribiri, naora. Aonao ne:muka nabafurubendera. 
LUK.4.40	Mbe risu:ba ryejire ryagwa, bo:ne banu bariga na barwae ndwara jindi na jindi, nibabamure:tera. Nabatako amaboko ku buri umwi kwabo, nabaosya. 
LUK.4.41	Ne misambwa nijibaso:ka-gako ba:fu nijirira, nija:ika ati, Na:we Omwana wa Nyamuanga. Najigonya, ariga atakwenda ja:ike, okuba ja:menyere ati, niwe Kristo. 
LUK.4.42	Wejire bwaca, naso:kayo nagenda anu ba:nu bariga hatari. Ebise nibimuyenja nibamuja:ko, nibenda okumuingirira areme okubaso:kako. 
LUK.4.43	Omwene nababwira ati, Kunyiire okurasya Ebigambo byo bwana ebyo bukama bwa Nyamuanga na mu misi jindi, okuba eco nico natumiywe. 
LUK.4.44	Mbe nasimura mu mekofyanyisyo ga Galilaya.
LUK.5.1	Ebise wejire byamuiganya korereki bongwe omusango gwa Nyamuanga, omwene ariga e:mereguyu ku njekekera ya inyanja ya Genesareti. 
LUK.5.2	Narora ama:to gabiri gari ku mwaro, nawe abategi bariga bagaso:ke-remo, nibo:sya emijarifu jebwe. 
LUK.5.3	Nasyabara mu bwato obumwi, nibwo bwa Simoni, namubwira okufugesyayo kuto:to kuso:ka ku njekekera. Nenyanja mu bwato ne:igisya ebise. 
LUK.5.4	Wejire amara okwaika, nabwira Simoni ati, Fugesya ebusiba, mwese emijarifu jemwe mutege. 
LUK.5.5	Simoni naindura na:ika ati, Ratabugenyi, canya:ka bwire co, cite:ta ci:nu, nawe kurwo musango gwao enije:sa emijarifu. 
LUK.5.6	Mbe wejire bakora kutyo, nibe:ta jiswi nyafu muno, emijarifu jebwe nijamba okutemuka. 
LUK.5.7	Nibaungisya abe:ja:bo mu bwato obundi, ba:je babasakire. Niba:ja nibe:jusya ama:to go:ne gabiri, nigendo:tubira. 
LUK.5.8	Nawe Simoni Petero wejire arora ebyo, nafukama ku maguru ga Yesu, na:ika ati, So:ka kwanye, Ratabugenyi, okuba anye ndi mu:nu we bibi:bi. 
LUK.5.9	Okuba ataŋaŋae na banu bo:ne ariga:ri nabo kurwo bwafu bwa jiswi jinu be:tire. 
LUK.5.10	Na Yakobo na Yoana one kutyo, aba:na ba Jebedayo, banu bariga basangiye na Simoni. Yesu nabwira Simoni ati, Utaja ku:baya. Kuso:ka rero urategaga ba:nu. 
LUK.5.11	Wejire bagobya ama:to gebwe ku mwaro, nibasiga byone, nibamuru:ba.
LUK.5.12	Mbe anu ariga:ri mu musi gumwi, rora, ariga:rio mu:nu aswirire ebigenge. Ejire arora Yesu, nagwa bwifumbike, namuremberesya ati, Ratabugenyi, ukenda, outura oku:mosya. 
LUK.5.13	Nagogora okuboko kwae, namukuniako, na:ika ati, Enenda nuore. Aonao ebigenge byae nibimuwa:ko. 
LUK.5.14	Omwene namukomeresya ati, utabwirako mu:nu wo:ne, nawe genda, wiyeresye ku mugabisi, ugwate ebyo kwerera kwao, rwa kutyo Musa aragiriye, rube rusingiro ku bene. 
LUK.5.15	Nawe orukuma rwae nirwiyongesya:ra okuswira, ebise byafu nibi:kofyanya okumungwa no kuosibwa jindwara jebwe. 
LUK.5.16	Nawe omwene ne:yaura nagenda mwibara, nasabwa.
LUK.5.17	Mbe ku rusiku rumwi ariga ne:igisya, na Bafarisayo na be:igisya be biragiro bariga benyanjiremo, banu bariga baso:kere mu misi jo:ne eja Galilaya ne ja Buyaudi na Yerusalemi. Na managa ga Ratabugenyi gariga ganage ago kuosya. 
LUK.5.18	Rora, aba:nu nibamure:tera omu:nu ku buriri unu ariga akombo:rikire, nibayenja obwenge bwo kumwingisya, no kumutu:ra imbere yae. 
LUK.5.19	Wejire baburwa awo kumwingisisya kurwe cise, nibarinya inguru ku nyumba, nibamuisiŋanya mu matafwari, nibamwisisya ku buriri bwae aagati imbere ya Yesu. 
LUK.5.20	Wejire arora okwikirisya kwebwe, na:ika ati, Omu:nu awe we:swaririrwa ebibi:bi byao. 
LUK.5.21	Abandiki na Bafarisayo nibamba okubambasyanya, niba:ika ati, ?Niga unu ka:ika jinu ejo kufuma Nyamuanga? ?Niga unu katura okwiswaririra ebibi:bi, tari Nyamuanga omwene:ra? 
LUK.5.22	Nawe Yesu namenya okwiganirisya kwebwe, naindura nababu:sya ati, ?Omwiganirisya ki mu myoyo jemwe? 
LUK.5.23	?Ecangu ni ciya, okwaika ati, We:swaririrwa ebibi:bi byao, tere amwi ati, Imuka uribate? 
LUK.5.24	Nawe mumenye ati, Omwana wo mu:nu arina managa okwiswaririra ebibi:bi ku ca:ro. Nabwira omukombo:rike oyo ati, Enikubwira ati, Imuka, witwike oburiri bwao ugende ike:wao. 
LUK.5.25	Aonao nemereguru imbere yebwe, ne:twika cinu ariga nama:mira, naja ike:wae, nakusya Nyamuanga. 
LUK.5.26	Ecitaŋaŋaro nicibagwata bo:ne, nibakusya Nyamuanga. Nibo:baya muno, niba:ika ati, Carora ebyo kurugu:ra rero.
LUK.5.27	Ejo jejire jawa, naso:kayo, nabona omutobesya wa rigoti, risi:na ryae Lawi, enyanjire anu batobesyaga rigoti, namubwira ati, Ndu:ba. 
LUK.5.28	Nasiga byone ne:muka namuru:ba. 
LUK.5.29	Omwene Lawi namute:kera ebiryo byafu mu nyumba yae. Cariga cirio cise cinene eca batobesya ne ca bandi banu bariga benyanjire nabo ku biryo. 
LUK.5.30	Abafarisayo na bandiki bebwe nibe:toŋa-nira ku be:igisibwa bae, niba:ika ati, ?Niki cinu omukora nimurya no kunywa aamwi na batobesya na be bibi:bi? 
LUK.5.31	Yesu naindura nababwira ati, Abaanga batakenere mufumu, tari banu barwae. 
LUK.5.32	Anye nite:jire kubirikira abarenge:resi, nawe abe bibi:bi bate.
LUK.5.33	Abene nibamubwira ati, Abe:igisibwa ba Yoana abasara:rira kwiya ka:fu, no kusabwa, na ba Bafarisayo one, nawe abao abarya nibanywa. 
LUK.5.34	Yesu nababu:sya ati, ?Omutura okusara:risya aba:na bo bwenga, omutwasi wo mwenga acari nabo? 
LUK.5.35	Nawe jisiku jiri:ja, omutwasi wo mwenga orwo ariba aso:sibwako. Mbe niwo nibasara:rira mu siku ijo. 
LUK.5.36	Nababwira ecijekekanyo ati, Atario mu:nu unu katemura ku mwenda omuya:ya ecisa:to, nacibari:rira ku mwenda omukokoro, akefura natako katemura eco eciya:ya ne cisa:to co mwenda omuya:ya citakwiyanya no mwenda omukokoro. 
LUK.5.37	Amwi atario mu:nu unu katu:ra amanji ge mijabibu amaya:ya mu nsagwa ja jinjai jiŋokoro, okuba amanji ge mijabibu amaya:ya agatemura jinsagwa ja jinjai, nige:tika, jinsagwa nijifafanikana. 
LUK.5.38	Nawe kwiire amanji ge mijabibu gatu:rwe mu nsagwa ja jinjai jinya:ya. 
LUK.5.39	Amwi atario mu:nu unu kanywa amanji ge mijabibu aga kara, nasuba okurigira amaya:ya, okuba ka:ika ati, aga kara ni ga kisi.
LUK.6.1	Mbe ku rusiku rwa sabato anu aitiŋanaga mu masambu, abe:igisibwa bae nibatema obweke nibarya, nibaku:tira mu ngaro jebwe. 
LUK.6.2	Nawe Abafarisayo abandi niba:ika ati, ?Niki cinu ecibakosya eco musiro okukorera ku sabato? 
LUK.6.3	Yesu nabaindura na:ika ati, ?Ka na cinu mutakusomaga, cinu Daudi akorere, anu arumirwe omweko, omwene na banu ariga:ri nabo? 
LUK.6.4	Nengira mu nyumba ya Nyamuanga, nagega emikate jo kweresya jinu jasisyaga okujirya tari bagabisi era, ka najiyanako banu ariga:ri nabo. 
LUK.6.5	Nababwira ati, Omwana wo mu:nu niwe Omukuru wa isabato.
LUK.6.6	Mbe ku sabato eindi, nengira mu rikofyanyisyo ne:igisya. Ariga:rimo mu:nu okuboko kwae okwe buryo kwariga ku:mire. 
LUK.6.7	Abandiki na Bafarisayo nibamurore:rera, araba amuosisya ku sabato, korereki babone eco kumubu:ra. 
LUK.6.8	Omwene namenya okwiganirisya kwebwe. Nabwira omu:nu wo kuboko oku:mu ati, Imuka wimereguru aagati. Ne:muka nemereguru. 
LUK.6.9	Mbe Yesu nababwira ati, Enibabu:sya emwe, ?Omu:nu e:kirisibwe okukora ejo bwana ku sabato, tere amwi kukora kubi:bi? ?Katura okukisya obuanga, tere amwi kubusimagisya? 
LUK.6.10	Nabarore:rera ei nei, namubwira ati, Gorora okuboko kwao. Nakora kutyo, okuboko kwae nikuora. 
LUK.6.11	Nawe abene nibamagwamagwa, niba:ika abene:ra kutyo barakora Yesu.
LUK.6.12	Mu siku ijo naso:kayo, nagenda mu ci:ma okusabwa, nacesya obwire nasabwa Nyamuanga. 
LUK.6.13	Wejire bwaca, nabirikira abe:igisibwa bae. Mwabo nasoramo ba:nu ekumi na babiri, nabatoga jintumwa. 
LUK.6.14	Simoni unu atogere Petero, na Anderea wabo, na Yakobo na Yoana, na Filipo na Batolomayo, 
LUK.6.15	na Matayo na Tomaso, na Yakobo Omwana wa Alifayo, na Simoni unu atogwaga Jelote, 
LUK.6.16	na Yuda wa Yakobo, na Yuda Iskariote unu amuromee iniku. 
LUK.6.17	Ne:ka aamwi nabo, nemereguru mu nse:ka, anu cariga cise cinene eca abe:igisibwa bae, na ba:nu ba:fu banu baso:kere mu Buyaudi yo:ne na Yerusalemi, na ku mbarama ja inyanja eja Turo na Sidoni, banu bejire okumungwa no kuosibwa jindwara jebwe. 
LUK.6.18	Na banu bariga banya:si:bwe emisambwa emijabi mbaosibwa. 
LUK.6.19	Ne cise co:ne niciyenja okumuku:niako, okuba amanaga gamuso:ka-gamo nigabaosya bo:ne.
LUK.6.20	Ne:musya ame:so gae, narora abe:igisibwa bae, na:ika ati,
LUK.6.20	Murina ribando emwe abataka, okuba obukama bwa Nyamuanga ni bwemwe.
LUK.6.21	Murina ribando emwe banu omurumwa omweko woryanu, okuba muri:gusibwa.
LUK.6.21	Murina ribando emwe banu omurira woryanu, okuba muriseka.
LUK.6.22	Murina ribando emwe wora ba:nu babasoka, nibabe:ŋaŋa, nibabafuma, nibe:sa risi:na ryemwe emwira rwe ci:nu ecibi:bi, kurwo Mwana wo mu:nu. 
LUK.6.23	Mukonderwega ku rusiku urwo, mwitaje, okuba omuyero gwemwe mu rwire ni mwafu, okuba nyaburiko na basaja wabo nikwo bakoraga abaragi.
LUK.6.24	Nawe jiribabona emwe abani:bi, okuba mwabwene okusi:ri:sibwa kwemwe. 
LUK.6.25	Jiribabona emwe banu omwiguta woryanu, okuba murirumwa omweko. Jiribabona emwe banu omuseka woryanu, okuba murisurumbara nimurira. 
LUK.6.26	Jiribabona emwe ariba ba:nu bo:ne babasi:ma, okuba nikwo kutyo basaja wabo bakoraga abaragi bo rurimi.
LUK.6.27	Nawe enibabwira emwe banu omungwa ati, Mwendega abaremo bemwe, mukorega kisi banu ababasoka. 
LUK.6.28	Musabirwe ribando banu ababafumirisya, musabirwega banu ababakorera ebyo bumaya. 
LUK.6.29	Unu kakubuma oruba orumwi, wamucu:sisya no rwa kabiri. Na unu kakutesya omwambaro gwao, utamuganya na ikanju yao one. 
LUK.6.30	Unu arakusabwaga wamuyana, na unu arakutesyaga ebi:nu byao, wasigaga kusuba kubyenda. 
LUK.6.31	Rwa kutyo omwenda aba:nu okubakorera emwe, one mubakorerega kutyo. 
LUK.6.32	Mbe mukabenda banu ababenda emwe, ?murina kusi:mwa ki? Okuba na be bibi:bi one ababenda banu ababenda. 
LUK.6.33	Mukakorera ebyo bwana abo ababakorera emwe ebyo bwana, ?murina kusi:mwa ki? Okuba na be bibi:bi one abakora kutyo. 
LUK.6.34	Mbe mukari:sya aba:nu amasi:ri, ke:nu nimwiikanya okusubisibwa, ?murina kusi:mwa ki? Okuba abe bibi:bi one abari:sya abe bibi:bi be:ja:bo amasi:ri, korereki basube okubona. 
LUK.6.35	Nawe nimwendega abaremo bemwe, nimubakorera kisi. Muri:syega amasi:ri, kwiikanya uri, no muyero gwemwe guriba mwafu, naka muriba ba:na ba Oyo ari inguru muno, okuba omwene ni wa bwana ku banyatasi:ma na babi:bi. 
LUK.6.36	Mube ne cigongo rwa Esomwana kutyo ane cigongo.
LUK.6.37	Mutaramuraga, nemwe mutariramurwa. Mutatemaga ci:na, nemwe one mutari:tirwa ecemwe. Mwiswaririrega, nemwe one muri:swaririrwa. 
LUK.6.38	Mugabega nemwe one murigabirwa, indengo yo bwana inyigatire, isingisisye, eya mai na mageresi, niyo aba:nu baribayana mu bifuba byemwe. Okuba indengo inu omurengera, niyo one murirengerwa emwe. 
LUK.6.39	Nababwira ecijekekanyo ati, ?Omuofu katura okutangasya omuofu we:ja:bo? ?Batakugwa bo:ne mu ryobo? 
LUK.6.40	Omwiigisibwa atakukira unu kamwiigisya, nawe mu:nu wo:ne ariba aku:misibwa, ariba rwa unu amwiigisisye. 
LUK.6.41	?Niki cinu ourora aka:nu kanu kari mu ri:so ryo wanyu, ka utakwiganirisya riti rinu riri mu ri:so ryao? 
LUK.6.42	?Amwi outura atiki okubwira owanyu ati, Mwana wa:su nsiga nikuso:sye aka:nu mu ri:so ryao, ka:we omwene utakubona riti rinu riri mu ri:so ryao? Rurimi awe, tangata uso:sye riti mu ri:so ryao, niwo urore kisi okuso:sya aka:nu mu ri:so ryo wanyu.
LUK.6.43	Okuba ritario riti ryo bwana rinu eritwasya amtwasyo amabi:bi, nakabee riti ribi:bi rinu eritwasya amatwasyo go bwana. 
LUK.6.44	Okuba riti ryone erimenyekera ku matwasyo garyo. Okuba batakunogora jitini ku mawa, amwi batakunoga jabibu ku masoŋora 
LUK.6.45	Omu:nu wo bwana kaso:sya ebyo bwana mwibikiro ryae eryo bwana eryo mutima gwae. No mu:nu omubibi kabiso:sya ebibi:bi mwibikiro ryae ribi:bi. Okuba kwijo ji:juye mu mutima, nijo omunwa ogwaika.
LUK.6.46	?Omuntogera ki, Ratabugenyi, Ratabugenyi, ke:nu mutakukora jinu ena:ika? 
LUK.6.47	Omu:nu wo:ne unu kanyijako nongwa emisango jani najikora, enibasusanyisya kutyo kasusana. 
LUK.6.48	Kasusana rwo mu:nu unu ombakire inyumba natakura emwaro muno, natu:ra omusingi ku rutare. Mbe amanji wejire garembe:ra, omugeresi niguururira ku nyumba eyo na managa, nigutamibwa okuigwisya, okuba yombakirwe ku rutare. 
LUK.6.49	Nawe oyo kongwa narema okujikora, kasusana rwo mu:nu unu ombakire inyumba yae ku maaru, atarimire rufuka. Mbe omugeresi niguiururirako na managa, ni:gwa aonao, no kufuma kwa inyumba eyo kwariga kunene.
LUK.7.1	Mbe wejire amara okwaika emisango jae jo:ne mu matwi ga ba:nu, nengira Kaperinaumu. 
LUK.7.2	Mbe ariga:rio Omukuru wa basirikare egana unu ano mugaya wae unu endaga muno, ariga arwae ajo:kufwa. 
LUK.7.3	Oyo ejire ongwa emisango ja Yesu, namutumira abakaruka ba Bayaudi namusabwa oku:ja okuosya mugaya wae. 
LUK.7.4	Abene wejire bakinga ku Yesu, nibamuremberesya muno, niba:ika ati, E:ire awe umukorere eco. 
LUK.7.5	Okuba endere riyanga ryeswe, ka acumbakiye rikofyanyisyo ryeswe. 
LUK.7.6	Mbe Yesu nagenda nabo. Anu ariga acari kura na inyumba, Omukuru uyo natuma abasa:ni bae, namubwira ati, Ratabugenyi, ute:nya:sya, okuba anye nite:ire awe wingire emwaro yo ruswi rwani. 
LUK.7.7	Kwonakora nindora ati, nite:ire kuja kwawe. Nawe yaika omusango era no mukosi wani kaora. 
LUK.7.8	Okuba anye one ndi mu:nu ntungirwe, ka ndi na basirikare banu nitungire. Nikabwira oumwi ati, Genda, kagenda, no undi ati, I:ja, na:ja, no mugaya wani nkamubwira ati, Kora gunu, kakora. 
LUK.7.9	Yesu ejire ongwa ejo namurugu:ra naindukira ebise binu byamuru:baga, na:ika ati, Enibabwira ati, Nicariga kurora kwikirisya kunene rwa kunu, nakabee mu Israeli. 
LUK.7.10	Mbe banu batumirwe wejire basuba ika, nibasanga omugaya unu ariga arwae, aorere.
LUK.7.11	Wejire gwaturao mwanya muto:to, nagenda mu musi gunu ogutogwa Naini. Abe:igisibwa bae nibagenda nage aamwi ne cise cinene. 
LUK.7.12	Wejire afugera kwirango ryo musi, rora, omufu:ye naurusibwa ku mwira, ari mwana ariga enyere:ra ku nyira, ke:nu ari mutumba, na ba:nu ba:fu aba mu musi ugwo bariga nage. 
LUK.7.13	Ratabugenyi wejire amurora, namufwira ecigongo, namubwira ati, Siga kurira. 
LUK.7.14	Nafugera kwiraro nariku:niako. Banu bariga bari:twikire nibe:me-reguru. Na:ika ati, Mumura, enikubwira ati, imuka. 
LUK.7.15	Omufu:ye oyo nenyanja namba okwaika. Namuyana nyiramwene. 
LUK.7.16	Obu:ba nibubagwata bo:ne, nibakusya Nyamuanga, niba:ika ati, Omuragi Omukuru a:me:muka mwiswe, na rindi ati, Nyamuanga abe:jiye aba:nu bae. 
LUK.7.17	No rukuma rwae niruswira mu Buyaudi yo:ne na mu:si yo:ne inu yariga isije:ne.
LUK.7.18	Mbe abe:igisibwa ba Yoana nibamubwira emisango ejo jo:ne. 
LUK.7.19	Yoana nabirikira abe:igisibwa bae babiri nabatuma ku Yesu, na:ika ati, ?Na:we unu ka:ja, tere amwi cirindirire undi? 
LUK.7.20	Mbe aba:nu abo wejire bakinga anu ariga:ri, niba:ika ati, Yoana Omubatija niwe acitumire kwawe, nabu:sya ati, ?Na:we unu ka:ja, tere amwi cirindirire undi? 
LUK.7.21	Mbe mu mwanya ogwo naosya ba:fu jindwara no kunya:ka, ne misambwa emibi:bi, na baofu ba:fu nabayana okurora. 
LUK.7.22	Yesu naindura na:ika ati, Mugende, Mubwire Yoana ebyo mwarora, nebyo mwongwa. Abaofu abarora, abarema abaribata, abagenge abaosibwa, abe:gare ba matwi abongwa, abafu:ye abasu:ka, abataka ababwirwa Ebigambo byo bwana. 
LUK.7.23	Na ka ana ribando unu atakunyiku:jurako.
LUK.7.24	Jintumwa ja Yoana wejire bagenda, namba okwaika ne bise ku bya Yoana ati, ?Niki cinu mwajiraga mwibara okurora? ?Risa:ru rinu ryasingisibwaga omuyaga? 
LUK.7.25	?Nawe niki cinu mwajaga okurora? ?Omu:nu unu ariga afwae ebifwaro bye cire:re? Rora, banu abafwara ebye cire:re, na banu abarya ebiryo byo bwana, nibo be:kae mu nyumba ja bakama. 
LUK.7.26	?Nawe si niki cinu mwajaga okurora? ?Omuragi? Nimwo enibabwira ati, akirire muno omuragi. 
LUK.7.27	Oyo niwe andikiywe ati, Rora, anye enituma intumwa yani imbere yao, unu aricuma injira yao. 
LUK.7.28	Enibabwira ati, Mwabo abe:burwa abagasi, atarimo unu kakira Yoana obukuru. Nawe omuto:to mu bukama bwa Nyamuanga kamukira oyo. 
LUK.7.29	Na ba:nu bo:ne na baosya wejire bongwa, nibe:kirisya ati, Nyamuanga ni murenge:resi, nibo banu babatijibwe okubatija kwa Yoana. 
LUK.7.30	Nawe Abafarisayo na be:igisya be biragiro, nibarema ecirwaji ca Nyamuanga okuba batabatijibwe nage.
LUK.7.31	Ratabugenyi na:ika ati, ?Mbe aba:nu ba riimbo rinu, nje nibasusanye na ki? ?Ka bari atiki? 
LUK.7.32	Bari rwa ba:na banu abenyanja mu sokoni, nibabirikirana niba:ika ati, Cababumira jikuri nimurema okubina. Nicirira jimamu, nimurema okurira. 
LUK.7.33	Okuba Yoana Omubatija ejire atarya biryo amwi atanywa manji ga mijabibu, nimwaika ati, Arina musambwa. 
LUK.7.34	Omwana wo mu:nu ejire narya no kunywa, nimwaika ati, Rora, omuru:ru unu no mukorwa, ni musa:ni wa batobesya na be bibi:bi. 
LUK.7.35	Obwenge obubona oburenge:resi kurwa ba:na babwo bo:ne.
LUK.7.36	Mbe Omufarisayo umwi namubirikira okurya ebiryo nage. Nengira mu nyumba yo Mufarisayo oyo, neyanja ku biryo. 
LUK.7.37	Mbe omugasi unu ariga:ri mu musi umwo, unu ariga:ri mubibi. Oyo ejire amenya ati enyanjire ku biryo mu nyumba yo Mufarisayo, nare:ta kayabya ka mafuta amarange. 
LUK.7.38	Ne:mereguru enu arambirisisye, ku bigere byae narira, namba okumutonyisisya amasiga ku bigere byae, nabyeera jifwiri ja ku mutwe gwae, nanyunya ebigere byae nabibambaga amafuta ago. 
LUK.7.39	Mbe Omufarisayo oyo amubirikiye wejire arora, na:ika munda yae ati, Omu:nu unu kumba ariri muragi, akamenyere omugasi unu kamugwatako, ati ni we bibi:bi.
LUK.7.40	Yesu na:ika ati, Simoni, ndina gunu enenda okukubwira. Na:ika ati, Omwiigisya, yaika. 
LUK.7.41	Ariga:rio mu:nu nari:sya amasi:ri, ariga na banu atongaga babiri. Oumwi namutonga jisiringi magana gata:nu, no undi makumi gata:nu. 
LUK.7.42	Mbe wejire baburwa eco kumuriya, nabe:swaririra bo:ne babiri. ?Mbe kwabo niga unu kamwenda muno? 
LUK.7.43	Simoni naindura na:ika ati, Eni:ganirisya nu:yo e:swaririywe jinyafu. Namubwira ati, Wabarira. 
LUK.7.44	Naindukira omugasi uyo, nabu:sya Simoni ati, ?Warora omugasi unu? Nengie mu nyumba yao, utananire manji go kwosya ebigere byani, nawe unu katonyisisya amasiga ku bigere byani nabyeera jifwiri jae. 
LUK.7.45	Awe utanyunyire, nawe unu anu nikengiriye acari kusiga kunyunya ebigere byani. 
LUK.7.46	Utambambagire mafuta ku mutwe gwani, nawe unu ambambaga amafuta amarange ku bigere byani. 
LUK.7.47	Kwenikora ninkubwira ati, E:swaririrwa ebibi:bi byae ebyafu, okuba okwenda kwae ni kwafu. Unu ke:swaririrwa bito:to, okwenda kwae one ni kuto:to. 
LUK.7.48	Namubwira omugasi uyo ati, We:swaririrwa ebibi:bi byao. 
LUK.7.49	Mbe banu bariga benyanjire nage ku biryo nibamba okwaika abe:ne:ra ati, ?Unu niga ke:swaririra ebibi:bi? 
LUK.7.50	Nabwira omugasi uyo ati, Okwikirisya kwao kwakuonya. Genda no murembe.
LUK.8.1	Wejire gwatura omwanya muto:to, naribata mu misi eminene ne mito:to, nara:sya no kweresya Ebigambo byo bwana byo bukama bwa Nyamuanga, na bariya rikumi na babiri bari aamwi nage, 
LUK.8.2	aamwi na bagasi abandi banu ariga aonyisye emisambwa na jindwara, nibo banu, Maryamu unu atogwaga Magadalene, unu aso:kerweko emisambwa emibi:bi eta:nu ne:biri, 
LUK.8.3	Na Joana muka Kuja, omubi:ki we bi:nu bya Erode, na Susana, na bandi ba:fu banu bamusakiraga ku bi:nu byebwe.
LUK.8.4	Ecise cinene wejire ce:kofyanya na banu baso:kaga mu misi jo:ne wejire bamu:jako, na:ika ecijekekanyo ati, 
LUK.8.5	Omubibi e:mukire okujo:biba imbibo yae. Mbe anu ariga acabiba, ejindi nijigwa ku mbari ya injira, nijitajirirwa, jinyonyi ja mu rutumba nijijirya. 
LUK.8.6	Ejindi nijigwa ku rutare. Wejire jamera nijiotoka kurwo kuburwa amanji. 
LUK.8.7	Ejindi nijigwa mu mawa. Aonao amawa nigamera aamwi najo nigajisoritya. 
LUK.8.8	Ejindi nijigwa mu maaru go bwana, nijimera nijitwasya amatwasyo kwiya egana-gana. Wejire amara okwaika emisango ejo, na:ikirira inguru ati, Unu ari na matwi go kungwa nongwe.
LUK.8.9	Abe:igisibwa bae nibamubu:sya ati, ?Ecijekekanyo eco niki? 
LUK.8.10	Na:ika ati, Emwe mwayabirwe okumenya obumbise bwo bukama bwa Nyamuanga, nawe abandi abongwa mu bijekekanyo, korereki bakarora bareme okubona, no kungwa bakongwa bareme okusombo:kerwa. 
LUK.8.11	Ecijekekanyo nico cinu, Imbibo nigwo omusango gwa Nyamuanga. 
LUK.8.12	Baliya aba ku mbari ya injira nibo abongwa. Mbe niwo Syetani naja, nakwaburamo omusango mu mitima jebwe, bareme okwikirisya no kuonyibwa. 
LUK.8.13	Na ba ku rutare, nibo abongwa omusango nibagwikirisya no kukonderwa. Nawe hatari na misi, nibe:kirisya kasinjeke, na mu siku jo kusakwa nibe:bere:ra. 
LUK.8.14	Na jinu jagu:ye mu mawa abo nibo abongwa, nibagenda nibaingirirwa no kwigana kwo buanga bunu, no buni:bi bwabwo no rumura rwabwo, nibaremo:twasya ge:maririye. 
LUK.8.15	Ne:ja mu maaru go bwana, abo nibo abongwa omusango no mutima gwerere na gwa bwana, nibagurumya, nibatwasya amatwasyo mu kwigumirisya.
LUK.8.16	Atario mu:nu unu kakongesya itara naifundikira mu ci:bo, amwi atakuitu:ra mwifu:fu, nawe kaitu:ra ku cikango korereki banu abengiramo barore obweru. 
LUK.8.17	Okuba gutario musango gunu guserekerwe gunu gutaribu:risibwa, nakabee gwa bwitebe gunu gutarimenywa no kubu:rika abweru. 
LUK.8.18	Mbe mukabuke kutyo omungwa, okuba unu ane bi:nu ariyabwa, na unu atari na ci:nu, arite:sibwa na cinu ke:ganirisya ati ndinaco.
LUK.8.19	Mbe nyiramwene na ba:na ba:bo nibaja anu ariga:ri, nibatamibwa okumukingako kurwe cise. 
LUK.8.20	Nabwirwa ati, Nyokomwana na ba:na ba:nyu bemereguyu anja, abenda okukurora. 
LUK.8.21	Omwene naindura nababwira ati, Mai na ba:na ba:su nibo banu abongwa omusango gwa Nyamuanga nibagukora.
LUK.8.22	Ku rusiku rumwi nasyabara mu bwato, omwene na be:igisibwa bae. Nababwira ati, Ciunguke cije ku ngego yenderya eya inyanja. Nibagenda. 
LUK.8.23	Anu bariga nibagenda, nibasirwa amatanga, naongera jintiro. Omuyaga mwafu niguutu:tura ku nyanja. Obwato nibwamba okwijura amanji, nibaba mu masika. 
LUK.8.24	Nibamutako nibamurafya niba:ika ati, Mukaruka, mukaruka, cafwa. Narafya nagonya oinuyaga no kusa:ruma kwa manji, nibite:kana ndiba etore. 
LUK.8.25	Na-babu:sya ati, ?Okwikirisya kwemwe kubee a:ki? Nibo:baya nibarugu:ra, niba:ika abe:ne:ra ati, ?Ka niga unu? Okuba omuyaga na manji kabiragirira nibimungwa.
LUK.8.26	Nibagoba mu:si ya Bageresene inu eirore:rera Galilaya. 
LUK.8.27	Nasyokamo nakinga ku njekekera, nabonana no mu:nu unu aso:kere mu musi, unu ariga:ri ne misambwa, amarire siku nyafu kufwara ngubo uri, atace:kara mu nyumba, nawe mu bitu:ro. 
LUK.8.28	Wejire arora Yesu, na:ikirira inguru, nafukama imbere yae, na:ika na buraka bunene ati, ?Ecifuno niki anye na:we, Yesu Omwana wa Nyamuanga unu ari inguru muno? Enikuremberesya utaja ku:nya:sya. 
LUK.8.29	Okuba ariga naragirira omusambwa omujabi okuso:ka mu mu:nu uyo, okuba ariga amarire siku nyafu gumuungire. Aboywaga mu nyoro na mu masega, nibamurinda. Natemyaga binu byariga bimuboere, omusambwa nigumuirisisyaga ibara. 
LUK.8.30	Yesu namubu:sya ati, ?Risi:na ryao nawega? Na:ika ati, Regioni, okuba misambwa myafu jariga jimwingiyemo. 
LUK.8.31	Nijimuremberesya ati, utaciragirira okuso:kamo no kugenda mu ryobo. 
LUK.8.32	Mbe ryariga ririo eijo rya jingurube nyafu nijire:bera ku ci:ma, nijimuremberesya ajiragirire jijo:kujingiramo. Naji:kirisya. 
LUK.8.33	Mbe emisambwa ejo nijiso:ka ku mu:nu uyo nijingira mu ngurube. Riijo niriurutukira ku bugema nijigwirira mu nyanja, nijifwira mu manji.
LUK.8.34	Abare:fi wejire barora jinu jabao, nibabirima, nibaja:ika mu misi na mu ndimiro. 
LUK.8.35	Aba:nu niba-so:kayo okujo:rora jinu jabao. Niba:ja ku Yesu, nibarora omu:nu uyo aso:kwamo emisambwa, enyanjire mu maguru ga Yesu, afwae acore:rere, nibo:baya. 
LUK.8.36	Na banu barorere nibababwira kutyo aonyibwe oyo ariga aungirwe emisambwa. 
LUK.8.37	Na ba:nu bo:ne aba mu:si ya Bageresene inu yariga isije:ne nibamuremberesya abaso:keko, okuba obu:ba bwafu bwariga bubagwatire. Mbe nasyabara mu bwato nasubayo. 
LUK.8.38	Nawe omu:nu unu aso:kerweko emisambwa namuremberesya abega nage. Mwene namuku:ra na:ika ati, 
LUK.8.39	Suba ike:wao, ubabwire emisango eminene jinu Nyamuanga akukorera. Nagenda nara:sya mu musi gwone emisango eminene jinu Yesu amukoree.
LUK.8.40	Mbe Yesu wejire asuba, ecise nicimuramira cikondeywe, okuba bo:ne bariga nibamurindirira. 
LUK.8.41	Mbe naja omu:nu, risi:na ryae Yairo, unu ariga:ri mukuru we rikofyanyisyo, nagwa mu maguru ga Yesu, namuremberesya engire mu nyumba yae, 
LUK.8.42	okuba ariga:ri na muyasya wae, e:buywe enyere, unu ariga amarire myaka ekumi ne:biri, ariga ajo:kufwa. Yesu anu ariga aca:genda ebise nibimuiganya. 
LUK.8.43	Na:ja omugasi unu ariga arwae obure:gu myaka ekumi ne:biri, ariga amariye ebi:nu byae byone ku bafumu, nibatamibwa bo:ne okumuosya. 
LUK.8.44	Oyo namuso:ka inyuma naku:nia ku mufunjo gwe cifwaro cae. Aonao obure:gu bwae nibutemekera. 
LUK.8.45	Yesu Na:ika ati, ?Unu anku:niako niga? Wejire be:ga:na bo:ne, Petero na be:ja:bo niba:ika ati, Ratabugenyi, ebise bikusingiye nibikuiganya, ka awe owa:ika ati, ?Niga anku:niako? 
LUK.8.46	Yesu na:ika ati, Mu:nu anku:niako, okuba enungwa amanaga ganso:kamo. 
LUK.8.47	Mbe omugasi uyo ejire arora ati, atakutura kwiibisa, na:ja nayarara namwifukamira, namubwirira imbere ya ba:nu bo:ne cinu cakora namuku:niako, na kutyo aora aonao. 
LUK.8.48	Namubwira ati, Muyasya wani, okwikirisya kwao kwakuosya. Genda no murembe.
LUK.8.49	Mbe anu ariga aca:ika, na:ja omu:nu unu aso:kere mu nyumba yo mukuru we rikoryanyisyo na:ika ati, Omuyasya wao afu:ye. Wasiga kumunya:sya omwiigisya. 
LUK.8.50	Nawe Yesu ejire ongwa, namuindura ati, Uto:baya, ikirisya:ra kajo:ona. 
LUK.8.51	Wejire akinga mu nyumba, ate:kirisisye mu:nu undi kwingira nage, tari Petero na Yakobo na Yoana nesemwene mwana, na nyiramwene. 
LUK.8.52	Mbe anu bariga nibarira bo:ne nibamuririra, omwene na:ika ati, Mutaja kurira, okuba atafu:ye nawe aongee era. 
LUK.8.53	Nibamuseka nibamugomberera, okuba bariga bamenyere ati afu:ye. 
LUK.8.54	Omwene namugwata okuboko na:ikirira inguru ati, Muyara imuka. 
LUK.8.55	Omwoyo gwae nigusubamo, ne:meregulu aonao. Nababwira okumuyana ebiryo. 
LUK.8.56	Abe:busi bae nibarugu:ra. Nawe omwene nabaragirira batabwirako mu:nu jinu jabao.
LUK.9.1	Nabirikira abe:igisibwa bae ekumi na babiri aamwi, nabayana amanaga no buinga ku misambwa jo:ne, no kuosya amarwara. 
LUK.9.2	Nabatuma okura:sya obukama bwa Nyamuanga, no kuosya abarwae. 
LUK.9.3	Nababwira ati, Mutagega ci:nu ca mu njira, amwi simbo, amwi rukoba, amwi biryo, amwi mpirya, amwi mutaba na kanju ebiri. 
LUK.9.4	Na inyumba yone inu murengiragamo, mubega omwo, muso:kega omwo. 
LUK.9.5	Na bo:ne banu bararemaga okubakuma, mbe wora mwaso:ka mu musi ugwo, muba-ku:kumurirega oruteri rwa mu bigere byemwe, rube rusingiro ku be:ne. 
LUK.9.6	Mbe nibagenda nibe:singa mu misi jo:ne, nibasimura Ebigambo byo bwana, nibaosya ba:nu wo:ne wo:ne.
LUK.9.7	Mbe omukama Erode nongwa jo:ne jinu jakorerwe. Ne:tima:ta okuba abandi bariga niba:ika ati, Yoana asu:kire mu bafu:ye. 
LUK.9.8	Abandi ati, Eliya abonekere, na bandi ati, Oumwi ku baragi ba kara asu:kire. 
LUK.9.9	Erode na:ika ati, Yoana anye namutemereko mutwe, ?nawe ka niga oyo unu enungwako emisango jiri kutya? Nayenja okumurora.
LUK.9.10	Mbe jintumwa wejire jasuba, nibamutondera byone binu bakorere. Nabagega nagenda nabo bwitebe mu musi gunu gwatogwaga Betesaida. 
LUK.9.11	Nawe ebise wejire byamenya nibimuru:ba. Nabaramira akondeywe, na:ika nabo emisango jo bukama bwa Nyamuanga, nabaosya banu bariga bakenere okuosibwa. 
LUK.9.12	Risu:ba wejire ryarengesa, abo rikumi na babiri nibamutako, nibamubwira ati, Ku:ra ebise bagende mu misi na mu nguyo ja ayei bama:me, babone ebiryo, okuba ciri mwibara anu. 
LUK.9.13	Nababwira ati, Emwe mubayane ebiryo. Niba:ika ati, Citari na ci:nu tari mikate eta:nu na swi ibiri, tari cigende cibagurire aba:nu banu bo:ne ebiryo. 
LUK.9.14	Okuba abarume bariga uti bisira bita:nu. Nabwira abe:igisibwa bae ati, Mubenyanje ngobo uti makumi gata:nuta:nu. 
LUK.9.15	Nibakora kutyo nibabenyanja bo:ne. 
LUK.9.16	Nagega emikate eta:nu na swi ibiri, narora inguru mu rwire, nasi:ma najibeganya, nayana abe:igisibwa bae okujitu:ra imbere ye bise. 
LUK.9.17	Nibarya nibe:guta bo:ne. Nibaboja ebiba:ra binu byasigae nibe:jusya bi:bo ekumi na bibiri.
LUK.9.18	Mbe anu ariga acasabwa enyere, abe:igisibwa bae bari aamwi nage. Nababu:sya ati, ?Ebise ebintogaga? 
LUK.9.19	Nibaindura ati, Yoana Omubatija, nawe abandi aba:ika ati, Eliya, na bandi ati, Oumwi ku baragi ba kara asu:kire. 
LUK.9.20	Nababu:sya ati, ?Nemwe omuntogaga? Petero naindura ati, Na:we Kristo wa Nyamuanga. 
LUK.9.21	Omwene nabakomeresya nabaragirira ati, mwasiga kubwirako mu:nu omusango ogwo. 
LUK.9.22	Na:ika ati, Kumwiire Omwana wo mu:nu okunya:sibwa byafu no kuremwa abakaruka na bagabisi abakuru na bandiki, no kwitwa, no kusu:ka ku rusiku rwa kasatu.
LUK.9.23	Nabwira bo:ne ati, Omu:nu akenda okundu:ba, e:ganye omwene, e:twike omusaraba gwae ku:siku, andu:be. 
LUK.9.24	Okuba unu kenda okukisya obuanga bwae aribubusya, na unu wo:ne aribusya obuanga bwae kubwani, oyo aribukisya. 
LUK.9.25	?Okuba omu:nu aribona muri:ro ki, akarya ca:ro co:ne ke:nu nafwirwamo omwoyo gwae? 
LUK.9.26	Okuba unu wo:ne kanjirira jinswaro anye ne misango jani, oyo no Mwana wo mu:nu arimujirira jinswaro, ariba:ja mwikusyo ryae, ne rya Esemwene, ne rya bamaraika abe:ru. 
LUK.9.27	Nawe enibabwira ati, Ni cimari bario banu bemereguyu anu, banu batariraba rufu, kukinga runu barirora obukama bwa Nyamuanga.
LUK.9.28	Emisango ejo wejire jawa, nijiturao siku ita:nu ne:satu, nagega Petero na Yoana na Yakobo, narinya mu ci:ma okusabwa. 
LUK.9.29	Mbe anu ariga aca:sabwa, orususo rwo busu bwae niruinduka, ne cifwaro cae niciba ce:ru nice:ŋengeta. 
LUK.9.30	Mbe rora, ba:nu babiri niba:ika nage, nibo Musa na Eliya. 
LUK.9.31	Nibaboneka mwikusyo, niba:ika ejo kufwa kwae kunu ariga najo:ku:misya mu Yerusalemi. 
LUK.9.32	Mbe Petero na banu ariga:ri nabo bariga be:tirwe jintiro. Nawe wejire barafya, nibarora rikusyo ryae na ba:nu abo babiri bemereguyu aamwi nage. 
LUK.9.33	Mbe anu abo bariga nibajo:kwaukana nage, Petero nabwira Yesu ati, Ratabugenyi, ni kwa bwana eswe okuba anu. Cikore biuna bisatu, ecimwi cao, ne cimwi ca Musa, ne cimwi ca Eliya. Ariga atakumenya cinu ka:ika. 
LUK.9.34	Mbe anu ariga aca:ika ejo, eri:re niri:ja niribasirigisya. Wejire baburira mu ri:re nibo:baya. 
LUK.9.35	Riraka niriso:ka mu ri:re niryaika ati, Oyo niwe Omwana wani omusorwa, nimumungwe. 
LUK.9.36	Oburaka wejire bwamara okwaika, Yesu naboneka enyere:ra. Abe:ne nibajibira mu siku ijo, batabwiriye mu:nu musango na gumwi ku jinu barorere.
LUK.9.37	Mbe mwejo wejire baso:ka ku ci:ma, ecise cinene nicibonana nage. 
LUK.9.38	Mbe omu:nu wa mu cise na:ikirira inguru ati, Omwiigisya, enikuremberesya urore Omwana wani, okuba namwibuye umwi era. 
LUK.9.39	Rora omusambwa ogumugwata, narira aonao, nigumugaragasya nafukumba rifiro, nigumuso:kerako mamba, nigumukaraburakarabura. 
LUK.9.40	Anye namaremberesya abe:igisibwa bao okuguirisya, nibatamibwa. 
LUK.9.41	Yesu naindura na:ika ati, Emwe aba riimbo rinyate:kirisya ne ri:ki:ke, ?ndikingya a:ki okuba nemwe no kube:gumirisya? Re:ta anu Omwana wao. 
LUK.9.42	Anu ariga aca:ja, omusambwa nigumwesa a:si nigumugaragasya muno. Nawe Yesu nagonya omusambwa omujabi, naonya akamura, namusubya kwisemwene. 
LUK.9.43	Bo:ne nibataŋaŋara kurwo buinga bwa Nyamuanga. Nawe bo:ne anu bariga bacarugu:ra byone binu akorere, nabwira abe:igisibwa bae ati, 
LUK.9.44	Emisango jinu mujitu:re mu matwi gemwe, okuba Omwana wo mu:nu kajo:tu:rwa mu maboko ga ba:nu. 
LUK.9.45	Nawe abe:ne batasombo:keywe omusango ogwo, gwariga gubabisire bareme okugumenyegesya. Nibo:baya okubu:sya omusango ogwo kutyo guri.
LUK.9.46	Mbe nijibao jimamba mu be:ne ati, ?Niga ariba mukuru weswe? 
LUK.9.47	Yesu narora ame:ganirisyo ga mu mitima jebwe, nagega Omwana omuto:to, namuta mu rubafu rwae, 
LUK.9.48	nababwira ati, Unu wo:ne arafugesyaga Omwana omuto:to unu mwisi:na ryani, niwe kafugesya anye. Na unu wo:ne arafugesyaga anye, oyo kafugesya unu antumire, okuba omuto:to mwimwe bo:ne, oyo niwe Omukuru. 
LUK.9.49	Yoana naindura na:ika ati, Ratabugenyi, cabwene omu:nu nairisya emisambwa mwisi:na ryao, nicimuga:nya okuba atakuciru:ba eswe. 
LUK.9.50	Yesu namubwira ati, Mutamuga:nya, okuba unu atari muremo wemwe, oyo ni wa ku rubara rwemwe.
LUK.9.51	Mbe jisiku jae ejo kusirwa inguru jejire jafugera, narore:resya obusu bwae okugenda Yerusalemi. 
LUK.9.52	Natuma jintumwa imbere yae, nibagenda mu musi gumwi gwa Basamaria okumwira:bira. 
LUK.9.53	Nibarema okumukuma okuba ariga arore:resisye obusu bwae okugenda Yerusalemi. 
LUK.9.54	Abe:igisibwa bae Yakobo na Yoana wejire barora ejo, niba:ika ati, Ratabugenyi, ?owenda ciragirire omuriro guso:ke mu rwire gubasimagisye, rwa kutyo Eliya akorere? 
LUK.9.55	Omwene nainduka, nabagonya na:ika ati, Mutakumenya omwoyo gunu muri nagwo kutyo guri. 
LUK.9.56	Okuba omwana wo mu:nu ate:jire kusimagisya buanga bwa ba:nu tari kubukisya. Mbe:muka nibagenda mu musi gundi.
LUK.9.57	Mbe anu bariga bacagenda mu njira, omu:nu umwi namubwira ati, Ratabugenyi, enikuru:ba enu urajaga wo:ne wo:ne. 
LUK.9.58	Yesu namubwira ati, Banyamubwe bari na mo:bo, na jinyonyi ja mu rutumba jiri na mo:swi, nawe Omwana wo mu:nu atari na wa kuta mutwe gwae. 
LUK.9.59	Nabwira oundi ati, Ndu:ba. Nawe omwene na:ika ati, Ratabugenyi, siga mbere nijo:kwesa rata. 
LUK.9.60	Omwene namubwira ati, Siga abafu:ye be:sane abafu:ye bebwe, nawe awe genda, ura:syega obukama bwa Nyamuanga. 
LUK.9.61	No undi na:ika ati, Ndakuru:baga, Ratabugenyi, nawe nunsige nambe nirage aba ike:wa:su. 
LUK.9.62	Nawe Yesu namubwira ati, Omu:nu wo:ne akagwata isuka okurima, ne:kebukira inyuma, oyo ate:ire bukama bwa Nyamuanga.
LUK.10.1	Emisango ejo jejire jawa, Ratabugenyi na:uramo abandi makumi gata:nu na gabiri, nabatuma babiri-biri imbere yae okugenda mu misi jo:ne, na:nu wo:ne ariga nenda okuja omwene. 
LUK.10.2	Nababwira ati, Orugeso ni rwafu, nawe abagesi nibo bakeere. Mbe nimusabwe Omwene rugeso, atume abagesi mu rugeso rwae. 
LUK.10.3	Mugende, rora, nabatuma emwe rwa jina:ma aagati ye misege. 
LUK.10.4	Mutagegaga nsagwa amwi rukoba, amwi bikwirya, amwi mutake:syaga mu:nu mu njira. 
LUK.10.5	Na inyumba yo:ne inu murengiragamo, mutangate okwaika ati, Omurembe gube mu nyumba inu. 
LUK.10.6	Akaba arimo Omwana wo murembe, omurembe gwemwe guramubagako. Araba tari kutyo gurabasubagako emwe rindi. 
LUK.10.7	Mwabaga mu nyumba eyo, nimurya nimunywa binu ababayana, okuba omukosi we mirimu e:ire omuyero gwae. Mutaso:kaga mu nyumba eimwi nimwingira mu indi. 
LUK.10.8	Na musi gwone gunu murakingagamo, bakabakuma, mwaryaga cinu barataga imbere yemwe. 
LUK.10.9	Muosyega abarwae banu barimo, mubabwire ati, Obukama bwa Nyamuanga bwafugee kwimwe. 
LUK.10.10	Nawe musi gwone gunu murakingagamo, bakarema okubakuma, mwaurukamo mu njira yagwo, nimwaika ati, 
LUK.10.11	No ruteri rwo musi gwemwe, runu ruri ku bigere byeswe, cabaruku:kumurira emwe, nawe nimumenye ati, Obukama bwa Nyamuanga bwafugee. 
LUK.10.12	Enibabwira ati, Sodoma iriba no kwigumirisya ku rusiku niriya kukira omusi ugwo.
LUK.10.13	Jirikubona Korajini! Jirikubona Betesaida! Okuba ebya managa binu byakoreywe mwimwe, kumba byakoreywe mu Turo na mu Sidoni, bakatee kara benyanjire mwifu bafwae amagunira. 
LUK.10.14	Nawe Turo na Sidoni jiriba no kwigumirisya ku rusiku rwa intambara kukira emwe. 
LUK.10.15	Na:we Kaperinaumu, ?urigungurusibwa kukinga mu rwire? Uri:sibwa ebwire! 
LUK.10.16	Unu kabongwa emwe kanyungwa anye. Na unu kabarema emwe kandema anye, na unu kandema anye kamurema na unu antumire.
LUK.10.17	Mbe abo amakumi agata:nu na gabiri nibasuba nibakonderwa, niba:ika ati, Ratabugenyi, ne misambwa ejico:robera eswe mwisi:na ryao. 
LUK.10.18	Nababwira ati, Nabwene Syetani nagwa okuso:ka mu rwire rwo rurafi. 
LUK.10.19	Rora, nabayae obuinga okutaja jinjoka na jinge na ku managa go:ne ago muremo, amwi ci:nu co:ne citaribo:nona na katyari. 
LUK.10.20	Nawe mutakonderwa okuba emisambwa ejibo:robera, nawe nimukonderwe okuba amasi:na gemwe gandikirwe mu rwire.
LUK.10.21	Mbe mu saa eyo eyo nakonderwa mu Mwoyo Mweru, na:ika ati, Enikusi:ma Rata, Omukuru wo rwire na i:si, okuba wababisire abenge na bengeso emisango jinu, nujiswerurira aba:na bato:to. Nikwo kutyo, Rata, okuba nikwo kutyo jakukondee awe. 
LUK.10.22	Rata ananire byone. Atario mu:nu unu kamenya Omwana, tari Rata. Nakabee atario unu kamenya Rata, tari Omwana, no:yo Omwana kenda okumuswerurira. 
LUK.10.23	Naindukira abe:igisibwa bae, nababwira bwitebe ati, Gana ribando ame:so ganu agarora jinu omurora. 
LUK.10.24	Okuba enibabwira ati, Baragi ba:fu na bakama ba:fu bendaga okurora jinu omurora emwe, nawe batajirorere. Bendaga no kungwa jinu omungwa nawe batajunguywe.
LUK.10.25	Mbe rora, omwiigisya we biragiro nemereguru namusaka, na:ika ati, Mwiigisya, ?nikore kutiki korereki nirye omwandu gwo buanga bwa kajanende? 
LUK.10.26	Namubu:sya ati, ?Byandikirwe kutiki mu biragiro? ?Ousoma kutiki? 
LUK.10.27	Naindura na:ika ati, Yendaga Ratabugenyi Nyamuanga wao no mutima gwao gwone, no mwoyo gwao gwone, na managa gao go:ne, no bwenge bwao bwone, no mwikasyanya wao umwende rwa kutyo wiyendere. 
LUK.10.28	Namubwira ati, Wabarira. Ukakora kutyo uriba no buanga.
LUK.10.29	Nawe omwene ariga nenda okwiyana oburengeresi, nabu:sya Yesu ati, ?Omwikasyanya wani niga? 
LUK.10.30	Yesu naindura ati, Ariga:rio mu:nu unu aso:kaga Yerusalemi, natebera Yeriko. Nagwa mu basa:kusi, nibamufu:ra nibamubuma, nibe:gendera, nibamusiga nayenja okufwa. 
LUK.10.31	Mbe omugabisi ariga natebera mu njira eyo. Mbe wejire amurora nakerera. 
LUK.10.32	No Murawi one naja. Wejire akingao namurora, nakerera. 
LUK.10.33	Nawe Omusamaria umwi ariga naribata naja anu ariga:ri. Wejire amurora namufwira ecigongo. 
LUK.10.34	Namufugerako, naboya amauta gae, namwitiriramo amafuta na manji ge mijabibu, namuta ku sikiri yae, namure:ta mu buma:mo bwa bagenyi, namurwasya. 
LUK.10.35	Wejire bwaca katondo nagega siringi ibiri najiyana omwene nyumba, na:ika ati, Numurwasye. Na cinu co:ne urigwata okusagirira, ndikuriya ariba nasuba. 
LUK.10.36	Mbe owiganirisya atiki, ?Ni uya kwabo abasatu unu ariga mwikasyanya wa unu agu:ye mu basa:kusi? 
LUK.10.37	Na:ika ati, Ni unu amufwiriye ecigongo. Yesu namubwira ati, Genda ukorega kutyo.
LUK.10.38	Mbe anu bariga nibagenda, nengira mu musi-Ariga:rio mugasi risi:na ryae Marita namukunia mu nyumba yae. 
LUK.10.39	Oyo ariga no muyara we:ja:bo natogwa Maryamu, unu enyanjaga mu maguru ga Yesu, nategeresya emisango jae. 
LUK.10.40	Nawe Marita ariga ne mifurubendo myafu ejo kute:ka, namu:jako namubu:sya ati, Ratabugenyi, ?Utakukararwa omuyara we:ja:su ansindikira okufurubenda nenyere? Mbe numubwire ansakire. 
LUK.10.41	Nawe Ratabugenyi naindura namubwira ati, Marita, Marita, awe ouwa omwoyo niwinya:sya-nya:sya misango myafu. 
LUK.10.42	Nawe cinu cikenerwe ni cimwi, na Maryamu e:toramo omugabo gwo bwana gunu atarite:sibwa.
LUK.11.1	Mbe anu ariga:ri rubara rumwi nasabwa, ejire amara, umwi ku be:igisibwa bae namubwira ati, Ratabugenyi, nuci:igisye okusabwa, rwa Yoana kutyo e:igisisye abe:igisibwa bae. 
LUK.11.2	Nababwira ati, Mukasabwa, mwaike ati,
LUK.11.2	Rata, risi:na ryao rikusibwe. Obukama bwao bu:je.
LUK.11.2	Okwenda kwao kuku:misibwe mu ca:ro rwa mu rwire.
LUK.11.3	Uciyane kusiku ebiryo byeswe ebyo kuci:ya.
LUK.11.4	Uci:swaririre ebibi:bi byeswe, okuba eswe one eci:swaririra banu bo:ne ecitonga.
LUK.11.4	Utacisira mu kusakwa, nawe ucikisye mu mubi:bi.
LUK.11.5	Nababu:sya ati, ?Niga kwimwe unu ano musa:ni akamwijira mu bwire aagati, namubwira ati, Musa:ni wani, ndi:sya amasi:ri mikate esatu, 
LUK.11.6	okuba musa:ni wani aja kwanye kuso:ka mu rugendo, nanye nitana ca kuta imbere yae. 
LUK.11.7	Na unu ari mu nyumba naindura na:ika ati, Siga ku:nya:sya. Woryanu orwigi rwigae, na ba:na ba:ni bari nanye ku buriri. Nitakutura kwimuka kukuyana. 
LUK.11.8	Enibabwira ati, Nakabee atakwimuka okumuyana okuba ni musa:ni wae, nawe kurwo kusabirisya kwae ke:muka namuyana byone binu akenere. 
LUK.11.9	Nanye enibabwira ati, Musabwe muriyanwa, muyenje muribona, mwibu:re muri:gurirwao. 
LUK.11.10	Okuba buri mu:nu unu kasabwa kayanwa, na unu kayenja kabona, na unu ke:bu:ra ke:gurirwao. 
LUK.11.11	?Ka niga kwimwe esemwene mu:nu, Omwana wae akamusabwa omukate, kamuyana ebui? ?Amwi akasabwa swi, kayana unu asabire injoka ku swi iyo? 
LUK.11.12	?Amwi akasabwa rigi, kamuyana nge? 
LUK.11.13	Ka tamwa emwe abe bibi:bi mumenyere okuyana aba:na bemwe ebiyanwa byo bwana, ?kutiki, Esomwana wa mu rwire atarikirao okuyana banu abamusabwa Omwoyo Mweru?
LUK.11.14	Yesu ariga nairisya omusambwa omujibi. Mbe wejire omusambwa gwamuso:kako, omujibi na:ika ebise nibirugu:ra. 
LUK.11.15	Nawe abandi niba:ika ati, Kairisya emisambwa kubwa Belijebuli Omukuru we misambwa. 
LUK.11.16	Abandi nibamusabwa ecibarikisyo okuso:ka mu rwire nibamusaka. 
LUK.11.17	Nawe omwene namenya jinu be:gani-risisye, nababwira ati, Obukama bwone buka:ukanamo obwene era obusimagira. Na inyumba ika:ukanamo, inyumba eyo eigwa. 
LUK.11.18	Na Syetani aka:ukanamo mwene:ra, ?obukama bwae burigumao kutiki? Okuba omwaika ati, eniirisya emisambwa kubwa Belijebuli. 
LUK.11.19	Akaba anye eniirisya emisambwa kubwa Belijebuli, ?ka aba:na bemwe abajiirisya kubwa ga? Kwobarikora nibabaramura emwe. 
LUK.11.20	Nawe nkaba anye niirisya emisambwa ne ca:ra ca Nyamuanga, mbe obukama bwa Nyamuanga bwabe:jiye. 
LUK.11.21	Omu:nu wa managa unu ari ne bigwato, akaba narinda orugo rwae, ebi:nu byae biri no murembe. 
LUK.11.22	Nawe unu amukirire amanaga akamwijira namuiga, namusa:kura ebigwato byae byone binu ariga ne:ikanya, nagaba ebi:nu byae. 
LUK.11.23	Unu atari kwanye ni muremo wani, na unu atakukofifya aamwi nanye, oyo kanyarambura.
LUK.11.24	Omusambwa omujabi gukaso:ka mu mu:nu nigutura anu gatari manji, niguyenja awo kwisisya Omwoyo. Wora gwaburwa nigwaika ati, Siga nisube mu nyumba yani munu naso:kere. 
LUK.11.25	Wora gwaja, niguirora yeeree irebekere. 
LUK.11.26	Mbe nigugenda nigure:ta emisambwa jindi eta:nu ne:biri mibi:bi kukira ogwene, nijingira nijiba omwo. Mbe ebya ku bute:ro byo mu:nu uyo ebibi:ya kukira ebyo kwamba.
LUK.11.27	Mbe anu ariga aca:ika ejo, omugasi umwi wa mu cise ne:musya oburaka bwae, namubwira ati, Ina ribando inda inu yakwibuye, na mabere ganu wanenereko. 
LUK.11.28	Nawe omwene namubwira ati, Akiri bana ribando banu abongwa omusango gwa Nyamuanga nibagugumya.
LUK.11.29	Mbe ebise byejire byekofyanya byafu, namba okwaika ati, Riimbo rinu ni:imbo ebi:bi, eriyenja ecibarikisyo. Nawe ritariyabwa cibarikisyo tari ecibarikisyo co muragi Yona. 
LUK.11.30	Okuba rwa Yona kutyo abee cibarikisyo ku Baninawi, nyaburiko no Mwana wo mu:nu ariba cibarikisyo ku ba riimbo rinu. 
LUK.11.31	Omugore wa mu marimbe ari:mereguru mu kuramurwa aamwi na ba:nu ba riimbo rinu, nabe:tira ogwebwe, okuba aso:kere ku bute:ro bwa i:si korereki ongwe obwenge bwa Sulemani. Mbe rora, ario anu unu akirire Sulemani. 
LUK.11.32	Aba:nu ba Ninawi bari:mereguru mu kuramurwa aamwi na ba riimbo rinu, nibabe:tira ogwebwe, okuba abo batee kurwo kusimura kwa Yona. Mbe rora, ario anu unu akirire Yona.
LUK.11.33	Atario mu:nu unu kakongesya itara naitu:ra mu ryobo, amwi atakuifundikirako ci:bo, nawe kaitu:ra ku cikango, korereki banu abengiramo barore obweru. 
LUK.11.34	Itara yo mubiri gwao niryo eri:so ryao. Eri:so ryao rikaba rikobere, no mubiri gwao gwone oguba no bweru. Nawe rikaba ebi:bi, no mubiri gwao gwone gune cisu:te. 
LUK.11.35	Mbe wirinde obweru bunu bukurimo bwasiga kuba cisu:te. 
LUK.11.36	Mbe omubiri gwao gwone gukaba no bweru, gutarimo cisu:te na katyari, omubiri gwone ogwijura obweru rwa itara kutyo eikumurikira no bweru bwayo.
LUK.11.37	Anu ariga aca:ika, Omufarisayo namubirikira okurya ewae. Nengira nenyanja ku biryo. 
LUK.11.38	Omufarisayo wejire arora, narugu:ra okuba atamba kwisa:ba acari kurya. 
LUK.11.39	Ratabugenyi namubwira ati, Emwe Abafarisayo omwosya inguru ye cikombe na isaani, nawe munda jemwe mwijue obusa:kusi no bunyamusi. 
LUK.11.40	Abamu:mu emwe, ?oyo akorere eca inguru tari niwe akorere ne:ca munda? 
LUK.11.41	Nawe mugabire abataka ku binu biri munda, mbe rora, byone nibiba byeru kwimwe. 
LUK.11.42	Nawe jiribabona emwe Abafarisayo! Okuba omugwata omugabo gwa rikumi ku mutekere na warari, ne mikubi jo:ne, nawe nimusiga oburengeresi no kwenda kwa Nyamuanga. Kube:ire okukora ejo, nawe kusiga jiriya uri. 
LUK.11.43	Jiribabona emwe Abafarisayo! Okuba omwenda ebitebe bya imbere mu mekofyanyisyo, no kuke:sibwa mu sokoni. 
LUK.11.44	Jiribabona emwe! Okuba omususana rwa ji:fwa jinu jitakuboneka, jinu aba:nu abaitiŋanako batamenyere.
LUK.11.45	Oumwi ku be:igisya be biragiro naindura na:ika ati, Mwiigisya, uka:ika kutyo outoŋanya neswe one. 
LUK.11.46	Na:ika ati, Nemwe abe:igisya be biragiro, jiribabona! Okuba omugegya aba:nu emigugu jinyate:twikwa, nemwe abene mutakuku:nia ku migugu ejo na ca:ra cimwi. 
LUK.11.47	Jiribabona, okuba omumbaka ebitu:ro bya baragi, ke:nu basaja wanyu nibo babe:tire. 
LUK.11.48	Nikwo kutyo omubambarira ebikorwa bya basaja wanyu no kubi:kirisya, okuba nibo babe:tire, nemwe nimumbaka ebitu:ro byebwe. 
LUK.11.49	No bwenge bwa Nyamuanga kwobwakorere nibwaika ati, Ndibatumira abaragi na jintumwa. Abandi baribe:ta nibabanya:sya. 
LUK.11.50	Amanyinga ga baragi bo:ne, ganu gauruye kuso:ka ku kumogwa kwa i:si, barigabu:sya riimbo rinu. 
LUK.11.51	Okwambira ku manyinga ga Abeli kukinga ku manyinga ga Jakaria, unu e:tiywe aagati ye co:to na iyekaru. Enibabwira ati, garibu:sibwa aba riimbo rinu. 
LUK.11.52	Jiribabona emwe abe:igisya be biragiro. Okuba mwagegere orufunguro rwo bwenge. Emwe abene mutengiye, na banu bengiraga nimubaingirira.
LUK.11.53	Mbe ejire aso:kayo, abandiki na Bafarisayo nibamba okumutamirisya muno, no kumwagurya na misango myafu, 
LUK.11.54	nibamwiteganira, nibenda okumurebusya omusango gunu guraso:ka mu kanwa kae.
LUK.12.1	Mu mwanya ogwo, aba:nu be cise wejire be:kofyana ebisira ne bisira, nibatajana no kutajana, namba okubwira abe:igisibwa bae ati, Mwikenge ecifwimbya ca Bafarisayo, nirwo rurimi. 
LUK.12.2	Nawe gutario gunu guswikiye gunu gutariswerurwa, amwi gunu gwabisirwe gunu gutarimenywa. 
LUK.12.3	Mbe jo:ne jinu mura:ikiye mu cisu:te jiryungwirwa abweru. Na gunu mwariga mwaikiye mu kutwi mu masago, guryaikirwa inguru ku nyumba. 
LUK.12.4	Nanye enibabwira emwe basa:ni bani ati, Muto:bayaga abo abe:ta omubiri, kumara batakutura kukora musango gundi. 
LUK.12.5	Nawe enibabwira unu muro:bayaga. Mu:bayega oyo akamara okwita ari no buinga okwesa mu nyanja yo muriro. Mbe enibabwira ati, Oyo niwe muro:bayaga.
LUK.12.6	?Barukuyure bata:nu batakubaka:namo senti ibiri? Nawe Nyamuanga atakurabirwa eimwi kwijo. 
LUK.12.7	Nawe na jifwiri ja ku mitwe jemwe jibarirwe jo:ne. Muto:ba-yaga, emwe mukirire barukuyure aba:fu. 
LUK.12.8	Mbe enibabwira ati, Unu wo:ne arintogora imbere ya ba:nu, oyo Omwana wo mu:nu one arimutogorera imbere ya bamaraika ba Nyamuanga. 
LUK.12.9	Na unu arinyiga:nira imbere ya ba:nu, oyo ari:ga:nirwa imbere ya bamaraika ba Nyamuanga. 
LUK.12.10	No mu:nu wo:ne unu ka:ika omusango ku Mwana wo mu:nu, ari:swaririrwa, nawe oyo kafuma Mwoyo Mweru atari:swaririrwa. 
LUK.12.11	Mbe barabare:taga emwe mu mekofyanyisyo, na ku basi:ba, na ku banyaŋoma, mutaweraga mwoyo jinu muriindura, amwi jinu muryaika. 
LUK.12.12	Okuba Mwoyo Mweru arabe:igisyaga mu mwanya ogwo jinu jibe:ire okwaika.
LUK.12.13	Omu:nu wa mu cise namubwira ati, Omwiigisya, bwira Omwana wa:su cigabane omwandu. 
LUK.12.14	Nawe omwene namubu:sya ati, ?Mu:nu awe, niga unu anteeo anye okuba muramusi amwi mugabanya wemwe? 
LUK.12.15	Nababwira ati, Murore, mwikenge okurigira kwone, okuba obuanga bwo mu:nu butakuso:ka mu bwafu bwe bi:nu binu kaba ari nabyo.
LUK.12.16	Nababwira ecijekekanyo ati, Ariga:rio muni:bi, oyo risambu ryae ndiundya. 
LUK.12.17	Neganirisya munda yae ati, ?Nje nikore kutiki okuba nitana wa kutu:ra omuuro gwani? 
LUK.12.18	Na:ika ati, Kanje nikore kutya. Nje nifumye amabi:kiro gani, numbake amanene kukira ago, nitu:remo omuuro gwani gwone, ne bi:nu byani byone. 
LUK.12.19	Kumara ndibwira Omwoyo gwani ati, Mwoyo gwani, uri ne bi:nu byafu binu wibi:kiye bya myaka myafu. Isya omwoyo, urye, unywe, usandabe. 
LUK.12.20	Nawe Nyamuanga namubwira ati, Mutamutamu awe, mu ngeta inu oujo:so:sibwamo omwoyo gwao. ?Kambe ebi:nu binu ubi:kire jebibe byaga? 
LUK.12.21	Nikwo kutyo kaba unu ke:bi:kira obuni:bi, nawe atari muni:bi imbere ya Nyamuanga. 
LUK.12.22	Nabwira abe:igisibwa bae ati, Kwenikora nimbabwira ati, Mutaweraga omwoyo obuanga bwemwe cinu murarya, amwi mibiri jemwe binu murafwara. 
LUK.12.23	Okuba obuanga obukira ebiryo, no mubiri ogukira ebifwaro. 
LUK.12.24	Murore banyamukoro kutyo batakubiba amwi batakugesa. Batari na cibi:kiro amwi citara, nawe Nyamuanga kabari:sya. ?Mbe emwe omukira jinyonyi kwiya karinga? 
LUK.12.25	?Niga kwimwe unu katura okwiganirisya nongesya ku mutungara gwae kuboko kumwi? 
LUK.12.26	Mbe araba mutakutura ecito:to muno, ?niki cinu omukora nimuwera omwoyo ebindi?
LUK.12.27	Murore obwaso kutyo obumera. Butakukora murimu, nakabee kuruka mwenda, nawe enibabwira ati, na Sulemani mwikusyo ryae ryone ariga atafwae rwo bwaso bumwi. 
LUK.12.28	Nawe Nyamuanga akaba nafwafya kutyo obunya:si bwa mu ndiri bunu rero burio na mutondo nibabwesa mu co:to, ?mbe ataribafwafya muno emwe? Emwe muri no kwikirisya kuto:to. 
LUK.12.29	Emwe mutayenjaga cinu murarya amwi cinu muranywa, amwi mutawaga omwoyo. 
LUK.12.30	Okuba amaanga ga mu:si nigo agayenja ebyo byone. Nawe Esomwana amenyere ati, mubikenere. 
LUK.12.31	Nawe nimuyenje obukama bwa Nyamuanga, ne bi:nu ebyo muryongesibwako.
LUK.12.32	Muto:baya emwe riijo rito:to, okuba Esomwana akondeywe okubayana emwe obukama. 
LUK.12.33	Muka:ne binu muri nabyo, mugabire abakene. Mwibari:rire jinsagwa jinyatakokora, nibwo obuni:bi bunu butakuwao mu rwire, anu omwifi atakufugera, amwi amaenje gatakunyamura. 
LUK.12.34	Okuba obunibi bwemwe enu buri, niyo emitima jemwe one ejiba.
LUK.12.35	Mwiboe ebibunu byemwe na jitara jemwe nija:ka. 
LUK.12.36	Nemwe abe:ne mube rwa ba:nu banu abarindirira esebugenyi, anu arisubira naso:ka mu buregesi, akaja ne:bu:ra ku rwigi bamwigurireo aonao. 
LUK.12.37	Bari na ribando abagaya abo, esebugenyi ariba:ja nabasanga batengejere. Ni cimari enibabwira ati, ari:boya omwene nabenyanja ku biryo, na:ja nabafurubendera. 
LUK.12.38	Mbe ariba:ja mu cifuro ca kabiri, amwi mu ca kasatu, nabasanga bari kutyo, bari na ribando abagaya abo. 
LUK.12.39	Nawe mumenyere gunu ati, kumba omwenemusi aja:menyere omwanya gunu omwifi are:jiramo, akatengejere, atakasigire nyumba yae kufumurwa. 
LUK.12.40	Mbe emwe one mube mumaririye, okuba Omwana wo mu:nu ke:jira mu mwanya gunu mutakumenya.
LUK.12.41	Petero na:ika ati, Ratabugenyi, ?wacijekekanyisya eswe ecijekekanyo eco, tere amwi ni bo:ne? 
LUK.12.42	Yesu na:ika ati, ?Mbe niga omubi:ki uyo omwiikanyibwa no wo bwenge, unu esebugenyi arisigira aba mu nyumba yae okubagabira omugabo gwebwe ogwe biryo mu mwanya gwabyo? 
LUK.12.43	Ari na ribando omugaya oyo esebugenyi ariba:ja namusanga nakora kutyo. 
LUK.12.44	Ni cimari enibabwira ati, arimukora mukuru ku bi:nu byae byone binu ari nabyo. 
LUK.12.45	Nawe omugaya oyo ariba a:ika mu mutima gwae ati, Ratabugenyi ako:ra oku:ja. Namba okubuma abagaya na bagayagasi, no kurya no kunywa no kukorwa. 
LUK.12.46	Mbe esebugenyi wo mugaya oyo ari:ja ku rusiku runu atakwiganirisyako, na mu saa inu atamenyere, namutematema namuyana omugabo gwae aamwi na banu bate:kirisisye. 
LUK.12.47	No mugaya oyo unu ariga amenyere esebugenyi jinu kenda narema okwira:ba, norwo kukora jinu kenda, oyo aribumwa simbo nyafu. 
LUK.12.48	Nawe unu atakumenya, nakora jinu ji:iro:bumwa, oyo aribumwa simbo no:to. Na unu ayabirwe ebyafu, aryendwa byafu, na unu babi:kisisyeko byafu, oyo barimwendako byafu kukirao.
LUK.12.49	Anye ne:jire kwesa omuriro ku ca:ro. ?Ogwene gukaba nigwaka woryanu, enenda ki? 
LUK.12.50	Nawe ndi no kubatija kunu enijo:batijibwa. Anye eniiganyibwa kutiki kukinga runu kuriku:misibwa! 
LUK.12.51	?Omwiganirisya ati ne:jire kure:ta murembe ku ca:ro? Enibabwira ati, Uri, nawe enire:ta okwaukana. 
LUK.12.52	Okuba okwambira woryanu baribao ba:nu bata:nu mu nyumba imwi ba:uke:ne, abasatu na babiri, amwi babiri na basatu. 
LUK.12.53	Baryaukana esemwene no mwana wae, Omwana nesemwene, nyiramwene aryaukana no muyasya wae, no muyasya aryaukana na nyiramwene, na nyabuko aryaukana no mukamwana wae, no mukamwana aryaukana na nyabuko.
LUK.12.54	Nabwira ebise one ati, Wora mwarora eri:re niritinga ebugwe:suba, aonao nimwaika ati, Iŋuba eijo:kugwa, na ka nikwo kutyo eiba. 
LUK.12.55	Wora mwarora amarimbe nigayemba nimwaika ati, Eijo:kuba mbita, niiba kutyo. 
LUK.12.56	Emwe ba rurimi, mumenyere okurora orususo rwa i:si no rwo rwire. ?Nawe niki cinu cabaingiriye okumenya amagoro ganu?
LUK.12.57	Nemwe abe:ne, ?niki cinu cabaingiriye okwimya eci:na? 
LUK.12.58	Mbe ukaba nugenda aamwi na unu kakubu:ra ku muramusi, ukome:re okungwana nage mu njira, asiga kukukururira ku muramusi, no muramusi nakusira ku muju:ma, no muju:ma nakwesa mu mabubusi. 
LUK.12.59	Enikubwira ati, Utariso:kamo na katyari kukinga runu urimarira okuriya no ruyera rwa ku bute:ro.
LUK.13.1	Mu siku ijo bariga bario aba:nu nibamubwira eja Abagalilaya bariya banu Pilato asa:sisye amanyinga gebwe ne byogo byebwe. 
LUK.13.2	Naindura nababu:sya ati, ?Omwiganirisya ati Abagalilaya abo bariga banyamusi kukira Abagalilaya bo:ne, okuba banya:sibwe kutyo? 
LUK.13.3	Enibabwira ati, Tari kutyo nawe nemwe one mukarema okuta, murisimagira bo:ne kutyo. 
LUK.13.4	Amwi bariya rikumi na bata:nu na basatu, banu bagwiriywe obutingo bwa Siloamu, nibube:ta, ?omwiganirisya ati, abo bariga banyamusi kukira aba:nu bo:ne banu bariga be:kae mu Yerusalemi? 
LUK.13.5	Enibabwira ati, Tari kutyo, nawe nemwe one mukarema okuta, murisimagira bo:ne kutyo.
LUK.13.6	Na:ika ecijekekanyo cinu ati, Ariga:rio mu:nu ari no mutini guyambire mwisambu ryae erye mijabibu. Naja nayenjako amatwasyo nigamuburako. 
LUK.13.7	Nabwira omurimi ati, Rora, wori ni myaka esatu nini:ja okuyenja amatwasyo ku mutini gunu ngamburako. Guteme. ?Kuguma nigunyamura i:si era kubaki? 
LUK.13.8	Omwene naindura na:ika ati, Ratabugenyi, nugusige omwaka gunu one, nje nigweere, niguumire. 
LUK.13.9	Ariba gweya ngutwasya amatwasyo, ni kwa bwana. Ariba gwarema okutwasya, mbe niwo nugutema.
LUK.13.10	Mbe ku rusiku rwa sabato ariga ne:igisya mu rikofyanyisyo rimwi. 
LUK.13.11	Mbe rora, omugasi ariga arwae omusambwa gwo bugo:bo:ke myaka ekumi ne:ta:nu ne:satu, e:etere, ataca:tura kwigorora na katyari. 
LUK.13.12	Mbe Yesu wejire amurora, namubirikira namubwira ati, Omugasi awe, wasurumurwa oburwae bwao. 
LUK.13.13	Namutako amaboko, aonao nagororoka, nakusya Nyamuanga. 
LUK.13.14	Nawe Omukuru we rikoryanyisyo nabiirwa okuba Yesu aosisye ku sabato, nabwira ecise ati, Jirio siku eta:nu na rumwi jinu jirengere okukorerako emirimu. Mbe mwijirega mwijo okuosibwa, nawe tari ku rusiku rwa sabato. 
LUK.13.15	Nawe Ratabugenyi namuindura ati, Rurimi awe, ?mu:nu wo:ne mwimwe atakusibura iŋa yae amwi sikiri yae mwigutu ku rusiku rwa sabato, naisira okuinywesya? 
LUK.13.16	No mugasi unu ni mwana wa Iburaimu, unu aboyerwe Syetani myaka ekumi ne:ta:nu ne:satu, ?oyo ate:ire kusurumurwa mu buboywa obwo ku rusiku rwa sabato? 
LUK.13.17	Mbe ejire a:ika ejo, abaremo bae bo:ne nibe:swara. Ne cise co:ne nicikondererwa jo:ne eje cibaro jinu omwene akorere.
LUK.13.18	Kwakorere na:ika ati, ?Obukama bwa Nyamuanga obususana na ki? ?Nje nibususanye na ki? 
LUK.13.19	Obususana na inje ya karadari, inu omu:nu agegere nayesa mwisambu ryae. Ni:kura niriba eti, na jinyonyi ja mu rutumba nijigwa mu matabi garyo. 
LUK.13.20	Nasuba okwaika ati, ?Obukama bwa Nyamuanga nibususanye na ki? 
LUK.13.21	Obususana ne cifwimbya cinu omugasi uyo agegere nacibisa mu bi:bo bisatu ebya ji:fu, nijifwimba jo:ne.
LUK.13.22	Naribata mu misi na mu nguyo, ne:igisya mu rugendo rwo kuja Yerusalemi. 
LUK.13.23	Omu:nu namubu:sya ati, ?Ratabugenyi, banu barionyibwa ni bato:to? 
LUK.13.24	Omwene namubwira ati, Mukome:re okwingira mu muryango omufunde, okuba enibabwira ati, ba:fu bariyenja okwingira, nibatamibwa. 
LUK.13.25	Omwenemusi ariba amara okwimuka, ne:garao orwigi, nimwamba obwimereguru aanja, no kukonona ku rwigi, nimwaika ati, Ratabugenyi, Ratabugenyi, ci:gurireo. Mbe aribaindura nababwira ati, Nitakubamenya eyo omuso:ka. Mu-nso:keko, emwe bo:ne banu omukora obunyamusi. 
LUK.13.28	Ariba mwarora Iburaimu na Isaka na Yakobo na baragi bo:ne mu bukama bwa Nyamuanga, nemwe nimweswa aanja, niwo kuribayo kurira no kuguguna ame:no. 
LUK.13.29	Bari:ja ba:nu nibaso:ka eburutuka ne:bugwa, na mu murungu na mu marimbe, nibenyanja mu bukama bwa Nyamuanga. 
LUK.13.30	Na rora, bario aba inyuma banu bariba imbere, na bario aba kambere banu bariba abasingirisi.
LUK.13.31	Mu mwanya ogwo Abafaisayo niba:ja, nibamubwira ati, So:ka anu wigendere, okuba Erode kenda okukwita. 
LUK.13.32	Nababwira ati, Mugende mubwire nyamubwe oyo ati, Rora, eniirisya emisambwa niniosya rero na mutondo, no rwa kasatu ndiku:misibwa. 
LUK.13.33	Nawe kunyiire okuribatako rero na mutondo ne:jorirya, okuba omuragi atakutura kufwa atari mu Yerusalemi.
LUK.13.34	Yerusalemi, Yerusalemi, awe rwita baragi, rurasira mabui banu abakutumwagako! Ni kwiya karinga ninenda okukofya aba:na bao, rwa kutyo iŋoko eikofifya ebyanakoko byayo mu mbaba jayo, nawe mutakwenda! 
LUK.13.35	Rora, inyumba yemwe yasigara erugu. Enibabwira ati, mutarisuba kundora, okukinga runu muryaika ati, Arina ribando unu ka:ja mwisi:na rya Ratabugenyi.
LUK.14.1	Nengira okurya ebiryo mu nyumba yo mukuru umwi wa Bafarisayo, nibamurore:rera. 
LUK.14.2	Mbe rora, ariga:rio mu:nu imbere yae unu ariga arwae ifwafura. 
LUK.14.3	Yesu naindura na:ika na be:igisya be biragiro na Bafarisayo na:ika ati, ?Omu:nu e:kirisibwe okuosya ku sabato, tere uri? 
LUK.14.4	Nibajibira. Namugwatako namuosya namuta:tira. 
LUK.14.5	Nababu:sya ati, ?Niga kwimwe unu ari na isikiri yae amwi ŋa yae igu:ye mu cinyo, atakuiso:syamo aonao ku rusiku rwa isabato? 
LUK.14.6	Nibatamibwa okumuindura ejo.
LUK.14.7	Nababwira abo bakokerwe ecijekekanyo, wejire arora kutyo basoraga ebitebe bya imbere, nababwira ati, 
LUK.14.8	Omu:nu akakukoka ku buregesi, utenyanja ku citebe ca imbere, amwi ate:fura nabao unu akokerwe unu akukirire ecibaro. 
LUK.14.9	Na unu akukokere one aka:ja nakubwira ati, Tera unu. Mbe nuwamba okwiswara okusuba ku citebe ca ku bute:ro. 
LUK.14.10	Nawe ukakokwa wagenda nuwinyanja ku citebe ca ku bute:ro, korereki unu akukokere aka:ja akubwire ati, Musa:ni wani, fugera enu imbere. Niwo nu:ba ne cibaro imbere ya banu bo:ne winyanjire nabo ku biryo. 
LUK.14.11	Okuba omu:nu wo:ne unu ke:kusya arikeibwa, na unu ke:keya arikusibwa.
LUK.14.12	Nabwira na unu amukokere ati, Ukate:ka ebiryo bya mu mwisi amwi bya ke:goro, utakoka basa:ni bao, amwi ba:na banyu, amwi ba ruganda rwanyu, amwi be:kasyanya bao abani:bi, amwi bate:fura nibasuba okukukoka awe one nibakuriya. 
LUK.14.13	Nawe ukate:ka amarya, ukokega abataka na barema na batigisi na baofu. 
LUK.14.14	Nikwo uriyabwa ribando, okuba hatari na ca kukuriya, okuba uririywa mu kusu:ka kwa barenge:resi.
LUK.14.15	Mbe oumwi ku banu bariga benyanjire aamwi nage ku biryo, wejire ongwa ejo, namubwira ati, Arina ribando unu ariri:ra ebiryo mu bukama bwa Nyamuanga. 
LUK.14.16	Omwene namubwira ati, Ariga:rio mu:nu ate:kere oburegesi butamire, nakoka ba:fu. 
LUK.14.17	Natuma omugaya wae mu mwanya gwo buregesi abwire banu bakokerwe ati, Mu:je, okuba byone byamaririywe. 
LUK.14.18	Nibamba bo:ne okusabwa okwiswaririrwa na mutima gumwi. Owo kwamba namubwira ati, na:ma:gura esambu, kunyiire nigende okurirora. Enikusabwa nyiswaririra. 
LUK.14.19	No undi namubwira ati, Na:ma:gura ŋa ekumi ejo kukora emirimu. Enigenda okujisaka. Enikusabwa nyiswaririra. 
LUK.14.20	No undi namubwira ati, Na:ma:twara omugasi. Kwenikora nintamibwa oku:ja. 
LUK.14.21	Mbe omugaya oyo na:ja namubwira esebugenyi ejo. Mbe omwenemusi niwo nabiirwa, nabwira omugaya wae ati, Uruka bwangu, ugende mu njira na mu tuyira twa mu musi, u:re:te anu abataka na barema na baofu na batigisi. 
LUK.14.22	Omugaya na:ika ati, Ratabugenyi, eco wandagirira cakorerwe, nawe omwanya gucario. 
LUK.14.23	Esebugenyi nabwira omugaya wae ati, Uruka emwira ugende mu njira na mu makondo, ubasinyirisya okwingira, korereki inyumba yani i:jure. 
LUK.14.24	Okuba enibabwira ati, Ku ba:nu banu bariga bakokerwe, atario na umwi unu karaba ku buregesi bwani.
LUK.14.25	Ebise byafu byariga nibigenda nage. Nabaindukira nababwira ati, 
LUK.14.26	Omu:nu aka:ja kwanye, akarema okusoka esemwene na nyiramwene no mugasi wae, na ba:na bae, nabamura ba:bo, na byara ba:bo, ka no buanga bwae omwene, oyo atakutura kuba mwiigisibwa wani. 
LUK.14.27	Unu wo:ne atakugega omusaraba gwae omwene nandu:ba, oyo atakutura kuba mwiigisibwa wani. 
LUK.14.28	?Okuba niga kwimwe unu kaba nenda okumbaka inyumba, atakutangata okwinyanja nabara ebye mirimu jae, akaba ari ne byo kuimara? 
LUK.14.29	Amwi akaba amarire okuturao omusingi, natamibwa okuimara, banu bo:ne abarora basiga kwamba kumuseka, 
LUK.14.30	niba:ika ati, Omu:nu unu ambire okumbaka, okuimara nikumutamya.
LUK.14.31	?Amwi ni mukama ki unu kaja okurwana no mukama oundi, atakwamba okwinyanja narwaja emisango, araba katura kugenda ne bisira rikumi okubonana na uriya namu:jako ari ne bisira amakumi agabiri? 
LUK.14.32	Araba atakutura, katuma jintumwa nasabwa omure:bo uriya akaba acari kura muno. 
LUK.14.33	Mbe nikwo kutyo no mu:nu wo:ne kwimwe unu atakurema byone binu ari nabyo, atakutura kuba mwiigisibwa wani. 
LUK.14.34	Mbe omunyu gukondere, ?nawe omunyu gukakuba abagurunga kutiki? 
LUK.14.35	Oguba gatace:ire esambu, nakabee guri kuguumira, nawe abagwesa anja. Unu ari na matwi go kungwa nongwe.
LUK.15.1	Mbe abatobesya bo:ne na be bibi:bi bariga nibamufugerako korereki bamungwe. 
LUK.15.2	Abafarisayo na bandiki nibe:toŋanira, niba:ika ati, Omu:nu unu kakuma abe bibi:bi narya nabo. 
LUK.15.3	Nababwira ecijekekanyo ati, 
LUK.15.4	?Ni mu:nu ki kwimwe unu ana ji:na:ma rigana, akaburwako eimwi, atakujisiga ejo amakumi agata:nu na agana ne:ta:nu ne:na (99) emwira, naru:ba eyo yabura kukinga anu kaibonera? 
LUK.15.5	Mbe akaibona, kaitu:ra kwibega ryae nakonderwa. 
LUK.15.6	Akakinga ika, kabirikira abasa:ni bae na be:kasyanya bae, na:ika ati, Mukonderwe aamwi nanye, okuba nabona i:na:ma yani inu yariga iburire. 
LUK.15.7	Enibabwira ati, Nikwo kutyo kurabaga kukonderwa mu rwire kurwo we bibi:bi oumwi akata, okukira abarenge:resi amakumi agata:nu na agana na bata:nu na bana (99) banu batakenere kuta.
LUK.15.8	?Amwi ni mugasi ki unu ari na jimpirya ekumi, akaburirwako orumwi, atakukongesya itara, neerera inyumba, naruyenjera rukwebera kukinga anu karubonera? 
LUK.15.9	Akarubona, nabirikira abasa:ni bae na be:kasyanya bae, na:ika ati, Mukonderwe aamwi nanye, okuba nabona orupirya rwani runu rwari rumburire. 
LUK.15.10	Enibabwira ati, Nikwo kutyo kurabaga kukonderwa imbere ya bamaraika ba Nyamuanga kurwo we bibi:bi oumwi akata.
LUK.15.11	Na:ika ati, Ariga:rio mu:nu unu ariga:ri na bamura bae babiri. 
LUK.15.12	Omuto:to nabwira esemwene ati, Rata, nana omugabo gwe bi:nu gunu gunyiire. Mbe nabagabira ebi:nu byae. 
LUK.15.13	Mbe wejire jaturao siku no:to, Omwana omuto:to nakofya ebi:nu byae byone, naribata nagenda mu:si ya kura. Nanyaramburire:yo ebi:nu byae mu ntungwa jimbi:bi. 
LUK.15.14	Mbe wejira amara okweseranya byone, njara nyafu ni:gwa mu:si eyo, namba okukena. 
LUK.15.15	Nagenda nagwatirirana na mwinengo umwi wa mu ca:ro eco. Oyo namutuma mu rure:bero rwae okure:ba jingurube. 
LUK.15.16	Ne:sigomberaga okwigusya inda yae na masusu ganu jingurube jaryaga, nawe ariga atario mu:nu wa kumuyana.
LUK.15.17	Nawe ejire e:inda na:ika ati, Abakosi bo muyero aba rata ni baringa banu abe:guta ebiryo nibatamwa, ka:nye enifwira anu no mweko! 
LUK.15.18	Nje ni:muke nigende ku rata, nimubwire ati, Rata, nanyamuye mu rwire na imbere yao. 
LUK.15.19	Nitace:ire kutogwa mwana wao. Nkora rwo umwi ku bakosi bao. 
LUK.15.20	Ne:muka nagenda kwisemwene. Nawe anu ariga acari kura, esemwene namurora, namufwira ecigongo nabirima namugwa mu cifuba, namunyunya muno. 
LUK.15.21	Omwana namubwira ati, Rata, nanyamuye mu rwire na imbere yao. Nitace:ire kutogwa mwana wao. 
LUK.15.22	Nawe esemwene nababwira abagaya bae ati, Mugende bwangu mure:te omwenda gunu gukondere kukira jo:ne, mugumufwafye. Mumutere inarye ku ca:ra, ne bikwirya mu maguru gae. 
LUK.15.23	Mure:te ne cinyara ecinure, muci:te. Cirye cisandabe. 
LUK.15.24	Okuba Omwana wani unu ariga aburire abonekere. Nibamba okukonderwa.
LUK.15.25	Nawe Omwana wae Omukuru ariga:ri mu ndimiro. Ejire afugera ku nyumba, nongwa okwimba no kubina. 
LUK.15.26	Nabirikira oumwi ku bagaya, namubu:sya ati, ?Ni misango ki ijo? 
LUK.15.27	Namubwira ati, Omumura wanyu e:jire, ne:somwana amwitiye ecinyara ecinure okuba amubwene ari muanga. 
LUK.15.28	Omwene nabiirwa, narema okwingira. Esemwene nauruka namuremberesya. 
LUK.15.29	Nawe omwene naindura nabwira esemwene ati, Rora, anye namarire emyaka jinu myafu ninkukorera, amwi nicariga kukaya ciragiro cao na katyari. Nawe ucariga kunanako na ka:nabusi korereki nikonderwe na basa:ni bani. 
LUK.15.30	Nawe Omwana wao oyo, unu amarire ebi:nu byao na bamaraya, niwe we:tira ecinyara ecinure. 
LUK.15.31	Mwene namubwira ati, Mwana wani, awe uri aamwi nanye kusiku, ne byani byone ni byao. 
LUK.15.32	Nawe kwari kwiire cikonderwe no kusandaba, okuba unu omumura wanyu unu ariga afu:ye asubiro:rora, ka:riga aburire naboneka.
LUK.16.1	Mbe nabwira abe:igisibwa bae one ati, Ariga:rio mu:nu muni:bi unu ariga:ri no mubi:ki wae. Oyo nibamubu:ra ati, Ke:seranya ebi:nu byao. 
LUK.16.2	Namubirikira namubu:sya ati, ?Niki cinu enungwa kwawe? Bara obukumi bwo bubi:ki bwao, okuba utaca:tura kuba mubi:ki. 
LUK.16.3	Omubi:ki oyo na:ika munda yae ati, ?Nje nikore kutiki, okuba Ratabugenyi kante:sya obubi:ki bwani? Okurima ntakutura, no kusabirisya eni:swara. 
LUK.16.4	Nimenyere cinu ndakora, araba banyirisya mu bubi:ki, jebankumega mu nyumba jebwe. 
LUK.16.5	Nabirikira buri unu ariga natongwa esebugenyi, nabu:sya owo kwamba ati, ?Ratabugenyi kakutonga ki? 
LUK.16.6	Na:ika ati, Madebe egana aga mafuta. Namubwira ati, Gega inyaruba yao, winyanje bwangu wandike makumi gata:nu. 
LUK.16.7	Niwo nabu:sya oundi ati, ?Ka:we outongwa ki? Na:ika ati, Misere egana ejo buro. Namubwira ati, Gega inyaruba yao wandike makumi gata:nu na gasatu. 
LUK.16.8	Mbe esebugenyi nakuya omubi:ki omurangirangi, okuba akora eco bwenge. Okuba aba:na ba magoro ganu ni bengeso mwiimbo ryebwe kukira aba:na bo bweru. 
LUK.16.9	Anye enibabwira ati, Mutaranega obusa:ni nimukorera jimpirya jo burangirangi, korereki jikawao, babakume emwe mu bwikaro bunyatawao.
LUK.16.10	Unu ari mwiikanyibwa ku ci:nu ecito:to, na ku cinene one ni mwiikanyibwa. Na unu kanyamura ku ci:nu ecito:to, na ku cinene one kanyamura, 
LUK.16.11	Mbe mukaba mutari be:ikanyibwa ku mpirya jindangirangi, ?niga unu aribabi:kisya obuni:bi bwe cimari? 
LUK.16.12	Na mukaba mutari be:ikanyibwa ku bya bandi, ?niga unu aribayana ebyemwe? 
LUK.16.13	Atario mukosi unu katura okukorera besebugenyi babiri. Okuba katamanganwa no umwi, nenda oundi, amwi karuma ku umwi, nagaya oundi. Mutakutura kukorera Nyamuanga no kukorera jimpirya one.
LUK.16.14	Na Bafarisayo, banu bariga mbarigira jimpirya, nibongwa ejo jo:ne, nibamuseka. 
LUK.16.15	Nababwira ati, Emwe nemwe omwikora barenge:resi imbere ya ba:nu, nawe Nyamuanga amenyere emitima jemwe. Okuba jinu ejisi:mwa mu ba:nu ni ja bujabi imbere ya Nyamuanga. 
LUK.16.16	Ebiragiro byariga birio na baragi kukinga ku Yoana. Okwambira mu siku ijo Ebigambo byo bwana ebyo bukama bwa Nyamuanga ebira:sibwa, na mu:nu wo:ne ke:ingisyamo biiga. 
LUK.16.17	Nawe ni kwangu orwire na i:si okuwao, okukira inyuguta eimwi eya mu biragiro okuwao.
LUK.16.18	Omu:nu wo:ne unu arairisyaga omugasi wae, natwara oundi, kaba muromesi. Na unu aratwaraga unu omurume wae airisisye, kaba muromesi.
LUK.16.19	Ariga:rio mu:nu muni:bi ariga nafwara omwenda gwo ruyoyo na bafuta nde:si, nakonderwa kusiku mu byo rumura. 
LUK.16.20	Na ka ariga:rio no mutaka risi:na ryae Lajaro, ama:mibwaga aanja ku muryango gwae aoe birondaronda. 
LUK.16.21	Ne:sigomberaga okwiguta binu byaragaraga okuso:ka ku meja yo muni:bi. Na jimbwa nijija nijimurambaramba ebironda.
LUK.16.22	Ejire e:ya omutaka nafwa nagegwa na bamaraika nibamusira mu cifuba ca Iburaimu. No muni:bi one nafwa ne:swa. 
LUK.16.23	Ne:namusya ame:so gae ebwire ari mu nya:ko, namurora Iburaimu ari kura, na Lajaro ari mu cifuba cae. 
LUK.16.24	Na:ikirira inguru ati, Rata Iburaimu, nfwira ecigongo, utume Lajaro, e:ne isonde ye ca:ra cae mu manji anyirisye orurimi rwani, okuba ena:sibwa mu muriro gunu. 
LUK.16.25	Nawe Iburaimu namubwira ati, Mwana wani, icuka ati, awe wabonaga ebikonde mu buanga bwao, na Lajaro one kutyo abonaga ebibi:bi. Nawe woryanu omwene kakondererwa, nawe awe ounya:sibwa. 
LUK.16.26	Na kukira ejo ririo eugo ere:ra aagati yeswe nemwe, korereki banu abenda okuso:ka enu okuja eyo kwimwe bataja kutura, norwo abendeyo bataja kwambuka kuja enu kwiswe. 
LUK.16.27	Na:ika ati, Mbe enikuremberesya, rata, numutume mu nyumba ya rata, 
LUK.16.28	okuba ndi na bamura ba:su bata:nu. Ababwire batarija ku:ja anu one mu kunya:sibwa kunu. 
LUK.16.29	Nawe Iburaimu na:ika ati, Bari na Musa na baragi, babongwe abo. 
LUK.16.30	Na:ika ati, Uri Rata Iburaimu. Nawe oumwi ku bafu:ye akabaja:ko abata. 
LUK.16.31	Namubwira ati, Bakarema okungwa Musa na baragi, nakabee ari umwi ku bafu:ye akasu:ka, one batakwikirisya.
LUK.17.1	Nabwira abe:igisibwa bae ati, Ebyo kwiku:jusya ni busibusi bi:je. Nawe jirimubona oyo kabire:ta! 
LUK.17.2	Akiri oyo okusibikwa orubui mu cimiro cae, e:swe mu nyanja, okukira okwiku:jusya umwi ku banu abato:to. 
LUK.17.3	Mukabuke. Omwana wanyu akakaya, umugonye. Akata, umwiswaririre. 
LUK.17.4	Akakukaya kwiya kata:nu na kabiri mu rusiku rumwi, nakusubako kwiya kata:nu na kabiri, na:ika ati, Nata, umwiswaririre. 
LUK.17.5	Jintumwa jae nijibwira Ratabugenyi ati, Congesyeko okwikirisya kweswe. 
LUK.17.6	Ratabugenyi na:ika ati, Kumba muri no kwikirisya rwa inje ya ikaradari, mukabwira rikuyu rinu ati, Iika, ujo:yambwa mu nyanja, ryakabonguywe.
LUK.17.7	?Nawe niga kwimwe ari no mugaya narima amwi nare:ba, akengira naso:ka mwisambu, kamubwira ati, Ija bwangu winyanje urye? 
LUK.17.8	?Nawe amwi atakumubwira ati, Sabura ebiryo, nirye. Iboya unfurubendere, nimare okurya no kunywa, niwo awe one urye no kunywa? 
LUK.17.9	?Kamusi:ma omugaya oyo okukora jinu karagirirwa? 
LUK.17.10	Emwe one nikwo kutyo, wora mwamara okukora jo:ne jinu muragiriywe, mwaike ati, Eswe ciri bagaya banu bate:ire. Jinu jariga jici:ire okukora nijo cakorere.
LUK.17.11	Anu bariga bari mu njira nibagenda Yerusalemi, naitiŋana aagati ya Samaria na Galilaya. 
LUK.17.12	Mbe wejire engira mu musi gumwi, nabonana na be bigenge ekumi bemereguyu kura. 
LUK.17.13	Niba:ikirira inguru ati, Yesu Ratabugenyi, cifwire ecigongo. 
LUK.17.14	Wejire abarora, nababwira ati, Mugende mwiyeresye ku bagabisi. Mbe anu bariga bacagenda mbaosibwa. 
LUK.17.15	Mbe oumwi kwabo, wejire arora ati aora, nainduka nakuya Nyamuanga na buraka bunene. 
LUK.17.16	Nagwa mu maguru gae namusi:ma. Na ka oyo ariga:ri Musamaria. 
LUK.17.17	Yesu naindura na:ika ati, ?Bataosibwa bo:ne ekumi? ?Nawe bariya abata:nu na bana babee a:ki? 
LUK.17.18	?Bataboneka ba kuinduka okukusya Nyamuanga, tari omugenyi unu? 
LUK.17.19	Namubwira ati, Imuka, wigendere. Okwikirisya kwao kwakuonya.
LUK.17.20	Wejire abu:sibwa Abafarisayo ati, ?Obukama bwa Nyamuanga obu:jari? Naindura na:ika ati, Obukama bwa Nyamuanga butaku:ja mburorwa. 
LUK.17.21	Amwi bataryaika ati, Rora, buri anu, amwi ati, Buri ariya. Okuba rora, obukama bwa Nyamuanga buri mwimwe. 
LUK.17.22	Nabwira abe:igisibwa bae ati, Jisiku jiri:ja runu muririgira okurora orumwi ku siku jo Mwana wo mu:nu, nawe mutarirubona. 
LUK.17.23	Mbe baribabwira ati, Rora ari ariya, amwi ati, Rora ari anu. Mutagendaga, amwi mutabaru:baga. 
LUK.17.24	Okuba rwo rurafi kutyo orurabisya kuso:ka ku rubara orumwi emwaro yo rwire kukinga ku rubara orundi emwaro yo rwire, nikwo kutyo no Mwana wo nu:nu ariba ku rusiku rwae. 
LUK.17.25	Nawe okwamba kumwiire okunya:sibwa kwafu no kuremwa na ba riimbo rinu. 
LUK.17.26	Mbe rwa kutyo jariga mu siku ja Nuu, nikwo kutyo one jiriba mu siku jo Mwana wo mu:nu. 
LUK.17.27	Baryaga nibanywa nibatwara nibagaburwa, okukinga ku rusiku rurya Nuu engiye mu ngaraba, induruma ni:ja ni:basingarisya bo:ne. 
LUK.17.28	Na rwa kutyo jariga mu siku ja Lutu, baryaga nibanywa nibagura nibaka:na nibabiba nibombaka. 
LUK.17.29	Nawe ku rusiku rurya Lutu aso:kere mu Sodoma, omuriro nigugwa no muti gwe cibiriti okuso:ka mu rwire, nibibasingarisya bo:ne. 
LUK.17.30	Nikwo kutyo one jiriba ku rusiku runu Omwana wo mu:nu ariswerurwa.
LUK.17.31	Ku rusiku urwo unu ariba inguru ku nyumba, ne bi:nu byae biri mu nyumba, atari:ka kubiso:syamo. Na unu ari mwisambu one kutyo ataja kusuba inyuma. 
LUK.17.32	Mwicuke muka Lutu. 
LUK.17.33	Unu kayenja okuonya obuanga bwae aribubusya, nawe unu kabubusya niwe aribubona. 
LUK.17.34	Enibabwira ati, Mu ngeta eyo babiri bariba bama:mire ku buriri bumwi. Oumwi arigegwako, oundi nasigwa. 
LUK.17.35	Babiri bariba nibasya aamwi, oumwi arigegwako, oundi nasigwa. 
LUK.17.36	Ba:nu babiri bariba mwisambu, oumwi arigegwako, oundi nasigwa. 
LUK.17.37	Nibaindura nibamubu:sya ati, ?A:ki, Ratabugenyi? Nababwira ati, Anu oguba omutumbi, eyo niyo ejikofyanyisya jimpungu.
LUK.18.1	Nababwira ecijekekanyo kutyo kube:ire okusabwaga kusiku kuigwa uri. 
LUK.18.2	Na:ika ati, Ariga:rio muramusi mu musi gumwi, unu ato:bayaga Nyamuanga, amwi atabaraga mu:nu. 
LUK.18.3	Ariga:rio mutumba mu musi ugwo. Namu:jagako na:ika ati, Ndamura no musoko wani. 
LUK.18.4	Natangata okurema, nawe ejire e:ya na:ika munda yae ati, Nakabee nitaku:baya Nyamuanga amwi nitakubara mu:nu, 
LUK.18.5	nawe omutumba unu ka:nya:sya, nje nimuramure, kuguma nantamirisya okunyege:rera kusiku. 
LUK.18.6	Ratabugenyi na:ika ati, Mungwe omuramusi uyo atari murengeresi kutyo ka:ika. 
LUK.18.7	?Mbe na Nyamuanga atariramura abasorwa bae banu abamuririra mu mwisi na mu ngeta, nabe:gumirisisya? 
LUK.18.8	Enibabwira ati, aribaramura bwangu. ?Nawe Omwana wo mu:nu ariba:ja, arisanga okwikirisya ku ca:ro?
LUK.18.9	Bariga bario abandi banu be:ganirisyaga ati, ciri barenge:resi, nibagaya abandi bo:ne. Abo nababwira ecijekekanyo cinu ati, 
LUK.18.10	Ba:nu babiri barinyire mu yekaru baje okusabwa. Oumwi ariga Mufarisayo, no undi mutobesya. 
LUK.18.11	Omufarisayo ne:mereguru nasabwa omwene emisango jinu ati, Nyamuanga, enikusi:ma okuba anye nitari rwa ba:nu abandi, abasa:kusi, abajimya, abaromesi, nakabee ari rwo mutobesya unu. 
LUK.18.12	Anye enisara:rira kwiya kabiri mu bwoyo. Enigwata omugabo gwa rikumi ku bi:nu byone binu enibona. 
LUK.18.13	Nawe omutobesya nemereguru kura, narema no kwesya ame:so gae ku rwire, nawe ne:buma mu cifuba, na:ika ati, Nyamuanga nfwira ecigongo anye owe bibi:bi. 
LUK.18.14	Enibabwira ati, Omu:nu uyo e:kire okusuba mu nyumba yae abariywe oburengeresi kukira wuriya, okuba omu:nu wo:ne unu ke:kusya arikeibwa, na unu ke:keya arikusibwa.
LUK.18.15	Mbe nibamure:tako na ba:na abato:to, abakunieko, nawe abe:igisibwa bae wejire barora nibabagonya. 
LUK.18.16	Nawe Yesu nababirikira na:ika ati, Musige aba:na bato:to ba:je kwanye, mutabaganya, okuba abe:ja:bo abo obukama bwa Nyamuanga ni bwebwe. 
LUK.18.17	Ni cimari enibabwira ati, Unu wo:ne araremaga okwikirisya obukama bwa Nyamuanga rwo mwana omuto:to, oyo ataringiramo kata.
LUK.18.18	Omu:nu mukuru umwi namubu:sya ati, Awe omwiigisya wo bwana, ?nikore kutiki korereki nirye omwandu gwo buanga bwa kajanende? 
LUK.18.19	Yesu namubu:sya ati, ?Ountogera ki owo bwana? Atario wa bwana tari umwi, niwe Nyamuanga. 
LUK.18.20	Ebiragiro ubimenyere ati, Utaromeraga, Ute:taga, Ute:baga, Utabeeresyaga, Ubarega esomwana na nyokomwana. 
LUK.18.21	Na:ika ati, Ejo jo:ne ndajigwatire kuso:ka buto:to bwani. 
LUK.18.22	Yesu ejire ongwa, namubwira ati, Ucagerukiyweko musango gumwi. Ka:na binu uri nabyo byone, ubigabire abataka, mbe niwo uriba no buni:bi mu rwire. Mbe niwo nu:ja nu:ndu:ba. 
LUK.18.23	Nawe wejire ongwa ejo nasurumbara muno, okuba ariga:ri muni:bi muno.
LUK.18.24	Mbe Yesu wejire amurora na:ika ati, One kutakome:e abani:bi okwingira mu bukama bwa Nyamuanga! 
LUK.18.25	Okuba ni cangu ingamira okufurumita mwiundu rya isinga kukira omuni:bi okwingira mu bukama bwa Nyamuanga. 
LUK.18.26	Banu bonguywe niba:ika ati, ?Kambe niga katura okukira? 
LUK.18.27	Omwene na:ika ati, Binu ebitamya aba:nu, Nyamuanga kabitura. 
LUK.18.28	Petero na:ika ati, Rora, eswe casigire ebyeswe nicikuru:ba. 
LUK.18.29	Nababwira ati, Ni cimari enibabwira ati, Atario mu:nu unu asigire inyumba, amwi mugasi, amwi bamura ba:bo, amwi be:busi, amwi ba:na, kurwo bukama bwa Nyamuanga, 
LUK.18.30	nawe kabona kwiya ka:fu woryanu mu siku jinu, na mu siku jinu eji:ja kabona obuanga bunu butakuwao.
LUK.18.31	Nagega abo rikumi na babiri, nababwira ati, Rora, ecigenda Yerusalemi, na jinu jo:ne jandikirwe abaragi jiriku:mira ku Mwana wo mu:nu. 
LUK.18.32	Okuba aritu:rwa ku Ba:maanga, najimibwa, nibamwimaturira, nibamufuburira amafwefu, 
LUK.18.33	barimusanya jisanyu nibamwita, na ku rusiku rwa kasatu arisu:ruka. 
LUK.18.34	Abe:ne batasombo:keywe ejo na gumwi. Omusango ogwo gwariga gubabisiywe, nibarema okwite:ge:resya jinu a:ikire.
LUK.18.35	Mbe anu ariga ajo:fugera okukinga Yeriko, omuofu ariga enyanjire ku njira nasabirisya. 
LUK.18.36	Ejire ongwa ecise niciitiŋana, nabu:sya ati, ?Eco niki? 
LUK.18.37	Nibamubwira ati, Yesu Omunajareti niwe kaitiŋana. 
LUK.18.38	Na:ikirira inguru ati, Yesu, awe mwana wa Daudi, ufnwire ecigongo. 
LUK.18.39	Banu bariga batangatire nibamugonya ajibire. Nawe omwene neyongesya muno okwanikirisisya inguru ati, Awe Omwana wa Daudi, unfwire ecigongo. 
LUK.18.40	Yesu nemereguru, naragirira okumure:ta anu ariga:ri. Mbe wejire afugera yei, namubu:sya ati, 
LUK.18.41	?Owenda nikukorere kutiki? Na:ika ati, Ratabugenyi, enenda okurora. 
LUK.18.42	Yesu namubwira ati, Wayanwa okurora kwao. Okwikirisya kwao kwakuosya. 
LUK.18.43	Aonao narora, namuru:ba nakusya Nyamuanga. Aba:nu bo:ne wejire barora, nibakuya Nyamuanga.
LUK.19.1	Nengira mu Yeriko naitiŋanamo aagati. 
LUK.19.2	Mbe rora, ariga:rio mu:nu unu atogwaga risi:na ryae Jakayo. Omwene ariga mukuru wa batobesya na ka ari muni:bi. 
LUK.19.3	Oyo nayenja okurora Yesu kutyo ari, natamibwa kurwe cise, okuba ariga:ri mufui. 
LUK.19.4	Natangata nabirima narinya kwikuyu korereki amurore, okuba ariga naja okuitiŋana ku njira eyo. 
LUK.19.5	Mbe Yesu wejire akinga anu ariga:ri, nararamira inguru, namubwira ati, Jakayo, ika bwangu, okuba rero kunyiire okuoya ike:wao. 
LUK.19.6	Ne:ka bwangu, namuramira akondeywe. 
LUK.19.7	Wejire barora, nibe:toŋanira bo:ne, niba:ika ati, Asumbiye ewo mu:nu we bibi:bi. 
LUK.19.8	Jakayo nemereguru, namubwira Ratabugenyi ati, Rora, Ratabugenyi, enigabira abataka nusu ye bi:nu byani. Ka:raba nasa:kuraga mu:nu wo:ne ci:nu cae, enimusubisya kwiya kana. 
LUK.19.9	Yesu namubwira ati, Rero omweruro gwejire mu nyumba inu, okuba unu one ni mwana wa Iburaimu. 
LUK.19.10	Okuba Omwana wo mu:nu e:jire okuyenja cinu caburire no kucionya.
LUK.19.11	Mbe wejire bongwa ejo, neyongesya okubabwira ecijekekanyo, okuba ariga:ri yei na Yerusalemi, okuba bariga nibe:ganirisya ati, obukama bwa Nyamuanga obujo:boneka bwangu. 
LUK.19.12	Kwakorere na:ika ati, Ariga:rio mu:nu mukuru unu ajiye mu:si ya kura, korereki arye iŋoma niwo asubo:suba. 
LUK.19.13	Nabirikira abagaya bae ekumi, nabayana ratiri ekumi ja jimpirya na:ika ati, Mwibusyegamo kukinga anu ndijira. 
LUK.19.14	Nawe aba:nu bae nibamusinirirwa, nibatuma jintumwa inyuma yae, niba:ika ati, Citakwenda oyo acitunge.
LUK.19.15	Mbe wejire amara okurya iŋoma, nasuba naragirira babirikirwe abagaya abo ayae jimpirya, korereki amenye omuri:ro gunu be:busisyemo. 
LUK.19.16	Owo kwamba na:ja na:ika ati, Ratabugenyi, iratiri yao ye:buyemo ejindi ikumi. 
LUK.19.17	Namubwira ati, Wakondya, awe mugaya wo bwana. Okuba wabee mwiikanyibwa ku ci:nu ecito:to, Mbe utungega misi ikumi. 
LUK.19.18	Na:ja owa kabiri na:ika ati, Ratabugenyi, iratiri yao ye:buyemo ejindi ita:nu. 
LUK.19.19	No:yo namubwira ati, Awe one utunge misi ita:nu. 
LUK.19.20	No undi na:ja na:ika ati, Ratabugenyi, rora njii iratiri yao, naibi:kire niiboyere mu kenda. 
LUK.19.21	Okuba naku:baire okuba uri mu:nu mukome:e. Ouboja cinu utateeo, nu:gesa cinu utabibire.
LUK.19.22	Namubwira ati, Enijo:kutemera eci:na mu kanwa kao, awe mugaya omubi:bi. Wariga umenyere ati anye ndi mu:nu mukome:e, unu eniboja cinu nitateeo, ningesa cinu ntabibire. 
LUK.19.23	?Kambe niki cinu cakuingiriye okuyana jimpirya jani banu be:busyagamo, anye nake:jire nakagegere omuri:ro gwendemo? 
LUK.19.24	Nabwira banu bemereguyu ao ati, Mumutesye iratiri iyo, muyane owa jiratiri ikumi. 
LUK.19.25	Nibamubwira ati, Ratabugenyi, ari na ratiri ikumi. 
LUK.19.26	Enibabwira ati, Unu anaco ariyabwa, nawe unu atanaco, arite:sibwa na cinu arinaco. 
LUK.19.27	Nawe abo abaremo bani banu batakwenda anye nibatunge, mubare:te anu, mube:tire imbere yani.
LUK.19.28	Wejire amara okwaika ejo, natangata nagenda Yerusalemi. 
LUK.19.29	Mbe anu ariga ajo:kinga Betifage na Betania, ku ci:ma cinu ecitogwa Ca mijeituni, natuma babiri ku be:igisibwa bae, 
LUK.19.30	na:ika ati, Mugende mu musi gunu guri imbere yemwe. Mbe araba mwengira omwo omujo:rora ecinyara ca isikiri cisibikire, cicariga kurinywako mu:nu. Mucisibure mucire:te. 
LUK.19.31	Mbe omu:nu akababu:sya ati, ?omucisiburira ki? mwaike ati, Ratabugenyi niwe acikenere. 
LUK.19.32	Banu batumirwe nibagenda, nibasanga rwa kutyo ababwiriye. 
LUK.19.33	Mbe anu bariga nibasibura ecinyara ca isikiri, abe:neco nibabu:sya ati, ?Omusiburira ki ecinyara ca isikiri? 
LUK.19.34	Nibababwira ati, Ratabugenyi niwe acikenere. 
LUK.19.35	Nibacire:ta ku Yesu. Nibanja emyenda jebwe ku cinyara ca isikiri, nibamwiyanja Yesu inguru yayo.
LUK.19.36	Anu ariga aca:genda nibanja emyenda jebwe mu njira. 
LUK.19.37	Mbe anu ariga ajo:fugera okukinga mu co:romoko ce Ci:ma ce Mijeituni, ecise co:ne eca be:igisibwa bae nibamba okukonderwa no kukusya Nyamuanga na buraka bunene, kurwe birugu:ro byone binu barorere. 
LUK.19.38	Niba:ika ati, Ari na ribando mukama unu a:ja mwisi:na rya Ratabugenyi. Omurembe mu rwire na rikusyo inguru muno. 
LUK.19.39	Abafarisayo abandi aba mu cise nibamubwira ati, Omwiigisya, ganya abe:igisibwa bao. 
LUK.19.40	Naindura nababwira ati, Banu bakajibira, amabui agajo:kwanikirisya.
LUK.19.41	Wejire afugera yei, narora omusi naguririra, 
LUK.19.42	na:ika ati, Kumba umenyere ku rusiku runu emisango jo murembe gwao! Nawe woryanu jibisirwe mu me:so gao. 
LUK.19.43	Okuba jisiku jirikwijira, anu abaremo bao barikumbakako jingo, nibakusingira, nibakuingirira mbara jo:ne. 
LUK.19.44	Barikugwisya a:si na ba:na bao banu bari mwawe. Batarikusigira ebui kwibui ryeja:bo, okuba utamenyere jisiku jo kugosorerwa kwao.
LUK.19.45	Nengira mu yekaru, namba okuirisyamo banu bariga nibaka:na. 
LUK.19.46	Nababwira ati, Gwandikirwe ati, Inyumba yani irabaga nyumba ya kusabirwamo, ke:mwe mwaikorere nsenga ya basa:kusi. 
LUK.19.47	Mbe e:igisyaga mu yekaru kusiku, nawe abagabisi abakuru na bandiki na bakuru ba ba:nu nibayenja amenge go kumwita. 
LUK.19.48	Nibaburwa cinu barakora, okuba aba:nu bo:ne bariga nibagwatirirana nage okumutegeresya.
LUK.20.1	Mbe ku rusiku rumwi kwijo, ariga ne:igisya aba:nu mu yekaru, nasimura Ebigambo byo bwana, abagabisi abakuru na bandiki nibamutako aamwi na bakaruka. 
LUK.20.2	Nibamubu:sya ati, ?Cibwire, oukora jinu ku managa ki? ?Amwi niga unu akuyae amanaga ago? 
LUK.20.3	Naindura nababwira ati, Anye one siga nibabu:sye musango gumwi, mumbwire. 
LUK.20.4	?Okubatija kwa Yoana kwaso:kere mu rwire, tere mu ba:nu? 
LUK.20.5	Nibe:rwaja abe:ne:ra ati, araba ca:ika ati, kwaso:kere mu rwire, kajo:kwaika ati, ?Niki cinu cabaingiriye okumwikirisya? 
LUK.20.6	Nawe araba ca:ika ati, kwaso:kere mu ba:nu, aba:nu bo:ne abajo:cirasira amabui, okuba abe:kirisya kata ati, Yoana ariga:ri muragi. 
LUK.20.7	Nibaindura ati, Citakumenya enu kwaso:kere. 
LUK.20.8	Yesu nababwira ati, Mbe anye one nitakubabwira emwe enikora jinu ku managa ki.
LUK.20.9	Namba okubwira aba:nu ecijekekanyo cinu ati, Omu:nu umwi ayambire risambu rye mijabibu, naritamo abarimi, nagenda mu:si indi nako:rayo. 
LUK.20.10	Mbe mu siku jo mwaka nabatumira abarimi omugaya wae, korereki bamuyaneko amatwasyo ga mwisambu rye mijabibu. Nawe abarimi nibamubuma, nibamusindika ci:nu uri. 
LUK.20.11	Nongesya okutuma omugaya oundi. Oyo one nibamubuma, nibamuswasya, nibamusindika ci:nu uri. 
LUK.20.12	Nongesya okutuma owa kasatu. Oyo one nibamuutasya nibamuirisya. 
LUK.20.13	Omwene esambu rye mijabibu na:ika ati, ?Nje nikore kutiki? Siga nitume Omwana wani omwendwa. Aryao oyo barimuyana ecibao. 
LUK.20.14	Nawe abarimi wejire bamurora, nibe:rwaja abe:ne:ra, niba:ika ati, Unu niwe omuri wo mwandu. Cimwite omwandu gube gweswe. 
LUK.20.15	Nibamuirisya mwisambu rye mijabibu, nibamwita. ?Mbe omwene esambu rye mijabibu aribakora kutiki? 
LUK.20.16	Ari:ja nabasimagisya abarimi abo, na risambu rye mijabibu aririyana bandi. Wejire bongwa ejo, niba:ika ati, Ago gabe kura! 
LUK.20.17	Nawe omwene nabarore:rera na:ika ati, ?Mbe ka niki cinu candikirwe ati, Ribui rinu abombasi baremere, eryo niryo ryabee ebui enene rya ku sonde. 
LUK.20.18	Unu wo:ne kagwa kwibui eryo aributukabutuka nawe oyo ririgwira ririmufwonyorafwonyora.
LUK.20.19	Mbe abandiki na bagabisi abakuru nibenda okumugwata mu mwanya ogwo, okuba bamenyere ati, abe:ne nibo a:ikiriye ecijekekanyo eco, nibo:baya aba:nu. 
LUK.20.20	Nibamwiteganira, nibatuma jitari, nibe:kora barenge:resi korereki bamutege ku misango jae, korereki bamute ku ŋoma na ku managa go musi:ba. 
LUK.20.21	Nibamubu:sya ati, Omwiigisya, cimenyere ati owaika no kwiigisya eje cimari, amwi utakusoro:ra mu ba:nu, nawe owiigisya injira ya Nyamuanga cimari. 
LUK.20.22	?Ci:kirisibwe eswe okutoberaga Kaisari rigoti, tere uri? 
LUK.20.23	Nawe omwene namenya oburigerige bwebwe, nababwira ati, 
LUK.20.24	Munyeresye isiringi. ?Ina rususo rwaga no rwandiko rwaga? Niba:ika ati, Ni bya Kaisari. 
LUK.20.25	Nababwira ati, Mbe muyanega Kaisari ebya Kaisari, na Nyamuanga mumuyanega ebya Nyamuanga. 
LUK.20.26	Nibatamibwa okuso:syako insurye ku misango jae imbere ya ba:mu. Nibarugu:ra okuindura kwae, nibajibira.
LUK.20.27	Abasadukayo abandi nibamutako, banu aba:ika ati, kusu:ka kutario. 
LUK.20.28	Nibamubu:sya ati, Omwiigisya, Musa acandikiye ati, Omu:nu akafwirwa omumura wa:bo unu ari no mugasi nawe nafwa atari na mwana, omumura wa:bo engirire omugasi uyo, amwiburireko mumura wa:bo aba:na. 
LUK.20.29	Mbe bariga bario ba inda imwi bata:nu na babiri. Owo kwamba natwara omugasi, nafwa atari na mwana. 
LUK.20.30	No wa kabiri namwingirira omugasi uyo, nafwa one atari na mwana. 
LUK.20.31	No wa kasatu namwingirira. Mbe nikwo kutyo bo:ne bata:nu na babiri nibafwa batasigireko ba:na. 
LUK.20.32	Okumara omugasi one nafwa. 
LUK.20.33	?Mbe mu kusu:ruka ariba mugasi waga kwabo? Okuba bo:ne bata:nu na babiri bamutwaeko.
LUK.20.34	Yesu nababwira ati, Aba:na ba i:si inu abatwara, nibagaburwa. 
LUK.20.35	Nawe banu babonekere ati be:ire okukinga mu:si iyo na mu kusu:ka kwa bafu:ye, abo batakutwara amwi batarigaburwa. 
LUK.20.36	Okuba no kufwa batakutura kufwa rindi, okuba bari rwa bamaraika. Na ka ni ba:na ba Nyamuanga okuba ni ba:na bo busu:ko. 
LUK.20.37	Nawe ebyo kusu:ka kwa bafu:ye Musa one e:resisye kwisaka anu namutoga Ratabugenyi ati, Nyamuanga wa Iburaimu, na Nyamuanga wa Isaka, na Nyamuanga wa Yakobo. 
LUK.20.38	Omwene atari Nyamuanga wa bafu:ye, nawe ni wa baanga, okuba ku mwene bo:ne ni baanga.
LUK.20.39	Abandi ku bandiki nibaindura ati, Mwiigisya, wabarira. 
LUK.20.40	Mbe batasubire kutumbirira kumubu:sya musango gwone rindi. 
LUK.20.41	Nababu:sya ati, ?Aba:ika atiki ati, Kristo ni mwana wa Daudi? 
LUK.20.42	Okuba Daudi omwene ka:ika mu citabu ca Jaburi ati, Ratabugenyi amubwiriye Ratabugenyi wani ati, Inyanja ku kuboko kwani okwe buryo, 
LUK.20.43	okukinga anu ndikora abaremo bao kuba citebe ce bigere byao. 
LUK.20.44	Daudi amutogere Ratabugenyi, ?kambe ni mwana wae kutiki? 
LUK.20.45	Mbe aba:nu bo:ne anu bariga nibamutegeresya, nabwira abe:igisibwa bae ati, 
LUK.20.46	Mwikenge abandiki, banu abenda okuribatira mu myenda emire:ra, banu abenda okuke:sibwa mu sokoni, nibenda ne bitebe bye cibaro mu mekofyanyisyo nibenda awe cibaro mu maregesi. 
LUK.20.47	Nibo abarya jinyumba ja batumba, nibe:sabya nibarandirisya. Abo nibo baribona intambara inene kukirao.
LUK.21.1	Mbe ne:namusya ame:so gae narora abani:bi banu bariga nibata isadaka yebwe mwibikiro. 
LUK.21.2	Narora omutumba oumwi mutaka natamo omwo bicapa bibiri. 
LUK.21.3	Na:ika ati, Ni cimari enibabwira ati, Omutumba unu omutaka atamo byafu kukira bo:ne. 
LUK.21.4	Okuba abo bo:ne bagwata ku bwafu bwe bi:nu byebwe nibatamo mu sadaka nawe oyo mu bukene bwae atamo byone binu ariga nabyo ebyo buanga bwae bwone.
LUK.21.5	Mbe abandi wejire ba:ika ku bya iyekaru kutyo yacumirwe na mabui go bwana ne bigwatwa, na:ika ati, 
LUK.21.6	Ku binu omurora, mbe jisiku jiri:ja anu ritarisigarao ebui kwibui ryejabo rinu ritarifumibwa. 
LUK.21.7	Nibamu-bu:sya ati, Mwiigisya, ?jinu jiribao ri? ?Ne cibarikisyo ciriba kutiki ariba ejo jajo:kugwa?
LUK.21.8	Na:ika ati, Mwikenge mutariyabibwa, okuba ba:fu bari:ja mwisi:na ryani, niba:ika ati, Nanye oyo, na kandi ati, Omwanya gwafugee. Mbe mutabaru:baga abo. 
LUK.21.9	Emwe ariba mwongwa oburemo na injogere, mutarija kukangwa. Okuba ejo kwiire okwamba okubao, nawe obute:ro butari:ja aonao. 
LUK.21.10	Niwo nababwira ati, Riyanga ririja okurwana na riyanga ryejabo, no bukama burija okurwana no bukama bwejabo. 
LUK.21.11	Biribao ebiyararo binene andi na andi aamwi na injara na nyamugwa. Biribao ne bya makanyo ne bibarikisyo binene nibiso:ka mu rwire. 
LUK.21.12	Nawe ebyo byone bicari kubao, baribagwata, nibabanya: sya, nibabata mu mekofyanyisyo na mu mabubusi, nibabasira ku bakama na ku bakuru kurwa risi:na ryani. 
LUK.21.13	Nawe ejo jiriinduka okuba rusingiro kwimwe. 
LUK.21.14	Mbe mukome:re mu mitima jemwe, mwasiga kutangata kwiganirisya jinu muriindura. 
LUK.21.15	Okuba anye ndibayana omunwa no bwenge bunu abaremo bemwe bataritura kuyajana amwi kurema. 
LUK.21.16	Nawe murigwatwa na be:busi bemwe na ba:na ba:nyu na bo ruganda rwanyu, na basa:ni bemwe, na bandi kwimwe baribe:ta. 
LUK.21.17	Ba:nu bo:ne baribasoka emwe kurwa risi:na ryani. 
LUK.21.18	Nawe rufwiri rwa ku mitwe jemwe rutaribura na katyari. 
LUK.21.19	Muribona emyoyo jemwe kurwo kwigumirisya. 
LUK.21.20	Nawe ariba mwarora Yerusalemi gusingiywe ebise, mbe niwo mumenye ati, okusimagira kwagwo kuri yei. 
LUK.21.21	Mbe niwo banu bari mu Buyaudi be:rukire mu bi:ma, na banu bari aagati yagwo baguurukemo, na banu bari mu ndimiro basige kugwingiramo. 
LUK.21.22	Okuba ejo nijo jisiku jo kusubya orusima, korereki jinu jandikirwe jiku:muire jo:ne. 
LUK.21.23	Jiribabona banu baribaga na jinda na banu abanenia mu siku ijo! Okuba iriba nya:ko nene ku ca:ro, na risungu ririba ku ba:nu banu. 
LUK.21.24	Bari:twa no bu:gi bwe cinyambutu, nibasirwa ngwatwa mu maanga go:ne. Na Yerusalemi guritajirirwa aba:maanga kukinga amagoro ga ba:maanga anu gariku:mirira.
LUK.21.25	Biribao ne bibarikisyo kwisu:ba na ku kwesi na ku njota, na ku ca:ro amaanga gariba na inya:ko, nigataŋaŋara ecirumo ca inyanja no kusa:ruma kwayo. 
LUK.21.26	Aba:nu barifwa cigutuko kurwo bu:ba na kurwo kurore:rera jinu ejenda oku:ja ku ca:ro. Okuba amanaga ga mu rwire garisingisibwa. 
LUK.21.27	Mbe niwo nibarora Omwana wo mu:nu ne:jira mu ri:re, ari na managa na rikusyo ryafu. 
LUK.21.28	Nawe emisango ejo jikamba okubao, mbe murore inguru, nimwinamusye emitwe jemwe, okuba okucungurwa kwemwe kwafugee.
LUK.21.29	Nababwira ecijekekanyo ati, Murore omutini, na mati go:ne. 
LUK.21.30	Mbe wora gwasebuka, nimurora nimumenya emwe abe:ne:ra ati, woryanu omwaka guri yei. 
LUK.21.31	Mbe emwe one nikwo kutyo, mukarora ejo nijibao, mumenye ati, obukama bwa Nyamuanga buri yei. 
LUK.21.32	Ni cimari enibabwira ati, Riimbo rinu ritariwao na katyari kukinga ejo jo:ne anu jiriku:mirira. 
LUK.21.33	Orwire na i:si biriwao, nawe emisango jani jitariwao na katyari.
LUK.21.34	Nawe mukabuke abe:ne, emitima jemwe jisige kusitoerwa no muru:ru, no kukorwa, no kuwera Omwoyo ebyo buanga bunu, korereki orusiku ruriya rwasiga kubatakya rwo muyeto. 
LUK.21.35	Okuba nikwo kutyo ruri:jira bo:ne banu be:kae ku ca:ro co:ne. 
LUK.21.36	Mutengeje kusiku, musabwega korereki muture okwiruka ejo jo:ne jinu jiribao, no kwimereguru imbere yo Mwana wo mu:nu.
LUK.21.37	Mbe buri rusiku ariga ne:igisya mu yekaru mu mwisi. Na mu ngeta aurukaga, nama:ma ku ci:ma cinu catogwaga Ce mijeituni. 
LUK.21.38	Aba:nu bo:ne bamwejaga katondo okumu:jako mu yekaru okumutegeresya.
LUK.22.1	Mbe nigafugera amarya ge mikate jinu jitarimo cifwimbya, ganu gatogwaga Ipasaka. 
LUK.22.2	Abagabisi abakuru na bandiki nibayenja injira yo kumwita, okuba bariga nibo:baya aba:nu.
LUK.22.3	Syetani nengira mu Yuda unu katogwa Iskariote, unu one ariga abariywe kwabo rikumi na babiri. 
LUK.22.4	Nagenda naroma na bagabisi abakuru, na bakuru ba basirikare kutyo aramutu:ra mu maboko gebwe. 
LUK.22.5	Nibakonderwa nibaragana okumuyana jimpirya. 
LUK.22.6	Ne:kirisya, nayenja omwanya gwo kubamugwasya ecise citario.
LUK.22.7	Mbe orusiku rwe mikate jinu jitarimo cifwimbya nirukinga, runu rwariga rwiire okwitirako ipasaka. 
LUK.22.8	Natuma Petero na Yoana na:ika ati, Mugende muci:ra:bire ipasaka ciirye. 
LUK.22.9	Nibamubu:sya ati, ?Owenda ci:ra:bire a:ki? 
LUK.22.10	Nababwira ati, Mbe, mukengira mu musi, omujo:bonana no mu:nu e:twikire ecitumo ca manji. Mumuru:be mu nyumba inu arengiramo. 
LUK.22.11	Mubwire omwene nyumba ati, Omwiigisya kakubu:sya ati, ?Inyumba ya bagenyi iri a:ki, munu ndari:ra ipasaka aamwi na be:igisibwa bani? 
LUK.22.12	Mbe oyo kajo:be:resya inyumba nene eya inguru irebekere. Muci:ra:bire omwo. 
LUK.22.13	Nibagenda nibasanga rwa kutyo ababwiriye nibe:ra:ba ipasaka.
LUK.22.14	Omwanya wejire gweya, nenyanja aamwi na jintumwa. 
LUK.22.15	Nababwira ati, Nari nendere muno okurya ipasaka inu aamwi nemwe nicari kunya:sibwa. 
LUK.22.16	Okuba enibabwira ati, Nitariirya na katyari kukinga runu iriku:mirira mu bukama bwa Nyamuanga. 
LUK.22.17	Nagega ecikombe, nasi:ma na:ika ati, Mugege cinu mugabane emwe abe:ne:ra. 
LUK.22.18	Okuba enibabwira ati, Nitarinywa matwasyo ga mujabibu kuso:ka woryanu kukinga anu obukama bwa Nyamuanga buri:jira.
LUK.22.19	Nagega omukate, nasi:ma, nagubeganya, nabayana, na:ika ati, Gunu nigwo omubiri gwani gunu gwaso:sibwa kurwemwe. Mukorega kutyo nimunyicuka anye. 
LUK.22.20	Wejire bamara okurya, nagega ne cikombe one, na:ika ati, Ecikombe cinu niyo indagano inya:ya mu manyinga gani, ganu ge:tika kurwemwe. 
LUK.22.21	Nawe okuboko kwa oyo kandomera iniku kuri aamwi nanye ku meja. 
LUK.22.22	Okuba Omwana wo mu:nu kagenda rwa kutyo aragiriywe. Nawe jirimubona omu:nu oyo kamuromera iniku! 
LUK.22.23	Mbe nibamba okubu:syanya abe:ne:ra ati, ?Kwiswe niga unu kajo:kora omusango ogwo? 
LUK.22.24	Nijigwamo jimamba mu be:ne ati, ?Niga unu ke:ganirisibwa okuba mukuru? 
LUK.22.25	Nababwira ati, Abakama ba bamaanga ababatunga, na banu ababatunga abatogwa Abo:bwira. 
LUK.22.26	Nawe emwe mutari kutyo. Nawe Omukuru wemwe abe rwo muto:to, na unu katangasya abe rwa unu kafurubendera be:ja:bo. 
LUK.22.27	?Mbe Omukuru niga, unu enyanjire ku biryo, tere amwi unu kafurubenda? ?Tari ni unu enyanjire ku biryo? Nawe anye ndi aagati mwimwe rwa unu kafurubendaga.
LUK.22.28	Nawe emwe muri banu mukome:ega aamwi nanye mu kusakwa kwani. 
LUK.22.29	Nanye nibatereeo emwe obukama, rwa kutyo Rata abutereeo anye. 
LUK.22.30	Korereki murye no kunywa ku nenda yani mu bukama bwani. Na ka muri:nyanja ku bitebe bye cibaro, nimuramura jiŋanda ekumi ne:biri eja Baisraeli.
LUK.22.31	Ratabugenyi na:ika ati, Simoni, Simoni mbe Syetani kenda emwe abaungure rwo buro. 
LUK.22.32	Nawe anye nakusabiywe, okwikirisya kwao kusige kugeruka. Nawe ariba wamara okucu:ka, ubarumye aba:na ba:nyu. 
LUK.22.33	Namubwira ati, Ratabugenyi nimaririye okuja na:we mwiboero na mu kufwa one. 
LUK.22.34	Namubwira ati, Awe Petero, enikubwira ati, iŋoko rero itakurira utanyiga:nire kwiya kasatu ati, utakumenya.
LUK.22.35	Nababwira ati, Anu nabatumire mutari na nsagwa, amwi rukoba, amwi bikwirya, ?mwabee na cinu mwakenere? Niba:ika ati, Uri. 
LUK.22.36	Nababwira ati, Nawe woryanu, unu ari na insagwa aigege, no wo rukoba one kutyo. Na unu atana cinyambutu aka:ne omwenda gwae acigure. 
LUK.22.37	Okuba enibabwira ati, Gunu gwandikirwe ni busibusi guku:misibwe kwanye ati, Abariywe aamwi na banyamusi. Okuba jinu nandikiywe jiri no kuku:mira. 
LUK.22.38	Niba:ika, ati, Ratabugenyi, mbibi binyambutu bibiri. Nababwira ati, Ebimara.
LUK.22.39	Nauruka nagenda ku ci:ma ce Mijeituni, rwa jintungwa jae kutyo jariga, na be:igisibwa bae one nibamuru:ba. 
LUK.22.40	Wejire akinga ao, nababwira ati, Musabwe mutaja kwingira mu kusakwa. 
LUK.22.41	Omwene naba:ukako etafi rwa awo kurasa ribui, nafukama nasabwa, 
LUK.22.42	na:ika ati, Rata, ukenda, nso:syako ecikombe cinu. Nawe tari rwa kutyo anye enenda, nawe cinu owenda awe cikorwe. 
LUK.22.43	Maraika naso:ka mu rwire, namusoromokera namutamo amanaga. 
LUK.22.44	Omwene neyongesya okusabwa, okuba ariga:ri no butaka bwafu. Amo:iro gae nigaba rwa maguma ga manyinga nigatonyikira a:si. 
LUK.22.45	Wejire e:muka mu kusabwa, naja ku be:igisibwa bae, nabasanga baongee kurwo busurumbae. 
LUK.22.46	Nababu:sya ati, ?Omuongerera ki? Mwimuke musabwe mutaja kwingira mu kusakwa.
LUK.22.47	Anu ariga aca:ika, mbe ecise nici:ja no:yo katogwa Yuda abatangatiye, niwe oumwi kwikumi na babiri, nafugera ku Yesu okumunyunya. 
LUK.22.48	Nawe Yesu namubu:sya ati, Yuda, ?Ounyunya Omwana wo mu:nu, nikwo numuromera iniku? 
LUK.22.49	Na banu ariga anabo, wejire barora jinu ejenda okubao, niba:ika ati, Ratabugenyi, ?cisane ne cinyambutu? 
LUK.22.50	Oumwi kwabo nasana omugaya wo mugabisi Omukuru, namutemako okutwi kwae okwe buryo. 
LUK.22.51	Nawe Yesu naindura na:ika ati, Musige mbere. Naku:nia ku kutwi kwae, namuosya. 
LUK.22.52	Yesu nababu:sya abagabisi abakuru na bakuru ba mu yekaru na bakaruka banu bariga bamwijireko ati, ?Mwanyijira ne binyambutu na masimbo rwo musa:kusi? 
LUK.22.53	Anu nabaga nemwe kusiku mu yekaru, mutangororeraga maboko gemwe, nawe gunu nigwo omwanya gwemwe, na managa ge cisu:te.
LUK.22.54	Nibamugwata nibamusira nibamwingisya mu nyumba yo mugabisi Omukuru. Nawe Petero naru:baga e:cundireo kura. 
LUK.22.55	Wejire bamara okukuma omuriro agati mu rugo, nibenyanja aamwi, na Petero nabenyanjamo. 
LUK.22.56	Mbe omuyara umwi ejire amurora enyanjire mu bweru bwo muriro, namurore:rera nekeneke, na:ika ati, Na unu one ariri nage. 
LUK.22.57	Ne:ga:na na:ika ati, Mugasi awe, nitakumumenya. 
LUK.22.58	Wejire babao kasinja, oundi one namurora, na:ika ati, Awe one uri we:ja:bo. Nawe Petero na:ika ati, Mu:nu awe, atari anye. 
LUK.22.59	Wejire gwaturao omwanya uti saa imwi, oundi namukomeresya na:ika ati, Ni cimari na unu ariri aamwi nage, okuba ni Mugalilaya. 
LUK.22.60	Nawe Petero na:ika ati, Mu:nu awe, nitakumenya cinu owaika. Mbe aonao anu ariga aca:ika iŋoko ni:rira. 
LUK.22.61	Mbe Ratabugenyi nainduka, narora Petero. Petero ne:cuka omusango gwa Ratabugenyi gunu ariga amubwiriye ati, Rero iŋoko eijo:ba icari kurira, oujo:nyiga:na kwiya kasatu. 
LUK.22.62	Nauruka ku mwira, narira masiga mogomogo.
LUK.22.63	Na ba:nu banu bariga bagwatire Yesu nibamujimya, nibamubuma. 
LUK.22.64	Nibamufundigisya ame:so nibamubu:sya ati, Cibwire, ?niga unu akubuma? 
LUK.22.65	Nibamubwira ne jindi myafu ejo kumufuma.
LUK.22.66	Mbe wejire bwaca, abakaruka ba ba:nu nibe:ko-fyanya, nibo abagabisi abakuru na bandiki. Nibamusira mu cirwaji cebwe. 
LUK.22.67	Nibamubwira ati, Araba na:we Kristo, cibwire. Omwene nababwira ati, Nakabee ndababwira, nawe mutakwikirisya na katyari. 
LUK.22.68	Amwi nikababu:sya, mutakuindura na katyari. 
LUK.22.69	Nawe okwambira woryanu Omwana wo mu:nu kaja okwinyanja ku kuboko kwe buryo okwo buinga bwa Nyamuanga. 
LUK.22.70	Bo:ne niba:ika ati, ?Ka na:we Omwana wa Nyamuanga? Nababwira ati, Rwa kutyo mwaika, nanye. 
LUK.22.71	Niba:ika ati, ?Cikenere orusingiro rundi rwa ki? Okuba eswe abe:ne conguywe mu kanwa kae omwene.
LUK.23.1	Ecise co:ne nici:muka, nibamusira imbere ya Pilato. 
LUK.23.2	Nibamba okumubu:ra, niba:ika ati, Unu camubwene ne:kotya riyanga ryeswe, nabaganya okutobera Kaisari rigoti, na:ika ati, anye ndi Kristo Omukama. 
LUK.23.3	Pilato namubu:sya ati, ?Na:we Omukama wa Bayaudi? Namuindura ati, Awe na:we wa:ika. 
LUK.23.4	Pilato nabwira abagabisi abakuru ne bise ati, Nitakubona cikayo ku mu:nu unu. 
LUK.23.5	Nawe abe:ne nibongesya okukungirisya niba:ika ati, Kayoganya aba:nu, ne:igisya mu Buyaudi yo:ne, ambiye Galilaya kukinga na anu. 
LUK.23.6	Nawe Pilato ejire ongwa, nabu:sya araba omu:nu uyo ni Mugalilaya.
LUK.23.7	Wejire amenya ati, ni wa bukama bwa Erode, namutuma ewa Erode, okuba omwene ariga:ri mu Yerusalemi mu siku ijo. 
LUK.23.8	Mbe Erode ejire arora Yesu, nakonderwa muno, okuba kuso:ka kara endaga okumurora, okuba onguywe emisango jae, ne:ikanya okumurora nakora ecirugu:ro. 
LUK.23.9	Namubu:sirisya misango myafu, nawe omwene atainduye musango. 
LUK.23.10	Abagabisi abakuru na bandiki nibe:mereguru okumubu:ra na managa, 
LUK.23.11	Mbe Erode na basirikare bae nibamugaya mbamujimya nibamufwafya ecifwaro ce cire:re, nibamusubya ku Pilato. 
LUK.23.12	Erode na Pilato niwo nibongwana ku rusiku urwo, okuba okwamba bariga basokene.
LUK.23.13	Pilato nabirikira abagabisi abakuru na bakuru na ba:nu. 
LUK.23.14	Nababwira ati, Mwari mwande:tee omu:nu unu, ati niwe ke:kotya aba:nu. Mbe namwitetya imbere yemwe, nitakumubonako cikayo mu jinu omumubu:ra. 
LUK.23.15	Nakabee ari Erode one, okuba amusubya kwiswe, na rora, gutario musango gunu akorere gunu gwiire okumwita. 
LUK.23.16	Mbe araba namara okumubuma, enimuta:tira. 
LUK.23.17	Na kwariga kumwiire okubata:tirira omuboywa umwi ku rusiku orukuru.
LUK.23.18	Nawe nibayogana bo:ne aamwi, niba:ika ati, Numuso:syeo mu:nu unu, ucita:tirire Baraba. 
LUK.23.19	Niwe omu:nu unu bariga batee mwiboero kurwo rwango runu rwariga ruri mu musi, na kurwo bwiti. 
LUK.23.20	Pilato na:ika nabo rindi, nenda okuta:tira Yesu. 
LUK.23.21	Nawe abe:ne niba:ikirira inguru ati, Mumubambe ku musaraba, mumubambe ku musaraba! 
LUK.23.22	Nababu:sya orwa kasatu ati, ?Kubaki, akora cikayo ki? Nitakumubonako musango gwa kumwita. Mbe araba namara okumubuma, enimuta:tira. 
LUK.23.23	Nawe abe:ne nibakome:ra okwaika na maraka manene nibasabwa ati, Abambwe ku musaraba! Amaraka gebwe nigaiga. 
LUK.23.24	Pilato natema eci:na ati, cinu abasabwa cikorwe. 
LUK.23.25	Nata:tira oyo ariga:ri mu mabubusi kurwo rwango no bwiti, unu bariga nibenda. Nawe naurusya Yesu okumukora kutyo bendere.
LUK.23.26	Mbe anu bariga nibamusira, nibagwata Simoni wende Kurene, unu aso:kaga mu ndimiro, nibamutwika omusaraba, agwitwike naru:ba Yesu. 
LUK.23.27	Ebise byafu bya ba:nu nibimuru:ba, na bagasi banu bamuririraga, nibarira ji:mamu. 
LUK.23.28	Nawe Yesu nabaindukira na:ika ati, Emwe bayara ba Yerusalemi, musige kundirira, nawe mwiririre abe:ne na ba:na bemwe. 
LUK.23.29	Okuba rora, jisiku jiri:ja anu baryaika ati, Bari na ribando abagumba, na jinda jinyate:bura, na mabere ganu ganyatanenia. 
LUK.23.30	Mu siku ijo baryamba okubwira ebi:ma ati, Mucigwire, ne bisuma ati, Mucifundikire. 
LUK.23.31	Okuba bakakora jinu kwiti ribisi, ?ku ryumu kuriba kutiki?
LUK.23.32	Nibagegwa bandi babiri abanyamusi, okwitirwa aamwi nage. 
LUK.23.33	Mbe bejire bakinga anu atogwaga Awe:ciyanga, nibamubambirao ku musaraba, na banyamusi abo nibabambwa oumwi ku kuboko kwae okwe buryo, no undi ku kwe bumosi.
LUK.23.34	Mbe Yesu na:ika ati, Rata, ube:swaririre okuba batakumenya jinu abakora. Nibagabana ebifwaro byae, nibe:tongya. 
LUK.23.35	Aba:nu nibe:mereguru nibarore:rera. Abakuru one nibamuseka, niba:ika ati, Aonyaga abandi, ne:onye omwene, araba niwe Kristo wa Nyamuanga, omusorwa wae. 
LUK.23.36	Abasirikare one nibamugomberera, nibaja anu ariga, nibamuyana isiki, 
LUK.23.37	niba:ika ati, Araba na:we Omukama wa Bayaudi, ionya omwene. 
LUK.23.38	Inguru yae yariga irio inyaruba yae inu yariga yandikirwe ati, 
LUK.23.39	Oumwi ku banyamusi banu baanikirwe namufuma na:ika ati, ?Atoga na:we Kristo? Wionye omwene neswe one. 
LUK.23.40	Nawe we:ja:bo namugonya na:ika ati, ?Si utaku:baya Nyamuanga, okuba uri ku ntambara imwi nage? 
LUK.23.41	Nawe eyeswe ici:ire cimari, okuba eswe cabwene omuyero gunu gwiire ebikorwa byeswe. Nawe omu:nu unu ata:ma:kora cinu cite:ire. 
LUK.23.42	Nabwira Yesu ati, Ratabugenyi, ariba wa:ja mu bukama bwao, unyicuke. 
LUK.23.43	Yesu namubwira ati, Ni cimari, enikubwira ati, Oujo:ba aamwi nanye rero mu Paradiso.
LUK.23.44	Mbe yariga uti saa eta:nu na imwi, niciba cisu:te ku ca:ro co:ne kukinga ku saa ya kata:nu na kana. 
LUK.23.45	Risu:ba niririga. Risaenge rya mu yekaru niritemukira aagati. 
LUK.23.46	Mbe Yesu na:ika na buraka bunene ati, Rata, enitu:ra omwoyo gwani mu mabako gao. Wejire amara okwaika kutyo, naso:sya omwoyo gwae. 
LUK.23.47	Mbe omukuru wa basirikare wejire arora jinu jabao, nakuya Nyamuanga, na:ika ati, Ni cimari omu:nu unu ariri murengeresi. 
LUK.23.48	Ne bise byone binu byariga bikofyanyisye okurora, wejire barora jinu jabao, nibasuba, nibe:kununa mu bifuba. 
LUK.23.49	Na bo:ne banu bariga bamenyene nage, na bagasi banu baso:kere nage Galilaya, nibe:mereguru kura, nibarora ejo.
LUK.23.50	Mbe rora, omu:nu risi:na ryae Yusufu, unu ariga mukuru, omu:nu we kisi, na ka ari murengeresi. 
LUK.23.51	Oyo ariga atarimo mu cirwaji cebwe amwi mu cikorwa cebwe. Ariga wende Arimatiya, nigwo omusi gwa Bayaudi. Ariga narindirira obukama bwa Nyamuanga. 
LUK.23.52	Mbe omu:nu uyo nagenda ku Pilato, nasabwa ecitundu ca Yesu. 
LUK.23.53	Naciyanura, nacisinga mu mwenda gwa bafuta, namuta mu:fwa inu yariga irimire kwibui, acariga kutu:rwamo mu:nu. 
LUK.23.54	Mbe rwariga rusiku rwa Kwira:ba, mutondo eibao isabato. 
LUK.23.55	Na bagasi banu baso:kere Galilaya nage, nibamuru:ba, nibarora i:fwa, ne citundu cae kutyo cabikirwe. 
LUK.23.56	Nibasuba nibe:ra:ba binu ebiranga, na mafuta amarange. Nibe:sya Omwoyo ku rusiku rwa isabato rwe ciragiro kutyo cariga ciri.
LUK.24.1	Mbe ku rusiku rwo kwamba orwo bwoyo, mu macereresya katondo, niba:ja ku:fwa, nibare:ta ebirange binu bariga be:ra:bire. 
LUK.24.2	Nibarora ribui risiringisisye kuso:ka ku:fwa. 
LUK.24.3	Nibengiramo, batasangiremo ecitundu ca Ratabugenyi Yesu. 
LUK.24.4	Mbe anu bariga bacataŋaŋae eco, rora, ba:nu babiri nibabe:mere-guruko, bafwae myenda nijirabangirya. 
LUK.24.5	Obu:ba mbubengiramo, mbe:namya obusu a:si. Nibababu:sya ati, ?Niki cinu omukora nimuyenja omuanga mu bafu:ye? 
LUK.24.6	Atari anu, nawe asu:kire. Mwicuke kutyo a:ikire nemwe acari mu Galilaya. 
LUK.24.7	A:ikire ati, Kumwiire Omwana wo mu:nu okutu:rwa mu maboko ba ba:nu be bibi:bi, no kubambwa ku musaraba, no kusu:ka ku rusiku rwa kasatu. 
LUK.24.8	Mbe nibe:cuka emisango jae.
LUK.24.9	Nibaso:ka ku:fwa nibainduka, nibabwira abo rikumi no umwi na bandi bo:ne emisango ejo. 
LUK.24.10	Banu bababwiriye emisango ejo bariga ba Maryamu Magadalene, na Joanna, na Maryamu nyira Yakobo, na bagasi abandi. 
LUK.24.11	Emisango ejo ndisusana mu me:so gebwe ati ni ja butamutamu, nibaremo:kwikirisya. 
LUK.24.12	Nawe Petero ne:muka, nabirima ku:fwa, ne:nama naroramo emyenda ja bafuta biri byenyere. Nasuba ewae, narugu:ra ejo jabao.
LUK.24.13	Mbe rora, ku rusiku urwo, babiri ku be:ne bariga nibagenda mu musi ngutogwa Emau, kariga katafi na Yerusalemi, uti rugendo rwa saa ebiri. 
LUK.24.14	Nibasimura abe:ne:ra ejo jo:ne jagu:yeo. 
LUK.24.15	Mbe anu bariga bacasimura nibabu:syanya, Yesu omwene nabafugerako nagenda aamwi nabo. 
LUK.24.16	Nawe ame:so gebwe nige:garwa basige kumumenya. 
LUK.24.17	Nababu:sya ati, ?Ni misango ki jinu omubu:syanya nimuribata ?Nibe:mereguru be:gunamiriye. 
LUK.24.18	Oumwi kwabo, risi:na ryae Keleopa naindura namubu: sya ati, ?Awe uri mugenyi wenyere mu Yerusalemi, ka utamenyere jinu jama:gwamo mu siku jinu?
LUK.24.19	Nababu:sya ati, ?Misango ki? Nibamubwira ati, eja Yesu Omunajareti unu ariga:ri muragi wa managa mu jinu ariga nakora na mu jinu ariga na:ika imbere ya Nyamuanga na imbere ya ba:nu bo:ne. 
LUK.24.20	Na bagabisi abakuru na bakuru beswe kutyo bamugwatire nibamutemera eci:na co kumwita, nibamubamba ku musaraba. 
LUK.24.21	Nawe eswe, niwe cariga nici:ikanya ati, niwe unu kajo:cungura Israeli. Ka na kwijo jo:ne, rero ni rusiku rwa kasatu amagambo ganu gagu:ye. 
LUK.24.22	Abagasi abandi abe:weswe bacitaŋaŋasya banu bari bamwejere okuja ku:fwa. 
LUK.24.23	Bata:sanga ecitundu cae, niba:ja niba:ika ati, carora ebiroro bya bamaraika banu bagwekwaika ati, ni muanga. 
LUK.24.24	Na bandi ku banu bariri neswe nibaja ku:fwa, nibasanga rwa kutyo abagasi bari ba:ikire, nawe omwene batamurorere.
LUK.24.25	Mbe omwene nababwira ati, Abatamutamu emwe, banu murengaae mu mitima okwikirisya jo:ne jinu abaragi ba:ikaga. 
LUK.24.26	?Kwariga kute:ire Kristo okunya:sibwa ejo, niwo engire mwikusyo ryae? 
LUK.24.27	Nambira ku Musa na ku baragi bo:ne, nabatondera jo:ne jinu ariga andikiywe omwene mu binu byandikirwe byone.
LUK.24.28	Nibafugera yei no musi gunu bajagamo. Omwene naba uti aca:fugerayo imbere. 
LUK.24.29	Nibamusinyirisya niba:ika ati, Ba aamwi neswe, okuba risu:ba ryajo:kugwa, wori kwajo:kwirabura. Nengira okuba nabo. 
LUK.24.30	Mbe anu ariga acenyanjire nabo ku biryo, nagega omukate, nasi:ma, nagubeganya, nabayana. 
LUK.24.31	Ame:so gebwe nige:guka nibamumenya. Nanywerera mu me:so gebwe. 
LUK.24.32	Nibabu:syanya ati, ?Emitima jeswe jite:tikura munda jeswe anu agwekwaika ne:swe mu njira naciswerurira binu byandikirwe? 
LUK.24.33	Nibe:muka mu mwanya ogwo nibasuba Yerusalemi, nibasanga abo rikumi no umwi, na banu bariga be:kofyanyisye nabo. 
LUK.24.34	Abo niba:ika ati, Ni cimari Ratabugenyi asu:kire, asoromokee Simoni. 
LUK.24.35	Nabo nibabasimurira eja ku njira, na kutyo e:bu:risya ku be:ne kurwo kubeganya omukate.
LUK.24.36	Mbe abo anu baca:ika ejo, Omwene nemereguru agati yebwe, nababwira ati, Omurembe gube kwimwe. 
LUK.24.37	Nawe nibe:tima:ta nibo:baya, nibe:ganirisya ati barora eungisi. 
LUK.24.38	Nababu:sya ati, ?Kubaki omuwa omwoyo? Omwitima:tira ki mu myoyo jemwe? 
LUK.24.39	Murore amaboko gani na maguru gani, ati na:nye omwene. Mumbabate murore, okuba omwoyo gutana mubiri na mawa rwa kutyo omundora anye ndi nabyo. 
LUK.24.40	Wejire amara okwaika ejo, nabe:resya amaboko gae na maguru gae. 
LUK.24.41	Mbe anu bariga baca:rema okwikirisya kurwo kukonderwa, nibarugu:ra, nababu:sya ati, ?Murio anu ne co kurya? 
LUK.24.42	Nibamuyana esinja rya swi nyoce. 
LUK.24.43	Narigega nariri:ra imbere yebwe.
LUK.24.44	Nababwira ati, Jinu nijo emisango jani jinu nababwiriye nicari nemwe, kutyo kwiire jiku:mire jo:ne jinu nandikiywe anye mu biragiro bya Musa, na mu baragi, na mu Jaburi. 
LUK.24.45	Niwo ne:gura obwenge bwebwe korereki basombo:kerwe binu byandikirwe. 
LUK.24.46	Nababwira ati, Nikwo kutyo jandikirwe ati, Kristo arinya:si-bwa, nasu:ka mu bafu:ye ku rusiku rwa kasatu. 
LUK.24.47	Na ba maanga go:ne barira:sibwa okuta no kwiswaririrwa kwe bibi:bi mwisi:na ryani, okwambira mu Yerusalemi. 
LUK.24.48	Nemwe nibo abo kwima ku misango ejo. 
LUK.24.49	Mbe murore, enibatumira omurago gwa Rata, nawe nimube mu musi munu kukinga runu murifwafibwa amanaga ganu agaso:ka mu rwire.
LUK.24.50	Nabaurusya ku mwira nabasomekanya na Betania. Ne:musya amaboko gae nabayana ribando. 
LUK.24.51	Mbe anu ariga aca:bayana ribando, naba:ukako, nasirwa mu rwire. 
LUK.24.52	Abe:ne nibamuramya, nibasuba Yerusalemi no kukonderwa kwafu. 
LUK.24.53	Nibabaga mu yekaru kusiku, nibakusya Nyamuanga.
JHN.1.1	Okwamba ariga:rio Omusango. Omusango ariga aamwi na Nyamuanga. Omusango niwe Nyamuanga. 
JHN.1.2	Oyo ariga aamwi na Nyamuanga ku bwambiro. 
JHN.1.3	Ebi:nu byone byakorerwe nage. Aja:tari uyo citakakorerwe ci:nu na cimwi cinu cakorerwe. 
JHN.1.4	Obuanga bwariga mu Mwene. No buanga nibuba obweru bwa ba:nu. 
JHN.1.5	Obweru nibwatika mu cisu:te, ka ne cisu:te citabumenyegesisye.
JHN.1.6	Abonekere omu:nu unu atumirwe na Nyamuanga, risi:na ryae Yoana. 
JHN.1.7	Oyo e:jire okwimako, abwimeko obweru, korereki bo:ne be:kirisye kubwae. 
JHN.1.8	Oyo tari niwe ariga obweru, nawe e:jire abwimeko obweru. 
JHN.1.9	Bwariga buriwo obweru bwe cimari, bunu obwatikiraga mu:nu wo:ne unu ka:ja mu:si. 
JHN.1.10	Ariga:ri mu:si, na i:si yakorerwe Omwene, na i:si itamusombo:keywe. 
JHN.1.11	E:jire mu butunge bwae nawe aba:nu bae batamuramiye. 
JHN.1.12	Nawe bo:ne banu bamuramiye, abe:kirisisye okuba ba:na ba Nyamuanga, nibo abo abe:kirisya risi:na ryae, 
JHN.1.13	Banu bate:buywe kurwa amanyinga nakabee kuri kwenda kwo mubiri, nakabee kuri kwenda kwo mu:nu, nawe be:buywe na Nyamuanga.
JHN.1.14	Omusango naba mubiri, ne:kara kwiswe, nicirora rikusyo ryae, niryo rikusyo rya Unu ebuywe umwi enyere:ra na Rata, e:jue ecigongo ne cimari.
JHN.1.15	Yoana namwimako, na:ikirira inguru ati, Oyo niwe nababwiriye ati, Unu ka:ja inyuma yani ankirire ecibaro, okuba Omwene niwe antangatiye. 
JHN.1.16	Okuba eswe bo:ne cayabirwe mu kuku:mira kwae, ne cigongo inguru ye cigongo. 
JHN.1.17	Okuba ebiragiro byare:terwe na Musa, nawe ecigongo no kumasya byare:terwe na Yesu Kristo. 
JHN.1.18	Atario unu ararorere Nyamuanga anu cikabere:ga. Nyamuanga unu e:buywe enyere, unu ari mu cifuba ca Rata, Oyo niwe amubu:risisye.
JHN.1.19	Kunu nikwo okwimako kwa Yoana, Abayaudi be:jire bamutumira abagabisi na Barawi, korereki bamubu:sye ati, Na:we:ga? 
JHN.1.20	Omwene e:bu:rire, amwi ataremere, na:ika ati, Anye nitari Kristo. 
JHN.1.21	Nibamubu:sya ati, Mbe nawe:ga? Uri Eliya? Na:ika ati, Anye ntari niwe. ?Na:we omuragi uriya? Naindura ati, Tere. 
JHN.1.22	Mbe nibamubu:sya ati, Na:we:ga? Nucibwire korereki cibaindure banu bacitumire. ?Owitogaga? 
JHN.1.23	Na:ika ati, Anye ndi buraka bwa unu ka:ikirira inguru mwibara ati, Mumugororere Ratabugenyi injira, rwo muragi Isaya kutyo a:ikire.
JHN.1.24	Banu bariga batumirwe, bariga ba mu Bafarisayo. 
JHN.1.25	Nibamubu:sya ati, ?Ka araba awe utari Kristo, amwi Eliya, amwi omuragi uriya, kambe cinu oukora nubatija niki? 
JHN.1.26	Yoana nabaindura ati, Anye enibabatija na manji. Agati yemwe emereguyumo unu mutakumenya. 
JHN.1.27	Unu niwe ka:ja inyuma yani, anye nite:ire kugesya orukoba rwe cikwirya cae. 
JHN.1.28	Ebyo byakoreywe Betabara, ku ngego yenderya ya Yorodani, enu Yoana abatijisyaga.
JHN.1.29	Mwejo Yoana narora Yesu namu:jako, na:ika ati, Rora, Omwana wa Ina:ma wa Nyamuanga, Unu kaso:syao ebibi:bi bye ca:ro. 
JHN.1.30	Oyo niwe nababwiriye ati, Inyuma yani ka:ja omu:nu unu ankirire ecibaro, okuba Omwene niwe antangatiye. 
JHN.1.31	Nanye nariga nitamumenyere, nawe korereki abu:risibwe ku Israeli, kwonakorere nini:ja nimbatija na manji. 
JHN.1.32	Yoana namwimako na:ika ati, Anye narora Omwoyo naso:ka mu rwire rwa injiba, namubako. 
JHN.1.33	Nanye nariga nitamumenyere, nawe Unu antumire okubatija na manji, Omwene niwe ambwiriye ati, Unu urirora Omwoyo ne:ka namubako, oyo niwe kabatija no Mwoyo Mweru. 
JHN.1.34	Mbe anye nindora, nimwimako ati, Oyo niwe Omwana wa Nyamuanga.
JHN.1.35	Mwejo rindi Yoana ariga emereguyu na beigisibwa bae babiri. 
JHN.1.36	Narore:rera Yesu naribata, na:ika ati, Rora Omwana wa Ina:ma wa Nyamuanga. 
JHN.1.37	Abe:igisibwa abo ababiri nibongwa na:ika, nibamuru:ba Yesu. 
JHN.1.38	Yesu ne:kebukira nabarora nibamuru:ba, nababu:sya ati, ?Omuyenja ki? Nibamubu:sya ati, ?Wikae a:ki Rabbi? Obugajuro bwaryo ati, Omwiigisya. 
JHN.1.39	Nababwira ati, Mu:je murore. Nibaja nibarora anu ariga e:kae, nibaba ewae rusiku urwo. Jariga uti saa ekumi. 
JHN.1.40	Anderea, owabo Simoni Petero, niwe oumwi ku babiri banu bonguywe binu Yoana a:ikire, nibamuru:ba. 
JHN.1.41	Omwene niwe ambire okubona omumura wabo Simoni, namubwira ati, camurorere Masiya, obugajuro bwaryo ati, Kristo. 
JHN.1.42	Namure:ta ku Yesu. Yesu namurore:rera na:ika ati, Na:we Simoni wa Yona. Uritogwa Kefa, obugajuro bwaryo Petero, norwo ribui.
JHN.1.43	Mwejo Yesu endere okuso:kayo agende Galilaya. Namurora Filipo, namubwira ati, Ndu:ba. 
JHN.1.44	Nawe Filipo ariga:ri wa Betesaida, mu musi gwa Anderea na Petero. 
JHN.1.45	Filipo namubona Natanaeli, namubwira ati, Cabwene unu Musa andikire mu biragiro, na baragi unu bandikire, niwe Yesu wa Yusufu, owende Najareti. 
JHN.1.46	Natanaeli namubu:sya ati, ?Mu Najareti ecitura okuso:kayo eci:nu cire:si? Filipo namubwira ati, Ija urore. 
JHN.1.47	Yesu narora Natanaeli namu:jako, namwaika ati, Rora Muisraeli rumara unu atarimo burigerige! 
JHN.1.48	Natanaeli namubu:sya ati, ?Wa:menyee a:ki? Yesu naindura namubwira ati, Filipo anu ariri acari kukubirikira, anu wariri mwiti ryo mutini, ngwekurora. 
JHN.1.49	Natanaeli naindura namubwira ati, Rabbi, na:we Omwana wa Nyamuanga, na:we Omukama wa Israeli. 
JHN.1.50	Yesu naindura namubu:sya ati, ?Okwo nakubwira ati, nakurora mwiti ryo mutini, kwowakora niwikirisya? Urirora ebikuru kukira ebyo. 
JHN.1.51	Namubwira ati, Ni cimari cimari enibabwira ati, Murirora orwire rwigukire na bamaraika ba Nyamuanga nibarinya na ka nibe:kira ku Mwana wo mu:nu.
JHN.2.1	Orusiku rwa kasatu, mbubao oburegesi mu Kana ya Galilaya, na nyiramwene Yesu ariga:riwo. 
JHN.2.2	Yesu akokerwe mu buregesi amwi na be:igisibwa bae. 
JHN.2.3	Amanji ge mijabibu gejire gawa, nyiramwene Yesu namubwira ati, Batana manji ga mijabibu. 
JHN.2.4	Yesu namubwira ati, Mugasi awe, ?Ndina ki, anye na:we? Omwanya gwani gucari kwiya. 
JHN.2.5	Nyiramwene nababwira abakosi ati, Cinu arababwira co:ne co:ne jemukore. 
JHN.2.6	Gariga gariwo mayombe ga mabui gata:nu na rimwi, gariga gariwo kubwa jintungwa jo kwiyosya kwa Bayaudi, go:ne gaso:kagamo uti misere ebiri amwi esatu eje bitu:mo. 
JHN.2.7	Yesu nababwira ati, Amayombe ganu nimuge:jusye amanji. Nibe:jusya na ku burenge. 
JHN.2.8	Nababwira ati, Wori mutae, musirire Omukuru wo buregesi. Nibamusirira. 
JHN.2.9	Mbe Omukuru wo buregesi wejire araba amanji ganu gaindukire okuba manji ge mijabibu, na atamenyere enu gaso:ka (nawe abafurubendi banu bataire amanji bariga bamenyere), Omukuru wo buregesi nabirikira omutwasi, 
JHN.2.10	Namubwira ati, Mu:nu wo:ne kamba okutao amanji ge mijabibu age kisi. Nawe wora ba:nu be:guta, niwo natao ganu gatari ga kisi muno. Ka awe wabika amanji ge mijabibu age kisi kukinga woryanu. 
JHN.2.11	Cinu nico ecibarikisyo Yesu cinu ambiyeko mu Kana ya Galilaya, ne:resya rikusyo ryae. Abe:igisibwa bae nibamwikirisya. 
JHN.2.12	Wejire eya natebera Kaperinaumu, omwene na nyiramwene na ba:na ba:bo na be:igisibwa bae. Nibamarayo siku no:to.
JHN.2.13	Ipasaka ya Bayaudi yariga iri yei, Yesu narinya Yerusalemi. 
JHN.2.14	Nasanga mu yekaru abaka:ni ba jiŋa na jina:ma ne biguti, na banu abaingyaga jimpirya benyanjire. 
JHN.2.15	Nakora jingoe orukoba, nabairisyamo bo:ne mu yekaru, na jina:ma na jingʼa. Ne:ta jimpirya ja banu baingyaga jimpirya, nafumbika jimeja jebwe. 
JHN.2.16	Nababwira banu baka:naga ebiguti ati, Muso:syeo binu. Musige kukora inyumba ya Rata kuba nyumba ya kugusisyamo. 
JHN.2.17	Abeigisibwa bae nibe:cuka binu byandikirwe ati, Rifuwa rya inyumba yao ryandiye.
JHN.2.18	Mbe Abayaudi nibaindura nibamubu:sya ati, ?Ouce:resya cibarikisyo ki cinu ecikukosya binu? 
JHN.2.19	Yesu naindura nababwira ati, Mufumye iyekaru inu, nanye ndii:namusya mu siku isatu. 
JHN.2.20	Mbe Abayaudi niba:ika ati, Iyekaru inu yombakirwe myaka makumi gana neta:nu na gumwi ka na:we uinamusye mu siku isatu era? 
JHN.2.21	Nawe omwene a:ikire ku yekaru yo mubiri gwae. 
JHN.2.22	Mbe wejire asu:ka mu bafu:ye, abe:igisibwa bae nibe:cuka eco a:ikire, nibe:kirisya cinu candikirwe, no musango gunu Yesu a:ikire.
JHN.2.23	Mbe anu ariga:ri mu Yerusalemi ku Marya ga Ipasaka, ba:fu nibe:kirisya risi:na ryae, wejire barora ebibarikisyo byae binu akorere. 
JHN.2.24	Nawe Yesu atabe:ikanyisye okuba ariga amenyere bo:ne. 
JHN.2.25	Na ariga atakenere mu:nu wo:ne okumubwira ebya ba:nu okuba omwene amenyegesisye binu byariga mu mu:nu.
JHN.3.1	Mbe ariga ario mu:nu wa mu Bafarisayo, risi:na ryae Nikodemu niwe Omukuru wa Bayaudi. 
JHN.3.2	Omwene namu:jako mu ngeta, namubwira ati, Rabbi, cimenyere ati uri mwiigisya unu uso:kere ku Nyamuanga, okuba atario unu katura okukora ebibarikisyo binu oukora awe, tari Nyamuanga ari aamwi nage. 
JHN.3.3	Yesu naindura namubwira ati, Ni cimari cimari enikubwira ati, Omu:nu ate:buywe kwiya kabiri, atakutura kubona obukama bwa Nyamuanga. 
JHN.3.4	Nikodemu namubu:sya ati, ?Omu:nu katura kutiki okwiburwa akaba akokoe? ?Katura okwingira munda ya nyiramwene orwa kabiri, ne:burwa? 
JHN.3.5	Yesu naindura ati, Ni cimari cimari enikubwira ati, Omu:nu ate:buywe na manji no mwoyo, atakutura kwingira mu bukama bwa Nyamuanga. 
JHN.3.6	Cinu ce:buywe no mubiri nico mubiri. Na Cinu ce:buywe no Mwoyo nico mwoyo. 
JHN.3.7	Wasiga kurugu:ra okuba nakubwira ati, Kube:ire okwiburwa kabiri. 
JHN.3.8	Omuyaga oguyembera eyo ogwenda, nu:ngwa okuutu:tura kwagwo, nawe utakumenya enu oguso:ka, amwi enu ogugenda. Nikwo kutyo omu:nu wo:ne unu e:buywe no Mwoyo.
JHN.3.9	Nikodemu naindura namubu:sya ati, ?Binu ebitura kutiki okubao? 
JHN.3.10	Yesu naindura namubu:sya ati, ?Awe uri mwiigisya wa Israeli, na ka utakusombo:kerwa ebyo? 
JHN.3.11	Ni cimari cimari enikubwira ati, Eca:ika binu cimenyere, eci:mako binu carorere, no kwimako kweswe mutakukwikirisya. 
JHN.3.12	Nikababwira ebya mu:si nemwe mutakwikirisya, ?muri:kirisya kutiki nikababwira ebya mu rwire? 
JHN.3.13	Atario unu ararinyire mu rwire, tari unu aso:kere mu rwire, niwe Omwana wo mu:nu. 
JHN.3.14	Rwa Musa kutyo aanikire injoka mwibara, nikwo kutyo Omwana wo mu:nu kumwiire okuanikwa, 
JHN.3.15	Mu:nu wo:ne unu kamwikirisya abe no buanga bunu butakuwao.
JHN.3.16	Okuba nikwo kutyo Nyamuanga abendere abanyaca:ro, ndijei natuma Omwana wae umwi era, korereki mu:nu wo:ne unu kamwikirisya asige kubura, nawe abe no buanga bunu butakuwao. 
JHN.3.17	Okuba Nyamuanga atatumire Mwana wae mu:si korereki atemere i:si eci:na, nawe amutumire korereki i:si ikisibwe mu mwene. 
JHN.3.18	Unu kamwikirisya atakuramurwa. Unu ate:kirisisye amarire okuramurwa, kwo kuba atari:kirisisye risi:na ryo Mwana oumwi era wa Nyamuanga. 
JHN.3.19	Kunu nikwo okuramura ati, obweru bwejire mu ca:ro, aba:nu nibenda ecisu:te kukira obweru, kwo kuba ebikorwa byebwe byariga bibi:bi. 
JHN.3.20	Okuba mu:nu wo:ne unu kakora obubi:bi katamanganwa no bweru, na ka ataku:ja mu bweru, ebikorwa byae bireme okugonyibwa. 
JHN.3.21	Nawe unu kakora ebye cimari ka:ja mu bweru korereki ebikorwa byae biboneke ati, byakoreywe mu Nyamuanga.
JHN.3.22	Wejire ejo jawa, Yesu nagenda mu ca:ro ca Buyaudi aamwi na be:igisibwa bae, nabao aamwi nabo nabatija. 
JHN.3.23	Nawe Yoana ariga nabatijisya mu Amoni yei na Salimu, okuba niyo gariga amanji ma:fu. Aba:nu nibajaga nibabatijibwa. 
JHN.3.24	Okuba Yoana ariga acari kutu:rwa mwiboyero.
JHN.3.25	Abe:igisibwa ba Yoana nibabambasyanya no Muyaudi omusango gwo kwesibwa. 
JHN.3.26	Niba:ja ku Yoana, nibamubwira ati, Rabbi, wuriya ariga:ri aamwi na:we ku ngego yenderya ya Yorodani, unu wemireko, one kabatija, na ba:nu bo:ne abamuja:ko. 
JHN.3.27	Yoana naindura na:ika ati, Omu:nu atakutura kuramira ecigambo co:ne tari aciyabirwe okuso:ka mu rwire. 
JHN.3.28	Emwe abene muri bo kunyimako ati, na:ikire anye ati, Nitari Kristo, nawe natumirwe okumutangatira. 
JHN.3.29	Unu ari no mwenga niwe omutwasi. Nawe omusa:ni wo mutwasi ke:mereguru namungwa nakondererwa muno oburaka bwo mutwasi. Mbe nikwo okukonderwa kwani kuku:miye kutyo. 
JHN.3.30	Omwene kumwiire okukura, nawe anye kunyiire okukea.
JHN.3.31	Unu kaso:ka mu rwire katunga byone. Owa mu:si kaba ari wa mu:si, kaika bya mu:si. Unu kaso:ka mu rwire niwe katunga byone. 
JHN.3.32	Cinu arorere na cinu onguywe, nico ka:ika, amwi atario unu ke:kirisya okwimako kwae. 
JHN.3.33	Unu e:kirisisye okwimako kwae, ateeo ecibarikisyo cae ati, Nyamuanga ni we cimari. 
JHN.3.34	Okuba unu atumirwe na Nyamuanga kaika ebigambo bya Nyamuanga, okuba Nyamuanga kagaba Omwoyo atakurenga. 
JHN.3.35	Rata endere Omwana, amuyae byone mu kuboko kwae. 
JHN.3.36	Unu ke:kirisya Omwana ari no buanga bunu butakuwao. Nawe unu atakwikirisya Omwana, ataribona buanga, nawe risungu rya Nyamuanga rimuriko.
JHN.4.1	Mbe Ratabugenyi okuba ariga amenyere ati, Abafarisayo bonguywe ati, Yesu ke:igisya no kubatija be:igisibwa ba:fu kukira Yoana. 
JHN.4.2	Nawe Yesu omwene atabatijisye, tari abeigisibwa bae. 
JHN.4.3	Naso:ka mu Buyaudi, nagenda Galilaya rindi. 
JHN.4.4	Ka kwariga kumwiire okuitiŋana mu Samaria. 
JHN.4.5	Mbe nakinga ku musi gwa Samaria gunu gwatogwaga Sikari, gunu gusijene na risambu rinu Yakobo ayae omwana wae Yusufu.
JHN.4.6	Carigamo ecinyo ca Yakobo. Mbe Yesu, ariga aigirwe orugendo, neinyanjira ku cinyo. Jariga jiri uti saa eta:nu na imwi. 
JHN.4.7	Omusamariagasi na:ja okutaya amanji. Yesu namubwira ati, Naneko amanji ninywe. 
JHN.4.8	Okuba abe:igisibwa bae bariga bajiye mu musi okugura ebiryo. 
JHN.4.9	Mbe Omusamariagasi namubu:sya ati, Awe uri Muyaudi, ?Ka okukora nusabwa amanji kwanye niki, nanye ndi Musamariagasi? Okuba Bayaudi batakusasikana na Basamaria. 
JHN.4.10	Yesu naindura namubwira ati, Kumba wari umenyere eciyanwa ca Nyamuanga na kutyo ari unu kakubwira ati, Naneko amanji ninywe, awe wakamusabirwe, omwene niwe akakuyae amanji go buanga. 
JHN.4.11	Omugasi uyo namubwira ati, Mukaruka, utari na ca kutaira ne cinyo ci:rimire muno. ?Kambe ougaso:sya a:ki amanji ago go buanga? 
JHN.4.12	?Awe uri mukuru kukira saja Yakobo unu aciyae ecinyo cinu, ka anywagamo omwene na ba:na bae ne myandu jae? 
JHN.4.13	Yesu naindura namubwira ati, Mu:nu wo:ne unu kanywa amanji ganu, obwiro burimwita rindi. 
JHN.4.14	Nawe unu kanywa amanji ago anye ndimuyana, obwiro butarimwita na katyari kajanende, nawe amanji ganu ndimuyana garabaga omumiro gwa manji munda yae nigafukura kukinga mu buanga bunu butakuwao. 
JHN.4.15	Omugasi uyo namubwira ati, Mukaruka, nana amanji ago, obwiro busigega kunyita, nakabee oku:ja enu okutaya. 
JHN.4.16	Yesu namubwira ati, Genda ubirikire omurume wao, usube anu. 
JHN.4.17	Omugasi uyo naindura namubwira ati, Nitari na murume. Yesu namubwira ati, Wa:ika kisi ati, Nitari na murume. 
JHN.4.18	Okuba ure:isye barume bata:nu nawe unu uri nage woryanu atari murume wao. Eco wa:ika ni ca cimari. 
JHN.4.19	Omugasi uyo namubwira ati, Mukaruka, enirora ati uri muragi. 
JHN.4.20	Basaja baramisyaga ku ci:ma cinu, nemwe omwaika ati, Yerusalemi niyo era eyo kuramisyagamo. 
JHN.4.21	Yesu namubwira ati, Mugasi awe, nyikirisya, omwanya ogu:ja gunu batariramisya Rata ku ci:ma cinu nakabee ari Yerusalemi. 
JHN.4.22	Emwe omuramya cinu mutakumenya. Eswe eciramya cinu cimenyere, okuba omweruro oguso:ka mu Bayaudi. 
JHN.4.23	Nawe omwanya ogu:ja, na ka wori guriwo, banu abaramya cimari bararamisyaga Rata mu mwoyo no kumasya, okuba Rata kayenja abe:ja:bo abo okumuramyaga. 
JHN.4.24	Nyamuanga ni Mwoyo, na banu abamuramya kube:ire okumuramisyaga mu mwoyo na mu kumasya. 
JHN.4.25	Omugasi uyo namubwira ati, Nimenyere ati Masiya ka:ja unu katogwa Kristo. Ariba:ja aricibwira misango jo:ne. 
JHN.4.26	Yesu namubwira ati, Nanye oyo ka:ika na:we.
JHN.4.27	Mbe niwo abe:igisibwa niba:ja. Nibarugu:ra okuba agwekwaika no mugasi uyo, nawe atario unu a:ikire ati, ?Ouyenja ki? amwi ati, ?Cinu ecikwaikya nage niki? 
JHN.4.28	Mbe omugasi uyo nasiga ecitumo cae, nagenda mu musi, nabwira aba:nu ati, 
JHN.4.29	Mu:je murore omu:nu unu ambwira binu ndakorere byone. ?Atakuta:sya kuba Kristo?
JHN.4.30	Nibaso:ka mu musi nibamuja:ko. 
JHN.4.31	Nawe abe:igisibwa bariga nibamuremberesya niba:ika ati, Rabbi, nurye. 
JHN.4.32	Nababwira ati, Ndina ebiryo binu mutakumenya. 
JHN.4.33	Mbe abe:igisibwa niba:ika abene era ati, ?Ario unu amure:tera eco kurya? 
JHN.4.34	Yesu nababwira ati, Ebiryo byani nikwo okukora binu kenda unu antumire, no kumarisya omurimu gwae. 
JHN.4.35	?Emwe mutakwaika ati, Gasigaeo me:si gana, niwo rigesa riye? Rora enibabwira ati, Mwesye ame:so, murore amasambu gaiye gendere okugeswa. 
JHN.4.36	Unu kagesa kayabwa omuyero, nakunia amatwasyo kukinga mu buanga bunu butakuwao, korereki unu kabiba na unu kagesa bakondererwe aamwi. 
JHN.4.37	Okuba omusango gunu nigwo gwe cimari ati, Unu kabiba ni undi na unu kagesa ni undi. 
JHN.4.38	Anye nabatumire emwe okugesa binu mutanya:kiriye. Abandi banya:kire, na emwe mwengiye mu mirimu jebwe.
JHN.4.39	Na mu musi ugwo Abasamaria ba:fu bamwikirisisye kurwo musango gwo mugasi uyo, cinu amwimireko ati, Ambwira byone binu nakorere. 
JHN.4.40	Mbe Abasamaria bejire bakinga anu ariga:ri, nibamuremberesya ati, abe nabo. Namarayo siku ibiri. 
JHN.4.41	Ba:fu nibeyongesya okwikirisya kurwo musango gwae. 
JHN.4.42	Nibabwira omugasi uyo ati, Woryanu cite:kirisya kurwo kwaika kwao era okuba ceyungwirwa eswe abene, nicimenya ati ni cimari unu niwe Omukisya we ca:ro.
JHN.4.43	Jisiku ejo jibiri wejire jaturao, naso:kayo nagenda Galilaya. 
JHN.4.44	Okuba Yesu omwene a:ikire ati, Omuragi atari na cibaro mu:si yabo. 
JHN.4.45	Mbe ejire akinga Galilaya, Abagalilaya nibamuramira, okuba barorere byone binu akoree Yerusalemi ku marya.
JHN.4.46	Mbe Yesu nakinga rindi mu Kana ya Galilaya, munu akoree amanji okuba ge mijabibu. Ariga:rio omusi:ba unu ariga:ri no mumura wae unu arwariye Kaperinaumu. 
JHN.4.47	Oyo ejire ongwa ati Yesu aso:kere mu Buyaudi akingire Galilaya, namu:jako namuremberesya atebere aosye Omwana wae, okuba ariga ajo:kufwa. 
JHN.4.48	Mbe Yesu namubwira ati, Ariba mutarorere ebibarikisyo ne birugu:ro mutari:kirisya na katyari. 
JHN.4.49	Omusi:ba namubwira ati, Ratabugenyi, utebere Omwana wani acari kufwa. 
JHN.4.50	Yesu namubwira ati, Genda, omwana wao ni muanga. Omu:nu uyo ne:kirisya omusango gunu Yesu amubwira, nagenda. 
JHN.4.51	Anu ariga acatebera, nabonana na bagaya bae, niba:ika ati, Omwana wao ni muanga. 
JHN.4.52	Mbe nababu:sya isaa inu amaoreramo. Nibamubwira ati, Rigoro, saa eta:nu ne:biri, ribiri ndimuso:kako. 
JHN.4.53	Mbe esemwene namenya ati, mu saa eyo nimwo Yesu a:ma:mubwirira ati, Omwana wao ni muanga. Omwene ne:kirisya na ba mu musi gwae bo:ne. 
JHN.4.54	Cinu nico ecibarikisyo ca kabiri cinu Yesu akorere wejire aso:ka Buyaudi okuja Galilaya.
JHN.5.1	Wejire ebyo byawa, nigabao amarya ga Bayaudi. Yesu narinya mu Yerusalemi. 
JHN.5.2	Mbe mu Yerusalemi kwirango rinu ryatogwaga Rya Jina:ma, ririko ritanga, rinu ryatogwaga mu Cieburania, Betesida, ririo na biyumba bita:nu. 
JHN.5.3	Mwibyo bama:magamo ecise ca barwae, baofu na barema na bakombo:rike. 
JHN.5.5	Ariga ario omu:nu arwae, amarire myaka makumi gasatu neta:nu nesatu (38). 
JHN.5.6	Yesu wejire amurora oyo ama:mire, namenya ati aramarire siku nyafu, namubu: sya ati, ?Owenda kuba muanga? 
JHN.5.7	Omurwae namuindura ati, Mukaruka, nitana mu:nu wa kuntu:ra mwitanga anu amanji agaseruka, nawe anu anye eni:jira, oundi kaba antangatiye okwikamo. 
JHN.5.8	Yesu namubwira ati, Imuka, witwike bima:miro byao, uribate. 
JHN.5.9	Aonao naba muanga ne:twika ebima:miro, naribata. Nawe orusiku urwo rwariga rwa isabato.
JHN.5.10	Mbe Abayaudi nibamubwira oyo aosibwe ati, Rero ni sabato, kuganyisye okwitwika ebima:miro byao. 
JHN.5.11	Omwene nabaindura ati, Unu amosya niwe ambwira ati, Witwike ebima:miro byao, uribate. 
JHN.5.12	Niba-mubu:sya, Omu:nu uyo niga unu akubwira ati, Witwike ebima:miro byao, uribate. 
JHN.5.13	Nawe unu aorere ariga atamumenyere kutyo ari, okuba Yesu ariga e:so:keeyo okuba aba:nu banu bariga bari ao bariga ba:fu. 
JHN.5.14	Wejire ebyo bwawa, Yesu namusanga mu yekaru, namubwira ati, Rora wabee muanga. Utarija kukaya rindi, wasiga kugwirwa omusango mubibi muno. 
JHN.5.15	Omu:nu uyo nagenda, nabwira Abayaudi ati, Yesu niwe amosisye. 
JHN.5.16	Mbe Abayaudi nikwo bakorere nibamunya:sya Yesu, okuba akoree ebyo ku sabato. 
JHN.5.17	Nawe Yesu nabaindura ati, Rata kakora kukinga woryanu, nanye one enikora. 
JHN.5.18	Mbe Abayaudi nikwo bakorere nibeyongesya okuyenja obwenge okumwita, okuba atanyamuye isabato era, nawe atogere Nyamuanga esemwene, ne:riŋanya na Nyamuanga.
JHN.5.19	Mbe Yesu naindura nababwira ati, Ni cimari cimari enibabwira ati, Omwana atakutura enyere era okukora eci:nu, ataroree kwisemwene nakora, okuba binu kakora byone, Omwana one nibyo kakora. 
JHN.5.20	Okuba Rata endere Omwana, kamweresya byone binu kakora Omwene. Ka arimweresya emirimu eminene kukira ejo, korereki emwe murugu:re. 
JHN.5.21	Okuba Rata kutyo kasu:rura abafu:ye nabayana obuanga, nikwo kutyo Omwana one kabayana obuanga bo:ne banu kenda okuyana. 
JHN.5.22	Okuba Rata atakuramura omu:nu nawe ayae Omwana okuramura kwone, 
JHN.5.23	Korereki bo:ne bayanega Omwana ecibaro, rwa kutyo abayana Rata ecibaro. Unu atakuyana Omwana ecibaro, atakuyana ecibaro Rata unu amutumire. 
JHN.5.24	Ni cimari cimari, enibabwira ati, Unu kongwa omusango gwani ne:kirisya unu antumire, ari no buanga bunu butakuwao, amwi atari:ja mu ntambara, nawe aso:kere mu kufwa kukinga mu buanga.
JHN.5.25	Ni cimari cimari enibabwira ati, Omwanya ogu:ja na wori one gurio runu abafu:ye runu baryungwa riraka ryo Mwana wa Nyamuanga, na banu bariryungwa bariba baanga. 
JHN.5.26	Okuba rwa Rata kutyo arimo buanga, nikwo kutyo amuyae Omwana one okubamo obuanga. 
JHN.5.27	Amuyae obuinga bwo kuramura, kwo kuba niwe Omwana wo mu:nu.
JHN.5.28	Mwasiga kurugu:ra eco, okuba omwanya ogu:ja runu bo:ne banu bari mu fwa runu baryungwa riraka ryae, nibaso:kamo. 
JHN.5.29	Banu bakoraga ebye kisi barisu:kira mu buanga, na banu bakoraga ebibi:bi barisu:kira mu ntambara. 
JHN.5.30	Anye nitakutura kukora ci:nu kubwani era. Rwa kutyo enungwa, nikwo kutyo eniramura, no kuramura kwani kwimire, kwo kuba nitakuyenja binu enenda anye, tari unu antumire binu kenda. 
JHN.5.31	Nikeyaika ebyani omwene, okwaika kwani kutari kwa cimari. 
JHN.5.32	Ariwo oundi unu ka:ika ebyani, nanye nimenyere ati, ebyani binu kaika ni bya cimari.
JHN.5.33	Emwe mwatumiye Yoana aba:nu, omwene na:ika bya cimari. 
JHN.5.34	Nawe anye nitakwikirisya okwaika kwo mu:nu, nawe ena:ika binu korereki mukisibwe. 
JHN.5.35	Oyo ariga itara inu eyaka ni:se:ka:na, nemwe mwendere okukondererwa obweru bwae mwanya muto:to.
JHN.5.36	Nawe okwaika kunu niri nakwo ni kukuru kukira okwa Yoana. Okuba emirimu jinu Rata anae okuku:misya, emirimu ejene nijo enikora nijo ejinyimako ati, Rata niwe antumire.
JHN.5.37	Na Rata unu antumire, Oyo niwe kanyimako. Mucariga kungwa oburaka bwae na katyari, nakabee kurora orususo rwae, 
JHN.5.38	Amwi mutana cigambo cae cinu ci:kae mwimwe, kwo kuba Oyo antumire mutakumwikirisya.
JHN.5.39	Omuyenja mu binu byandikirwe, okuba omwiganirisya ati, mwibyo muri na obuanga bunu butakuwao. Ebyo nibyo ebinyimako anye. 
JHN.5.40	Ke:nu mutakwenda ku:ja kwanye mube no buanga. 
JHN.5.41	Nitakwikirisya ecibaro ca ba:nu. 
JHN.5.42	Nawe nibamenyere emwe ati, okwenda kwa Nyamuanga kutabarimo. 
JHN.5.43	Anye ne:jire mwisi:na rya Rata, nawe mutakunkuma. Oundi ariba:ja mwisi:na ryae omwene, oyo murimukuma. 
JHN.5.44	Emwe omutura kutiki okwikirisya, nimwenda okuyabwa ecibaro emwe abene era, nimurema okuyenja ecibaro cinu eciso:ka ku Nyamuanga oumwi era. 
JHN.5.45	Mute:ganirisya ati, anye enibabu:ra ku Rata. Ariwo unu kababu:ra, niwe Musa unu omwiikanya. 
JHN.5.46	Kumba mu:ja mwikirisisye Musa, nanye one mwakanyikirisisye, okuba anyandikiye ebyani. 
JHN.5.47	?Nawe mukarema okwikirisya oyo binu andikire, muri:kirisya kutiki ebigambo byani?
JHN.6.1	Wejire ebyo byawa, Yesu nagenda ku ngego ya inyanja ya Galilaya, niyo eya Tiberia. 
JHN.6.2	Ecise cinene nicimuru:ba okuba barorere ebibarikisyo binu akorere ku barwae. 
JHN.6.3	Yesu narinya ku ci:ma, nenyanja okwo aamwi na abe:igisibwa bae. 
JHN.6.4	Na Ipasaka yariga iri yei, nigo amarya ga Bayaudi. 
JHN.6.5	Mbe Yesu ne:namu-sya ame:so, narora cise cinene nicimu:jako, namubu:sya Filipo ati, ?Jecigure a:ki ebiryo, banu binu bararya? 
JHN.6.6	A:ikire kutyo kumusaka, okuba ariga amenyere omwene cinu kenda okukora. 
JHN.6.7	Filipo namuindura ati, Ebiryo bya siringi magana gabiri bitakubaswira, mu:nu wo:ne aryeko bityari. 
JHN.6.8	Oumwi ku be:igisibwa bae, nuwe Anderea omumura wabo Simoni Petero, namubwira ati, 
JHN.6.9	Ariwo mumura muto:to unu ari na mikate eta:nu ja sairi na biswi bibiri, ?Nawe binu niwo ki mu ba:nu ba:fu banu? 
JHN.6.10	Yesu na:ika ati, Mubenyanje aba:nu. Awo bwariga burio bunyasi bwa:fu. Mbe aba:nu nibenyanja, obukumi bwebwe uti bisira bita:nu. 
JHN.6.11	Mbe Yesu nagega emikate, nasi:ma, nagabira banu benyanjire. Na jiswi one nabagabira rwa kutyo bendere. 
JHN.6.12	Wejire be:guta nabwira abe:igisibwa bae ati, Nimukofye ebiba:ra binu byasigara, casiga kuburao ci:nu. 
JHN.6.13	Mbe nibakofya nibe:jusya ebibo ekumi na bibiri ebye biba:ra bye mikate jita:nu eja jisairi, binu byasigae ku banu bari:ye. 
JHN.6.14	Mbe aba:nu wejire barora ecibarikisyo cinu akorere, niba:ika ati, Ni cimari unu niwe omuragi unu ka:ja mu:si.
JHN.6.15	Yesu namenya ati, abajo:ku:ja okumugwata, bamukore mukama, nasuba rindi ku ci:ma enyere. 
JHN.6.16	Wejire kwaba kegoro, abe:igisibwa bae nibatebera ku mwaro. 
JHN.6.17	Nibasyabara mu bwato, bariga nibambuka inyanja okugenda Kaperinaumu. Na kwariga kwerabuye, na Yesu ariga acari kubakingako. 
JHN.6.18	Inyanja nisa:ru:ma, omuyaga mwafu niguyemba. 
JHN.6.19	Mbe wejire bamara okufuga uti mairi isatu amwi ina, nibarora Yesu naribatira ku manji, nafugera ku bwato, nibo:baya. 
JHN.6.20	Nawe omwene nababwira ati, Na:nye, musige ku:baya. 
JHN.6.21	Nibe:kirisya okumwingisya mu bwato. Aonao obwato nibugoba ku mwaro enu bariga nibaja.
JHN.6.22	Mwejo bwejire bwaca, ecise cariga cimereguyu ku ngego yenderya ya inyanja, wejire barora ati butario bwato bundi, tari ubumwi, na Yesu ata:syabae aamwi na be:igisibwa nawe abe:igisibwa ba:gendere benyere. 
JHN.6.23	Nawe ama:to agandi gaso:kere Tiberia, nigagoba yei na anu ba:ri:ri:ye emikate, anu Ratabugenyi asi:miye. 
JHN.6.24	Mbe ecise wejire barora ati, Yesu atariwo, nakabee bari be:igisibwa bae, abene nibasyabara mu ma:to garya, nibaja Kaperinaumu nibayenja Yesu. 
JHN.6.25	Wejire bamubonera ku ngego yenderya ya inyanja, nibamubu:sya ati, ?Rabbi, wama:jari anu? 
JHN.6.26	Yesu nabaindura na:ika ati, Ni cimari cimari enibabwira ati, Omu:nyenja tari kwo kuba mwarorere ebibarikisyo nawe kwo kuba mwama:rya emikate nimwiguta. 
JHN.6.27	Musige kukorera ebiryo binu ebiwao, nawe ebiryo binu ebi:karao kukinga ku buanga bunu butakuwao, binu Omwana wo mu:nu aribayana. Okuba niwe oyo Rata Nyamuanga amuteeko ecibarikisyo. 
JHN.6.28	Nibamubu:sya ati, ?Cikore kutiki okukora emirimu ja Nyamuanga?
JHN.6.29	Yesu naindura nababwira ati, Gunu nigwo omurimu gwa Nyamuanga, okumwikirisya oyo amutumire. 
JHN.6.30	Nibamubu:sya ati, ?Mbe ni cibarikisyo ki cinu awe oukora, cirore, cikwikirisye? ?Oukora murimu ki? 
JHN.6.31	Basaja bari:raga emanu mwibara, rwa kutyo byandikirwe ati, abayae ebiryo byo kurya binu byaso:kere mu rwire. 
JHN.6.32	Mbe Yesu nababwira ati, Ni cimari cimari enibabwira ati, Atari Musa unu abayae ebiryo binu byaso:kere mu rwire, nawe Rata nuwe kabayana ebiryo bye cimari binu ebiso:ka mu rwire. 
JHN.6.33	Okuba ebiryo bya Nyamuanga nibyebyo ebiso:ka mu rwire, binu ebire:tera eca:ro obuanga. 
JHN.6.34	Mbe nibamubwira ati, Ratabugenyi, ciyanega ebiryo ebyo kusiku.
JHN.6.35	Yesu nababwira ati, Nanye ebiryo byo buanga. Unu kanyijako atarirumwa mweko kata, unu kanyikirisya atari:twa bwiro na katyari. 
JHN.6.36	Nawe nababwiriye ati, Mwandorere mutanyikirisisye. 
JHN.6.37	Bo:ne banu Rata kanana bari:ja kwanye, na unu ka:ja kwanye, nitarimuirisisya aanja na katyari. 
JHN.6.38	Okuba nitaso:kere mu rwire korereki nikore binu enenda anye, tari binu kenda unu antumire. 
JHN.6.39	Okwenda kwa Rata unu antumire ni kunu ati, mu bo:ne banu ananire asige kumbura na umwi, nawe nimusu:rurire ku rusiku rwa ku bute:ro. 
JHN.6.40	Okuba okwenda kwa Rata unu antumire ni kunu ati, mu:nu wo:ne unu karora Omwana no kumwikirisya, abe no buanga bunu butakuwao, nanye ndimusu:rurira ku rusiku rwa ku bute:ro.
JHN.6.41	Mbe Abayaudi nibe:toŋanira okuba a:ikire ati, Nanye ebiryo binu byaso:kere mu rwire. 
JHN.6.42	Niba:ika ati, ?Tari unu niwe Yesu wa Yusufu, unu cimenyere esemwene na nyiramwene? ?Ka wori ka:ika atiki ati, Naso:kere mu rwire? 
JHN.6.43	Yesu nabaindura ati, Musige kwitoŋanira emwe abene era. 
JHN.6.44	Atario unu katura oku:ja kwanye, tari akuruywe na Rata unu antumire. Nanye ndimusu:rurira ku rusiku rwa ku bute:ro. 
JHN.6.45	Byandikirwe mu baragi ati, Bo:ne bariigisibwa na Nyamuanga. Unu wo:ne kongwa no kwiigira ku Rata, niwe ka:ja kwanye. 
JHN.6.46	Tari ati ario mu:nu unu ararorere Rata, tari Unu aso:kere ku Nyamuanga. Oyo niwe ararorere Rata. 
JHN.6.47	Ni cimari cimari enibabwira ati, Unu ke:kirisya ari no buanga bwa kajanende. 
JHN.6.48	Nanye ebiryo byo buanga. 
JHN.6.49	Basa:ja wanyu bari:raga emanu mwibara nibafwa. 
JHN.6.50	Binu nibyo ebiryo binu ebiso:ka mu rwire, omu:nu abiryeko asige kufwa. 
JHN.6.51	Nanye ebiryo ebianga binu byaso:kere mu rwire. Omu:nu akarya ku biryo binu ariba muanga kajanende na kajanende. Ebiryo binu ndigaba kurwo buanga bwa i:si, nigwo mubiri gwani.
JHN.6.52	Mbe Abayaudi nibabambasyanya abene era niba:ika ati, ?Unu katura atiki okuciyana omubiri gwae okugurya? 
JHN.6.53	Mbe Yesu nababwira ati, Ni cimari cimari enibabwira ati, Mukarema okurya omubiri gwo Mwana wo mu:nu, no kunywa amanyinga gae, butarimo buanga mwimwe. 
JHN.6.54	Unu karya omubiri gwani, no kunywa manyinga gani, ari no buanga bwa kajanende, nanye ndimusu:rurira ku rusiku rwo bute:ro. 
JHN.6.55	Okuba omubiri gwani nibyo ebiryo bye cimari, na manyinga gani nico eco kunywa ce cimari. 
JHN.6.56	Unu karya omubiri gwani no kunywa amanyinga gani, ke:kara mwanye, nanye mu mwene. 
JHN.6.57	Rwa Rata omuanga kutyo antumire, anye one rwa kutyo ndi muanga kurwa Rata, nikwo kutyo one unu kandya, ariba muanga kubwani. 
JHN.6.58	Binu nibyo ebiryo binu byaso:kere mu rwire. Tari rwa basa:ja kutyo baryaga nibafwa. Unu karya ebiryo binu ariba muanga kajanende na kajanende. 
JHN.6.59	Ebyo abyaikiye mu rikofyanyisyo ne:igisya mu Kaperinaumu.
JHN.6.60	Mbe ba:fu aba mu beigisibwa bae wejire bongwa niba:ika ati, Omusango gunu ni mukomee. ?Niga unu katura okugungwa? 
JHN.6.61	Nawe Yesu namenya munda yae ati, abe:igisibwa bae abe:toŋanirira eco, nababu:sya ati, ?Eco nico ecibayabya? 
JHN.6.62	?Mbe biriba kutiki ariba mwarora Omwana wo mu:nu narinya enu ariga okwamba? 
JHN.6.63	Omwoyo nigwo ogutamo obuanga. Omubiri gutari na cinu ogwiya. Emisango jinu nababwira nigwo mwoyo nibwo buanga. 
JHN.6.64	Nawe bariwo abandi mwimwe banu batakwikirisya. Okuba Yesu ariga amenyere kuso:ka ku bwambiro banu batakwikirisya, na unu ariga nenda okumuromera iniku. 
JHN.6.65	Na:ika ati, Kwonakora nimbabwira ati, Atariwo mu:nu unu katura oku:ja kwanye, Rata atamuyae okutura.
JHN.6.66	Aba ku be:igisibwa bae ba:fu nikwo bakorere nibagenda nibasuba inyuma, nibarema okuribatira aamwi nage rindi. 
JHN.6.67	Mbe Yesu nababu:sya rikumi na babiri ati, ?Si imwe one omwenda okugenda? 
JHN.6.68	Simoni Petero namuindura ati, Ratabugenyi, cije ku:ga? Awe uri ne misango jo buanga bwa kajanende. 
JHN.6.69	Neswe ce:kirisisye nicimenya ati, Awe uri Mweru wa Nyamuanga. 
JHN.6.70	Yesu nabaindura ati, ?Tari nanye nabasorere emwe rikumi na babiri, no umwi kwimwe ni Syetani? 
JHN.6.71	A:ikire ku Yuda, Omwana wa Simoni Iskariote, okuba niwe ariga nenda okumuromera iniku, niwe oumwi kwikumi na babiri.
JHN.7.1	Wejire ejo jawa Yesu naribata mu Galilaya, okuba atendere kuribata mu Buyaudi, okuba Bayaudi bayenjaga obwenge okumwita. 
JHN.7.2	Nawe amarya ga Bayaudi gariga gajo:kufugera, nigo age biuna. 
JHN.7.3	Mbe abamura babo nibamubwira ati, So:ka anu, ugende Buyaudi, korereki abeigisibwa bao one barore emirimu jao jinu oukora. 
JHN.7.4	Okuba atariwo mu:nu unu kakorera omusango mu bwitebe, ke:nu nenda okumenyeka. Ukakora ebyo, mbe wiyeresye ku ca:ro. 
JHN.7.5	Okuba na bamura babo batamwikirisisye. 
JHN.7.6	Mbe Yesu nababwira ati, Omwanya gwani gucari kwiya, nawe omwanya gwemwe gumaririye kusiku. 
JHN.7.7	I:si itakutura kubiirirwa emwe, nawe eibiirirwa anye, okuba ena:ika ejendemo kutyo jiri, ati emirimu jendemo ni mibi:bi. 
JHN.7.8	Emwe murinye ku marya ago, Anye nicari kuba kurinya ku marya ago, okuba omwanya gwani gucari kuku:misibwa.
JHN.7.9	Wejire amara okubabwira ebyo, nasigara Galilaya. 
JHN.7.10	Nawe abamura babo wejire bamara okurinya ku marya, mbe niwo omwene one narinya, tari abweru, nawe uti mu bwitebe. 
JHN.7.11	Mbe Abayaudi nibamuyenja ku marya, niba:ika ati, ?Oyo abee aaki? 
JHN.7.12	Nikubao okwitoŋanira kwafu mu bise. Abandi nibamwaika ati, Ni wa kisi. Abandi niba:ika ati, Uri, nawe kabebeya ecise. 
JHN.7.13	Nawe atabeeo unu amwaikireko abweru kwo kuba bo:bayire Abayaudi.
JHN.7.14	Mbe ku marya aagati Yesu narinya nengira mu yekaru ne:igisya. 
JHN.7.15	Abayaudi nibarugu:ra, nabaika ati, ?Unu amenyere kutiki okusoma, ke:nu ate:igiye? 
JHN.7.16	Mbe Yesu nabaindura na:ika ati, Okwiigisya kwani kutari kwani, nawe ni kwa unu antumire. 
JHN.7.17	Omu:nu akenda okukora wuriya binu kenda, arimenya okwiigisya kunu araba kwaso:kere ku Nyamuanga, araba ena:ika ebyani era. 
JHN.7.18	Unu ka:ika kubwae omwene era, kayenja ecibaro cae omwene. Nawe unu kayenja ecibaro ca unu amutumire, oyo ni wa cimari, na bunyamusi butamurimo. 
JHN.7.19	?Musa atabayae ebiragiro, nawe atariwo mwimwe unu kagwata ebiragiro? ?Kubaki omuyenja obwenge okunyita?
JHN.7.20	Ecise niciindura ati, Si uri na musambwa. ?Niga unu kayenja obwenge okukwita? 
JHN.7.21	Yesu naindura nababwira ati, Nakorere omurimu gumwi, emwe bo:ne nimurugu:ra. 
JHN.7.22	Musa nikwo akorere nabayana okutenda, tari ati ni kwa Musa, nawe ni kwa basa:ja. Na ku sabato omutenda omu:nu. 
JHN.7.23	Omu:nu akatendwa ku sabato, ebiragiro bitaja kunyamuka, ?omumbiirirwa okuba naosisye omu:nu kata ku sabato? 
JHN.7.24	Musigega kuramurira me:so, nawe muramurega murengere. 
JHN.7.25	Mbe abandi abende Yerusalemi niba:ika ati, ?Tari niwe unu abayenja okumwita? 
JHN.7.26	Nawe rora, ka:ikira abweru, ka batakumubwira musango. ?Abakuru bamenyere kata ati unu niwe Kristo? 
JHN.7.27	Nawe unu cimenyere enu aso:kere. Nawe Kristo ariba:ja, atariwo unu kamenya enu kaso:ka. 
JHN.7.28	Mbe Yesu na:ikirira inguru mu yekaru, ne:igisya na:ika ati, Anye mu:menyere, ka enu naso:kere mumenyereyo. Anye nite:jire kubwani nenyere, nawe unu antumire ni wa cimari, unu emwe mutakumumenya. 
JHN.7.29	Anye nimumenyere, okuba namuso:kereko, ka niwe antumire. 
JHN.7.30	Mbe abo nibayenja obwenge okumugwata, nawe atariwo unu amuteeko okuboko, okuba omwanya gwae gwariga gucari kwiya. 
JHN.7.31	Nawe ba:fu aba mu cise nibamwikirisya, niba:ika ati, ?Kristo ariba:ja, arikora ebibarikisyo byafu kukira binu unu kakora?
JHN.7.32	Abafarisayo nibongwa ecise nici:toŋanira kubwae kutyo. Abagabisi abakuru na Bafarisayo nibatuma abasirikare okumugwata. 
JHN.7.33	Mbe Yesu na:ika ati, Kasigae ka:nya kato:to niri aamwi nemwe, niwo enigenda ku unu antumire. 
JHN.7.34	Murinyenja nawe mutarimbona, na anu niri, emwe mutakutura kuja:yo. 
JHN.7.35	Mbe Abayaudi niba:ika abene era ati, ?Unu kenda kuja aaki, eswe cireme okumurora? ?Kenda okuja kwabo banyarambukire mu Bagiriki, e:igisye Abagiriki? 
JHN.7.36	?Ni cigambo ki cinu ka:ika ati, Murinyenja nawe mutarimbona, na anu niri, emwe mutakutura kuja:yo?
JHN.7.37	Nawe ku rusiku rwa ku bute:ro, nirwo orusiku orukuru rwa marya, Yesu e:mereguyu na:ikirira inguru, na:ika ati, Omu:nu ake:twa obwiro a:je kwanye anywe. 
JHN.7.38	Unu kanyikirisya, rwa kutyo binu byandikirwe ebyaika ati, emisima ja manji go buanga jiriurura kuso:ka munda yae. 
JHN.7.39	Eco aca:ikire ku Mwoyo, unu bariga nibaja okuyabwa banu bamwikirisisye. Okuba Omwoyo ariga acari kugabwa, okuba Yesu ariga acari kukusibwa.
JHN.7.40	Mbe abandi aba mu cise, wejire bongwa emisango ejo niba:ika ati, Ni cimari unu niwe omuragi wuriya. Abandi niba:ika ati, Unu niwe Kristo. 
JHN.7.41	Abandi niba:ika ati, ?Kristo kaso:ka mu Galilaya? 
JHN.7.42	?Cinu candikirwe atakwaika ati, Kristo kaso:ka mu rwiburo rwa Daudi, mu Beteleemu, omusi gunu Daudi arigamo? 
JHN.7.43	Mbe nikubao okwaukana mu cise kubwae.
JHN.7.44	Abandi nibenda okumugwata, nawe atabeeo wa kumutako kuboko. 
JHN.7.45	Nikwo bakorere abasirikare nibasuba ku bagabisi abakuru na Bafarisayo. Abene niba:ika ati, ?Niki cinu mwakora nimurema oku-mure:ta? 
JHN.7.46	Abasirikare nibaindura ati, Acariga kubao omu:nu wo kwaika rwoyo. 
JHN.7.47	Mbe Abafarisayo nibabaindura ati, ?Si imwe one ababebeya? 
JHN.7.48	?Ari a:ki mu bakuru unu amwikirisisye, nakabee mu Bafarisayo? 
JHN.7.49	Nawe ecise cinu batakumenya ebiragiro be:imirwe. 
JHN.7.50	Nikodemu, unu amwijireko kara, niwe owe:ja:bo, nababwira ati, 
JHN.7.51	?Nico eciragiro ceswe okutemera omu:nu eci:na bacari kumungwa omwene no kwamba okumenya binu kakora? 
JHN.7.52	Nibaindura nibamubu:sya ati, ?Awe one waso:kere mu Galilaya? Yenja urore ati, omuragi atakuso:ka mu Galilaya.
JHN.8.1	(Nibagenda mu:nu wo:ne ika ewae. Nawe Yesu nagenda ku ci:ma ce Mijeituni. 
JHN.8.2	Namweja mu ruguru na:ja rindi mu yekaru, aba:nu bo:ne nibamutako. Nenyanja nabe:igisya. 
JHN.8.3	Abandiki na Bafarisayo nibare:ta omugasi unu bagwatire mu buromerwa, nibamutu:ra aagati. 
JHN.8.4	Niba:ika ati, Omwiigisya, omugasi unu bamugwata mu buromerwa. 
JHN.8.5	Mbe mu biragiro Musa aciragiriye okubarasira mabui abe:ja:bo abo. ?Awe mbe oumwaika kutiki? 
JHN.8.6	Ba:ikire kutyo nibamusaka, korereki babe no musango gwo kumubu:ra. Nawe Yesu ne:nama, nandika a:si ne ca:ra. 
JHN.8.7	Nawe wejire beyongesya okumubu:sya, ne:gorora nababwira ati, Unu acariga kukayako ambe okumurasa ribui. 
JHN.8.8	Nasuba okwinama, nandika ne ca:ra a:si. 
JHN.8.9	Abene wejire bongwa emitima jebwe nijibabu:ra nibauruka umwiumwi, abakaruka nibo batangatire kukinga ku ba ku bute:ro. Yesu nasigarao enyere era, no Mugasi uyo ariga:ri aagati. 
JHN.8.10	Yesu ne:gorora namubu:sya ati, Mugasi awe, ?bari a:ki banu bagwekubu:ra? ?Atariwo unu akuramura? 
JHN.8.11	Omwene na:ika ati, Atariwo mu:nu, Ratabugenyi. Yesu na:ika ati, Anye one nitakukuramura. Genda, okwambira rero utarisuba kukaya rindi.)
JHN.8.12	Mbe Yesu na:ika nabo rindi, na:ika ati, Nanye obweru bwe ca:ro. Unu kandu:ba ataribatirega mu cisu:te, nawe arabaga no bweru bwo buanga. 
JHN.8.13	Mbe Abafarisayo nibamubwira ati, Awe owiimako omwene era. Okwimako kwao kutari kwa cimari. 
JHN.8.14	Yesu naindura nababwira ati, Nakabee nire:imako omwene era, okwiimako kwani ni kwa cimari, kwo kuba nimenyere enu naso:kere, ne:nu enija. Nawe emwe mutakumenya enu eniso:ka nakabee enu enija. 
JHN.8.15	Emwe omuramura rwa ba:nuba:nu, anye nitakuramura mu:nu. 
JHN.8.16	Nakabee anye niraramura, okuramura kwani ni kwa cimari, okuba anye nitari nenyere, nawe anye na Rata unu antumire. 
JHN.8.17	Na mu biragiro byemwe byandikirwe ati, Okwaika kwa ba:nu babiri ni kwa cimari. 
JHN.8.18	Anye eniimako omwene, na Rata unu antumire kanyimako. 
JHN.8.19	Mbe nibamubu:sya ati, ?Esomwana ari a:ki? Yesu naindura ati, Anye mutamenyere, nakabee ari Rata mutamumenyere. Mwakabee mumenyere anye, mwakamumenyere Rata one. 
JHN.8.20	Emisango jinu aja:ikiye mwibikiro anu ariga ne:igisya mu yekaru. Amwi atario unu amugwatire, okuba omwanya gwae gwariga gucari kwiya.
JHN.8.21	Mbe nababwira rindi ati, Anye enigenda, nemwe murinyenja, nimufwira mu bibi:bi byemwe. Anye enu enigenda, emwe mutakutura kuja:yo. 
JHN.8.22	Mbe Abayaudi niba:ika ati, ?Kajo:kwiita, okuba ka:ika ati, Anye enu enigenda, emwe mutakutura kuja:yo? 
JHN.8.23	Nababwira ati, Emwe muri be mwaro, anye ndi wa inguru. Emwe muri ba mu:si munu, anye nitari wa mu:si munu. 
JHN.8.24	Kwonakora nimbabwira ati, Murifwira mu bibi:bi byemwe. Okuba mukarema okwikirisya ati, nanye Oyo, murifwira mu bibi:bi byemwe. 
JHN.8.25	Mbe nibamubu:sya ati, ?Nawe:ga? Yesu nababwira ati, Rwa kutyo nababwiraga kuso:ka ku bwambiro. 
JHN.8.26	Ndina byafu ebyo kubabwirako no kuramura, nawe unu antumire niwe owe cimari, nanye binu namunguyweko, nibyo ena:ika mu ca:ro. 
JHN.8.27	Batamenyere ati, ababwira ebya Rata. 
JHN.8.28	Mbe Yesu nababwira ati, Ariba mwamara okuyanika Omwana wo mu:nu, niwo murimenya ati, nanye Oyo, amwi anye nitana cinu enikora kubwani era, nawe rwa kutyo Rata anyiigisisye, nikwo kutyo ena:ika. 
JHN.8.29	Na unu antumire ari aamwi nanye. Rata acariga kunsiga nenyere, okuba enikora kusiku binu bimukondee. 
JHN.8.30	Wejire a:ika emisango ejo, ba:nu ba:fu nibamwikirisya.
JHN.8.31	Mbe Yesu nababwira Abayaudi banu bamwikirisisye ati, Mukaguma mu misango jani, muriba be:igisibwa bani cimari. 
JHN.8.32	Na murimenya eje cimari, ne je cimari jiribakora be:bure.
JHN.8.33	Nibaindura ati, Eswe riri rwiburo rwa Iburaimu, cicariga kuba bagaya ba mu:nu wo:ne. ?Owaika kutiki ati, muriba be:bure?
JHN.8.34	Yesu nabaindura ati, Ni cimari cimari enibabwira ati, Unu wo:ne kakora ebibi:bi, niwe omugaya we bibi:bi. 
JHN.8.35	Omugaya atakwikara mu nyumba kajambo, nawe Omwana ke:kara kajambo. 
JHN.8.36	Mbe Omwana ariba abakora be:bure muriba be:bure cimari. 
JHN.8.37	Nimenyere ati, muri rwiburo rwa Iburaimu, nawe omuyenja obwenge bwo kunyita, okuba omusango gwani gutakwiyagara mwimwe. 
JHN.8.38	Anye ena:ika binu narorere ku Rata. Mbe nemwe omukora binu mwonguywe kwisomwana.
JHN.8.39	Nibaindura nibamubwira ati, Iburaimu niwe rata. Yesu nababwira ati, Kumba mwariri ba:na ba Iburaimu, mwakakorere ebikorwa bya Iburaimu. 
JHN.8.40	Nawe woryanu omuyenja obwenge bwo kunyita anye unu ndi mu:nu unu ababwiriye ebye cimari binu nonguywe ku Nyamuanga. Iburaimu atakorere kutyo. 
JHN.8.41	Emwe omukora emirimu ja esomwana. Nibamubwira ati, Eswe citari ba:na be mwira. Cirina Rata umwi niwe Nyamuanga. 
JHN.8.42	Yesu nababwira ati, Kumba Nyamuanga ni:somwana, mwakanyendere anye, okuba naso:kere ku Nyamuanga nini:ja. Amwi nite:jire kubwani omwene era, nawe Oyo niwe antumire. 
JHN.8.43	?Niki cinu ecibaingirira okumenya inyaika yani? Kwo kuba mutakutura kungwa omusango gwani. 
JHN.8.44	Emwe muri ba:na be:somwana niwe Syetani, ka omwenda okukora okurigira kwesomwana. Oyo ni mwiti kuso:ka ku bwambiro, ka atakwikara mu bye cimari, okuba ebye cimari bitamurimo. Wora a:ika ebyo rurimi, ka:ika cinu eciso:ka mu byae, kwo kuba ni wa rurimi, na ka nesemwene orurimi. 
JHN.8.45	Nawe okuba anye ena:ika ebye cimari, mutakunyikirisya. 
JHN.8.46	?Niga kwimwe unu katura okunkomeresya eribi:bi? ?Nika:ika ebye cimari niki cinu ecibaganya okunyikirisya? 
JHN.8.47	Owa Nyamuanga kongwa emisango ja Nyamuanga. Emwe nikwo omukora nimurema okungwa, okuba mutari ba Nyamuanga. 
JHN.8.48	Abayaudi nibaindura nibamubwira ati, ?Eswe citakwaika kisi ati, Awe uri Musamaria, na ka uri no musambwa? 
JHN.8.49	Yesu naindura ati, Nitari na musambwa, nawe anye eniyana Rata cibaro, nawe mutakunana cibaro. 
JHN.8.50	Nawe anye nitakuyenja ecibaro cani. Ariwo unu kayenja no kuramura. 
JHN.8.51	Ni cimari cimari enibabwira ati, Omu:nu akagwata omusango gwani, ataribona rufu kajanende na kajanende. 
JHN.8.52	Abayaudi nibamubwira ati, Wori camenya ati, uri no musambwa. Iburaimu afu:ye na baragi. Ka:we owaika ati, Omu:nu akagwata omusango gwani, atarirabako rufu kajanende na kajanende. 
JHN.8.53	?Awe uri mukuru kukira Iburaimu unu afu:ye? Na baragi bafu:ye! ?Owitogaga? 
JHN.8.54	Yesu naindura ati, Nike:kusya omwene, okwikusya kwani ni kwa kutyo era. Unu kankusya ni Rata, unu omwaika ati ni Nyamuanga wemwe. 
JHN.8.55	Oyo mucari kumumenya, nawe anye nimumenyere. Nika:ika ati, nitakumumenya, enijo:kuba mubei rwemwe. Nawe nimumenyere, ka no musango gwae nigugwatire. 
JHN.8.56	Sa:ja wanyu Iburaimu akondeywe okurora orusiku rwani, narurora nakonderwa.
JHN.8.57	Mbe Abayaudi nibamubu:sya ati, ?Ucari kumara myaka makumi gata:nu, na Iburaimu wamurorere? 
JHN.8.58	Yesu nababwira ati, Ni cimari cimari enibabwira ati, Iburaimu anu ariga acari kubao, anye ndio. 
JHN.8.59	Mbe nibagega amabui okumurasa, nawe Yesu ne:ibisa, nauruka mu yekaru.
JHN.9.1	Anu ariga acaitiŋana, narora omu:nu unu e:buywe ari muofu. 
JHN.9.2	Abe:igisibwa bae nibamubu:sya, niba:ika ati, ?Rabbi, niga unu akaire, unu tere amwi abe:busi bae, kwakorere ne:burwa ari muofu? 
JHN.9.3	Yesu naindura ati, Unu ata:kaire nakabee bari be:busi bae, nawe emirimu ja Nyamuanga jimubonekeko. 
JHN.9.4	Eswe kuci:ire okukora emirimu ja unu antumire, gucari mwisi. Ingeta ei:ja, inu omu:nu atakutura kukoreramo emirimu. 
JHN.9.5	Wora ndi mu:si ndi bweru bwa i:si 
JHN.9.6	Wejire amara okwaika kutyo, nafubura a:si amafwefu, nakora rimoga namuwora rimoga ku me:so. 
JHN.9.7	Namubwira ati, Genda, woge mwitanga rya Siloamu, obugajuro bwagwo ati, Unu atumirwe. Mbe nagenda no:ga nasuba arorere.
JHN.9.8	Mbe abe:kasyanya bae na banu bamuroraga kara nasabirisya, niba:ika ati, ?Atari unu enyanjaga nasabirisya? 
JHN.9.9	Abandi niba:ika ati, Niwe. Abandi niba:ika ati, Uri, kasusana nage era. Omwene na:ika ati, Nanye. 
JHN.9.10	Mbe nibamubu:sya ati, ?Kambe ame:so gao ge:guka kutiki? 
JHN.9.11	Omwene naindura ati, Omu:nu unu katogwa Yesu akora rimoga namora ku me:so, nambwira ati, Genda ku Siloamu, woge. Mbe ningenda nino:ga nindora. 
JHN.9.12	Nibamubu:sya ati, ?Oyo abee a:ki? Na:ika ati, Nitakumenya.
JHN.9.13	Nibamusira ku Bafarisayo unu ariga:ri muofu kara. 
JHN.9.14	Nawe rwariga rusiku rwa isabato, orwo Yesu asasisisye:ko rimoga, namwigura ame:so. 
JHN.9.15	Mbe Abafarisayo nibamubu:sya rindi kutyo arorere. Nababwira ati, Amorere rimoga ku me:so, nino:ga nindora. 
JHN.9.16	Mbe Abafarisayo abandi niba:ika ati, Omu:nu uyo atari wa Nyamuanga, okuba atakugwata isabato. Nawe abandi niba:ika ati, ?Omu:nu we bibi:bi katura kutiki okukora ebibarikisyo rwa binu? Nikubao okwaukana mu bene. 
JHN.9.17	Mbe nibamubu:sya omuofu rindi ati, ?Awe oumutoga kutiki, okuba amakwigura me:so? Omwene na:ika ati, Ni muragi.
JHN.9.18	Mbe Abayaudi nibarema okwikirisya emisango jae ati, ariga:ri muofu narora, kukinga anu babirikiye abe:busi ba unu arorere. 
JHN.9.19	Nibababu:sya niba:ika ati, ?Unu niwe Omwana wemwe unu omwaika ati, e:buywe ari muofu? ?Mbe ka wori karora kutiki? 
JHN.9.20	Abe:busi bae nibaindura niba:ika ati, Cimenyere ati, unu ni mwana weswe, na ka e:buywe ari muofu, 
JHN.9.21	Nawe cinu ecikora narora woryanu, citakumenya. Ka na unu amamwigura ame:so, citakumumenya. Mumubu:sye, ni mumura mukuru, ara:ika omwene. 
JHN.9.22	Abe:busi bae cinu caba:ikisye kutyo, kwo kuba bariga nibo:baya Bayaudi, okuba Abayaudi bariga bamarire okuragana ati, omu:nu wo:ne akamutogora okuba Kristo airisibwe mu rikofyanyisyo. 
JHN.9.23	Abe:busi bae nikwo bakorere niba:ika ati, Ni mumura mukuru, mumubu:sye omwene.
JHN.9.24	Mbe nibabirikira unu ariga:ri muofu orwa kabiri, nibamubwira ati, Nukusye Nyamuanga. Eswe cimenyere ati, omu:nu uyo ni wa bibi:bi. 
JHN.9.25	Omwene naindura ati, Araba ni wa bibi:bi, nitakumenya. Nimenyere musango gumwi gunu ati, nariga muofu, nawe woryanu enirora. 
JHN.9.26	Mbe nibamubu:sya ati, ?Akukorere kutiki? ?Akwiguye kutiki ame:so gao? 
JHN.9.27	Naindura ati, Namarire okubabwira, nawe mutongwa. ?Ka niki cinu omukora nimwenda okungwa orwa kabiri? ?Si imwe one omwenda okuba be:igisibwa bae? 
JHN.9.28	Nibamufuma niba:ika ati, Awe na:we omwiigisibwa wae oyo. Nawe eswe ciri be:igisibwa ba Musa. 
JHN.9.29	Eswe cimenyere ati, Nyamuanga a:ikire na Musa, nawe omu:nu uyo citakumenya eyo aso:kere. 
JHN.9.30	Omu:nu uyo naindura nababwira ati, Cinu ni cirugu:ro! Araba mutakumenya eyo aso:kere, ke:nu anyiguye ame:so! 
JHN.9.31	Cimenyere ati, Nyamuanga abe bibi:bi atakubongwa, nawe omu:nu wo:ne unu ko:baya Nyamuanga, nakora binu kenda, oyo kamungwa. 
JHN.9.32	Kuso:kerera kari:ja na kari:ja cicariga kungwibwa ati ario mu:nu unu e:guye ame:so go mu:nu e:buywe ari muofu. 
JHN.9.33	Omu:nu uyo kumba ataso:kere ku Nyamuanga, atakaturire kukora ci:nu. 
JHN.9.34	Nibaindura nibamubwira ati, Awe we:buriywe mu bibi:bi era, ?Ka na:we uci:igisye eswe? Nibamuku:rira aanja. 
JHN.9.35	Yesu nongwa ati bamuku:riye a:nja, wejire amurora, na:ika ati, ?Awe owikirisya Omwana wa Nyamuanga? 
JHN.9.36	Omwene naindura na:ika ati, ?Niga, Ratabugenyi, korereki nimwikirisye? 
JHN.9.37	Yesu namubwira ati, Wamurorere, na unu ka:ika na:we niwe. 
JHN.9.38	Omwene na:ika ati, Ratabugenyi, ne:kirisya. Namuramya. 
JHN.9.39	Yesu na:ika ati, Okuramura nikwo kwande:tere mu ca:ro munu, korereki banu batakurora barore, na banu abarora baofure. 
JHN.9.40	Abafarisayo abandi banu bariga nage nibongwa ebyo, nibamubu:sya ati, ?Eswe one ciri baofu? 
JHN.9.41	Yesu nababwira ati, Kumba mwari muri baofu, mutakabee na cikayo. Nawe wori omwaika ati, Ecirora, mbe ecibi:bi cemwe eci:kara.
JHN.10.1	Ni cimari cimari, enibabwira ati, Unu atakuitiŋana mu muryango okwingira mwigutu rya jina:ma, nawe ka:sisisya andi, oyo ni mwifi na musa:kusi. 
JHN.10.2	Nawe unu katura mu muryango, niwe omure:fi wa jina:ma. 
JHN.10.3	Oyo omwigasi kamwigurira, na jina:ma ejungwa oburaka bwae, kajibirikira jina:ma jae amasi:na najiurusya aanja. 
JHN.10.4	Wora amara okujiurusya ejae jo:ne, kajitangatira, na jina:ma jae nijimuru:ba, okuba jimenyere oburaka bwae. 
JHN.10.5	Oundi jitakumuru:ba, nawe ejimwiruka, okuba jitakumenya oburaka bwa bandi. 
JHN.10.6	Yesu nababwira ecijekekanyo cinu, nawe batamenyere cinu ababwiriye.
JHN.10.7	Mbe Yesu nababwira rindi ati, Ni cimari cimari enibabwira ati, Nanye omuryango gwa jina:ma. 
JHN.10.8	Bo:ne banu bantangatiye bariga be:fi na basa:kusi, nawe jina:ma jitabonguywe. 
JHN.10.9	Anye nanye omuryango. Omu:nu akengirira mwanye, kakira, kengira, kauruka, kabona obure:bero. 
JHN.10.10	Omwifi ataku:ja, tari kare:twa okwiba, no kwita, no kusimagisya. Anye ne:jire korereki babe no buanga, na ka babe nabwo bwafu. 
JHN.10.11	Anye nanye omure:fi we kisi. Omure:fi we kisi ke:tegayo obuanga bwae kurwa jina:ma. 
JHN.10.12	Unu kare:bera omuyero, atari mure:fi, na jina:ma jitari jae, akarora omusege nigu:ja, kasiga jina:ma, ne:ruka, no musege nigujika:ya, nigujinyaraganya. 
JHN.10.13	Ne:ruka okuba ni wa muyero era, amwi atajirumirwe jina:ma. 
JHN.10.14	Anye nanye omure:fi we kisi, ka nimenyere ejani, ne jani ji:menyere. 
JHN.10.15	Rwa Rata kutyo a:menyere, nanye one kutyo nimumenyere Rata. Nanye nini:tegayo obuanga bwani kurwa jina:ma. 
JHN.10.16	Na ka ndina jina:ma ejindi jinu jitari ja mwigutu rinu. Ejo one kunyiire okujire:ta. Jiryungwa riraka ryani, nijiba eijo rimwi, no mure:fi umwi. 
JHN.10.17	Nikwo kakora Rata nanyenda, okuba eniso:sya obuanga bwani, korereki nibugege rindi. 
JHN.10.18	Atariwo unu kabunso:syako nawe nanye omwene:ra enibuso:sya. Ndino buinga bwo kubuso:sya, ka ndino buinga bwo kusuba okubugega. Eciragiro eco naciyabirwe Rata. 
JHN.10.19	Nikubao okwaukana rindi mu Bayaudi kurwe misango ejo. 
JHN.10.20	Mwabo aba:fu niba:ika ati, Ari no musambwa, ka asarire, ?omumungwirwa ki? 
JHN.10.21	Abandi niba:ika ati, Emisango jinu jitari ja mu:nu unu ari no musambwa. ?Omusambwa ogutura okwigura ame:so ga baofu?
JHN.10.22	Mbe mu Yerusalemi gariga gario marya go kucuma, jariga jiri siku ja imbeo. 
JHN.10.23	Yesu naribatira mu yekaru mu Cisuna ca Sulemani. 
JHN.10.24	Mbe Abayaudi nibamusingira, nibamubu:sya ati, ?Urikingyari okucitima:tyatima:tya? Araba na:we Kristo, nucibwire abweru. 
JHN.10.25	Yesu naindura ati, Ndababwiriye, nawe mutakwikirisya. Emirimu jinu enikora mwisi:na rya Rata, nijo ejinyimako anye. 
JHN.10.26	Nawe emwe mutakwikirisya, okuba mutari ba mu na:ma jani. 
JHN.10.27	Jina:ma jani ejungwa riraka ryani, nanye nijimenyere, eiene nijindu:ba. 
JHN.10.28	Nanye enijiyana obuanga bunu butakuwao, amwi jitaribura kajanende na kajanende, amwi atariwo unu arijinyugumbura mu kuboko kwani. 
JHN.10.29	Rata unu ajinae ni mukuru kukira bo:ne, amwi atario unu katura okujinyugumbura mu kuboko kwa Rata. 
JHN.10.30	Anye na Rata riri umwi.
JHN.10.31	Abayaudi nibagega amabui rindi ati bamurasire mabui. 
JHN.10.32	Yesu nabaindura ati, Ndabe:resisye emirimu je kisi myafu jinu jaso:kere ku Rata. ?Ni murimu ki mwijo gunu ogukora nimwenda okundasira amabui? 
JHN.10.33	Abayaudi nibamuindura ati, Citakukurasira mabui kurwo murimu gwe kisi, nawe kurwo kufuma Nyamuanga, okuba awe uri mu:nu kowikora Nyamuanga. 
JHN.10.34	Yesu nabaindura ati, ?Bitandikirwe mu biragiro byemwe ati, Anye na:ikire ati, muri banyamuanga? 
JHN.10.35	Mbe, araba abatogere abo banyamuanga, banu be:jiywe omusango gwa Nyamuanga (na binu byandikirwe bitakutura kuwao). 
JHN.10.36	?Mbe, unu Rata amwauye namutuma mu:si, omumubwira ati, Wafuma Nyamuanga, okuba anye na:ika ati, Nanye Omwana wa Nyamuanga? 
JHN.10.37	Araba nitakukora mirimu ja Rata, musige kunyikirisya. 
JHN.10.38	Nawe nikajikora, nakabee mutakunyikirisya anye, nawe mwikirisye emirimu, mumenye no kusombo:kerwa ati Rata ari mwanye, nanye mu Rata. 
JHN.10.39	Nibayenja obwenge rindi okumugwata, naso:ka mu maboko gebwe.
JHN.10.40	Nagenda rindi ku ngego ya Yorodani, anu Yoana ariga:ri okwamba nabatija, naba eyo. 
JHN.10.41	Aba:nu ba:fu nibamutako, niba:ika ati, Yoana atakorere cibarikisyo, nawe Yoana binu byone a:ikire ku unu byariga bya cimari. 
JHN.10.42	Nibamwikirisisya eyo ba:fu.
JHN.11.1	Mbe, ariga:rio mu:nu arwae, niwe Lajaro wende Betania, mu musi gunu bariga be:kae Maryamu no muyara we:ja:bo Marita. 
JHN.11.2	Niwe Maryamu oyo abambagire Ratabugenyi amafuta, namusinga ebigere byae na jifwiri jae, niwe ariga:ri no mundurume Lajaro unu ariga arwae. 
JHN.11.3	Mbe abayara babo nibamutumira omu:nu, niba:ika ati, Ratabugenyi, mbe unu wendere arwae. 
JHN.11.4	Nawe Yesu wejire ongwa, na:ika ati, Oburwae bunu butari bwa kumwita, nawe ni bwa kukusya Nyamuanga, Omwana wa Nyamuanga abe na rikusyo kurwobwo.
JHN.11.5	Nawe Yesu ariga endere Marita, no muyara we:ja:bo na Lajaro. 
JHN.11.6	Mbe ejire ongwa ati arwae, nasuba no:sao siku ibiri anu ariga:ri. 
JHN.11.7	Niwo nabwira abe:igisibwa bae ati, Cisubeyo Ebuyaudi rindi. 
JHN.11.8	Abe:igisibwa nibamubwira ati, Rabbi woriwori Abayaudi bariga nibenda okukurasa na mabui. ?Ka niyo usube uje? 
JHN.11.9	Yesu naindura ati, ?Jisaa ja mu mwisi jitari ikumi ne:biri? Omu:nu akaribata mu mwisi, atakwiku:jura, okuba karora obweru bwa i:si inu. 
JHN.11.10	Nawe omu:nu akaribata mu ngeta, ke:ku:jura, okuba obweru butamurimo. 
JHN.11.11	Ejire amara okwaika kutyo niwo nababwira ati, Omusa:ni weswe Lajaro aongee, nawe enija okumurafya. 
JHN.11.12	Mbe abe:igisibwa nibamubwira ati, Ratabugenyi, araba aongee kaja okuora. 
JHN.11.13	Nawe Yesu a:ikire ku kufwa kwae, nawe abene nibe:ganirisya ati ka:ika kuongera:ra ntiro. 
JHN.11.14	Mbe Yesu niwo nababwirira abweru ati, Lajaro afu:ye. 
JHN.11.15	Nanye enikonderwa kurwemwe okuba nariga nitariyo, korereki mwikirisye. Nawe cimuje:ko. 
JHN.11.16	Mbe Tomaso, unu katogwa Didumo, nabwira abe:igisibwa be:ja:bo ati, Eswe one cigende, cifwire aamwi nage.
JHN.11.17	Mbe Yesu ejire akinga, nasanga amarire siku ina mu:fwa. 
JHN.11.18	Nawe Betania yariga yei na Yerusalemi uti mairi ibiri. 
JHN.11.19	Abayaudi ba:fu bariga be:jire ku Marita na Maryamu okubasi:ri:sya kurwo mundurume webwe. 
JHN.11.20	Mbe Marita wejire ongwa ati, Yesu ka:ja, nagenda okumuramira, nawe Maryamu nasigara mu nyumba. 
JHN.11.21	Mbe Marita nabwira Yesu ati, Ratabugenyi, kumba wariga uri anu, omundurume wani atakafu:ye. 
JHN.11.22	Nawe woryanu one, nimenyere ati jo:ne jinu urasabwa Nyamuanga, Nyamuanga kakuyana. 
JHN.11.23	Yesu namubwira ati, Omundurume wao kaja okusu:ka. 
JHN.11.24	Marita namubwira ati, Nimenyere ati, arisu:kira ku busu:ko bwo rusiku rwa ku bute:ro. 
JHN.11.25	Yesu namubwira ati, Anye nanye obusu:ko no buanga. Unu ke:kirisya anye, nakabee afu:ye ariba muanga, 
JHN.11.26	No mu:nu muanga unu ke:kirisya anye atarifwa kajanende na kajanende. ?We:kirisya eco? 
JHN.11.27	Namubwira ati, Yee, Ratabugenyi. Anye ne:kirisisye ati, awe na:we Kristo, Omwana na Nyamuanga, unu ka:ja mu:si.
JHN.11.28	Wejire amara okwaika kutyo, nagenda nabirikira Maryamu muyara we:ja:bo bwitebe, na:ika ati, Omwiigisya e:jire, kakubirikira. 
JHN.11.29	Omwene one ejire ongwa, ne:muka bwangu namuja:ko. 
JHN.11.30	Yesu ariga acari kukinga mu musi, nawe ariga acari anu Marita amusangire. 
JHN.11.31	Mbe Abayaudi banu bariga banage mu nyumba nibamusi:ri:sya, wejire barora Maryamu e:mereguru bwangu no kuuruka, nibamuru:ba, mbetogera ati kagenda ku:fwa aja okuririra eyo.
JHN.11.32	Mbe Maryamu wejire akinga anu Yesu ariga:ri namurora, nagwa ku maguru gae, namubwira ati, Ratabugenyi, kumba wariga uri anu, omundurume wani atakafu:ye. 
JHN.11.33	Mbe Yesu ejire amurora narira na Bayaudi banu ba:ja nage one nibarira, narumwa mu mwoyo, nawa omwoyo, 
JHN.11.34	Na:ika ati, ?Mwama:mutu:ra a:ki? Nibamubwira ati, Ratabugenyi, ija urore. 
JHN.11.35	Yesu narira. 
JHN.11.36	Mbe Abayaudi niba:ika ati, Rora kutyo ari amwendere! 
JHN.11.37	Nawe abandi kwabo nibabu:sya ati, ?Omu:nu unu e:guye ame:so go muofu, atakaturire okuingirira no:yo areme okufwa?
JHN.11.38	Mbe wejire Yesu asuba okurumwa munda yae, nakinga ku:fwa. Yariga iri nsenga iteyweko ribui inguru. 
JHN.11.39	Yesu na:ika ati, Nimuso:syeo ribui. Marita, omuyara wabo omufu, namubwira ati, Ratabugenyi, wori aunyire okuba amarire siku ina. 
JHN.11.40	Yesu namubu:sya ati, ?Nitakubwiriye ati, Uke:kirisya ourora rikusyo rya Nyamuanga? 
JHN.11.41	Mbe nibaso:syao ribui. Yesu narore:rera inguru, na:ika ati, Rata enikusi:ma okuba wanyunguywe. 
JHN.11.42	Nanye namenyere ati, ounyungwa kusiku, nawe na:ika kurwa ecise cinu cinsingiye, korereki be:kirisye ati, na:we wantumire. 
JHN.11.43	Wejire amara okwaika kutyo, na:nikirisya inguru na buraka bunene ati, Lajaro, So:kamo u:je! 
JHN.11.44	Unu ariga afu:ye naso:kamo, asingire mu myenda amaguru na maboko, no busu bwae buboere ecitambara. Yesu na:ika ati, nimumusurumure, mumusige agende. 
JHN.11.45	Mbe aba:fu ku Bayaudi banu be:jire ku Maryamu, wejire barora kutyo akora, nibamwikirisya. 
JHN.11.46	Nawe abandi nibagenda ku Bafarisayo, nibababwira binu Yesu akora.
JHN.11.47	Mbe abagabisi abakuru na Bafarisayo nibakora ecirwaji, niba:ika ati, ?Ecikora kutiki? Okuba omu:nu uyo kakora ebibarikisyo byafu. 
JHN.11.48	Araba cikamusiga kutyo era, bo:ne abaja okumwikirisya, na Barumi barija nibacisa:kura eca:ro ceswe na riyanga ryeswe. 
JHN.11.49	Nawe oumwi ku bene, niwe Kayafa, unu ariga mugabisi Omukuru mu mwaka ogwo, nababwira ati, Emwe mutana cinu mumenyere, 
JHN.11.50	Amwi mutakwiganirisya ati, kube:ire omu:nu umwi abafwire aba:nu, na riyanga ryone risige kubura. 
JHN.11.51	Ata:ikire eco mu bwenge bwae era, nawe okuba ariga mugabisi Omukuru mu mwaka ogwo, naraga ati Yesu kaja okufwira riyanga eryo. 
JHN.11.52	Nawe tari kurwa riyanga eryo ryenyere, nawe akofifye aamwi aba:na ba Nyamuanga banu banyarambukire. 
JHN.11.53	Mbe Okuso:kerera ku rusiku urwo nibarwaja okumwita.
JHN.11.54	Mbe Yesu naremo:kusuba okuribatira abweru mu Bayaudi, nawe naso:kayo nagenda ku ca:ro ciri yei na ribara, mu musi ngutogwa Efuraimu, nabe:yo na be:igisibwa bae.
JHN.11.55	Na Ipasaka ya Bayaudi yariga iri yei. Ba:fu nibaso:ka mu byaro nibarinya Yerusalemi, Ipasaka icari, korereki beesye. 
JHN.11.56	Mbe Yesu nibamuyenja, nibe:mere-guru mu yekaru niba:ika abe:ne:ra ati, ?Omwiganirisya kutiki? ?Ataku:ja ku marya? 
JHN.11.57	Nawe abagabisi abakuru na Bafarisayo bariga baragiriye ati, omu:nu akamenya anu ari, a:ike korereki bamugwate.
JHN.12.1	Mbe anu jariga jicasigaeo siku ita:nu na rumwi okukinga ku Pasaka, Yesu naja Betania, enu ariga:ri Lajaro, unu Yesu asu:ruye mu bafu:ye. 
JHN.12.2	Mbe nibamute:kerayo ebiryo bya mu ngeta, na Marita nakereketa, nawe Lajaro nbaba umwi bu banu bariga benyanjire nage ku nenda. 
JHN.12.3	Mbe Maryamu nagega ratiri imwi ya mafuta amarange ago bugusi burambu muno, nagabambaga ku bigere bya Yesu, nasinga ebigere byae na jifwiri jae. Inyumba ni:swira orurango rwa mafuta. 
JHN.12.4	Nawe Yuda Iskariote, niwe oumwi ku be:igisibwa bae, unu ariga nenda okumuromera iniku, na:ika ati, 
JHN.12.5	?Kubaki amafuta ganu barema oku-gaka:namo gaso:kamo siringi magana gasatu jo kugabira abataka? 
JHN.12.6	Mbe a:ikire kutyo, tari kwicuka abataka, nawe okuba ariga:ri mwifi, ka niwe ariga ambae isagwa, nagegaga binu batagamo. 
JHN.12.7	Mbe Yesu na:ika ati, Mumusige, agabikire orusiku rwo kusi:kwa kwani. 
JHN.12.8	Okuba abataka muri nabo siku jo:ne, nawe anye mutakuba nanye siku jo:ne.
JHN.12.9	Mbe ecise cinene ca Bayaudi nibamenya ati ariwo, niba:ja, tari kurwa Yesu era, nawe ka barore Lajaro one unu asu:ruye mu bafu:ye. 
JHN.12.10	Nawe abagabisi abakuru nibarwaja okumwita Lajaro one. 
JHN.12.11	Okuba ba:fu ku Bayaudi nibagenda nibe:kirisya Yesu kubwae.
JHN.12.12	Mwejo ecise cinene, banu bariga be:jire ku marya, wejire bongwa ati, Yesu ka:ja Yerusalemi, 
JHN.12.13	Nibagega amatabi ga makinda, nibagenda okumuramira niba:ikirira inguru ati,
JHN.12.13	Osana, Ana ribando unu ka:ja mwisi:na rya Ratabugenyi,
JHN.12.13	Niwe Omukama wa Israeli.
JHN.12.14	Nawe Yesu ejire abona akasikiri, nakarinyako, rwa kutyo candikirwe ati,
JHN.12.15	Siga ku:baya, awe muyara wa Sayuni.
JHN.12.15	Rora Omukama wao ka:ja arinyire ku mwana wa isikiri.
JHN.12.16	Ebyo abe:igisibwa bae batasombo:keywe okwamba, nawe e:jire amara okukusibwa niwo nibe:cuka ati, ebyo byariga bimwandikiywe, na ka ati, bamukorere kutyo. 
JHN.12.17	Mbe ecise cinu cariga cinage, rurya abirikira Lajaro kuso:ka mu:fwa, namusu:rura mu bafu:ye, nibamwimako. 
JHN.12.18	Ecise kwocakorere nicigenda okumuramira, okuba bongu:ywe ati akorere ecibarikisyo eco. 
JHN.12.19	Mbe Abafarisayo niba:ikana ati, Omurora kutyo muri ngwago era. Rora ca:ro co:ne camuwereeko.
JHN.12.20	Nawe bariga bario Abagiriki abandi mu banu bariga be:jire ku marya okuramya. 
JHN.12.21	Mbe abo niba:ja ku Filipo, unu aso:kere Betesaida ya Galilaya, nibamusabwa niba:ika ati, Mukaruka, ecenda okurora Yesu. 
JHN.12.22	Filipo naja nabwira Anderea. Anderea na Filipo nibabwira Yesu. 
JHN.12.23	Yesu naindura na:ika ati, Omwanya gwakinga, Omwana wo mu:nu akusibwe. 
JHN.12.24	Ni cimari cimari enibabwira ati, Injuma ya ingano ikagwa mu maaru nirema okufwa, eiba iri:yo era, nawe ikafwa, eitwasya matwasyo ma:fu. 
JHN.12.25	Unu kenda obuanga bwae kabubusya, nawe unu katamanganwa obuanga bwae mu ca:ro cinu, niwe aribwama kukinga ku buanga bwa kajanende. 
JHN.12.26	Omu:nu wo:ne akankorera, andu:be. Anu anye niri, eyo omukosi wani one niyo arabaga. Omu:nu wo:ne akankorera, Rata arimuyana ecibaro.
JHN.12.27	Woryanu omwoyo gwani gwarumarumirwe. ?Ka naike ki? Rata nunkisye okunso:sya mu mwanya gunu. Nawe nikwo nakora ninkinga mu mwanya gunu. 
JHN.12.28	Rata, kusya risi:na ryao. Mbe, riraka niriso:ka mu rwire ati, Narikusisye, ka ndirikusya rindi. 
JHN.12.29	Mbe ecise cinu cariga ci:mereguyu ao, wejire baryungwa, niba:ika ati, Kugwejuma. Abandi niba:ika ati, Maraika niwe agwekwaika nage. 
JHN.12.30	Yesu naindura na:ika ati, Riraka rite:jiye anye, nawe nemwe ri:jiye. 
JHN.12.31	Woryanu i:si inu eitemerwa eci:na. Woryanu Omukuru wa i:si inu kajo:kuirisisibwa emwira. 
JHN.12.32	Anye ariba nasungwa ku ca:ro, ndikururira kwanye bo:ne. 
JHN.12.33	Nawe a:ikire kutyo, ne:resya okufwa kunu ariga najo:kufwa kutyo kuri. 
JHN.12.34	Mbe aba:nu nibamuindura ati, Eswe congu:ywe mu biragiro ati, Kristo kaba ario era kajanende na kajanende. ?Ka:we niki cinu ecikwaikya ati, Omwana wo mu:nu kumwiire okusungwa? ?Niwega unu Omwana wo mu:nu? 
JHN.12.35	Mbe Yesu nababwira ati, Jicasigaeo siku no:to obweru bucari kwimwe. Muribate mucari no bweru, ecisu:te casiga kubagwatira mu njira. Unu karibatira mu cisu:te atakumenya enu kagenda. 
JHN.12.36	Wora mucari no bweru, mwikirisye obweru, mube ba:na bo bweru. Mbe Yesu ejire amara okwaika ebyo, nagenda nabe:ibisa. 
JHN.12.37	Nawe nakabee kutyo ariga akorere ebibarikisyo byafu imbere yebwe, nawe batamwikirisisye. 
JHN.12.38	Korereki omusango gwo muragi Isaya ciku:misibwe cinu a:ikire ati,
JHN.12.38	Ratabugenyi, ?niga unu e:kirisisye misango jeswe?
JHN.12.38	?No kuboko kwa Ratabugenyi kwasweruriywe ga?
JHN.12.39	Nikwo bakorere nibatamibwa okwikirisya, okuba Isaya a:ikire rindi ati,
JHN.12.39	Abaofufi:fye ame:so, nabakome:sya emitima jebwe,
JHN.12.39	Nibarema okurora na me:so gebwe,
JHN.12.39	No kusombo:kerwa ne mitima jebwe, bacu:ke korereki nibaonye.
JHN.12.41	Ebyo nibyo a:ikire Isaya okuba arorere rikusyo ryae, namwaika. 
JHN.12.42	Nawe mu bakuru, ba:fu bamwikirisisye nawe batamutogoye kurwa Bafarisayo, bataja kukisibwa mu rikofyanyisyo. 
JHN.12.43	Okuba bendaga ecibaro ca ba:nu kukka ecibaro ca Nyamuanga.
JHN.12.44	Yesu na:ikirira inguru na:ika ati, Unu kanyikirisya, atakwikkisya anye tari wuriya antumke. 
JHN.12.45	Unu kandora anye, kamurora wuriya antumire. 
JHN.12.46	Anye ne:jire okuba obweru bwa i:si, mu:nu wo:ne unu kanyikkisya asige kwikara mu cisu:te. 
JHN.12.47	Nawe unu kongwa emisango jani, narema okujigwata, anye nitakumutemera ci:na, okuba nite:jke kutemera i:si eci:na, tari kukisya i:si. 
JHN.12.48	Unu karema anye, narema okwikkisya emisango jani, ari na unu kamutemera eci:na. Omusango gunu na:ikire, nigwo gurimutemera eci:na ku rusiku rwa ku bute:ro. 
JHN.12.49	Okuba anye nita:ikaga kubwani, nawe Rata unu antumire, niwe andagiriye binu ena:ika na binu enigamba. 
JHN.12.50	Anye nimenyere ati, eckagiro cae nibwo buanga bwa kajanende. Mbe binu ena:ika anye, ena:ika rwa kutyo Rata ambwkiye.
JHN.13.1	Nawe amarya ga Ipasaka anu gariga gacari kukinga, Yesu ariga amenyere ati omwanya gwae gweire okuso:ka mu: si inu okugenda kwisemwene, endere aba:nu bae banu bari mu:si, abendere kutyo kukinga ku bute:ro. 
JHN.13.2	Anu bariga bacarya ebiryo bya mu ngeta, Syetani ariga amarire kara okumutamo mu mutima gwa Yuda Iskariote, Omwana wa Simoni, ati amuromere iniku. 
JHN.13.3	Yesu ariga amenyere ati, Esemwene amuyae byone mu maboko gae, na ka:ti aso:kere ku Nyamuanga, rindi kasuba ku Nyamuanga, 
JHN.13.4	Ne:muka ku biryo, nafu:ra emyenda jae, nagega orupande, ne:boya mu cibunu. 
JHN.13.5	Okumara natu:ra amanji kwisaani, namba okwosya ebigere bya be:igisibwa, nabibara:gasisya orupande runu ariga e:boyere. 
JHN.13.6	Mbe nakinga ku Simoni Petero. Omwene namubu:sya ati, Ratabugenyi, ?Na:we ounyosya ebigere byani? 
JHN.13.7	Yesu naindura namubwira ati, Cinu enikora anye, utakucimenya wori, nawe urimenya mara. 
JHN.13.8	Petero namubwira ati, Utarinyosya ebigere byani anu ciribe:ra. Yesu namuindura ati, Nikarema okukwosya utari gumwi nanye. 
JHN.13.9	Simoni Petero namubwira ati, Ratabugenyi, Tari bigere byani era, nawe amaboko no mutwe one. 
JHN.13.10	Yesu namubwira ati, Unu o:gere atakenere tari kwiyosya ebigere, nawe kaba e:rere omubiri gwone. Nemwe Mwerere, nawe mute:rere bo:ne. 
JHN.13.11	Okuba amumenyere unu kamuromera iniku. Nikwo akorere na:ika ati, Mute:rere bo:ne. 
JHN.13.12	Mbe ejire amara okubo:sya ebigere, nafwara emyenda jae, nenyanja rindi, nababu:sya ati, ?Mwa-sombo:kerwa cinu nabakorera? 
JHN.13.13	Emwe omuntoga Omwiigisya na Esobugenyi, omwaika kisi, okuba nikwo kutyo niri. 
JHN.13.14	Mbe araba nanye Esobugenyi no Mwiigisya wemwe nabo:sya ebigere byemwe, mbe kube:ire emwe one okwosyanyaga ebigere. 
JHN.13.15	Okuba nabayana eco kurorerako, rwa kutyo anye nabakora, nemwe mukorega kutyo one. 
JHN.13.16	Ni cimari cimari enibabwira ati, Omugaya atakukira esebugenyi obukuru, amwi intumwa itakumukira bukuru unu amutumire. 
JHN.13.17	Mukabimenya ebyo, murina ribando mukabikora. 
JHN.13.18	Nita:ika kwimwe bo:ne. Nimenyere banu nasoreremo. Nawe cinu candikirwe ciku:mire ati, Unu karya ku biryo byani kanyinamusisya ecisisinyo cae. 
JHN.13.19	Okwambira rero enibabwira cicari kubao, ariba caba korereki mwikirisye ati, anye nanye Oyo. 
JHN.13.20	Ni cimari cimari enibabwira ati, Unu kakuma unu wo:ne enituma, kankuma anye na unu kankuma anye, kakuma unu antumire.
JHN.13.21	Yesu ejire amara okwaika kutyo, narumwarumwa mu mwoyo, na:ika ati, Ni cimari cimari enibabwira ati, oumwi kwimwe kajo:kundomera iniku. 
JHN.13.22	Abe:igisibwa nibarorerana nibe:tima:ta niwega unu ka:ika. 
JHN.13.23	Ariga:rio umwi ku be:igisibwa bae unu ariga e:ekekere mu cifuba ca Yesu, Yesu unu ariga endere. 
JHN.13.24	Mbe Simoni Petero naungisya oyo ati amubu:sye ka:ikaga. 
JHN.13.25	Mbe unu ariga e:ekekere mu cifuba ca Yesu na-mubu:sya ati, Ratabugenyi, niga? 
JHN.13.26	Mbe Yesu naindura ati, Unu nde:nirisisya ritonge nindimuyana, niwe oyo. Mbe ejire e:nirisya ritonge, nariyana Yuda, Omwana wa Simoni Iskariote. 
JHN.13.27	Wejire amara okuyabwa ritonge, Syetani namwingiramo. Mbe Yesu namubwira ati, Cinu oukora, kora bwangu. 
JHN.13.28	Nawe ariga atario na umwi ku banu benyanjire ku nenda unu amenyere cinu akora na: ika. 
JHN.13.29	Okuba abandi nibabarikisya ati, okuba Yuda niwe ambae insagwa, Yesu kwakorere namubwira ati, Gura binu cikenere ebya ku marya, amwi ati, agabire abataka. 
JHN.13.30	Mbe ejire amara okuyabwa ritonge, aonao nauruka anja. Yariga yabee ngeta. 
JHN.13.31	Mbe ejire amara okuuruka, Yesu na:ika ati, Wori Omwana wo mu:nu akusibwa, na Nyamuanga akusibwa mu mwene. 
JHN.13.32	Nyamuanga akakusibwa mu mwene, Nyamuanga one arimukusya mu mwene, aonao kajo:kumukusya. 
JHN.13.33	Emwe aba:na bato:to, omwanya muto:to nicari nemwe. Murinyenja, na rwa kutyo nabwiriye Abayaudi ati, Anye enu enigenda emwe mutakutura kuja:yo Nemwe one nikwo kutyo enibabwira wori. 
JHN.13.34	Enibayana eciragiro eciya:ya ati, Mwendanega. Rwa kutyo nabendere emwe, emwe mwendanega. 
JHN.13.35	Nikwo aba:nu bo:ne baramenyeraga ati, muri be:igisibwa bani, murabaga no kwendana emwe abene era.
JHN.13.36	Simoni Petero namubu: sya ati, ?Ratabugenyi, ouja a:ki? Yesu naindura ati, Enu enigenda utakutura kundu:ba woryanu, nawe urindu:ba mara. 
JHN.13.37	Petero namubu:sya ati, ?Ratabugenyi, niki cinu ecinyingirira okukuru:ba woryanu? Nje ni:tegeo obuanga bwani kurwao. 
JHN.13.38	Yesu naindura ati, ?Oujo:tegayo obuanga bwao kubwani ?Ni cimari cimari enikubwira ati, Iŋoko itakurira kukinga anu uranyiga:nira kwiya kasatu.
JHN.14.1	Mutaja kuwa mwoyo mu mitima jemwe. Omwikirisya Nyamuanga, Anye one munyikirisye. 
JHN.14.2	Mu nyumba ya Rata burimo bwikaro bwafu. Kumba atari kutyo, nakababwiriye. Okuba enigenda okubacumacumira obwikaro. 
JHN.14.3	Mbe nikagenda okubacumacumira obwikaro, ndisuba oku:ja rindi nibasire anu niri, korereki anu anye niri, nemwe one mubeo. 
JHN.14.4	Ne:nu enigenda, injira muimenyere. 
JHN.14.5	Tomaso namubwira ati, Ratabugenyi, citakumenya enu ouja. ?Injira eciimenya atiki? 
JHN.14.6	Yesu namubwira ati, Nanye injira, nanye okumasya, nanye obuanga. Atario unu ka:ja ku Rata, atari mwanye.
JHN.14.7	Kumba mu:menyere anye, na Rata one mwakamumenyere. Okuso:ka ori mumumenyere na ka mwamurorere. 
JHN.14.8	Filipo namubwira ati, Ratabugenyi, ce:resye Rata, ebicimara. 
JHN.14.9	Yesu namubu:sya ati, ?Anu nikabeere:ga nemwe siku nyafu kutya, ucariga ku:menya anye, Filipo? Unu arorere anye, arorere Rata. ?Niki cinu ecikwaikya ati, ce:resye Rata? 
JHN.14.10	?Utakwikirisya ati, anye ndi mu Rata, na Rata ari mwanye? Emisango jinu enibabwira anye, nitakuja:ika kubwani era, nawe Rata unu e:kae mwanye niwe kakora emirimu jae. 
JHN.14.11	Munyikirisye ati, anye ndi mu Rata, na Rata ari mwanye, amwi munyikirisye kurwe mirimu eje:ne.
JHN.14.12	Ni cimari cimari enibabwira ati, Unu kanyikirisya anye, emirimu jinu anye enikora, one arijikora. Naka arijikora jinu jikirire ejo obunene, okuba anye enigenda ku Rata. 
JHN.14.13	Eco co:ne murasabwaga mwisi:na ryani, eco ndacikoraga, korereki Rata akusisibwega mu Mwana. 
JHN.14.14	Murasabwaga omusango gwone mwisi:na ryani, anye ndagukoraga. 
JHN.14.15	Mukaba nimunyenda, muragwataga ebiragiro byani.
JHN.14.16	Nanye ndisabwa Rata abayane Omusi:ri:sya oundi, e:kare nemwe kajanende na kajanende, 
JHN.14.17	Niwe Omwoyo we cimari, unu i:si inu itakutura kumwikirisya okuba itakumurora, amwi itakumumenya. Emwe mumumenyere okuba e:kae nemwe, na ka:rabaga mwimwe.
JHN.14.18	Nitaribasiga rwa basigwa. Enisubo:ku:ja kwimwe. 
JHN.14.19	Gwasigaeo mwanya muto:to, i:si itakundora rindi. Nawe emwe omundora. Okuba anye ndi muanga, nemwe one muriba baanga. 
JHN.14.20	Ku rusiku urwo murimenya ati, anye ndi mu Rata, nemwe muri mwanye, nanye mwimwe. 
JHN.14.21	Unu ari ne biragiro byani nabigwata, oyo niwe kanyenda. Unu kanyenda arendwaga Rata, nanye one ndamwendaga, ndamubonekeraga.
JHN.14.22	Yuda, atari Iskariote, namubu:sya ati, ?Ratabugenyi, okuba kutiki awe okuja okucibonekera eswe, kamwi atari ku:si? 
JHN.14.23	Yesu naindura namubwira ati, Omu:nu akanyenda, arigwata omusango gwani, na Rata one aramwendaga, na ka cirimu:jako nicimwikarako. 
JHN.14.24	Unu atakunyenda atakugwata misango jani. No musango gunu omungwa gutari gwani, nawe ni gwa Rata unu antumire. 
JHN.14.25	Emisango jinu nababwira, nicari nemwe. 
JHN.14.26	Nawe Omusi:ri:sya, niwe Omwoyo Mweru, unu Rata arimutuma mwisi:na ryani, oyo aribe:igisya byone, aribe:cukya byone binu nababwiriye.
JHN.14.27	Omurembe nabasigira. Omurembe gwani nabayana. Nitakubayana rwa i:si kutyo eiyana. Emitima jemwe jisigega kurumwarumwa, amwi jisigega ku:baya. 
JHN.14.28	Mwongu:ywe kutyo nababwira ati, Enigenda, ka enisuba oku:ja kwimwe. Mwakabae munyendere, mwakakondeywe, okuba enigenda ku Rata. Okuba Rata ni mukuru kukira anye. 
JHN.14.29	Wori nababwira cicari kubao, ariba cabao korereki mwikirisye. 
JHN.14.30	Nitaca:ika muno nemwe, okuba Omukuru wa i:si inu ka:ja, nawe atari na eci:nu kwanye. 
JHN.14.31	Nawe i:si imenye ati, enenda Rata, na rwa kutyo Rata andagiriye, nikwo kutyo enikora. Mwimuke ciso:ke anu.
JHN.15.1	Anye nanye omujabibu gwe cimari, na Rata niwe omurimi. 
JHN.15.2	Ritabi ryone rinu riri mwanye rinu ritakutwasya matwasyo, kariso:syao. Na rinu eritwasya amatwasyo, karicuma, riyongesyega okutwasya. 
JHN.15.3	Emwe ori mwerere kurwo musango gunu nababwira. 
JHN.15.4	Mwikare mwanye, nanye mwimwe. Rwa ritabi kutyo ritakutura kutwasya amatwasyo eryene era, rikaremo:ba mu mujabibu. Mbe emwe one nikwo kutyo mutakutura, mukaremo:ba mwanye. 
JHN.15.5	Anye nanye omujabibu, emwe amatabi. Unu kaba mwanye, anye one mu mwene, oyo katwasya amatwasyo ma:fu, okuba anye nikaba nitario mutakutura kukora ci:nu. 
JHN.15.6	Omu:nu akaremo:ba mwanye, ke:swa emwira rwa ritabi, no:ma nibagakofya nibage:sa mu muriro, nigaya. 
JHN.15.7	Mukaba mwanye, ne misango jani jikaba mwimwe, musabwega cinu co:ne omwenda, muracikorerwaga. 
JHN.15.8	Mu gunu Rata kakusibwa ati, mutwasyega amatwasyo ma:fu, nikwo murabaga abe:igisibwa bani. 
JHN.15.9	Rwa kutyo Rata anyendere, anye one nikwo kutyo nibendere emwe. Mwikare mu kwenda kwani. 
JHN.15.10	Mukagwata ebiragiro byani, mure:karaga mu kwenda kwani, rwanye kutyo nagwatire ebiragiro byae, nini:kara mu kwenda kwae.
JHN.15.11	Nababwira emisango ejo, okukonderwa kwani korereki kubega mwimwe, no kukonderwa kwemwe kufure. 
JHN.15.12	Cinu nico eciragiro cani ati, mwendanega rwanye kutyo nabendere emwe. 
JHN.15.13	Atario unu ano kwenda kukira kunu ati, omu:nu okwitegayo obuanga bwae kurwa basa:ni bae. 
JHN.15.14	Emwe muri basa:ni bani, mukakora binu enibaragirira.
JHN.15.15	Nitacabatoga bagaya, okuba omugaya atakumenya esebugenyi jinu kakora. Nawe nabatoga basa:ni, okuba jo:ne jinu nonguywe ku Rata, nijo nababwiriye emwe. 
JHN.15.16	Tari imwe nemwe mwansorere anye, nawe nanye nabasorere emwe, nimbatao, mugende mutwasyega amatwasyo, na matwasyo gemwe ge:kareo, co:ne cinu murasabwaga Rata mwisi:na ryani, acibayanega. 
JHN.15.17	Nabaragirira jinu ati, mwendanega.
JHN.15.18	I:si irabasokaga, mumenye ati, yambire okusoka anye icari kubasoka emwe. 
JHN.15.19	Mwakabae muri ba i:si, i:si yakendere ecayo. Nawe okuba mutari ba i:si, nawe anye nabasorere mu: si, i:si nikwo eikora ni:basoka. 
JHN.15.20	Mwicuke omusango gunu nababwiriye ati, Omugaya atakukira esebugenyi. Araba banya:sisye anye, emwe one baribanya:sya. Araba bagwatire omusango gwani, no gwemwe one barigugwata. 
JHN.15.21	Nawe ebyo byone barababikoreraga kurwa risi:na ryani, okuba batakumumenya unu antumire.
JHN.15.22	Kumba nija nite:jire ninaika nabo, batakabee na bibi:bi, nawe wori batana ca kuroma kurwe bibi:bi byebwe. 
JHN.15.23	Unu kasoka anye, kasoka Rata one. 
JHN.15.24	Kumba nitabakoreemo emirimu jinu jicariga kukorwa na undi, batakabee na bibi:bi. Nawe wori bacirorere anye na Rata nibacisoka. 
JHN.15.25	Nawe omusango guku:mire gunu gwandikirwe mu biragiro byebwe ati, Bansokere kutyo era. 
JHN.15.26	Nawe Omusi:ri:sya ariba:ja, unu ndibatumira kuso:ka ku Rata, niwe Omwoyo we cimari, unu kaso:ka ku Rata, oyo niwe arinyimako anye. 
JHN.15.27	Ka nemwe one murinyimako anye, okuba kuso:ka ku bwambiro mwariga muri aamwi nanye.
JHN.16.1	Nababwira ebyo mwasiga kuyabibwa. 
JHN.16.2	Barabairisyaga mu mekofyanyisyo. Yee, omwanya ogu:ja, unu wo:ne arabe:taga are:ganirisyaga ati kakorera Nyamuanga. 
JHN.16.3	Barabakoreraga kutyo, okuba Rata batakumumenya, nakabee ari anye. 
JHN.16.4	Nawe nababwira ebyo, korereki omwanya gwabyo ariba gwaja mwicuke f ati, anye nababwiriye. Kuso:ka ku bwambiro nitababwiriye ebyo, okuba nariga aamwi nemwe. 
JHN.16.5	Nawe woryanu enigenda ku unu antumire, ka atariwo kwimwe unu kambu:sya ati, ?Ouja a:ki? 
JHN.16.6	Nawe okuba nababwira ebyo, emitima jemwe ji:juye obutaka.
JHN.16.7	Nawe anye enibabwira cimari ati, Kube:ire emwe anye okugenda. Okuba anye nikarema okugenda, Omusi:ri:sya ataribe:jira. Nawe nikagenda, ndimutuma kwimwe. 
JHN.16.8	Omwene ariba:ja, arikomeresya i:si kurwe bibi:bi, na kurwo burengeresi na kurwo kuramura. 
JHN.16.9	Kurwe bibi:bi, kwo kuba batakunyikirisya anye. 
JHN.16.10	Kurwo burengeresi, kwo kuba enigenda ku Rata, ka nemwe mutacandora. 
JHN.16.11	Kurwo kuramura, kwo kuba Omukuru wa i:si inu aramuywe.
JHN.16.12	Nicari na byafu byo kubabwira, nawe mutakutura kubi:gumirisya woryanu. 
JHN.16.13	Nawe ariba:ja Omwoyo we cimari, arabatangasyaga mu bye cimari byone, Okuba ataryaika kubwae, nawe byo:ne binu arongwaga, nibyo ara:ikaga. Arababwiraga binu ebiba nibyendo:ku:ja. 
JHN.16.14	Oyo arakusyaga anye, okuba arigega ku byani nabwira emwe. 
JHN.16.15	Byone Rata binu anabyo ni byani. Kwonakora ninaika ati, arigega ku byani nabwira emwe.
JHN.16.16	Gwasigaeo mwanya muto:to, mutakusuba kundora. Ka na rindi guribao mwanya muto:to, nimusubo:kundora. 
JHN.16.17	Abe:igisibwa bae abandi nikwo bakorere niba:ika abene:ra ati, ?Niki cinu kacibwira ati, Gwasigaeo mwanya muto:to, mutakusuba kundora, ka na rindi guribao mwanya muto:to, nimusubo:kundora, na ka ati, Okuba enigenda ku Rata? 
JHN.16.18	Nikwo bakorere niba:ika ati, ?Niki cinu ka:ika ati, Omwanya muto:to? Citakumenya cinu ka:ika. 
JHN.16.19	Yesu namenya ati, abenda okumubu:sya, nababu:sya ati, ?Omubu:syanya abene:ra ku cinu nababwira ati, Gwasigaeo mwanya muto:to, mutakusubao †kundora, ka na rindi guribao* mwanya muto:to nimusuba kundora? 
JHN.16.20	Ni cimari cimari enibabwira ati, Emwe muririra, nimurira jimamu, nawe i:si kukonderwa. Emwe murisurumbara, nawe Obusurumbae bwemwe buriinduka kuba kukonderwa. 
JHN.16.21	Omugasi orwo karumwa obusungu kasurumbara okuba omwanya gwae gweire. Nawe akamara okwibura Omwana, atakusuba kwicuka busungu kurwo kukonderwa kwo mu:nu okwiburwa mu:si. 
JHN.16.22	Mbe nemwe wori omusurumbara, nawe niribarora rindi, ne mitima jemwe jirikonderwa, na ka atario unu aribaso:syako kukonderwa kwemwe. 
JHN.16.23	Na ku rusiku ruriya mutarinsabwa musango. Ni cimari cimari enibabwira ati, Cinu murisabwa Rata mwisi:na ryani aricibayana. 
JHN.16.24	Kukinga wori mucariga kusabwa Rata mwisi:na ryani. Musabwega muriyabwa, okukonderwa kwemwe kuku:mire.
JHN.16.25	Nababwira ebyo mu bijekekanyo. Nawe omwanya ogu:ja gunu nitaryaikira nemwe mu bijekekanyo, nawe ndibabwirira ebya Rata abweru. 
JHN.16.26	Ku rusiku ruriya murisabwa mwisi:na ryani, amwi nitakubabwira ati, ndibasabirwa ku Rata, 
JHN.16.27	Okuba Rata omwene abendere, okuba munyendere anye, na mwikirisisye ati naso:kere ku Rata. 
JHN.16.28	Ne:jire okuso:ka ku Rata, nini:ja mu:si. Rindi eniso:ka mu:si enigenda ku Rata.
JHN.16.29	Abe:igisibwa bae nibamubwira ati, Mbe woryanu owaikira abweru, amwi utakwaika cijekekanyo. 
JHN.16.30	Wori camenya ati, awe umenyere byone, amwi utakenere mu:nu wo:ne kukubu:sya. Nikwo ecikora nici:kirisya ati waso:kere ku Nyamuanga. 
JHN.16.31	Yesu nabaindura ati, ?Woryanu omwikirisya? 
JHN.16.32	Rora omwanya ogu:ja, ka wori gwakingire, anu murinyaraganira mu:nu wo:ne mu byae, nimunsiga anye nenyere. Nawe anye nitari nenyere okuba Rata ari aamwi nanye. 
JHN.16.33	Nababwira ebyo mube no murembe mwanye. Mu:si muri na inya:ko, nawe mukome:re, anye naigire i:si.
JHN.17.1	Yesu a:ikire binu, narore:rera mu rwire na:ika ati, Rata, omwanya gweire. Umukusye Omwana wao, korereki Omwana wao akukusye awe. 
JHN.17.2	Rwa kutyo wamuyae obuinga ku ba:nu bo:ne, korereki abayane obuanga bwa kajanende bo:ne banu wamuyae. 
JHN.17.3	Bunu nibwo obuanga bwa kajanende, bakumenye awe Nyamuanga oumwi era owe cimari, na unu watumire, niwe Yesu Kristo. 
JHN.17.4	Anye nakukusi:sye ku:si, okuba omurimu gunu wananire okukora nagumarire. 
JHN.17.5	Na woryanu, Rata, unkusye aamwi na:we na rikusyo rinu nariga naryo aamwi na:we i:si icari kubao.
JHN.17.6	Ne:resi:sye risi:na ryao ku ba:nu banu wananire mu ca:ro. Bariga bao, nubanana anye, no musango gwao bagugwatire. 
JHN.17.7	Woryanu bamenyere ati, byone binu wananire ebiso:ka mwawe. 
JHN.17.8	Okuba emisango jinu wananire nabajiyae, nibajigwata nibamenya cimari ati naso:kere kwawe, nibe:kirisya ati na:we wantumire. 
JHN.17.9	Anye enibasabirwa abo, nitakusabirwa ca:ro, tari abo wananire, okuba ni bao. 
JHN.17.10	Ne byani byone ni byao, ne byao ni byani, nanye nakusi:bwe mu bene, 
JHN.17.11	Mbe, anye nitacari mu:si, nawe banu bari mu:si, nanye eni:ja kwawe, Rata Mweru, ubarindega mwisi:na ryao banu wananire, babega umwi rweswe. 
JHN.17.12	Anu nariga nicari nabo, anye nabarindaga mwisi:na ryao. Banu wananire nimba:ma, amwi ataburireko mu:nu kwabo, tari Omwana wo kubura, cinu candikirwe korereki ciku:misibwe. 
JHN.17.13	Nawe woryanu eni:ja kwawe. Ena:ika binu mu ca:ro, korereki okukonderwa kwani kuku:mire mu bene.
JHN.17.14	Nabayae omusango gwao, ne ca:ro cabasokere, kwo kuba hatari ba ca:ro, rwanye kutyo nitari wa ca:ro. 
JHN.17.15	Nitakusabwa ubaso:sye mu ca:ro, nawe ubarindega no mubibi. 
JHN.17.16	Batari ba ca:ro rwanye kutyo nitari wa ca:ro. 
JHN.17.17	Ube:sye mu kumasya. Omusango gwao nigwo okumasya. 
JHN.17.18	Rwa kutyo wantumire anye mu:si, nanye one nabatumire mu:si. 
JHN.17.19	Ka anye eniyesya kubwebwe, na bene one be:sibwe mu kumasya. 
JHN.17.20	Amwi nitakusabirwa banu era, nawe na banu baranyikirisyaga kurwo musango gwebwe. 
JHN.17.21	Korereki bo:ne babega umwi, rwawe, Rata, kutyo uri mwanye, nanye one mwawe, na bene one babe mwiswe, eca:ro ci:kirisye ati na:we wantumire. 
JHN.17.22	Nanye rikusyo rinu wananire nabariyae, babega umwi, rweswe kutyo ciri umwi. 
JHN.17.23	Anye mu bene, na:we mwanye, baku:mirire kuba umwi, eca:ro cimenyega ati, na:we wantumire, nubenda rwa kutyo wanyendere anye. 
JHN.17.24	Rata, banu wananire, enenda ao niri anye, abene one babega nanye, barore rikusyo ryani rinu wananire, okuba wanyendere anye i:si icari kumogwa. 
JHN.17.25	Rata Omurenge:resi, i:si ita:kumenyere, nawe anye nakumenyere na banu bamenyere ati, na:we wantumire. 
JHN.17.26	Nababwiriye risi:na ryao, ka ndibabwira, korereki okwenda kunu wanyendere kubega mu bene, nanye one nibabegamo.
JHN.18.1	Mbe Yesu wejire amara okwaika ebyo, nauruka aamwi na be:igisibwa bae, nibambuka akasima ka Kederoni, enu cariga ciri ecira:bo. Nagenda omwo omwene na be:igisibwa bae. 
JHN.18.2	Ka na Yuda, unu amuromee iniku, ariga amenyere eyo, okuba Yesu ajagayo kwiya ka:fu na be:igisibwa bae. 
JHN.18.3	Mbe abagabisi abakuru na Bafarisayo wejire bamara okuyana Yuda rise:mu:ta rya basirikare na bakuru bebwe, naja:yo ari na jitara na ji:muri na macumu. 
JHN.18.4	Mbe Yesu okuba amenyere byone binu biramwijira, naso:romoka nababu:sya ati, ?Omuyenjaga? 
JHN.18.5	Nibamuindura ati, Yesu Omunajareti. Yesu nababwira ati, Na:nye. Na Yuda one, unu amuromee iniku, ariga e:mereguyu nabo. 
JHN.18.6	Mbe wejire ababwira ati, Nanye, nibasuba inyuma nibagwa a: si.
JHN.18.7	Nasuba okubabu:sya orwa kabiri ati, ?Omuyenjaga? Niba:ika ati, Yesu Omunajareti. 
JHN.18.8	Yesu nabaindura ati, Nababwiriye ati na:nye. Mbe araba omunyenja anye, musige banu bagende. 
JHN.18.9	Omusango gunu a:ikire korereki guku:misibwe ati, Ku banu wananire, nitabusisyeko na umwi. 
JHN.18.10	Mbe Simoni Petero unu ariga ne cinyambutu nacisoora natema omugaya wo mugabisi Omukuru, namutemako okutwi kwe buryo. Na risi:na ryo mugaya oyo ryariga Maruko. 
JHN.18.11	Mbe Yesu namubwira Petero ati, Subyamo ecinyambutu cao mu ru:bu rwaco. ?Ecikombe cinu Rata anae nireme okucinywa?
JHN.18.12	Mbe rise:mu:ta rya basirikare, no mukuru webwe na bakosi ba Bayaudi, nibagwata Yesu nibamuboya. 
JHN.18.13	Nibatangata okumusira ku Anasi okuba ariga esebuko Kayafa, unu ariga:ri mugabisi Omukuru mu mwaka ogwo. 
JHN.18.14	Kayafa oyo niwe abayae Abayaudi obwenge ati, Kwiire Omu:nu oumwi okufwira aba:nu.
JHN.18.15	Mbe Simoni Petero no mwiigisibwa oundi nibaru:ba Yesu. Mbe omwiigisibwa wuriya ariga amenyerwe omugabisi Omukuru, nengira aamwi na Yesu mu rugo rwo mugabisi Omukuru. 
JHN.18.16	Nawe Petero ariga e:mereguyu anja ku rwigi. Mbe omwiigisibwa oyo oundi unu ariga amenyerwe omugabisi Omukuru, nauruka na:ikana no muyara omwigasi wo rwigi, nengisya Petero. 
JHN.18.17	Mbe omuyara oyo mwigasi wo rwigi nabu:sya Petero ati, ?Awe one uri wa mu be:igisibwa bo mu:nu unu? Omwene na:ika ati, Anye uri. 
JHN.18.18	Abagaya na bakosi bariga bemereguyu ao, bakongesisye omuriro gwa makara, okuba yariga mbeo, nibabira omuriro, na Petero one ariga:ri nabo, e:mereguyu nabira omuriro.
JHN.18.19	Mbe omugabisi Omukuru nabu:sya Yesu ebya be:igisibwa bae, nebyo kwiigisya kwae. 
JHN.18.20	Yesu namuindura ati, anye nasimuriraga aba:nu abweru. Neigisyaga kusiku mu mekofyanyisyo na mu yekaru, munu abe:kofyanyisyaga Abayaudi bo:ne. Nita:ikaga bumbise musango na gumwi. 
JHN.18.21	?Oumbu:sisyaki? Bu:sya banu banyungwaga binu nababwiraga, Mba:bo bamenyere binu na:ikire. 
JHN.18.22	Wejire a:ika ebyo, oumwi ku bakosi unu ariga amwimereguyuko yei, nasasa Yesu orui, na:ika ati, ?Nikwo kutyo ouindura omugabisi omukuru? 
JHN.18.23	Yesu namuindura ati, Araba na:ika kubi:bi, komeresya ecibi:bi eco naika. ?Nawe araba na:ika kisi oumbumira ki?
JHN.18.24	Mbe Anasi namusira aboerwe ku Kayafa omugabisi Omukuru. 
JHN.18.25	Na Simoni Petero ariga e:mereguyu nabira omuriro. Mbe nibamubu:sya ati, ?Na:we one uri wa mu be:igisibwa bae? Omwene ne:ga:na, na:ika ati, Anye uri. 
JHN.18.26	Ariga:rio oumwi ku bagaya bo mugabisi Omukuru, unu ariga:ri wo ruganda rwoyo Petero atemereko okutwi, na:ika ati, ?Anye nita:kurora munage mu cira:bo murya? 
JHN.18.27	Petero ne:ga:na rindi. Aonao iŋoko nikokoroma.
JHN.18.28	Nibaso:sya Yesu ku Kayafa, nibamusira mwiromero, nibuca katondo. Abene nibarema okwingira mwiromero basiga kwirabura, nawe barye ipasaka. 
JHN.18.29	Pilato kwakorere nauruka nabaja:ko, na:ika ati, ?Ni ntambara ki inu yendera omu:nu unu? 
JHN.18.30	Nibaindura nibamubwira ati, Omu:nu unu kumba aja:takorere kubi:bi citakamure:tere kwawe. 
JHN.18.31	Mbe Pilato nababwira ati, Mbe nimumugege emwe mujo:kumutemera eci:na rwe biragiro byemwe kutyo biri. Abayaudi nibamubwira ati, Eswe cite:kirisibwe okwita omu:nu. 
JHN.18.32	Omusango gwa Yesu guku:misibwe gunu a:ikire ne:resya okufwa kunu ariga najo:kufwa kutyo kuri. 
JHN.18.33	Mbe Pilato nasuba okwingira mwiromero nabirikira Yesu namubu:sya ati, ?Na:we Omukama wa Bayaudi? 
JHN.18.34	Yesu naindura ati, ?Cinu wa:ika kubwao mwene, tere amwi abandi nibo bakubwira emisango jani? 
JHN.18.35	Pilato naindura ati, ?Anye ndi Muyaudi? Aba riyanga ryanyu na bagabisi abakuru nibo baku-nde:tera. ?Wama:kora ki? 
JHN.18.36	Yesu naindura ati, Obukama bwani butari bwa mu ca:ro. Obukama bwani bwakabae bwa mu ca:ro, aba:nu bani bakandwaniye, nitakate:ywe mu maboko ga Bayaudi. Nawe woryanu obukama bwani butari bwenda:nu. 
JHN.18.37	Mbe Pilato namubu:sya ati, ?Mbe awe uri mukama? Yesu naindura ati, Wabarira, okuba anye ndi mukama. Eco nico ne:buriywe, ne:co nico cande:tere mu ca:ro, na:ike ebye cimari. Owe cimari wo:ne kongwa oburaka bwani. 
JHN.18.38	Pilato namubu:sya ati, ?Cimari ni ci:nu ki? Wejire amara okwaika ebyo, nasuba okuuruka ku Bayaudi aanja, nababwira ati, Nitakumubonako cikayo.
JHN.18.39	Nawe muri na ntungwa, anye okubata:tiriraga oumwi ku Pasaka. ?Mbe omwenda nibata:tirire Omukama wa Bayaudi? 
JHN.18.40	Mbe nibasuba okumwaya niba:ika ati, Unu uri, nawe Baraba! Mbe Baraba ariga:ri musa:kusi.
JHN.19.1	Mbe Pilato niwo nagega Yesu, namusa:nya jisanyu. 
JHN.19.2	Abasirikare nibaruka orutenga rwa mawa nibamufwafya ku mutwe, nibamufwafya omwenda mutukurasi. 
JHN.19.3	Nibamutako niba:ika ati, Kasinge Omukama wa Bayaudi! Nibamubuma amai.
JHN.19.4	Pilato nasuba okuuruka aanja, nababwira ati, Rora, namuurusya kwimwe, mumenye ati, nitamubonako cikayo. 
JHN.19.5	Mbe Yesu nauruka afwae orutenga rwa mawa no mwenda omutukurasi. Pilato nababwira ati, Mbe nguyo omu:nu uyo! 
JHN.19.6	Mbe abagabisi abakuru na bakosi wejire bamurora, niba:nikirisya niba:ika ati, Mumubambe ku musaraba! Mumubambe ku musaraba! Pilato nababwira ati, Nimumugege emwe, mumubambe ku musaraba, okuba anye nitakumubonako cikayo. 
JHN.19.7	Abayaudi nibamuindura ati, Eswe ciri ne ciragiro, na kurwe ciragiro eco e:ire afwe, okuba e:korere Mwana wa Nyamuanga. 
JHN.19.8	Mbe Pilato ejire ongwa omusango ogwo, neyongesya oku:baya. 
JHN.19.9	Nasuba okwingira mwiromero, namubu:sya Yesu ati, ?Uri wenda:ki? Nawe Yesu atamuinduye. 
JHN.19.10	Mbe Pilato namubu:sya ati, ?Utakwaika nanye? ?Utakumenya ati ndi na managa go kukuta:tira, ka ndi na managa go kukubamba ku musaraba? 
JHN.19.11	Yesu namuindura ati, Utakabee na managa go:ne kwanye, kumba uja utagayabwa okuso:ka inguru. Unu akunde:tako kwakora naba ne cikayo cine:ne.
JHN.19.12	Kwambira ao Pilato nayenja obwenge bwo kumuta:tira. Nawe Abayaudi niba:nikirisisya inguru niba:ika ati, Araba wamuta:tira oyo, mbe utari musa:ni wa Kaisari, okuba mu:nu wo:ne unu ke:kora mukama kaenusya Kaisari. 
JHN.19.13	Mbe Pilato wejire ongwa emisango ejo naurusya Yesu aanja, neyanja ku citebe co kuramurirako anu atogwaga Amabui Amatinge, na mu Cieburania ati Gabata. 
JHN.19.14	Rwariga rusiku rwo Kwira:bira ipasaka. Jariga jiri uti saa eta:nu na imwi. Nabwira Abayaudi ati, Rora Omukama wemwe! 
JHN.19.15	Mbao niba:nikirisisya inguru ati, Mumuso:syeo! Mumuso:syeo! Mumubambe ku musaraba! Pilato nababu:sya ati, ?Nibambe Omukama wemwe ku musaraba? Abagabisi abakuru nibaindura ati, Eswe citana Mukama tari Kaisari era.
JHN.19.16	Mbe niwo namubayana okumubamba ku musaraba, 
JHN.19.17	Mbe nibagega Yesu. Nauruka e:twikire omusaraba gwae omwene, nakinga anu atogwaga Aweciyanga, nawe mu Cieburania atogwaga Gologota. 
JHN.19.18	Niwao bamubambiye, na bandi babiri aamwi nage, orubara no rubara, na Yesu agati. 
JHN.19.19	Na Pilato nandika ecimenyegesyo nacitu:ra ku musaraba, candikirwe ati, 
JHN.19.20	Mbe ecimenyegesyo eco Abayaudi ba:fu nibacisoma, okuba anu bamubambiye Yesu ariga ari yei no musi, ka na candikirwe mu Cieburania na mu Cigiriki na mu Cirumi. 
JHN.19.21	Mbe abagabisi abakuru ba Bayaudi nibabwira Pilato ati, Wasiga kwandika ati, Omukama wa Bayaudi, nawe ati, Oyo a:ikire ati, Nanye Omukama wa Bayaudi. 
JHN.19.22	Pilato naindura ati, Cinu nandika nico nandika.
JHN.19.23	Mbe abasirikare wejire bamara okubamba Yesu ku musaraba, nibagega ebifwaro byae nibagabanyamo migabo ena, omusirikare omugabo. Na ikanju yae yariga itabari:rire, nawe irukirwe era yone kuso:kerera inguru. 
JHN.19.24	Niba:ika abene era ati, Cisige kuitemuramo, nawe ciitongisye cirore iraba ya ga. Cinu candikirwe korereki ciku:mire, cinu eca:ika ati,
JHN.19.24	Bagabene ebifwaro byani, nibaitongisya ikanju yani.
JHN.19.24	Mbe nikwo kutyo abasirikare bakorere.
JHN.19.25	Nawe ku musaraba gwa Yesu bariga be:mereguyuwo nyiramwene, no muyara wejabo nyiramwene, niwe Maryamu muka Kuropa, na Maryamu Magadalene. 
JHN.19.26	Mbe Yesu ejire arora nyiramwene, no mwiigisibwa unu ariga endere e:mereguyu yei, namubwira nyiramwene ati, Mugasi awe, rora Omwana wao! 
JHN.19.27	Niwo namubwira omwiigisibwa ati, Rora nyokomwana! Mbe okuso:ka mu mwanya ogwo omwiigisibwa oyo namusira ike:wae.
JHN.19.28	Kumara Yesu okuba ariga amenyere ati, woryanu byone byamarire okukumisibwa, cinu candikirwe korereki ciku:mire, na:ika ati,
JHN.19.28	Obwiro bwanyita.
JHN.19.29	Nibatao inyurigu ijuye isikiʼ
JHN.19.30	Mbe Yesu wejire amara okuyabwa isiki, na:ika ati, Gawao. Ne:namya omutwe gwae naso:sya omwoyo.
JHN.19.31	Mbe Abayaudi, okuba rwariga ruri rusiku rwa Kwira:ba, nibasabwa Pilato okubafuna amaguru gebwe niwo babaso:syeko, korereki ebitundu bisige kuba ku misaraba ku rusiku rwa isabato, okuba isabato eyo rwariga rusiku rukuru. 
JHN.19.32	Mbe abasirikare niba:ja, nibambira ku umwi nibamufuna amaguru, no undi unu babambirwe aamwi nage. 
JHN.19.33	Nawe bejire bakinga ku Yesu, nibarora ati afu:ye, batamufunire amaguru gae. 
JHN.19.34	Nawe omusirikare oumwi namusoma mu rubafu na ricumu, aonao nigaso:kamo amanyinga na manji. 
JHN.19.35	Na unu arorere na:ika, no kwaika kwae ni kwa cimari, na oyo amenyere ati, ka:ika bye cimari, emwe korereki mwikirisye. 
JHN.19.36	Okuba ebyo byabeeo, cinu candikirwe korereki ciku:misibwe ati,
JHN.19.36	Atarifunwa ewa.
JHN.19.37	Ne cindi cinu candikirwe cinu eca:ika ati,
JHN.19.37	Barirora unu basomere.
JHN.19.38	Ebyo wejire byawa, Yusufu owende Arimataya, unu ariga:ri mwiigisibwa wa Yesu, nawe mu bumbise kurwo ku:baya Abayaudi, naremberesya Pilato aso:syeko ecitundu ca Yesu. Mbe Pilato ne:kirisya. Na:ja, naso:syako ecitundu cae. 
JHN.19.39	Na Nikodemu one, unu ambire okumu:jako mu ngeta, na:ja are:tere ebisa:sye ebya mafuta ne birange, obusito bwabyo bwiire uti ratiri igana. 
JHN.19.40	Mbe nibagega ecitundu ca Yesu nibacisinga mu myenda ja bafuta, aamwi ne birange ebyo, rwa jintungwa jo kwesa eja Bayaudi. 
JHN.19.41	Mbe anu abambiywe carigao ecibanja. Na mu cibanja omwo yariga irimo i:fwa inya:ya icariga kutu:rwamo mu:nu. 
JHN.19.42	Mbe okuba i:fwa eyo yariga iri yei, nibatu:ra Yesu omwo okuba rwariga ruri rusiku rwo Kwitaba kwa Bayaudi.
JHN.20.1	Mbe ku rusiku rwo kwamba
JHN.20.2	Mbe nabirima, na:ja ku Simoni Petero na ku mwiigisibwa oundi wuriya Yesu unu ariga endere, nababwira ati, Baso:sisyemo Ratabugenyi mu:fwa, citakumenya enu bamuta.
JHN.20.3	Mbe Petero nauruka, no mwiigisibwa oundi, nibagenda ku:fwa. 
JHN.20.4	Nibabirima aamwi ku bubiri. Omwiigisibwa oyo oundi nasiga Petero, natangata okukinga ku:fwa. 
JHN.20.5	Ne:nama nasunguriramo, narora emyenda ja bafuta jiri ao, nawe atengiyemo. 
JHN.20.6	Mbe na Simoni Petero na:ja namuru:ba nengira mu:fwa, narora emyenda ja bafuta jiri ao. 
JHN.20.7	Ne citambara cinu cariga ku mutwe gwae citari aamwi ne myenda ja bafuta, nawe cariga cisingire ciri cenyere ku mbari. 
JHN.20.8	Mbe niwo omwiigisibwa oundi oyo atangatire oku:ja ku:fwa nengira, narora ne:kirisya. 
JHN.20.9	Okuba bariga bacari kumenya cinu candikirwe ati, kumwiire okusu:ka mu bafu:ye. 
JHN.20.10	Mbe abe:igisibwa nibasuba ike:webwe rindi.
JHN.20.11	Nawe Maryamu ariga e:mereguyu abweru ku:fwa na:rira. Anu ariga acarira, ne:nama nasungurira mu:fwa. 
JHN.20.12	Narora bamaraika babiri bafwae emyenda myeru, benyanjire, oumwi emutwe oundi ku maguru, anu cariga citeywe ecitundu ca Yesu. 
JHN.20.13	Abo nibamubu:sya ati, Omugasi awe, ouririra ki ?Nababwira ati, Okuba baso:sisyemo Ratabugenyi, nitakumenya enu bamuta. 
JHN.20.14	Wejire amara okwaika kutyo, nacu:ka inyuma narora Yesu e:mereguyu, nawe ariga atamenyere ati niwe Yesu. 
JHN.20.15	Yesu namubu:sya ati, Mugasi awe, ?ouririra ki? ?Ouyenja ga? Omwene neganirisya ati niwe omuri:si we cibanja, namubwira ati, Ratabugenyi, araba na:we wamusirire aandi, mbwira enu wamuta, nije nimuso:sye eyo. 
JHN.20.16	Yesu namubwira ati, Maryamu. Nacu:ka namubwira mu Cieburania ati, Raboni, kwo kwaika ati, Omwiigisya. 
JHN.20.17	Yesu namubwira ati, Utangwatako okuba nicari kurinya mu rwire ku Rata. Nawe genda ku ba:na ba:su, ubabwire ati, Enirinya mu rwire ku Rata na Kwisomwana, na ku Nyamuanga wani na ku Nyamuanga wemwe. 
JHN.20.18	Maryamu Magadalene nabwira abe:igisibwa ati, narorere Ratabugenyi, na kutyo amubwira emisango ejo.
JHN.20.19	Mbe wejire kwaba kegoro ku rusiku orworwo rwo kwamba rwo bwoyo, jinyigi jariga ji:gae munu abe:igisibwa bariga bari kurwo ku:baya Abayaudi, Yesu na:ja nabe:merefurumo, nababwira ati, Omurembe gube nemwe. 
JHN.20.20	Mbe wejire amara okwaika kutyo, nabe:resya jingaro jae no rubafu rwae. Abe:igisibwa bae bejire barora Esebugenyi nibakonderwa. 
JHN.20.21	Mbe Yesu nasuba okubabwira ati, Omurembe gube nemwe. Rwa kutyo Rata antumire anye, nanye one enibatuma emwe. 
JHN.20.22	Wejire amara okwaika kutyo nabe:sisya omwika, nababwira ati, Muramire Omwoyo Mweru. 
JHN.20.23	Unu wo:ne muriso:syako ebibi:bi, ariso:sibwako, na unu wo:ne muriboyera ebibi:bi byae, arabaga aboyeyweko.
JHN.20.24	Nawe Tomaso, oumwi kwikumi na babiri, unu atogwaga Barongo, ariga atari nabo runu Yesu ejire. 
JHN.20.25	Mbe abe:igisibwa abandi, nibamubwira ati, Cabwene Ratabugenyi. Omwene nababwira ati, Ariba nitarorere jiŋofu je misumari mu biganja byae, nintako eca:ra cani mu ŋofu je misumari, ninta no kuboko kwani mu rubafu rwae, nitari:kirisya na katyari. 
JHN.20.26	Jaturao siku ita:nu ne:satu, abe:igisibwa bae bariga bari mu nyumba rindi, na Tomaso ariga:ri nabo, Yesu na:ja, jinjigi ji:gae, nabe:meregurumo, na:ika ati, Omurembe gube nemwe. 
JHN.20.27	Mbe namubwira Tomaso ati, Re:ta:nu eca:ra cao urore ebiganja byani. Ure:te no kuboko kwao, ukute mu rubafu rwani. Usige kuba unu atakwikirisya, nawe unu ke:kirisya. 
JHN.20.28	Tomaso naindura namubwira ati, Ratabugenyi na Nyamuanga wani! 
JHN.20.29	Yesu namubu:sya ati, ?Okuba wandora nikwo wakora we:kirisya? Bana ribando banu abe:kirisya batarorere.
JHN.20.30	Birio ebibarikisyo byafu binu Yesu akorere imbere ya be:igisibwa bae binu bitandikirwe mu citabo cinu. 
JHN.20.31	Nawe binu byandikirwe korereki mwikirisye ati, Yesu niwe Kristo, Omwana wa Nyamuanga, na kurwo kwikirisya mube no buanga mwisi:na ryae.
JHN.21.1	Ebyo byejire byawa, Yesu nasuba okwibu:risya mu be:igisibwa bae ku nyanja ya Tiberia.
JHN.21.2	Bariga bari aamwi Simoni Petero, na Tomaso unu katogwa Barongo, na Natanaeli owende Kana ya Galilaya, na ba:na ba Jebedayo, na be:igisibwa abandi babiri. 
JHN.21.3	Simoni Petero nababwira ati, Naja okutega. Nibamubwira ati, Neswe one ecigenda na:we. Nibagenda nibasyabara mu bwato. Mu ngeta eyo bate:tire ci:nu.
JHN.21.4	Nawe bwejire bwaca, Yesu nemereguru ku mwaro, nawe abe:igisibwa bariga batamenyere ati ni Yesu. 
JHN.21.5	Mbe Yesu nababu:sya ati, ?Bamura, mwetamo? Nibaindura ati, Uri. 
JHN.21.6	Nababwira ati, Mwese omujarifu orubara rwe buryo orwo bwato, omujo:kwita. Mbe nibe:sa, nibatamibwa okukurura kurwa jiswi okufura. 
JHN.21.7	Mbe omwiigisibwa oyo Yesu ariga endere nabwira Petero ati, Ni Ratabugenyi. Mbe Simoni Petero wejire ongwa ati, Ni Ratabugenyi, ne:boya omwenda, okuba ariga:ri tuyu, ne:esa mu nyanja. 
JHN.21.8	Nawe abe:igisibwa abandi nibe:jira mu bwato buto:to nibakurura omujarifu gurimo jiswi, okuba bariga batari kura no mwaro, nawe ni uti maboko magana gabiri.
JHN.21.9	Mbe wejire baso:kamo nibakinga ku mwaro, nibarora omuriro gwa makara guri ao na akaswi kariko no mukate. 
JHN.21.10	Yesu nababwira ati, Mure:te ebiswi binu mweta woryanu. 
JHN.21.11	Mbe Simoni Petero nasyabara mu bwato, nakurura omujarifu ku njekekera gwijuye nswi nene, egana na makumi gata:nu ne:satu, nawe nakabee jariga jiri nyafu kutyo, omujarifu gutatemukire. 
JHN.21.12	Yesu nababwira ati, Nimu:je murye. Amwi mu be:igisibwa bae atabeemo wo kutumbirira okumubu:sya ati, Na:we:ga? Bamenyere ati, Ni Ratabugenyi. 
JHN.21.13	Yesu naja nagega omukate nabayana na akaswi one. 
JHN.21.14	Runu nirwo orwa kasatu runu abonekere mu be:igisibwa, amarire okusu:ka mu bafu:ye.
JHN.21.15	Mbe wejire bamara okurya, Yesu nabu:sya Simoni Petero ati, Simoni wa Yona, ?ounyenda kukira banu? Namubwira ati, Yee, Ratabugenyi, awe umenyere ati enikwenda. Namubwira ati, Ri:syaga aba:na ba jina:ma jani. 
JHN.21.16	Namubu:sya rindi ati, Simoni wa Yona, ounyenda? Namubwira ati, Yee, Ratabugenyi, awe umenyere ati enikwenda. Namubwira ati, Re:baga jina:ma jani. 
JHN.21.17	Namubu:sya orwa kasatu ati, ?Simoni wa Yona, ounyenda? Petero nasurumbara okuba amubu:sya orwa kasatu ati, ?Ounyenda? Namubwira ati, Ratabugenyi, awe umenyere byone. Umenyere ati enikwenda. Yesu namubwira ati, Ri:syaga jina:ma jani.
JHN.21.18	Ni cimari cimari enikubwira ati, Anu wariga ucari mumura, we:boyaga nugenda enu wendaga. Nawe ariba wakokora, urigorora amaboko gao, oundi arikuboya, nakusira enu utakwenda. 
JHN.21.19	A:ikire kutyo ne:resya okufwa kunu arifwa nakusya Nyamuanga. Mbe niwo namubwira ati, Ndu:ba anye. 
JHN.21.20	Petero ejire acu:ka, narora omwiigisibwa unu Yesu endaga naru:ba, niwe oyo e:ekekere mu cifuba cae ku biryo, na:ika ati, ?Ratabugenyi, niga unu arakuromera iniku? 
JHN.21.21	Mbe Petero wejire arora oyo nabu:sya Yesu ati, ?Ratabugenyi, ka unu ariba kutiki? 
JHN.21.22	Yesu namubwira ati, Nikenda abeo kukinga anu ndi:jira, ?gakuja:mo ki? Awe ru:ba anye. 
JHN.21.23	Mbe omusango gunu niguswira mu ba:su ati, omwiigisibwa oyo atarifwa, mbe nawe Yesu atamubwiriye ati, Atarifwa, nawe ati, Nikenda abeo kukinga anu ndi:jira, ?gakujamo ki?
JHN.21.24	Oyo niwe omwiigisibwa unu a:ikire binu, ka niwe unu andikire binu, neswe cimenyere ati, okwaika kwae ni kwa cimari. 
JHN.21.25	Nawe birio ebindi byafu, binu Yesu akorere, ebyo bikandikwa cimwi:cimwi, eni:ganirisya ati, eca:ro cakafundire ebitabo binu byakandikirwe.
ACT.1.1	Awe Teofilo, nandikire ecitabo co kwamba eca binu byone Yesu ambire okukora no kwiigisya, 
ACT.1.2	Okukinga ku rusiku orwo agegerwe nasirwa mu rwire, ejire amara okuragira kubwo Mwoyo Mweru jintumwa jinu asorere. 
ACT.1.3	Wejire amara okunya:sibwa, ne:bu:risya ku bene mu bibarikisyo byafu ati ni muanga, nabatonekera mu mwanya gwa siku makumi gana, na:ika emisango jo bukama bwa Nyamuanga. 
ACT.1.4	Mbe, ejire e:kofyanya nabo, nabakomeresya basige kuso:ka Yerusalemi, nawe barindirire omurago gwa Rata, gunu mwonguywe kwanye. 
ACT.1.5	Okuba Yoana abatijaga na manji, nawe emwe muribatijibwa no Mwoyo Mweru mu siku jitari nyafu. 
ACT.1.6	Mbe bejire be:kofyanya, nibamubu:sya niba:ika ati, ?Ratabugenyi, oujo:kusubisya Baisraeli obukama mu mwanya gunu? 
ACT.1.7	Nababwira ati, Okumenya emyanya na jisiku kutari kwemwe, binu Rata atee mu buinga bwae omwene. 
ACT.1.8	Nawe muriyabwa amanaga, Omwoyo Mweru ariba:ja kwimwe, nemwe murabaga abo kunyimako mu Yerusalemi, na mu Buyaudi yo:ne, na mu Samaria, no kukinga ku bute:ro bwa i:si.
ACT.1.9	Ejire amara okwaika ebyo, anu bariga bacarora, ne:ŋengibwa, eri:re ndibasirigisya mu me:so gebwe mbaremo:kumurora. 
ACT.1.10	Anu bariga bacarore:rera nekeneke mu rwire kutyo karinya, mbe rora, bamura babiri nibe:mereguru yei nabo, bafwae ngubo nyeru. 
ACT.1.11	Niba:ika ati, Emwe bamura ba Galilaya, ?niki cinu ecikora mwimereguyu nimuraramira mu rwire? Yesu uyo agegwa kwimwe okusirwa mu rwire, nikwo kutyo arisuba oku:ja rwa kutyo mugwemurora nagenda mu rwire.
ACT.1.12	Mbe niwo nibasuba Yerusalemi okuso:ka ku ci:ma cinu catogwaga Ce mijeituni, cinu ciri yei na Yerusalemi uti rugendo
ACT.1.13	Mbe wejire bengira, nibarinya mwigorofwa omwo bariga be:kae Petero, na Yoana, na Yakobo, na Anderea, na Filipo, na Tomaso, na Batolomayo, na Matayo, na Yakobo wa Alifayo, na Simoni Jelote, na Yuda owabo Yakobo. 
ACT.1.14	Abo bo:ne bariga be:kome:sisye na mwoyo gumwi mu kusabwa, aamwi na bagasi na Maryamu nyiramwene Yesu na bamura babo Yesu.
ACT.1.15	Mu siku ijo Petero ne:mereguru aagati ya ba:na ba:su—obukumi bwa masi:na ga banu be:kofyanyisye bariga uti bakingire egana na makumi gabiri—na:ika ati, 
ACT.1.16	Ba:na ba:su, kwari kwiire binu byandikirwe biku:misibwe, binu byaikirwe kara no Mwoyo Mweru mu kanwa ka Daudi, ku bya Yuda unu abee mutangasya wa banu bagwatire Yesu. 
ACT.1.17	Okuba ariga abariywe aamwi neswe, nayabwa omugabo gwo bukosi bunu. 
ACT.1.18	Mbe, omwene nagura risambu no muyero gwo bunyamusi bwae, nagwa bwifumbike, na:tika inda, obura bwae mbuso:kamo bwone. 
ACT.1.19	Omusango gunu nigumenyeka mu banu bo:ne be:kae Yerusalemi. Na risambu eryo, mu nyaika yebwe niritogwa ati, Akelidama, nikwo kwaika ati, Risambu rya manyinga. 
ACT.1.20	Okuba byandikirwe mu citabo ca Jaburi ati,
ACT.1.20	Omusi gwae gube etongo, basigega kwikaramo ba:nu.
ACT.1.20	Na rindi ati, Omurimu gwae gugegwe undi. 
ACT.1.21	Mbe mu ba:nu abo baengyanyaga neswe mu siku jo:ne anu Ratabugenyi Yesu engiraga no kuuruka kwiswe, 
ACT.1.22	Okwambira ku kubatija kwa Yoana kukinga ku rusiku orwo narinya okuso:ka kwiswe, kwiire oumwi kwabo abe wo kwimako ebyo kusu:ka kwae aamwi neswe. 
ACT.1.23	Nibatu:rao babiri, Yusufu unu atogwaga Barisaba, oyo atogerwe risi:na erindi Yusito, na Matiya. 
ACT.1.24	Nibasabwa niba:ika ati, Awe Ratabugenyi, unu umenyere emitima ja ba:nu bo:ne, nuce:resye ni wuya unu wasorere mu babiri banu, 
ACT.1.25	Agege omugabo gwo bufurubendi no butumwa, bunu Yuda asigire kubwe bikayo byae, agende ku bwikaro bwae omwene. 
ACT.1.26	Nibabakorera obwitosi. Obwitosi nibugwira Matiya, nabarirwa aamwi na jintumwa ekumi na umwi.
ACT.2.1	Mbe wejire rwaku:mira orusiku rwa Pentekote, bariga be:kofyanyisye bo:ne aamwi. 
ACT.2.2	Nibe:fura ecirumo nici:ja okuso:ka mu rwire, uti muyaga ngurunduma na managa, nigwijusya inyumba yo:ne munu bariga benyanjire. 
ACT.2.3	Nijibabonekera jindimi ja:ukiremo rwa jimbesi jo muriro, nijibaswisya bo:ne. 
ACT.2.4	Bo:ne nibe:jura Omwoyo Mweru, nibamba okwaika na jinyaika ejindi, rwa kutyo Omwoyo abayae okuja:ika. 
ACT.2.5	Mu Yerusalemi bariga be:kaemo Abayaudi, abamura abakome:e mu kuramya banu baso:kere mu maanga go:ne ganu gari emwaro yo rwire. 
ACT.2.6	Oburaka obwo wejire babungwa, ebise nibikofyanya mbataŋaŋara, okuba bonguywe buri mu:nu niba:ika mu nyaika ye wabo. 
ACT.2.7	Nibarugu:ra bo:ne, nibajuma, niba:ika ati, ?Angu, bo:ne banu aba:ika batari Bagalilaya? 
ACT.2.8	?Ka niki cinu ecikora eswe nicungwa buri mu:nu mu nyaika inu ce:buriywemo? 
ACT.2.9	Eswe ciri Baparisi, na Bamedi, na Baelamiti, na banu be:kae Mesopotamia, na mu Buyaudi, na mu Kapadokia, na mu Ponto na mu Asia, 
ACT.2.10	na mu Furugia, na mu Pamfulia, na mu Misiri na mu ca:ro ca Libia, cinu cisijene na Kurene, na Barumi abagenyi, Abayaudi na banu baindukire. 
ACT.2.11	Na Bakerete na Baarabu, mbe ecungwa niba:ika mu nyaika jeswe ebirugu:ro ebinene bya Nyamuanga. 
ACT.2.12	Nibarugu:ra bo:ne nibe:tima:ta, niba:ikana ati, ?Emisango jinu jiri kutiki? 
ACT.2.13	Nawe abandi nibabamwaisya, niba:ika ati, Bakorerwe manji ga mijabibu maya:ya.
ACT.2.14	Mbe Petero nemereguru aamwi na bariya rikumi no umwi, na:ikirira inguru, nababwira ati, Emwe bamura ba Buyaudi, nemwe bo:ne banu mwikae Yerusalemi, mumenye omusango gunu, nimutegeresya emisango jani. 
ACT.2.15	Okuba ba:nu banu batakorerwe rwa kutyo emwe omwiganirisya, okuba wori ni saa esatu era ya mu mwisi. 
ACT.2.16	Nawe binu nibyo byaikirwe no muragi Yoeli ati,
ACT.2.17	Nyamuanga ka:ika ati,
ACT.2.17	Mu siku ja ku bute:ro ndibe:tururira ba:nu bo:ne Omwoyo gwani.
ACT.2.17	Aba:na bemwe be cimura na be ciyara bariraga oburagi,
ACT.2.17	Na bamura bemwe barirora ebiroro
ACT.2.17	Na bakaruka bemwe bariro:ta ebiro:to.
ACT.2.18	Na mu siku ejo ndibe:tururira abagaya bani abarume na bagasi
ACT.2.18	Omwoyo gwani, na:bo bariraga.
ACT.2.19	Ndyeresya ebirugu:ro inguru mu rwire,
ACT.2.19	Ne bibarikisyo emwaro ku:si,
ACT.2.19	Nibyo amanyinga, no muriro, no kwitu:ta kwa ingesi.
ACT.2.20	Risu:ba ririba cisu:te, no kwesi kuriba manyinga,
ACT.2.20	Rucari ku:ja orusiku orukuru rwa Ratabugenyi runu ruribu:risibwa.
ACT.2.21	Biriba ati, mu:nu wo:ne unu aribirikira risi:na rya Ratabugenyi arikisibwa.
ACT.2.22	Emwe bamura ba Israeli, nimungwe emisango jinu. Yesu wende Najareti, omu:nu unu Nyamuanga abe:resisye emwe mu bikorwa bya managa ne birugu:ro ne bibarikisyo, Nyamuanga akorere na maboko gae aagati yemwe, rwa kutyo emwe one mumenyere. 
ACT.2.23	Oyo aso:sibwe rwa kutyo Nyamuanga atangatire okurwaja rwo bukarae bwae kutyo bwariga buri mu binu ariga amenyere kara, emwe mwamugwatire, nimumubamba no kumwita na maboko ga ba:nu ababi:bi. 
ACT.2.24	Oyo Nyamuanga namusu:rura, nasuru:mura okurumwa kwo kufwa, okuba kutaturire kumuremera. 
ACT.2.25	Okuba Daudi kamwaika ati,
ACT.2.25	Naroraga Ratabugenyi imbere yani kusiku: siku
ACT.2.25	Okuba ari ku kuboko kwani okwe buryo, nisige kuteratera.
ACT.2.26	Omutima gwani kwogukora nigukonderwa,
ACT.2.26	Orurimi rwani nirusandaba,
ACT.2.26	Ka no mubiri gwani gure:karaga mu kwiikanya.
ACT.2.27	Okuba utarisiga omwoyo gwani ebwire,
ACT.2.27	Amwi utarisiga Omweru wao abore.
ACT.2.28	Wa:mmenyesisye jinjira jo buanga.
ACT.2.28	Urinyijusya okukonderwa imbere yo busu bwao.
ACT.2.29	Bamura, ba:na ba:su, enitura okwaika no buba:si imbere yemwe, eja saja Omukuru Daudi ati afu:ye, nasi:kwa, ne citu:ro cae ciri eweswe na ka wori. 
ACT.2.30	Mbe okuba omwene ariga:ri muragi, kandi ariga amenyere ati, Nyamuanga amwirairiye ku cirairo ati, mu rwiburo rwa mu nda yae, arimwinamusya Kristo enyanje ku citebe cae ca iŋoma. 
ACT.2.31	Okuba atangatire okurora ebya imbere, na:ika ebyo kusu:ka kwa Kristo ati, omwoyo gwae gutasigirwe ebwire, nakabee guri mubiri gwae gutaborere. 
ACT.2.32	Mbe Yesu oyo Nyamuanga amusu:ruye, neswe bo:ne ciri bo kumwimako. 
ACT.2.33	Mbe, wejire amara okuku:ibwa ku kuboko kwe buryo okwa Nyamuanga, nayabwa omurago gwo Mwoyo Mweru Kwisemwene, mbe niwo nabe:tururira cinu omurora no kucungwa woryanu. 
ACT.2.34	Okuba Daudi atarinyire mu rwire, nawe a:ikire omwene ati,
ACT.2.34	Ratabugenyi amubwiriye Ratabungenyi wani ati,
ACT.2.34	Inyanja ku kuboko kwani okwe buryo,
ACT.2.35	Okukinga ao ndikora abaremo bao okuba rwe citebe ce bigere byao.
ACT.2.36	Mbe, inyumba yo:ne ya Israeli bamenye cimari ati, Yesu oyo mwabambire ku musaraba, Nyamuanga amukorere kuba Ratabugenyi na Kristo.
ACT.2.37	Mbe wejire bongwa ebyo, emyoyo jebwe nijirumwa, nibabwira Petero, na jintumwa ejindi ati, ?Cikore kutiki, bamura ba:su? 
ACT.2.38	Petero nababwira ati, Nimute, mubatijibwe buri mu:nu mwisi:na rya Yesu Kristo, korereki mwiswaririrwe ebibi:bi byemwe, omujo:kuyabwa eciyanwa co Mwoyo Mweru. 
ACT.2.39	Okuba omurago ni gwemwe na ku ba:na bemwe, na ku ba:nu bo:ne banu bari kura, ku bo:ne banu baribirikirwa na Ratabugenyi Nyamuanga weswe. 
ACT.2.40	Nabakomeresya mu misango ejindi myafu no kubakengya na:ika ati, Mwikisye mwiimbo rinu erikote. 
ACT.2.41	Mbe aba:nu banu be:kirisisye omusango gwae nibabatijibwa. Orusiku urwo nibeyongesya ba:nu uti bisira bisatu.
ACT.2.42	Nibe:kome:sya mu kwiigisya kwa jintumwa na mu kusangira, na mu kubegana omukate, na mu kusabwa. 
ACT.2.43	Obu:ba nibuba ku mwoyo gwa buri mu:nu. Ebirugu:ro byafu ne bibarikisyo nibiborwaga na jintumwa. 
ACT.2.44	Bo:ne banu be:kirisisye bariga aamwi, na mu bi:nu byone basangiye aamwi. 
ACT.2.45	Nibaka:na obunibi bwebwe ne bi:nu binu bariga banabyo, nibagabiraga bo:ne rwa kutyo mu:nu wo:ne ariga akenere. 
ACT.2.46	Bakome:e kusiku no mwoyo gumwi mu yekaru, nibabeganaga omukate mu nyumba imwi imwi, nibaryaga ebiryo, bakondeywe no mutima gwerere. 
ACT.2.47	Nibakusya Nyamuanga, nibasi:mwa na ba:nu bo:ne. Ratabugenyi nongesyaga kusiku banu bakisibwaga.
ACT.3.1	Mbe Petero na Yoana nibarinyagisya mu yekaru mu saa yo kusabwa, niyo saa eta:nu ne:na. 
ACT.3.2	Ariga:rio omu:nu aremaae kuso:kerera munda ya nyiramwene, oyo agegwaga na ba:nu, nibamuta kusiku ku muryango gwa iyekaru, gunu gwatogwaga Omukonde, korereki asabwega ebiyanwa ku banu bengiraga mu yekaru. 
ACT.3.3	Oyo wejire arora Petero na Yoana nibajo:kwingira mu yekaru, nasabwa ayabwe biyanwa. 
ACT.3.4	Petero namurore:rera nekeneke aamwi na Yoana, na:ika ati, Nucirore:rere. 
ACT.3.5	Omwene nabarora, ategeree ati abajo:kumuyana eci:nu. 
ACT.3.6	Nawe Petero na:ika ati, Jimpirya na jijaabu ntanajo, nawe cinu ninaco nico ndakuyana. Mwisi:na rya Yesu wende Najareti, imuka uribate. 
ACT.3.7	Namugwata ku kuboko kwe buryo, namwimusya. Aonao ebigere byae ne bisugunyu byae nibijira amanaga. 
ACT.3.8	Ne:muka bwangwe nemereguru, naribata. Nengira aamwi nabo mu yekaru naribata, ne:jungajunga, naku:ya Nyamuanga. 
ACT.3.9	Aba:nu bo:ne nibamurora naribata naku:ya Nyamuanga, 
ACT.3.10	Nibamumenya ati, niwe enyanjaga ku muryango Omukonde ogwa iyekaru, nasabwaga ebiyanwa, nibataŋaŋara muno no kurugu:ra binu byamubwene. 
ACT.3.11	Mbe ejire agwatirirana na Petero na Yoana, aba:nu bo:ne mbababirimira aamwi mu cisunya cinu ecitogwa eca Suremani, nibarugu:ra muno.
ACT.3.12	Petero ejire arora ejo, naindura aba:nu ati, Emwe bamura ba Israeli, ?niki cinu ecikora nimurugu:rira emisango jinu? ?Kubaki omucirore:rera nekeneke uti ni managa geswe amwi burengeresi bweswe nibwo bwakora omu:nu unu naribata? 
ACT.3.13	Nyamuanga wa Iburaimu na Isaka na Yakobo, niwe Nyamuanga wa basaja, akusisye Omwana wae Yesu, oyo emwe mwagwatire, nimumwiga:na imbere ya Pilato, nakabee ariga atemere eci:na co kumuta:tira. 
ACT.3.14	Nawe emwe mwega:nire Oyo Mweru no Murengeresi, nimwenda okusurumurirwa omwiti, 
ACT.3.15	Nimumwita Omusimuka wo Buanga oyo Nyamuanga asu:ruye mu bafu:ye, neswe riri bo kwimako ebyo. 
ACT.3.16	Na kurwo kwikirisya risi:na ryae, ka risi:na ryae ryamuyana amanaga omu:nu unu omurora no kumumenya. No kwikirisya kunu kuri ku Mwene nikwo kwamuyana omu:nu unu obuanga bunu buku:miye imbere yemwe bo:ne. 
ACT.3.17	Mbe woryanu, ba:na ba:su, nimenyere ati, mwakorere ebyo mu butamenya, na bakuru bemwe one bakorere kutyo. 
ACT.3.18	Nawe Nyamuanga a:ikire ebyo kara mu kanwa ka baragi bo:ne ati, Kristo wae arinya:sibwa. Mbe aku:misisye ebyo. 
ACT.3.19	Mbe nimute mucu:ke, ebibi:bi byemwe korereki bisimibwe, amagoro go kufuŋama gaje okuso:ka imbere ya Ratabugenyi. 
ACT.3.20	Omwene atume Kristo Yesu oyo asimuywe kwimwe kara, 
ACT.3.21	Oyo e:ire aramirwe mu rwire kukinga gaje amagoro go kukorwa byone bibe biya:ya, binu Nyamuanga a:ikiriraga mu kanwa ka baragi bae abe:ru kuso:kerera ku bwambiro. 
ACT.3.22	Okuba Musa a:ikire ati,
ACT.3.22	Ratabugenyi Nyamuanga wemwe aribe:namusisya omuragi wo kususana nanye,
ACT.3.22	Unu ariso:ka mu ba:na banyu
ACT.3.22	Oyo murimungwaga mu byone binu aribabwira.
ACT.3.23	Mbe, mu:nu wo:ne unu atarimungwa omuragi oyo, arisimagisibwa no kwaurwa mu ba:nu bae. 
ACT.3.24	Mbe na baragi bo:ne okwambira ku Samweli na banu basingiye inyuma yae, bo:ne banu ba:ikire, baragire ebya jisiku jinu. 
ACT.3.25	Emwe muri ba:na ba baragi, na bo buragane bunu Nyamuanga aragene na basaja wanyu, nabwira Iburaimu ati,
ACT.3.25	Jiŋanda jo:ne ja mu ca:ro jiriyanirwa ribando mu rwiburo rwao.
ACT.3.26	Nyamuanga ejire amara okusu:rura Omwana wae Yesu, namba okumutuma kwimwe, abayane ribando, acu:sye buri mu:nu mu bibi:bi byae.
ACT.4.1	Anu bariga baca:ika na ba:nu, mbe abagabisi nibabe:jira aamwi no mukuru wa mu yekaru, na Basadukayo, 
ACT.4.2	Babiiywe muno okuba be:igisyaga aba:nu no kubasimurira ebyo kusu:ruka mu bafu:ye kutyo Yesu asu:rukire. 
ACT.4.3	Nibabagwata nibabatura mwiboyero kukinga mwejo katondo, okuba kwariga kwabee kegoro. 
ACT.4.4	Nawe ba:fu mu banu bonguywe omusango nibe:kirisya. Obukumi bwa bamura nibwiya uti bisira bita:nu. 
ACT.4.5	Mbe wejire bwaca katondo, abakuru bebwe na bakaruka na bandiki nibekofyanyisya mu Yerusalemi, 
ACT.4.6	Aamwi na Anasi omugabisi Omukuru, na Kafaya, na Yoana, na Alekisanda, na bo:ne abo ruganda rwo mugabisi Omukuru. 
ACT.4.7	Nibabata aagati, nibababu:sya ati, ?Emwe mwamakora ebyo mu managa ki, na mwisi:na ryaga?
ACT.4.8	Mbe Petero e:juye Mwoyo Mweru, nababwira ati, Emwe abakuru ba ba:nu na bakaruka ba Israeli, 
ACT.4.9	Cikabu:sirisibwa rero ku cikorwa ce kisi cinu camamukorera omurema, cinu camamuosya, 
ACT.4.10	Mumenye emwe bo:ne aamwi na ba:nu bo:ne ba Israeli ati, mwisi:na rya Yesu Kristo wende Najareti, unu emwe mwamubambire ku musaraba, Oyo Nyamuanga amusu:ruye mu bafu:ye, kubwoyo omu:nu unu e:mereguyu imbere yemwe akobere.
ACT.4.11	Omwene niwe ribui rinu ryagairwe nemwe abombasi, niryo ryabee ekuru erya ku sonde.
ACT.4.12	Mbe, omweruro gutario mu undi, okuba ritario esi:na rindi emwaro yo rwire, rinu bayabirwe aba:nu, rinu eritura okucikisya. 
ACT.4.13	Mbe bejire barora obuba:si bwa Petero na Yoana, ka nibamenya ati, ni ba:nu banu bate:igisi:bwe muno, ka batana bwenge, nibarugu:ra, nibabe:te:ge:resya ati bariga aamwi na Yesu. 
ACT.4.14	Ka bejire barora omu:nu unu aosibwe e:mereguyu aamwi nabo batabwene gwa kuroma. 
ACT.4.15	Nawe wejire babaragirira baso:ke mu cirwaji, niba:ikana abene:ra, niba:ika ati, 
ACT.4.16	?Jecibakore kutiki aba:nu banu? Okuba aba:nu bo:ne banu be:kae mu Yerusalemi bamenyere kisi kisi ati, ecibarikisyo ecikumu:ke cakorerwe nabo cimari, neswe citakutura kuci:ga:na. 
ACT.4.17	Nawe omusango gunu cikorereki gusigega kukumu:ka mu ba:nu, cibakange basigega kwaika mwisi:na eryo ku mu:nu wo:ne. 
ACT.4.18	Nibababirikira, nibabakomeresya basigega kata okwaika nakabee kuri kwiigisya mwisi:na rya Yesu. 
ACT.4.19	Nawe Petero na Yoana nibaindura niba:ika ati, Araba ni kwa kisi imbere ya Nyamuanga okungwa emwe kukira Nyamuanga, muramure emwe abene. 
ACT.4.20	Okuba eswe citakutura kusiga kwaika binu carorere no kungwa. 
ACT.4.21	Mbe nibongesya okubakanga, nibabata:tira, batabwene ca kubendera kurwa ba:nu, okuba bo:ne bariga nibakusya Nyamuanga kwibyo byabeeo. 
ACT.4.22	Okuba omu:nu uyo akoreywe ecibarikisyo co kuosibwa, ariga asa:gi:sye myaka makumi gana mu burame bwae.
ACT.4.23	Bejire bata:tirwa, nibagenda ku be:ja:bo, niba:ika byone binu babwiriywe na bagabisi abakuru na bakaruka. 
ACT.4.24	Abo bejire bongwa, niba:nikirisya no buraka bwebwe ku Nyamuanga na mwoyo gumwi, niba:ika ati, Awe Ryami, na:we Nyamuanga unu wakorere orwire na i:si, na inyanja, na byone binu birimo, 
ACT.4.25	Unu waikiye mu Mwoyo Mweru mu kanwa ka saja Daudi omukosi wao ati,
ACT.4.25	?Kubaki amaanga agayomba
ACT.4.25	Na jiŋanda ja ba:nu abe:ganirisya omusango gwa kutyo era?
ACT.4.26	Abakama ba i:si abe:tonda
ACT.4.26	Na batungi abarwaja ebi:na
ACT.4.26	Ku Ratabugenyi na ku Kristo wae.
ACT.4.27	Okuba ni cimari, Erode na Pontio Pilato, aamwi na ba:maanga, na imbaga ya Israeli, be:kofyanyisisye okumurwana Omwana wao omweru, niwe Yesu unu we:tiriye amafuta. 
ACT.4.28	Nibakora byone binu awe waragiriye kara no kuboko kwao mu kurwaja kwao. 
ACT.4.29	Mbe woryanu, Ratabugenyi, nurore okukanga kwebwe, ubayane abagaya bao okwaika emisango jao no buba:si. 
ACT.4.30	Ugorore okuboko kwao okuosya, no kukora ebibarikisyo ne birugu:ro mwisi:na ryo Mukosi wao mweru niwe Yesu.
ACT.4.31	Bejire bamara okusabwa, anu bariga be:kofyanyisisye na:tikima. Bo:ne nibe:jura Omwoyo Mweru, niba:ika omusango gwa Nyamuanga no buba:si. 
ACT.4.32	Ne cise ca banu be:kirisisye bariga na mwoyo gumwi no mutima gumwi, amwi atabeeo mu:nu unu a:ikaga ati ebi:nu binu anabyo ni byae enyere, nawe bariga basangiye bi:nu byone. 
ACT.4.33	Na jintumwa ba:ikaga na managa ma:fu ebyo kusu:ka kwa Ratabugenyi Yesu. Ecigongo ca:fu niciba kwabo bo:ne. 
ACT.4.34	Okuba atabeeo mu bene mu:nu unu akenaga, okuba bo:ne banu bariga bana masambu amwi nyumba, nibajika:namo, nibare:ta obugusi bwabyo binu byaka:nwagamo. 
ACT.4.35	Nibabitu:ra mu maguru ga jintumwa, nibagabiraga bo:ne rwa kutyo mu:nu wo:ne ariga akenere. 
ACT.4.36	Na Yusufu unu jintumwa jatogere Barinaba, obugajuro bwaryo ati, Omwana wo kusi:ri:sya, niwe Omurawi, unu e:buriywe Kupuro, 
ACT.4.37	Omwene ariga ana risambu, narigusya nare:ta jimpirya, najitu:ra mu maguru ga jintumwa.
ACT.5.1	Nawe omu:nu risi:na ryae Anania, agusisye risambu, aamwi no mugasi wae Safira, 
ACT.5.2	Nabisako ejindi ku jinu jaso:keremo, omugasi wae ariga amenyere, nare:tako ejindi era, najitu:ra mu maguru ga jintumwa. 
ACT.5.3	Nawe Petero na:ika ati, Anania, ?Syetani e:jusisyaki omutima gwao okubebeya Omwoyo Mweru, nubisako ku jinu ja:ma:so:kamo mwisambu? 
ACT.5.4	?Anu ryariga ritende:gurwa, ryariga ritari ryao? ?Ka:nu ryaka:nirwe ritabee mu managa gao? ?Niki cinu warwajira mu mutima gwao okukora kutya ?Utabebeya ba:nu tari wabebeya Nyamuanga. 
ACT.5.5	Anania ejire ongwa emisango ejo, nagwa nafwa. Obu:ba bwafu nibubagwata banu bonguywe ebyo. 
ACT.5.6	Abamura nibe:muka nibamusinga mu ngubo, nibamuurusya anja nibamusi:ka. 
ACT.5.7	Mbe wejire jaturao saa esatu, omugasi wae nengira atamenyere binu byagwao. 
ACT.5.8	Petero namubu:sya ati, Nuumbwire, ?mwaka:niremo risambu, nibyo binu byone? Na:ika ati, Yee nibyebyo. 
ACT.5.9	Mbe Petero namubu:sya ati, ?Mwamaragana atiki okusaka Mwoyo wa Ratabugenyi? Rora, amaguru gebwe banu basi:ka omurume wao gari ku rwigi, abajo:kukugega na:we one. 
ACT.5.10	Aonao nagwa mu maguru gae nafwa. Wejire abamura bengira nibamusanga afu:ye nibamugega nibamuurusya anja nibamusi:ka aamwi no murume wae. 
ACT.5.11	Obuba nibubagwata aba mu kanisa bo:ne, na bo:ne banu bonguywe ebyo.
ACT.5.12	Ebibarikisyo ne birugu:ro byafu nibikorwaga mu ba:nu na maboko ga jintumwa. Bo:ne bariga aamwi mu cisunya ca Sulemani na mwoyo gumwi. 
ACT.5.13	Nawe mu bandi, ariga atario mu:nu wa kuya:ra kugwatana nabo. Nawe aba:nu nibabaku:ya. 
ACT.5.14	Nawe banu be:kirisisye nibeyongesya oku:ja ku Ratabugenyi, ba:fu abarume na bagasi. 
ACT.5.15	Ndijei nibare:taga abarwae ku njira, nibabataga ku bise:ro
ACT.5.16	Ke bise nibiso:ka mu misi jinu jisingiye Yerusalemi, nibe:kofyanya nibare:ta abarwae, na banu banya:sibwaga emisambwa emijabi. Mbaosibwa bo:ne.
ACT.5.17	Mbe ne:muka omugabisi Omukuru aamwi na banu bo:ne bariga nage, nibo banu be:kirisisye ebya Basadukayo, nibajira rifuwa ryafu. 
ACT.5.18	Nibagwata jintumwa, nibabatura mu nyumba yo buboywa. 
ACT.5.19	Nawe maraika wa Ratabugenyi ne:gura jinjigi ja inyumba yo buboywa, nabaurusya, na:ika ati, 
ACT.5.20	Mugende, mwimereguru mu yekaru, mubabwire aba:nu emisango jo:ne ejo buanga bunu. 
ACT.5.21	Bejire bongwa binu, nibengira mu yekaru mu ruguru, nibe:igisya. Nawe omugabisi Omukuru na:ja aamwi na banu bariga nage, nibababirikira abe ci:na na bakaruka bo:ne aba Ba:na ba Israeli, nibatuma aba:nu ku nyumba yo buboywa, korereki babare:te. 
ACT.5.22	Nawe abarugaruga bejire bakinga batabasangiremo mu nyumba yo buboywa, nibasuba niba:ika ati, 
ACT.5.23	Inyumba yo buboywa casanga i:gaywe kisikisi, na bari:si bemereguyu ku muryango. Nawe cajo:kwigurao, citasangamo mu:nu. 
ACT.5.24	Bejire bongwa emisango ejo, Omukuru wa mu yekaru na bagabisi abakuru nibabe:tima:tira ati, Binu jebibe kutiki? 
ACT.5.25	Na:ja omu:nu nababwira ati, Aba:nu banu mwamatu:ra mu nyumba yo buboywa, mbe rora, bemereguyu mu yekaru abe:igisya aba:nu. 
ACT.5.26	Mbe Omukuru na barugaruga nibagenda, nibabaji:ra nawe batakorere managa, okuba bariga nibo:baya aba:nu, bataja kubarasira na mabui. 
ACT.5.27	Bejire babare:ta nibabatura mu ci:na. Omugabisi Omukuru nababu:sya, 
ACT.5.28	Na:ika ati, ?Angu citabaganyisye ati, musige kwiigisya mwisi:na eryo? Mbe mwejusisye Yerusalemi okwiigisya kwemwe, omwenda okure:ta amanyinga go mu:nu uyo kwiswe.
ACT.5.29	Nawe Petero na jintumwa nibaindura niba:ika ati, Kuci:ire okungwa Nyamuanga kukira ba:nu. 
ACT.5.30	Nyamuanga wa basaja asu:ruye Yesu, unu emwe mwasungire kwiti no kumwita. 
ACT.5.31	Oyo Nyamuanga amuku:isisye ku kuboko kwae okwe buryo, abe Mukuru no Mukisya, ayane Israeli okuta no kwiswaririrwa kwe bibi:bi. 
ACT.5.32	Eswe neswe abo kwimako ku misango jinu aamwi no Mwoyo Mweru unu Nyamuanga abayae banu abamungwa. 
ACT.5.33	Nawe abene bejire bongwa, nibarumwa muno mu mitima jebwe, nibaroma eci:na co kube:ta.
ACT.5.34	Nawe omu:nu nemereguru mu ci:na, niwe Omufarisayo risi:na ryae Gamalieli, omwiigisya we biragiro we cibaro mu ba:nu bo:ne, naragirira okuurusya jintumwa anja mwanya muto:to. 
ACT.5.35	Nababwira ati, Emwe abamura ba Israeli, mwikenge mwijo omwenda okubakorera aba:nu banu. 
ACT.5.36	Okuba mu siku ja karao, e:mukire Teuda unu e:ku:isye ati, nanye Omukuru. Na ba:nu abo bamuru:baga be:ire uti magana gana. Oyo ejire e:twa, bo:ne abo be:kirisisye byae nibanyaragana, nibawao. 
ACT.5.37	Ejire afwa oyo, ne:mukao Yuda Omugalilaya, mu siku jo kwandikwa rigoti, nakongya ba:nu ba:fu nibamuru:ba. Oyo one nasimagira, nabo be:kirisisye byae nibanyaragana. 
ACT.5.38	Mbe woryanu enibabwira emwe ati, Mwaukane na aba:nu banu mubasige. Okuba omusango gunu amwi omurimu gunu araba guso:kere mu ba:nu gurifwa. 
ACT.5.39	Nawe araba guso:kere ku Nyamuanga mutakutura kugwita, mwasiga kuba uti omurwana na Nyamuanga.
ACT.5.40	Nibamungwa. Nibabirikira jintumwa nibababuma nibabaraganya bata:ikaga mwisi:na rya Yesu, nibabata:tira. 
ACT.5.41	Mbe nibaso:ka imbere ye ci:na, bakondeywe okuba babarirwe ati be:ire okuswasibwaga kubwa Risi:na rya Yesu. 
ACT.5.42	Mbe bato:saga okwiigisya kusiku:siku mu yekaru na mu misi no kusimura ati Yesu niwe Kristo.
ACT.6.1	Mu siku ijo abe:igisibwa nibeyongesya okufura. Mbe nikubao okwitoŋanira mu Bayaudi be Cigiriki ku be Cieburaniya, okuba abatumba bebwe bagabirwaga cimenyemenye mu kufurubenda kwa kusiku. 
ACT.6.2	Mbe abo rikumi na:babiri nibabirikira ecise ca be:igisibwa niba:ika ati, Kute:ire eswe okusigaga omusango gwa Nyamuanga nicijo:kufurubenda ku nenda. 
ACT.6.3	Mbe, ba:na ba:su, nimwaure aba:nu bata:nu na babiri ba jintungwa je kisi, banu be:juye Omwoyo Mweru no bwenge, nibo cite ku murimu gunu. 
ACT.6.4	Nawe eswe cirakome:raga mu kusabwa, no kufurubenda omusango gwa Nyamuanga. 
ACT.6.5	Emisango ejo nijikondera ecise. Niba:uramo Stefano, omunu unu ariga e:juye okwikirisya no Mwoyo Mweru, na Filipo, na Prokoro, na Nikanori, na Timoni, na Nikorao unu aindukire owende Antiokia. 
ACT.6.6	Nibabatura imbere ya jintumwa, nibabasabirwa, nibabatako amaboko. 
ACT.6.7	Omusango gwa Nyamuanga nigwiyongesya okufura. Obwafu bwa be:igisibwa mu Yerusalemi nibwiyongesya muno. Ecise cinene ca bagabisi nibo:robera okwikirisya.
ACT.6.8	Stefano ariga e:juye okwikirisya na managa, nakoraga ebirugu:ro ne bibarikisyo binene mu ba:nu. 
ACT.6.9	Nawe nibe:muka aba:nu abandi aba mu rikofyanyisyo rinu ryatogwaga erya Balibertino, ne rya Bakurene, ne rya Balekisanderia, ne rya Bakilikiya ne rya Baasia, nibabambasyanya na Stefano. 
ACT.6.10	Nawe bataturire kuingirira obwenge no Mwoyo binu a:ikaga. 
ACT.6.11	Mbe nibakungirisya abamura ba:ike ati, Conguywe unu na:ika emisango jo kufuma Musa na Nyamuanga. 
ACT.6.12	Nibasoeresya aba:nu, na bakaruka, na bandiki, nibamuja:ko nibamugwata, nibamusira mu ci:na. 
ACT.6.13	Nibare:ta abo kubeeresya banu ba:ikire ati, Omu:nu unu atakusiga kufuma obwikaro bunu obweru ne biragiro. 
ACT.6.14	Okuba camunguywe na:ika ati, Yesu oyo wende Najareti arinyamura obwikaro bunu, aricu:sya na jintungwa jinu Musa aciyae. 
ACT.6.15	Bo:ne banu bariga benyanjire mu ci:na nibamurore:rera nekeneke, nibarora obusu bwae nibususana rwo bwa maraika.
ACT.7.1	Omugabisi Omukuru nabu:sya ati, ?Mbe ebyo nikwo kutyo biri? 
ACT.7.2	Stefano na:ika ati, Bamura ba:su na barata, mutegeresye. Nyamuanga wa rikusyo abonekee saja Iburaimu, anu ariga:ri Mesopotamia, anu ariga atende kwikara Harani. 
ACT.7.3	Namubwira ati, So:ka mu:si yanyu na mu ruganda rwanyu, ugende mu:si inu ndikweresya. 
ACT.7.4	Mbe naso:ka mu:si ya Bakalidayo naja okwikara Harani. Ejire esemwene afwa, namuso:syayo, namure:ta mu:si inu mwikaemo emwe woryanu. 
ACT.7.5	Nawe atamuyae busi munu, nakabee awo kutaja ecigere, namuraga omurago gwo kumuyana okuitunga, omwene no rwiburo rwae ariba be:ya, namubwira ao acariga kuba na mwana. 
ACT.7.6	Nyamuanga na:ika ati,
ACT.7.6	Orwiburo rwao bariba bagenyi mu:si ya bandi.
ACT.7.6	Baribakora bagaya, baribakorera kubi:bi myaka magana gana.
ACT.7.7	Na riyanga rinu riribakora bagaya, anye ndiriramura,
ACT.7.7	Nikwo kutyo Nyamuanga a:ikire.
ACT.7.7	Ariba be:ya nibaso:kayo nibandamisya anu.
ACT.7.8	Namuyana oburagane bwo rutendo. Mbe Iburaimu ne:bura Isaka, namutendera ku rusiku rwa kata:nu na kasatu. Isaka ne:bura Yakobo. Yakobo ne:bura basaja abakuru ekumi na babiri. 
ACT.7.9	Basaja abakuru nibafuira Yusufu, nibamugusya nasirwa Misiri. Nawe Nyamuanga naba aamwi nage. 
ACT.7.10	Namukisya mu nyako jae jo:ne, namuyana obuganji no bwenge imbere ya Farao omukama wa Misiri. Omwene namukora mutungi wa Misiri no wa inyumba yo:ne. 
ACT.7.11	Mbe, injara ni:bao ku:si yo:ne ya Misiri ne ya Kanani, na jinyako nijibao nyafu. Basaja nibaburwa ebiryo. 
ACT.7.12	Nawe Yakobo ejiro:ngwa ati, ebiryo biri Misiri, natuma basaja orwo kwamba. 
ACT.7.13	No rwa kabiri Yusufu ne:bu:ra ku bamura babo, oruganda rwa Yusufu ndumenyeka ku Farao. 
ACT.7.14	Yusufu natuma aba:nu, nabirikira Yakobo esemwene na bo ruganda rwabo bo:ne, nibaba ba:nu makumi gata:nu na gabiri na ba:nu bata:nu. 
ACT.7.15	Yakobo natebera okuja Misiri, nafwa omwene na basaja, 
ACT.7.16	Nibasirwa Sekemu, nibasi:kwa mu:fwa inu Iburaimu agurire ku ba:na ba Emori mu Sekemu, nagura na jimpirya. 
ACT.7.17	Nawe jejire jafugera jisiku jo murago gunu Nyamuanga amuragire Iburaimu, mbe aba:nu nibeyongesya nibatarara mu Misiri, 
ACT.7.18	Ndijei ne:muka mukama undi mu Misiri unu ariga atamenyere Yusufu. 
ACT.7.19	Oyo nakorera amenge riyanga ryeswe, nakora basaja kubi:bi, naragirira okube:sa aba:na bebwe abarera, korereki basige kurartta. 
ACT.7.20	Mu siku ijo Musa ne:burwa, akondee Nyamuanga, narerwa mwanya gwa me:si gasatu mu nyumba Yesemwene. 
ACT.7.21	Ejire e:swa omuyasya wa Farao namuboja namurera abe mwana wae. 
ACT.7.22	Mbe Musa ne:igisibwa mu bwenge bwone bwa Misiri, naba wa managa mu misango na mu bikorwa. 
ACT.7.23	Ejire e:ya myaka makumi gana neganirisya mu mutima gwae okujo:kurora bairi bae nibo aba:na ba Israeli. 
ACT.7.24	Ejire arora omu:nu umwi nakorwa kubi:bi, namujunira, namusubisya orusima omu:nu oyo akoreywe kubi:bi namwita Omumisiri. 
ACT.7.25	Ne:togera ati, abairi bae abajo:kusombokerwa ati, Nyamuanga kajo:kubayana omweruro mu maboko gae. Nawe batasombokeywe. 
ACT.7.26	Mwejo nasanga abandi nibarwana nasaka okubata:nya, na:ika ati, Bamura, emwe muri bamwi. ?Niki cinu omukora nimurwana emwe abene:ra? 
ACT.7.27	Nawe unu ariga nakorera kubi:bi owejabo, namuku:ra, na:ika ati, ?Niga unu akuteeo okuba mukuru no muramusi weswe? 
ACT.7.28	?Si owendo:kunyita anye rwa kutyo wame:ta Omumisiri rigoro? 
ACT.7.29	Musa ejire ongwa omusango ogwo ne:ruka, naba mugenyi mu:si ya Midiani. Niyo e:buriye aba:na babiri be cirume. 
ACT.7.30	Mbe emyaka makumi gana wejire je:ya, maraika wa Ratabugenyi namusoromokera mu rubesi rwo muriro mu kasaka anu ariga:ri mwibara erya ku ci:ma ca Sinai. 
ACT.7.31	Musa ejire arora, narugu:ra ebiroro ebyo, nawe ejire afugera arore, nongwa oburaka bwa Ratabugenyi, 
ACT.7.32	Nibwaika ati, Nanye Nyamuanga wa basaja wanyu, Nyamuanga wa Iburaimu, na Nyamuanga wa Isaka, na Nyamuanga wa Yakobo. Musa nayarara, ata:ya:rire kurore:rera. 
ACT.7.33	Ratabugenyi namubwira ati, Fu:ra ebikwirya mu bigere byao, okuba anu wimereguyu ni si nyeru. 
ACT.7.34	Ni cimari narorere okunya:wibwa kwa ba:nu bani banu bari Misiri, ninungwa okwasibwa kwebwe, nini:ka nibaso:sye. Mbe wori enikutuma mu Misiri. 
ACT.7.35	Musa niwe oyo bariga baremere niba:ika ati, ?Niga unu akuteeo okuba mukuru no muramusi? Niwe unu Nyamuanga atumire abe mukuru no Mukisya mu kuboko kwa maraika unu amusoromokee mu kasaka. 
ACT.7.36	Oyo niwe nabaso:syayo, nakora ebirugu:ro ne bibarikisyo mu ca:ro ca Misiri, na mu Nyanja ya Syamu, na mwibara myaka makumi gana. 
ACT.7.37	Oyo niwe Musa unu ababwiriye aba:na ba Israeli ati,
ACT.7.37	Nyamuanga aribe:meregususyu omuragi wo kususana nanye,
ACT.7.37	Unu ariso:ka mu ba:na banyu. Murimungwa oyo. 
ACT.7.38	Oyo niwe ariga:ri mu kanisa ibara, aamwi na maraika oyo a:ikaga nage ku ci:ma ca Sinai. Ariga:ri aamwi na basaja. Oyo niwe ayabirwe emisango jo buanga jo kuciyana eswe. 
ACT.7.39	Oyo basaja baremere okumungwa, nawe nibamuku:ra, nibasuba Misiri mu mitima jebwe. 
ACT.7.40	Nibabwira Aroni ati, Nucikorere bamungu bo kucitangatira, okuba Musa oyo, unu aciso:sisye mu ca:ro ca Misiri, citakumenya kutyo a:ma:ba. 
ACT.7.41	Nibakora ecinyara mu siku ijo, nibagabira ecisusano eco, nibakondererwa emirimu ja maboko gebwe. 
ACT.7.42	Nawe Nyamuanga ne:garura, nabasindika okuramya ecise ca mu rwire, rwa kutyo byandikirwe mu citabo ca baragi ati,
ACT.7.42	?Angu, emwe aba inyumba ya Israeli,
ACT.7.42	Mwanso:sisyaga anye ebitunganwa ebyo kwitwa ne byogo myaka makumi gana mwibara?
ACT.7.43	Mwagegere riyema rya Moroki, na injota ya mungu wemwe Refani,
ACT.7.43	Nimukoreraga ebisusano ebyo no kubiramyaga.
ACT.7.43	Anye ndibakwengesya nimbambusya Baburoni.
ACT.7.44	Na riyema ryo rusingiro ryariga na basaja mwibara, rwa kutyo baragiriywe na unu abwiriye Musa ati,
ACT.7.44	Urikore ririŋene no rususo runu warorere.
ACT.7.45	Ndyeryo basaja basigiranaga, nibarire:ta aamwi na Yosua anu bagwatire obutunge bwa ba:maanga banu Nyamuanga airisyaga imbere basaja, kukinga mu siku ja Daudi. 
ACT.7.46	Niwe Daudi unu abwene obuganji imbere ya Nyamuanga, nasabwa okumubonera awo kwikara Nyamuanga wa Yakobo. 
ACT.7.47	Nawe Sulemani namumbakira inyumba. 
ACT.7.48	Nawe Unu ari Inguru atakwikara mu nyumba jinu jombakire na maboko, rwo muragi kutyo ka:ika, ati,
ACT.7.49	Orwire nico ecitebe cani ca iŋoma, ne ca:ro niwo awo kuta ebigere byani.
ACT.7.49	?Ni nyumba ki inu murinyumbakira? ka:ika Ratabugenyi.
ACT.7.49	?Amwi naaki anu ndisisya omwoyo?
ACT.7.50	?Tari okuboko kwani kunu kwakorere binu byone?
ACT.7.51	Emwe ba:nu be bica bikome:e, banu mutatenderwe mu mitima na mu matwi, omuingirira Omwoyo Mweru. Rwa kutyo basaja wanyu bakoraga, nemwe one nikwo kutyo omukora. 
ACT.7.52	?Ni muragi wuya unu basaja wanyu bata:nyasisye? Mbe be:tire banu bambire okwaika ebyo ku:ja kwo Murengeresi, unu emwe wori Mwaromee iniku no kumwita. 
ACT.7.53	Nemwe banu mwayabirwe ebiragiro, rwa kutyo byaragiriywe na bamaraika, na ka mutabigwatire.
ACT.7.54	Mbe wejire bongwa ebyo, nibarumwa muno mu mitima jebwe, nibamuramira ebyasa. 
ACT.7.55	Nawe omwene ariga e:juye Omwoyo Mweru, narore:rera nekeneke mu rwire, narora rikusyo rya Nyamuanga, na Yesu emereguyu ku kuboko kwe buryo kwa Nyamuanga. 
ACT.7.56	Na:ika ati, Enirora orwire rwigukire, no Mwana wo mu:nu emereguyu ku kuboko kwe buryo kwa Nyamuanga. 
ACT.7.57	Nibamwaya na buraka bunene, nibasiba amatwi gebwe, nibamworomokera na mutima gumwi. 
ACT.7.58	Nibamuku:rira ku mwira yo musi, nibamubumira amabui. Na banu baroraga nibata emyenda jebwe ku maguru go mumura umwi risi:na ryae Saulo. 
ACT.7.59	Nibabumira Stefano amabui, omwene nasabwa, na:ika ati, Ratabugenyi Yesu, ramira Omwoyo gwani. 
ACT.7.60	Nafukama naragirisya na buraka bunene ati, Ratabugenyi, utaja:babarira ecikayo cinu. Wejire amara okwaika ebyo, naongera. Na Saulo one ariga e:kirisisye okwitwa kwae.
ACT.8.1	Ku rusiku orwo nikubao okunya:sibwa kunene ku kanisa inu yariga mu Yerusalemi. Bo:ne nibanyaraganira mu:si ja Buyaudi na Samaria, tari jintumwa era. 
ACT.8.2	Aba:nu abe:ikanyibwa nibasi:ka Stefano, nibamuririra muno. 
ACT.8.3	Nawe Saulo nanyamuraga muno ikanisa, nengira mu nyumba jo:ne nabakurura abarume na bagasi, nabatu:ra mu nyumba yo buboywa. 
ACT.8.4	Mbe banu banyaragene nibaja ei ne:i, nibasimura ecigambo ca Nyamuanga.
ACT.8.5	Filipo natebera mu musi gwa Samaria, nabasimurira Kristo 
ACT.8.6	Ebise nibitegeresya na mutima gumwi ebyo Filipo a:ikaga, wejire bongwa nibarora ebirugu:ro binu akoraga. 
ACT.8.7	Okuba mwabo ba:fu bariga ne misambwa emibi:bi, mbe nijibaso:kako, nijikunga na buraka bunene. Na ba:fu banu bariga barwae econdo na barema mbaosibwa. 
ACT.8.8	Nikubao kukonderwa kwafu mu musi ugwo.
ACT.8.9	Mbe mu musi ugwo ariga:rio mu:nu umwi risi:na ryae Simoni, unu akoraga amaiku, nabataŋaŋasyaga ba:nu ba Samaria, ne:ku:ya ati ni mukuru. 
ACT.8.10	Nibamungwaga bo:ne okwambira ku muto:to kukinga ku mukuru, niba:ika ati, Omu:nu unu ni muike mukuru wa Nyamuanga. 
ACT.8.11	Nibamungwaga, okuba abataŋaŋa-syaga na makura gae siku nyafu, 
ACT.8.12	Nawe wejire be:kirisya Ebigambo byo bwana binu Filipo abasimuriye ebyo bukama bwa Nyamuanga, na risi:na rya Yesu Kristo, nibabatijibwa abarume na bagasi. 
ACT.8.13	Ka na Simoni omwene one ne:kirisya. Ejire amara okubatijibwa, nabaga aamwi na Filipo. Narora ebirugu:ro bya managa ne bibarikisyo ebinene binu byakorwaga, nataŋaŋara.
ACT.8.14	Mbe, jintumwa banu bariga bari Yerusalemi, bejire bongwa ati, Abasamaria be:kirisisye omusango gwa Nyamuanga, nibabatumira Petero na Yoana. 
ACT.8.15	Abene nibateberayo, nibabasabirwa bayabwe Omwoyo Mweru. 
ACT.8.16	Okuba ariga acari ku be:kako na umwi, nawe babatijibwe era mwisi:na rya Ratabugenyi Yesu. 
ACT.8.17	Mbe nibabatako amaboko, nibayanwa Mwoyo Mweru. 
ACT.8.18	Nawe Simoni ejire arora ati, bayabwa Mwoyo Mweru kubwo kubaterako amaboko ga jintumwa, nabare:tera jimpirya, 
ACT.8.19	Na:ika ati, Munane anye one obuinga bunu, korereki unu wo:ne niratagako amaboko, ayabwega Mwoyo Mweru. 
ACT.8.20	Petero namubwira ati, Nu:fwe na mapirya gao, okuba we:togera ati, eciyanwa ca Nyamuanga ecigurwa na jimpirya. 
ACT.8.21	Awe utana mugabo nakabee eba:ra mu cigambo cinu, okuba omutima gwao gute:mire imbere ya Nyamuanga. 
ACT.8.22	Mbe nu:te obubi:bi bwao bunu, usabwe Nyamuanga, ke:fura amwi nakwiswaririra eri:ganirisyo ryo mutima gwao. 
ACT.8.23	Okuba enikurora uri mu bururu bwa induru, ka uboyerwe mwifu:ta ryo bwiko:te. 
ACT.8.24	Simoni naindura na:ika ati, Munsabirwe ku Nyamuanga, byasiga kunkingako ebyo mwaika. 
ACT.8.25	Mbe wejire bamara okwaika no kusimura omusango gwa Ratabugenyi, nibasuba Yerusalemi, nibasimura Ebigambo byo bwana mu misi myafu ja Basamaria.
ACT.8.26	Nawe maraika wa Ratabugenyi nabwira Filipo ati, Imuka ugende mu marimbe mu njira inu eitebera okuso:ka Yerusalemi kukinga Gaja, niyo injira ya mwibara. 
ACT.8.27	Ne:muka nagenda. Mbe narora omu:nu wa Etiopia, unu ariga omunaure Omukuru mu bukama bwa Kandake, niwe omukamagasi wa Baetiopia. Ariga:ri mubi:ki we bi:nu byae byone, ariga ajiye Yerusalemi okuramya. 
ACT.8.28	Mbe nasuba enyanjire mwigari ryae, nasoma ecitabo co muragi Isaya. 
ACT.8.29	Omwoyo Mweru nabwira Filipo ati, Fugera ubumbirisyanye na rigari eryo. 
ACT.8.30	Filipo nabirima namungwa nasoma ecitabo co muragi Isaya, nabu:sya ati, ?Ousombo:kerwa binu ousoma? 
ACT.8.31	Omwene na:ika ati, ?Enimenya kutiki nitatangasibwe na mu:nu? Naremberesya Filipo arinye enyanje aamwi nage. 
ACT.8.32	Na binu byandikirwe binu ariga nasoma ni binu ati,
ACT.8.32	Agegerwe okujo:kwitwa rwa ina:ma,
ACT.8.32	Na rwo mwana wa ina:ma kutyo eijibira imbere ya banu abaitemako obufufi,
ACT.8.32	Nyaburiko atatanyisye munwa gwae.
ACT.8.33	Mu kwigairisibwa kwae aramuywe naso:sibwao.
ACT.8.33	?Niga unu ke:resya orwiburo rwae?
ACT.8.33	Okuba obuanga bwae bwaso:sibwe mu:si.
ACT.8.34	Omunaure naindura Filipo, na:ika ati, Enikusabwa, ?omuragi a:ikire byaga? ?Ni byae omwene, tere amwi ni bya mu:nu undi? 
ACT.8.35	Filipo nata:nya omunwa gwae, nambira ku binu byandikirwe ebyo, namusimurira Ebigambo byo bwana ebya Yesu. 
ACT.8.36	Mbe anu bariga bacaribata mu njira, nibakinga ku manji. Mbe omunaure na:ika ati, Ngaga amanji, ?niki eco ecinyingirira okubatijibwa? ( 
ACT.8.37	Filipo na:ika ati, Uke:kirisya no mutima gwao gwone outura. Omwene naindura ati, Namwikirisya Yesu Kristo ati niwe Omwana wa Nyamuanga.) 
ACT.8.38	Naragirira rigari okwimereguru. Nibe:ka ku bubiri mu manji, Filipo no munaure, namubatija. 
ACT.8.39	Wejire baso:ka mu manji, Omwoyo gwa Ratabugenyi ngumugwafya Filipo, omunaure atasubire kumurora. 
ACT.8.40	Nawe Filipo abonekee mu Ajoto. Anu aitiŋanaga nasimura mu misi jo:ne ndijei nakinga Kaisaria.
ACT.9.1	Nawe Saulo ariga acasinya okubakanga abe:te abe:igisibwa ba Ratabugenyi, nagenda ku mugabisi Omukuru, 
ACT.9.2	Namusabwa jinyaruba jo kugenda najo Damasiko, ku mekofyanyisyo, korereki akabonayo aba:nu ba Injira eyo, bakaba barume amwi bagasi, abare:te Yerusalemi baboyerwe. 
ACT.9.3	Mbe anu ariga acaribata, ajo:kukinga Damasiko, ne:furwa obweru nibumuse:ka:nira okusoka mu rwire, nibumusingira, 
ACT.9.4	Nagwa a:si, nongwa oburaka nibumubu:sya ati, Saulo, Saulo, ?niki cinu oukora nuunyasya anye? 
ACT.9.5	Omwene na:ika ati, ?Nawega Ratabugenyi? Omwene na:ika ati, Nanye Yesu unu awe ounyasya. 
ACT.9.6	Nawe imuka wingire mu musi. Oujo:kubwirwa binu bikwiire okukora. 
ACT.9.7	Nawe abamura banu aribataga nabo nibe:mereguru nibataŋaŋara, nibongwa oburaka nawe batabwene mu:nu. 
ACT.9.8	Saulo ne:muka a:si. Wejire e:sya ame:so, atabwene ci:nu. Nibamugwata okuboko nibamusira Damasiko. 
ACT.9.9	Namara siku isatu atakurora, atakurya, atakunywa.
ACT.9.10	Ariga:rio mwiigisibwa mu Damasiko, risi:na ryae Anania. Ratabugenyi namubwira mu ciroro ati, Anania. Omwene ne:tabwa ati, Ndi anu, Ratabugenyi. 
ACT.9.11	Ratabugenyi namubwira ati, Imuka ugende mu njira inu eitogwa Ingororoke, ubu:sye mu nyumba ya Yuda omu:nu risi:na ryae Saulo, owende Tariso, okuba rora, kasabwa. 
ACT.9.12	Arorere mu biroro omumura, risi:na ryae Anania, nengira namutako amaboko arore. 
ACT.9.13	Nawe Anania naindura ati, Ratabugenyi, nonguywe ebyo mumura oyo ku ba:nu ba:fu, rwa kutyo akoreraga bubi:bi bwafu abe:ru bao banu bari mu Yerusalemi. 
ACT.9.14	Na anu one ano buturo okusoka ku bagabisi abakuru, aboega bo:ne banu abasabwa risi:na ryao. 
ACT.9.15	Nawe Ratabugenyi namubwira ati Genda:ra, okuba oyo ni cikorero ecisorwa cani, asirega risi:na ryani imbere ya bamaanga na bakama, na ba:na ba Israeli. 
ACT.9.16	Okuba ndimweresya ebigambo byafu binu bimwiire okunyasibwa kurwa risi:na ryani. 
ACT.9.17	Anania ne:muka nagenda, nengira mu nyumba, namutako amaboko, na:ika ati, Saulo wa:su, Ratabugenyi antumire, niwe Yesu oyo amakusoromokera mu njira inu wamaturako. Antumire korereki urore, wijusibwe Mwoyo Mweru.
ACT.9.18	Aonao nibigwa okuso:ka ku me:so gae uti bikamba, narora. Ne:muka nabatijibwa. 
ACT.9.19	Ejire arya ebiryo, najira amanaga. Nabaga na be:igisibwa banu bariga mu Damasiko siku nyafuo. 
ACT.9.20	Aonao nasimura Yesu mu mekofyanyisyo ati, Oyo niwe Omwana wa Nyamuanga. 
ACT.9.21	Bo:ne banu bamungwaga nibarugu:ra, nibabu:sya ati, ?Tari niwe unu abanyasyaga banu basabwaga risi:na rinu mu Yerusalemi, na ka e:jire anu akorereki abasire baboerwe ku bagabisi abakuru? 
ACT.9.22	Nawe Saulo neyongesya okujira amanaga, nabaganda:sya Abayaudi banu bariga be:kae Damasiko, nakomeresya ati, Oyo niwe Kristo. 
ACT.9.23	Mbe wejire jaturao siku nyafu Abayaudi nibarwaja okumwita. 
ACT.9.24	Nawe Saulo namenya ina:ma yebwe. Nibamwitende:ra ku marango go musi mu mwisi na mu ngeta, bamwite. 
ACT.9.25	Nawe abe:igisibwa nibamugega nibamwisisya ku ndugu ari mu ri:bo. 
ACT.9.26	Saulo ejire akinga Yerusalemi, naregeja okusasikana na be:igisibwa. Nibamu:baya bo:ne, bate:kirisisye ati ni mwiigisibwa. 
ACT.9.27	Nawe Barinaba namugega, namure:ta ku ntumwa, nabasombo:rera kutyo arorere Ratabugenyi ku njira, na rwa kutyo a:ikire nage, na rwa kutyo asimuraga mwisi:na rya Yesu no buba:si mu Damasiko. 
ACT.9.28	Mbe nabaga aamwi nabo mu Yerusalemi, nengiraga no kuuruka. 
ACT.9.29	Nasimura no buba:si mwisi:na rya Ratabugenyi Yesu. Na:ika nabambasyanya na Baeburania be Cigiriki. Nawe abene nibayenja obwenge bwo kumwita.
ACT.9.30	Nawe abairi bejire bamenya nibamuyeregesya Kaisaria, nibamuraga aje Tariso. 
ACT.9.31	Mbe jikanisa nijibona omurembe mu Buyaudi yo:ne na mu Galilaya na mu Samaria, nijumbakwa mu byo mwoyo nijiribata mu ku:baya Ratabugenyi, na mu kusi:ri:sibwa kwo Mwoyo Mweru, nijiyongesya.
ACT.9.32	Mbe Petero anu aitiŋanaga wo:ne wo:ne, natebera okuja ku be:ru banu bariga be:kae mu Luda. 
ACT.9.33	Nasangayo omu:nu risi:na ryae Ainea, unu ariga ama:mire ku buriri emyaka eta:nu ne:satu, ariga afu:ye amaguru. 
ACT.9.34	Petero namubwira ati, Ainea, Yesu Kristo akuosya. Imuka, wanje oburiri bwao. Aonao ne:muka. 
ACT.9.35	Bo:ne banu bariga be:kae mu Luda na mu Saroni nibamurora nibamuindukira Ratabugenyi.
ACT.9.36	Mbe mu Yopa ariga:rio mwiigisibwa umwi, risi:na ryae Tabisa, obugajuro bwaryo ati Dorika (kasosoji). Omugasi uyo ariga e:juye ebikorwa byo bwana ne biyanwa binu aso:syaga. 
ACT.9.37	Mbe e:ya mu siku ijo namara nafwa. Wejire bamara okumwosya nibamutera mwisago rya inguru. 
ACT.9.38	Na Luda yariga yei na Yopa. Nikwo abe:igisibwa bonguywe ati Petero ariyo, nibamutumira ba:nu babiri, nibamuremberesya ati, utako:ra oku:ja kwiswe. 
ACT.9.39	Petero ne:muka nagenda nabo. Wejire akinga nibamusira mwisago rya inguru. Abatumba bo:ne nibe:mereguru yei nage nibarira, nibe:resya jikanju ne bifwaro binu akoraga acari nabo. 
ACT.9.40	Nawe Petero nabaurusya bo:ne, nafukama nasabwa. Nainduka ku citundu na:ika ati, Tabisa imuka. Omwene ne:sya ame:so. Ejire arora Petero, ne:muka neyanja. 
ACT.9.41	Namuyana okuboko, namwimusya. Wejire amara okubirikira abe:ru na batumba, namuta imbere yebwe ari muanga. 
ACT.9.42	Omusango gunu nigumenyeka mu Yopa yo:ne. Ba:fu nibe:kirisya Ratabugenyi. 
ACT.9.43	Ejire e:ya ne:kara mu Yopa siku nyafuo, mu nyumba ya Simoni, omuyasi wa jinjai.
ACT.10.1	Mu Kaisaria ariga:rio mu:nu, risi:na ryae Korinelio, Omukuru we cise ca basirikare egana, cinu catogwaga ca Italia. 
ACT.10.2	Ariga:ri mu:nu murengeresi, unu o:bayire Nyamuanga aamwi na ba mu nyumba yae bo:ne. Agabiraga aba:nu ebiyanwa byafu, nasabwaga Nyamuanga kusiku. 
ACT.10.3	Omwene mu saa eta:nu ne:na ja mu mwisi, narora abweru mu ciroro, narora maraika wa Nyamuanga namu:jako, namubwira ati, Korinelio. 
ACT.10.4	Omwene namurore:rera nekeneke, no:baya, na:ika ati, Niki, Ratabugenyi? Namubwira ati, Okusabwa kwao ne biyanwa byao byakingire inguru bi:cukwe imbere ya Nyamuanga. 
ACT.10.5	Mbe tuma aba:nu baje Yopa, bajire Simoni unu katogwa Petero. 
ACT.10.6	Omwene asumbiye ewa Simoni omuyasi wa jinjai unu ari na inyumba yae ku mwaro. 
ACT.10.7	Maraika unu a:ikire nage ejire agenda, Korinelio nabirikiramo babiri mu barerwa bae no musirikare unu o:bayaga Nyamuanga, mu banu bamukoreraga kusiku. 
ACT.10.8	Nabasombo:rera byone nabatuma Yopa.
ACT.10.9	Mwejo, anu bariga bacaribata, mbareberera ku musi, mbe Petero narinya ku nyumba inguru okujo:kusabwa mu saa eta:nu na imwi. 
ACT.10.10	Narumwa omweko, nenda okurya. Nawe anu bariga bacate:ka, ne:fura nayutuka, 
ACT.10.11	Narora orwire rwigukire, nicimwikira eci:nu cinu cisusene no mwenda omugutu gugwatirwe ku sonde ena, nigwisibwa a:si. 
ACT.10.12	Jariga jirimo jintyanyi ja nyami jo:ne eja maguru gana, na binu ebi:kurura, na jinyonyi ja mu rutumba. 
ACT.10.13	Oburaka nibumubwira ati, Imuka, Petero, ukomere urye. 
ACT.10.14	Nawe Petero na:ika ati, Uri, Ratabugenyi, okuba nicariga kurya cinu cibi:bi nakabee ciri cijabi. 
ACT.10.15	Oburaka nibumubwira rindi rwa kabiri ati, Nyamuanga binu e:sisye wasiga kubitoga bijabi. 
ACT.10.16	Omusango gunu gwakorerwe kutyo kwiya kasatu. Mbe niwo eci:nu eco nicisirwa mu rwire. 
ACT.10.17	Mbe, Petero anu ariga ace:tima:ta mu mutima gwae obugajuro bwe biroro ebyo arorere kutyo buri, mbe abamura banu batumirwe na Korinelio, wejire bamara okubu:sya inyumba ya Simoni, nibe:mereguru ku muryango. 
ACT.10.18	Nibabirikira, nibabu:sya ati, ?Simoni, unu katogwa Petero asumbiye munu? 
ACT.10.19	Anu Petero ariga ace:ganirisya eciroro, Mwoyo namubwira ati, Rora, bamura basatu abakuyenja. 
ACT.10.20	Nawe imuka, wike, ugende nabo utaja kwitima:ta, okuba nanye nabatuma. 
ACT.10.21	Petero ne:ka ku bamura abo na:ika ati, Rora, anye nanye unu omuyenja. ?Cinu cabare:ta niki? 
ACT.10.22	Niba:ika ati, Korinelio, Omukuru wa basirikare rigana, niwe omurenge:resi unu ko:baya Nyamuanga, unu ari ne cibaro mwiyanga ryone rya Bayaudi, akomeresibwe na maraika omweru akubirikire oku:ja mu nyumba yae korereki ongwe binu uramubwira. 
ACT.10.23	Mbe nabengisya nabakuma. Mwejo Petero ne:muka nagenda nabo, na bairi abandi abende Yopa nibagenda nage.
ACT.10.24	Mbe ejorirya nibengira mu Kaisaria. Korinelio ariga nabarindirira akofifye abo ruganda rwae, na basa:ni bae. 
ACT.10.25	Petero ejire ayenja okwingira, Korinelio namuramira, nagwa mu maguru gae namuramya. 
ACT.10.26	Nawe Petero namwimusya, na:ika ati, Imereguru, okuba anye one ndi mu:nu era. 
ACT.10.27	Anu ariga aca:ika nage, nengira nasanga ba:nu ba:fu be:kofyanyisye. 
ACT.10.28	Nababwira ati, Mumenyere ati Omuyaudi aganyibwe okusasikana no wa riyanga erindi, amwi kumuja:ko uri. Nawe Nyamuanga amanyeresya ati nisigega kutoga tnu:nu wo:ne wo:ne mujabi, amwi ate:rere. 
ACT.10.29	Kwonamakora nini:ja, nitamarema anu namabirikirwa. Kwenikora nimbu:sya ati, ?Mwamambirikiriraki? 
ACT.10.30	Korinelio na:ika ati, Rero ni rusiku rwa kana kuso:kerera anu nambire okusara:rira kukinga mu saa inu. Mu saa eta:nu ne:na rusiku orwo nariga ninsabirwa mu nyumba yani. Mbe omu:nu ne:mereguru imbere yani afwae bifwaro binu ebirabangirya. 
ACT.10.31	Na:ika ati, Korinelio, okusabwa kwao kwongwibwa, ne biyanwa byao ebi:cukwa imbere ya Nyamuanga. 
ACT.10.32	Mbe tuma aba:nu Yopa, baji:re Simoni unu katogwa Petero, oyo asumbiye mu nyumba ya Simoni omwasi wa jinjai unu e:kae yei ku mwaro. 
ACT.10.33	Aonao ninkutumira aba:nu, na:we wakondya oku:ja. Mbe wori, cirio anu bo:ne imbere ya Nyamuanga, korereki cungwe byone binu Nyamuanga akuragiriye.
ACT.10.34	Mbe Petero nata:nya omunwa gwae, na:ika ati, Ni cimari wori namenya ati, Nyamuanga atakusoro:ra mu ba:nu, 
ACT.10.35	Nawe mwiyanga ryone, unu kamu:baya, no kukora ebyo burenge:resi, oyo ke:kirisibwa nage. 
ACT.10.36	Omusango gunu atumire ku ba:na ba Israeli, nasimura omurembe gunu oguboneka ku Yesu Kristo, niwe Esebugenyi wa bo:ne. 
ACT.10.37	Omusango ogwo mugumenyere, gunu gwakumukire mu Buyaudi yo:ne, kwambira Galilaya, kuso:ka mu kubatija kunu Yoana asimuye. 
ACT.10.38	Rwa kutyo Nyamuanga e:tiriye Mwoyo Mweru na managa ku Yesu wende Najareti, unu e:singasingaga nakoraga ebye kisi, naosyaga bo:ne banu banyasibwaga na Syetani, okuba Nyamuanga ariga:ri, a:mwi nage. 
ACT.10.39	Neswe ciri bo kwimako emisango jo:ne ejo akoraga mu ca:ro ca Buyaudi, na mu Yerusalemi. Oyo nibamwita mbamuyanika kwiti. 
ACT.10.40	Omwene Nyamuanga namusu:rura ku rusiku rwa kasatu, namubu:risya abweru, 
ACT.10.41	Tari mu ba:nu bo:ne, nawe mu banu abamwimako banu Nyamuanga asorere kara, niwe eswe banu caryaga no kunywa nage, wejire amara okusu:ka mu bafu:ye. 
ACT.10.42	Naciragirira okubasimurira aba:nu no kumwimako ati, Oyo niwe Nyamuanga ateeo okuba muramusi wa baanga na bafu:ye. 
ACT.10.43	Oyo abaragi bo:ne abamwimako ati, Kwisi:na ryae mu:nu wo:ne unu kamwikirisya, ke:swaririrwa ebibi:bi.
ACT.10.44	Anu Petero ariga aca:ika ebigambo ebyo, Mwoyo Mweru nabagwako bo:ne banu bonguywe omusango. 
ACT.10.45	Na batende banu be:kirisisye nibataŋaŋara, bo:ne banu bejire na Petero, okuba aba:maanga one be:tirirwa eciyanwa co Mwoyo Mweru. 
ACT.10.46	Okuba babonguywe niba:ika na jindimi no kukusya Nyamuanga. Mbe Petero naindura ati, 
ACT.10.47	?Omu:nu katura okuremera amanji, banu basige kubatijibwa, banu bayabwa Mwoyo Mweru rweswe? 
ACT.10.48	Naragirira babatijibwe mwisi:na rya Yesu Kristo. Mbe niwo nibamuremberesya ako:reo siku nyafuo.
ACT.11.1	Mbe jintumwa na bairi banu bariga mu Buyaudi nibongwa ati, Aba:maanga one be:kirisisye omusango gwa Nyamuanga. 
ACT.11.2	Wejire Petero arinya Yerusalemi, abatende nibabambasyanya nage, 
ACT.11.3	Niba:ika ati, Awe wamengira mu ba:nu banu batatendere nurya aamwi nabo. 
ACT.11.4	Nawe Petero namba okubatondera ati, 
ACT.11.5	Anye nariga mu musi gwa Yopa, ninsabwa, niyutuka, nindora mu ciroro eci:nu nici:ka, rwo mwenda omugutu gugwatirwe ku sonde ena nigwisibwa okuso:ka mu rwire, nicinyijira. 
ACT.11.6	Nejire nasunguriramo, nini:ganirisya nindora jirimo jintyanyi ja ku si eja maguru gana, ne biremo na binu ebi:kurura, na jinyonyi ja mu rutumba. 
ACT.11.7	Mbe ninungwa oburaka nibumbwira ati, Petero, imuka ukomere urye. 
ACT.11.8	Nawe nina:ika ati, Uri, Ratabugenyi, okuba eci:nu ecijabi, amwi cinu cite:rere cicariga kwingira mu kanwa kani na katyari. 
ACT.11.9	Nawe oburaka nibunyindura rwa kabiri okuso:ka mu rwire ati, Binu Nyamuanga e:sisye utabitogaga bijabi. 
ACT.11.10	Nibiba kutyo kwiya kasatu, mbe niwo nibisubo:kurinyibwa mu rwire.
ACT.11.11	Cari kutyo aonao ba:nu basatu bariga be:mereguyu imbere ya inyumba inu nariga nirimo, banu batumirwe kwanye okuso:ka Kaisaria. 
ACT.11.12	Mwoyo nambwira nigende nabo, kwitima:ta uri. Na bairi banu bata:nu na umwi nicigenda nabo, nicingira mu nyumba yo mu:nu uyo. 
ACT.11.13	Omwene nacitondera rwa kutyo arorere maraika mu nyumba, emereguyu namubwira ati, Tuma aba:nu Yopa, baji:re Simoni, unu katogwa Petero. 
ACT.11.14	Niwe arikubwira ebigambo binu birikukisya awe na ba ike:wao bo:ne. 
ACT.11.15	Ao nambire okwaikana, Mwoyo Mweru nabagwako rwa kutyo eswe okwamba aciguyeko. 
ACT.11.16	Nini:cuka ecigambo ca Ratabugenyi cinu a:ikire ati, Yoana abatijaga na manji, nawe emwe muribatijibwa no Mwo Mweru. 
ACT.11.17	Mbe Nyamuanga akaba abayae eciyanwa eco rwa kutyo aciyae eswe kara, eswe abo eci:kirisya Ratabugenyi Yesu Kristo, ?anye nakabeega owo kutura okuingirira Nyamuanga? 
ACT.11.18	Wejire bongwa ebyo, nibajibira, nibakusya Nyamuanga, niba:ika ati, Kana Nyamuanga ayae abamaanga one okuta okukinga mu buanga.
ACT.11.19	Na banu banyaragene kurwo kunyasibwa kunu kwabeeo ku bya Stefano, nibaribata okukinga Foiniki, na Kupuro, na Antiokia, batasimuriye mu:nu omusango gwa Nyamuanga tari Abayaudi era. 
ACT.11.20	Nawe mwabo barigamo abamura abende Kupuro na Bakurene, bejire bakinga Antiokia, niba:ika na Bagiriki one, nibasimura Ebigambo byo bwana ebya Ratabugenyi Yesu. 
ACT.11.21	No kuboko kwa Ratabugenyi kwariga kuri aamwi nabo. Ba:nu ba:fu nibamwikirisya, nibaindukira Ratabugenyi. 
ACT.11.22	Emisango ja ba:nu abo nijikinga mu matwi ga ba ikanisa inu yaraga mu Yerusalemi. Nibatuma Barinaba agende Antiokia. 
ACT.11.23	Omwene ejire akinga narora ecigongo ca Nyamuanga, nakonderwa. Nakomeresya bo:ne ati, murumatane na Ratabugenyi no bukarae bwo mwoyo. 
ACT.11.24	Okuba omwene ariga:ri wa kisi e:juye Omwoyo Mweru no kwikirisya. Aba:nu ba:fu nibeyongesya ku Ratabugenyi. 
ACT.11.25	E:ya nagenda Tariso okuyenja Saulo. 
ACT.11.26	Ejire amubona namure:ta mu Antiokia. Mbe e:ya nibamara mwaka gumwi, nibe:ko-fyanyaga na ba ikanisa, nibe:igisyaga ba:nu ba:fu. Abe:igisibwa nibambira mu Antiokia okutogwa Bakristo. 
ACT.11.27	Mu siku ijo abaragi nibaso:ka Yerusalemi nibakinga Antiokia. 
ACT.11.28	Oumwi mu bene nemereguru, risi:na ryae Agabo, ne:resya mu managa go Mwoyo Mweru ati, iribao injara mu:si jo:ne. One ni:bao mu siku ja Kulaudio Kaisari. 
ACT.11.29	Abe:igisibwa niba:ikana okutumira abairi banu be:kae mu Buyaudi ebyo kubasakira, mu:nu wo:ne rwa kutyo ariga nabona. 
ACT.11.30	Nibakora kutyo, nibatumira abakaruka mu maboko ga Barinaba na Saulo.
ACT.12.1	Mu siku ijo omukama Erode nagorora amaboko okunyasya abandi abamu kanisa. 
ACT.12.2	Ne:ta Yakobo owabo Yoana ne cimari. 
ACT.12.3	Mbe, ejire arora ati byakondera Abayaudi, nongesya okugwata na Petero one. Jisiku ijo jariga je mikate jitarimo cifwimbya. 
ACT.12.4	Wejire amara okumugwata, namuta mu nyumba yo buboywa, namuta mu maboko ga basirikare ekumi na bata:nu na umwi, bamurindega bana bana. Ariga endere okumusira imbere ya ba:nu ariba Ipasaka yawa.
ACT.12.5	Mbe Petero narindwa mu buboywa, nawe aba ikanisa nibaguma okumusabirwa ku Nyamuanga. 
ACT.12.6	Ku rusiku runu Erode ariga nendo:kumuurusya, mbe mu ngeta eyo Petero ariga ama:mire aagati ya basirikare babiri, aboyerwe na jinyoro ebiri, na bari:si bari ku rwigi nibarinda inyumba yo buboywa. 
ACT.12.7	Mbe maraika wa Ratabugenyi namwimereguruko, obweru nibuse:ka:na mu nyumba omwo, nabuma Petero mu rubafu, namurafya, na:ika ati, Imuka bwangwe. Jinyoro nijiso:ka ku maboko gae njiragara. 
ACT.12.8	Maraika namubwira ati, Iboya jingubo, ufware ebikwirya byao. Nakora kutyo, Namubwira ati, Yambara omugutu gwao, undu:be. 
ACT.12.9	Nauruka namuru:ba, ariga atamenyere ati, ni bya cimari binu maraika akora, nawe e:togeraga ati, narora ciroro. 
ACT.12.10	Bejire baitiŋana ku bari:si bo kwamba na ba kabiri, nibakinga ku rwigi rwe cu:ma orwo kwingirira mu musi, nirube:gukira orwene:ra. Nibauruka, nibatura mu njira imwi. Aonao maraika namusiga. 
ACT.12.11	Petero ejire e:menya, na:ika ati, Wori namenya cimari ati, Ratabugenyi niwe atuma maraika wae, nanso:sya mu kuboko kwa Erode na mu kwiteganira kwone okwa riyanga rya Bayaudi. 
ACT.12.12	Ao ariga ace:ganirisya ebyo, nakinga ku nyumba ya Maryamu nyiramwene Yoana anu katogwa Mariko. Nimwo omwo bariga be:kofya-nyisye ba:fu nibasabwa. 
ACT.12.13	Petero ejire akununa ku rwigi rwa ku muryango, omuyara na:ja okutegeresya, risi:na ryae Roda. 
ACT.12.14	Ejire amenya oburaka bwa Petero, ate:guye rwigi kurwo kukonderwa, nawe nengira nabirima na:ika ati, Petero emereguyu anja ku murango! 
ACT.12.15	Nibamubwira ati, Si wasara. Nawe omwene nare-mero:mwo era. Niba:ika ati, ni maraika wae. 
ACT.12.16	Nawe Petero nongesya okukununa. Wejire be:gurao nibamurora nibarugu:ra. 
ACT.12.17	Nawe wejire abaungisya no kuboko bajibire, nabasimurira rwa kutyo Ratabugenyi amuso:sya mu nyumba yo buboywa. Na:ika ati, Mugende mubwire Yakobo na ba:su ebigambo binu. Naso:kayo nagenda andi. 
ACT.12.18	Wejire bwaca, abasirikare nibayaramuka muno ati, ?Petero aja a:ki? 
ACT.12.19	Erode ejire amuyenja, naburwa, nabu:sirisya abari:si, naragirira be:twe. Naso:ka mu Buyaudi nagenda Kaisaria ne:kare:yo.
ACT.12.20	Erode nabajirira risungu abende Turo na ba Sidoni. Abo nibamutako na mutima gumwi, bejire batarana obusa:ni na Bulasito omuri:si wa risago ryo kuma:mamo mukama, nibasabwa omure:bo, okuba i:si yebwe yariga ni:ri:sibwa ebya mu ca:ro co mukama. 
ACT.12.21	Mbe nibatao orusiku, Erode nafwara ebifwaro bye cikama, nenyanja ku citebe ca iŋoma, nabasimurira emisango minene. 
ACT.12.22	Aba:nu bo:ne niba:nikirisya inguru ati, Obwo ni buraka bwa Nyamuanga, butari bwa ba:nu. 
ACT.12.23	Aonao maraika wa Ratabugenyi namubuma okuba atayanire Nyamuanga cibaro. Naribwa manyorosi nafwa. 
ACT.12.24	Nawe omusango gwa Nyamuanga nigufura nigwiyongesya. 
ACT.12.25	Barinaba na Saulo, wejire bamara okufurubenda kwebwe, nibasuba okuso:ka Yerusalemi, nibagega na Yoana unu katogwa Mariko.
ACT.13.1	Mu kanisa inu yariga Antiokia, barigao abaragi na be:igisya nibo banu, Barinaba, na Simeoni unu atogwaga Nigeri, na Lukio owende Kurene, na Manaeni unu arereywe aamwi no mukama Erode, na Saulo. 
ACT.13.2	Anu bariga nibakorera Ratabugenyi nibasara:rira, mbe Mwoyo Mweru na:ika ati, Munyaurire Barinaba na Saulo ku murimu gunu nababirikiriye. 
ACT.13.3	Mbe nibasara:rira nibasabwa, nibabatako amaboko, nibabaraga nibagenda. 
ACT.13.4	Mbe, aba:nu abo bejire batumwa no Mwoyo Mweru, nibateberera Selukia, nibaema matanga mbaja Kupuro. 
ACT.13.5	Wejire bakinga Sarami, nibasimura omusango gwa Nyamuanga mu mekofyanyisyo ga Bayaudi. Nibaba na Yoana wo kubafurubenderaga.
ACT.13.6	Wejire baitiŋana mwisinga okukinga Pafo, nibabona omu:nu wa maiku, omuragi wo rurimi, niwe Omuyaudi risi:na ryae Baryesu. 
ACT.13.7	Oyo ariga:ri aamwi no musi:ba, Serigio Paulo, unu ariga:ri mu:nu wo bwenge. Oyo nabirikira Barinaba na Saulo, nenda okungwa omusango gwa Nyamuanga. 
ACT.13.8	Nawe Eluma owa maiku (okuba nibwo obugajuro bwa risi:na ryae) nabambasyanya nabo, nenda okuyabya omusi:ba asige kwikirisya. 
ACT.13.9	Nawe Saulo, niwe Paulo, ariga e:juye Omwoyo Mweru, namurore:rera nekeneke, 
ACT.13.10	Na:ika ati, Awe, mwana wa Syetani, unu wijuye orurimi rwone no burigerige bwone, omuremo wo burengeresi bwone, ?utarisiga kwikotya njira ja Ratabugenyi jinu ji:mire? 
ACT.13.11	Mbe woryanu okuboko kwa Ratabugenyi kuri bwawe, ouofura usige kurora risu:ba siku nyafuo. Aonao oruwo nirugwa ku me:so gae, ne:raburwa ame:so. Naba:ba:ta, nayenja omu:nu wo kumugwata okuboko amutangasye. 
ACT.13.12	Mbe omusiba wejire arora kutyo byaba, ne:kirisya, narugu:ra muno okwiigisya kwa Ratabugenyi. 
ACT.13.13	Okumara Paulo na bejabo nibaema amatanga okuso:ka Pafo, nibaja Periga ya mu:si ya Pamufulia, Yoana nabasigayo nasuba Yerusalemi.
ACT.13.14	Nawe abene nibaitiŋana okuso:ka mu Periga nibakinga mu Antiokia ya mu Pisidia, nibengira mu rikofyanyisyo rya Bayaudi ku rusiku rwa isabato, nibenyanja. 
ACT.13.15	Abakuru be rikofyanyisyo, wejire bamara okusoma mu biragiro na mu baragi, nibabatumira omu:nu nibababwira ati, Bamura ba:su, araba muri no musango gwo kubasimurira aba:nu banu, mwaike. 
ACT.13.16	Paulo nemereguru, naungisya no kuboko kwae, na:ika ati, Bamura ba Israeli, na banu omu:baya Nyamuanga, nimungwe. 
ACT.13.17	Nyamuanga wa ba:nu banu aba Israeli asorere basaja, nabakusya anu bariga be:kae rwa bagenyi mu:si ya Misiri, nabaso:syamo no kuboko kwa managa. 
ACT.13.18	Ne:gumirisya nabo mwibara uti myaka makumi gana. 
ACT.13.19	Wejire asimagisya amaanga gata:nu na gabiri ga mu:si ya Kanani, nabagabira i:si yebwe bairye omwandu. Nibiba kutyo mwanya gwa myaka magana gana na makumi gata:nu. 
ACT.13.20	Wejire e:ya nabayana abaramusi kukinga mu siku jo muragi Samweli. 
ACT.13.21	Bejire beya nibenda omukama. Nyamuanga nabayana Saulo Omwana wa Ki:si, wa mu rwiburo rwa Benjamini, namara myaka makumi gana. 
ACT.13.22	Wejire amuso:syako oyo, nabaterako Daudi abe mukama webwe, ariga namwimako ati, Nabwene Daudi wa Yese, omu:nu unu ari no mutima rwo gwani, unu arakoraga binu enenda byone. 
ACT.13.23	Mu rwiburo rwo mu:nu uyo, Nyamuanga abare:tee Abaisraeli Omukisya, niwe Yesu, rwa Kutyo ariga aragire. 
ACT.13.24	Omwene anu ariga acari ku:ja, mbe Yoana nabara:sisya aba:nu bo:ne ba Israeli okubatijibwa kwo kuta. 
ACT.13.25	Nawe Yoana ejire ajo:kumarisya orugendo rwae, na:ika ati, ?Omwiganirisya ati, nanyega? Anye nitari niwe. Nawe rora ariwo unu kandu:ba inyuma yani, unu nite:ire kugesya ebikwirya bya mu bigere byae. 
ACT.13.26	Bamura ba:su, aba:na bo rwiburo rwa Ibraimu, nemwe bo:ne banu omu:baya Nyamuanga, omusango gwo mweruro gunu gware:terwe kwimwe. 
ACT.13.27	Okuba banu be:kae mu Yerusalemi, na bakuru bebwe, okuba bariga batamumenyere Oyo, nibamutemera eci:na, nikwo nibaku:misya amaraka ga baragi ganu abasomaga ku sabato jo:ne. 
ACT.13.28	Norwo kutyo baburirwe ecifuno co kumwita, nibasabwa Pilato ati, e:twe. 
ACT.13.29	Mbe wejire bamara okuku:misya byone binu byandikirwe ku Mwene, nibamuso:sya kwiti, nibamuta mu:fwa. 
ACT.13.30	Nawe Nyamuanga namusu:rura mu bafu:ye. 
ACT.13.31	Omwene nababonekera siku nyafu banu baribataga nage okuso:ka Galilaya okuja Yerusalemi, nibo abo kumwimako woryanu mu ba:nu. 
ACT.13.32	Mbe, eswe ecibasimurira ebigambo ebikonde ebyo murago ogwo baragirwe basaja, 
ACT.13.33	Ati, Nyamuanga aciku:mi-sisye eswe aba:na bebwe, okuba amusu:ruye Yesu, rwa Kutyo candikirwe mu Jaburi ya kabiri ati,
ACT.13.33	Awe uri Mwana wani. Rero nakwibura.
ACT.13.34	Kwo kuba amusu:ruye mu bafu:ye, atacasuba mu kubora rindi, nikwo a:ikire ati, Ndibayana amabando ganu aragirwe Daudi, ganu gari me:ru na ge cimari. 
ACT.13.35	Okuba a:ikire na mu Jaburi eindi ati,
ACT.13.35	Utarimusiga Omweru wao abone okubora.
ACT.13.36	Okuba Daudi, wejire amara okukorera aba riimbo ryae rwa kutyo Nyamuanga ariga arwajire, nama:ma, natu:rwa aamwi na basaja wabo, nabora. 
ACT.13.37	Nawe Oyo Nyamuanga asu:ruye atabwene kubora. 
ACT.13.38	Mbe wori, bamura ba:su, nimumenye binu ati, omusimurirwa okwiswarirwa kwe bibi:bi kurwo mu:nu uyo. 
ACT.13.39	Na kubwoyo, mu:nu wo:ne unu kamwikirisya kabarirwa oburengeresi mu byone binu atakaturire kubona burengeresi kurwe biragiro bya Musa. 
ACT.13.40	Mbe, nimwikenge bisige kuku:mira kwimwe binu abaragi ba:ikire ati,
ACT.13.41	Emwe abagayi, murore. Murugu:re muwerere.
ACT.13.41	Okuba anye enikora omurimu mu siku jemwe,
ACT.13.41	Nigwo omurimu gunu mutari:kirisya kata,
ACT.13.41	Nakabee omu:nu akabatondera kisiki:si.
ACT.13.42	Wejire Abayaudi bauruka mu rikofyanyisyo, aba:maanga nibabaremberesya ati, babasimurire ebigambo ebyo ku sabato inu ei:ja. 
ACT.13.43	Wejire aba:nu banyaragana, Abayaudi ba:fu na banu baindukire na be:ikanyibwa nibaru:ba Paulo na Barinaba. Abene niba:ika nabo nibabakome:sya bagume mu cigongo ca Nyamuanga. 
ACT.13.44	Mbe, ku sabato ya kabiri nibe:kofyanya uti musi gwone, bongwe omusango gwa Nyamuanga. 
ACT.13.45	Nawe Abayaudi wejire barora ebise, nibajira rifuwa, nibarema ebyo byaikirwe na Paulo, nibafuma. 
ACT.13.46	Mbe niwo Paulo na Barinaba niba:ika no buba:si ati, Kwariga kwiire omusango gwa Nyamuanga gutangate okusimurwa mwimwe. Nawe okuba mwagwiga:na, nimwibara ati, obuanga bunu butakuwao butabe:ire, mbe ecibaindukira aba:maanga. 
ACT.13.47	Okuba nikwo kutyo Ratabugenyi aciragiriye ati,
ACT.13.47	Nakuteeo ubega bweru bwa ba:maanga,
ACT.13.47	Korereki usirega omweruro kukinga ku bute:ro bwa i:si.
ACT.13.48	Abamaanga wejire bongwa ebyo nibakonderwa, nibakusya omusango gwa Ratabugenyi. Nibe:kirisya bo:ne banu bate:yweo ku buanga bunu butakuwao. 
ACT.13.49	Mbe omusango gwa Ratabugenyi niguswira mu: si iyo yo:ne. 
ACT.13.50	Nawe Abayaudi nibabasoeresya abagasi abe:ikanyibwa na be cibaro, na bakuru bo musi, nibabakungirisya banya:sye Paulo na Barinaba, nibabairisya mu ca:ro cebwe. 
ACT.13.51	Abene nibabaku:kumurira orute:ri rwa mu bigere byebwe, nibaja Ekonio. 
ACT.13.52	Abe:igisibwa nibe:jura okukonderwa no Mwoyo Mweru.
ACT.14.1	Mbe, mu Ekonio nibengira aamwi mu rikofyanyisyo rya Bayaudi, nibasimura ndijei ecise cinene ca Bayaudi na Bagiriki nibe:kirisya. 
ACT.14.2	Nawe Abayaudi banyatongwa nibasoeresya abamaanga nibanyamura emyoyo jebwe korereki babibirwe abairi. 
ACT.14.3	Mbe nibe:karayo siku nyafu niba:ika no buba:si mu Ratabugenyi unu agwimireko omusango gwe cigongo cae, nabayana ebibarikisyo ne birugu:ro binu byakorwaga na maboko gebwe. 
ACT.14.4	Nawe ecise ca mu musi nica:ukana. Abandi nibaba ku Bayaudi, na bandi kuntumwa. 
ACT.14.5	Nawe abamaanga na Bayaudi aamwi na bakuru bebwe, nibabagonera korereki babafume no kubarasira mabui, 
ACT.14.6	Wejire bamenya, nibe:rukira mu Lusitira na Deribe, nijo emisi ja Lukonia, na mu ca:ro cinu cariga cisijene. 
ACT.14.7	Nibaba eyo nibasimura Ebigambo byo bwana.
ACT.14.8	Mu Lusitira ariga:riwo omu:nu ari murema mu maguru eyanjire aremaae kuso:ka mu nda ya nyiramwene, atendega kuribatako na katyari. 
ACT.14.9	Oyo nongwa Paulo na:ika. Omwene namurore:rera nekeneke, namurora uti ano kwikirisya kunu kumwiire aosibwe, 
ACT.14.10	Na:ika na buraka bunene ati, Imuka wimereguru ne bigere byao. Ne:junga naribata. 
ACT.14.11	Ebise wejire barora cinu Paulo akora, niba:ika na buraka mu nyaika ye Cilukonia niba:ika ati, Bamungu be:kire kwiswe mu rususo rwa ba:nu. 
ACT.14.12	Barinaba nibamutoga Jeu, na Paulo nibamutoga Ereme, okuba ariga:ri mwaiki kukira owe:ja:bo. 
ACT.14.13	Omugabisi wa Jeu, unu iyekaru yae yariga imbere yo musi, nare:ta iŋa na jinenga jo bwaso kwirango, nendo:kutamba eco:go aamwi ne bise. 
ACT.14.14	Nawe jintumwa, Barinaba na Paulo wejire bongwa, nibatemura ebifwaro byebwe, nibabirima nibengira mu cise, niba:ikirira inguru, 
ACT.14.15	Niba:ika ati, ?Bamura, niki cinu ecikora nimukora kutya? Neswe one riri ba:nu rwemwe, ecibabwira ebigambo ebikonde korereki musige ebya kutyo era ebyeja:bo binu, muindukire Nyamuanga omuanga, unu akorere orwire na i:si, na inyanja na binu byone birimo. 
ACT.14.16	Unu ariga asigire amaanga go:ne garibatirega mu njira jebwe abene, mu maimbo ga kara, 
ACT.14.17	Nawe atabasigire batana rusingiro, nawe akoraga ebyo bwana, nabayanaga iŋuba okuso:ka mu rwire, na jisiku jo rugeso, ne:gusya emitima jemwe ne biryo no kukonderwa. 
ACT.14.18	Nakabee ba:ikire kutyo, yabee nyako okubaganya, basige kubatambira eco:go.
ACT.14.19	Nawe Abayaudi nibaso:ka Antiokia na Ekonio, nibasoeresya ebise, nibarasa Paulo na mabui, nibamukururira ku mwira gwo musi, nibe:togera ati, afu:ye. 
ACT.14.20	Nawe abe:igisibwa wejire bamusingira, nemereguru nengira mu musi. Mwejo nagenda Deribe aamwi na Barinaba. 
ACT.14.21	Wejire bamara okusimura Ebyobwana mu musi ugwo, no kukora abe:igisibwa ba:fu, nibasuba mu Lusitira, na Ekonio na Antiokia, 
ACT.14.22	Nibasimbagirisya emyoyo ja be:igisibwa, nibabakomeresya okuruma mu kwikirisya, niba:ika ati, kuci:ire okwingira mu bukama bwa Nyamuanga mu njira ya inya:ko nyafu. 
ACT.14.23	Wejire bamara okusora abakaruka mu kanisa jo:ne, no kusabwa no kusara:rira, nibabatu:ra ku Ratabugenyi unu be:kiri-sisye. 
ACT.14.24	Nibatura mu Pisidia nibakinga Pamufulia. 
ACT.14.25	Wejire bamara okusimura omusango mu Periga, nibateberera mu Atalia.
ACT.14.26	Nibaso:kayo nibaema amatanga okuja Antiokia, niye:yo bate:yweo mu cigongo ca Nyamuanga kurwo murimu gunu baku:misisye. 
ACT.14.27	Wejire bakinga nibakofya aba ikanisa, nibabasombo:rera byone binu Nyamuanga akorere aamwi nabo, na rwa kutyo abe:guriye abamaanga omuryango gwo kwikirisya. 
ACT.14.28	Nibe:karayo aamwi na be:igisibwa siku nyafu.
ACT.15.1	Mbe aba:nu nibaso:ka Buyaudi, nibe:igisya aba:su ati, Mukaba mutatenderwe rwa kutyo Musa e:igisisye, mutakutura kukisibwa. 
ACT.15.2	Mbe wejire banya:syanya no kubambasyanya muno na Paulo na Barinaba, abairi nibasora Paulo na Barinaba na bandi mwabo, bagende Yerusalemi ku ntumwa na ku bakaruka babu:sye ecigambo eco. 
ACT.15.3	Mbe abo wejire bayeregesibwa na ba ikanisa nibatura mu Foniki na Samaria, nibasombo:ra ebyo kuinduka kwa bamaanga. Nibabakondisya muno abairi. 
ACT.15.4	Wejire bakinga Yerusalemi, aba ikanisa nibabakuma aamwi na jintumwa na bakaruka, nibabe:resya byone binu Nyamuanga akorere aamwi nabo. 
ACT.15.5	Nibe:muka abandi aba mu Bafarisayo banu be:kirisisye, niba:ika ati, Ni busibusi batendwe no kubaragirira bagwate ebira:giro bya Musa.
ACT.15.6	Mbe jintumwa na bakaruka nibe:kofyanya barore omusango ogwo. 
ACT.15.7	Wejire jimamba jafura, Petero nemereguru nababwira ati, Bamura ba:su, emwe mumenyere kuso:ka mu siku ja kara ti, Nyamuanga mwiswe ansorere anye korereki abamaanga bongwe Ebyobwana mu kanwa ka:ni, no kwikirisya. 
ACT.15.8	Na Nyamuanga unu amenyere emitima, nabe:mako nabayana Mwoyo Mweru, rwa kutyo aciyae eswe. 
ACT.15.9	Atateeo butasyanya eswe na bene, okuba e:sisye emyoyo jebwe kurwo kwikirisya. 
ACT.15.10	?Ka mbe niki cinu omukora nimusaka Nyamuanga, nimutu:ra ku bica bya be:igi-sibwa ingurwema inu basaja bataturire nakabee ari:swe? 
ACT.15.11	Nawe eci:kirisya ati, eswe arikisibwa kurwe cigongo ca Ratabugenyi Yesu, na bene one kutyo. 
ACT.15.12	Mbe, ecise co:ne nicijibira, nibategeresya Barinaba na Paulo, nibasimura ebibarikisyo ne birugu:ro byone binu Nyamuanga akoraga mu bene mu bamaanga.
ACT.15.13	Wejire bajibira, Yakobo naindura na:ika ati, Bamura ba:su munyungwe. 
ACT.15.14	Simeoni acisombo:rera rwa kutyo Nyamuanga ambire okube:gana abamaanga, asoremo aba:nu bo kugega risi:na ryae. 
ACT.15.15	Emisango ja baragi eji:yanya ne:jo, rwa kutyo jandikirwe ati,
ACT.15.16	Ariba je:ya ndisuba oku:ja, numbake rindi inyumba ya Daudi inu yaguye.
ACT.15.16	Ndisuba okumbaka okufuma kwayo, no kui:namusya.
ACT.15.17	Korereki aba:nu banu basigaeo bamuyenje Ratabugenyi,
ACT.15.17	Aamwi na bamaanga bo:ne banu ababirikirwa kwisi:na ryani.
ACT.15.18	Nikwo kutyo ka:ika Ratabugenyi unu e:resyaga ebigambo binu kuso:kerera kara.
ACT.15.19	Kwenikora anye nintema eci:na ati, cisige kubanya:sya abamaanga banu abamuindukira Nyamuanga, 
ACT.15.20	Nawe cibandikire ati, be:kengega obujabi bwe bisusano, no buromesi, na jinyama jo kunyiga, ne camba. 
ACT.15.21	Okuba kuso:ka mu siku ja kara Musa arina banu abamusimura mu misi jo:ne, nibasoma ebyae mu mekofyanyisyo ku sabato jo:ne.
ACT.15.22	Mbe nibibakondera jintumwa na bakaruka aamwi na ba ikanisa yo:ne, okusora abamura abandi mu bene, no kubatuma Antiokia aamwi na Paulo na Barinaba. Nibasora Yuda unu katogwa Barisaba, na Silasi, banu bariga abakuru abo kutangasya abairi. 
ACT.15.23	Nibandika inyaruba, nibaita mu maboko gebwe, niya:ika ati, Eswe jintumwa na bakaruka na ba:su, ecibake:sya emwe aba:su banu muri mu Antiokia, na mu Syamu, na mu Kilikia, banu mwaso:kere mu maanga. 
ACT.15.24	Okuba conguywe ati, aba:nu banu baso:kere kwiswe ababanya:sya ne misango jebwe, nibaregeja okubaco:tora emyoyo jemwe. Nawe eswe citabaragiriye omusango gwejabo ogwo uri. 
ACT.15.25	Eswe anu ce:kofyanyisye, nicungwana nicirora ati, ni kwa kisi cibatumire banu basorerwe aamwi na bendwa beswe Barinaba na Paulo, 
ACT.15.26	Aba:nu banu bategereyo obuanga bwebwe kurwa risi:na rya Ratabugenyi Yesu Kristo. 
ACT.15.27	Mbe nicituma Yuda na Silasi, banu baribabwira emisango jinu mu kanwa kebwe. 
ACT.15.28	Okuba byamukondee Mwoyo Mweru, neswe one, ati, cisige okubatwika emwe omugugu munene tari binu bi:ire, ati, 
ACT.15.29	Mwiŋaŋe ebyogo binu ebiso:sibwa ku bisusano, ne camba, na jinyama jo kunyiga, no buromesi. Muke:ingirira kwibyo, omukora kwa kisi. Mubeo kwa bwana. 
ACT.15.30	Mbe wejire bamara okuragana nabo, nibaja Antiokia. Nibakofya ecise ca ba:nu, nibabayana inyaruba. 
ACT.15.31	Wejire basoma nibasi:ri:sibwa nibakonderwa. 
ACT.15.32	Yuda na Silasi nibabasimbisya aba:su mu misango myafu, nibabakome:sya, okuba abo one bariga baragi. 
ACT.15.33	Wejire bamarayo siku no:to, aba:su nibabaraga kwa bwanabwana nibasuba ku ntumwa. 
ACT.15.34	Nawe Silasi nakonderwa okwikare:yo. 
ACT.15.35	Paulo na Barinaba nibe:kara mu Antiokia, nibe:igi-syaga no kusimura omusango gwa Ratabugenyi aamwi na bandi ba:fu.
ACT.15.36	Jisiku jejire jaturao, Paulo nabwira Barinaba ati, Cisubeyo cirore aba:su mu misi jo:ne enu casimuye omusango gwa Ratabugenyi, cirore kutyo bari. 
ACT.15.37	Mbe Barinaba nendo:kugega Yoana, unu atogwaga Mariko. 
ACT.15.38	Nawe Paulo atendere kumugega oyo abasigire mu Pamufulia, naremo:kugenda nabo ku murimu. 
ACT.15.39	Nijibao mamba nyafu ndijei nibata:na. Barinaba nagega Mariko, nibaema amatanga okugenda Kupuro. 
ACT.15.40	Nawe Paulo nasora Silasi, abairi nibamusabirwa ecigongo ca Nyamuanga ne:muka. 
ACT.15.41	Natura mu Syamu na Kilikia nakome:sya jikanisa.
ACT.16.1	Mbe nakinga Deribe na Lusitira. Omwiigisibwa ariga:rio, risi:na ryae Timoteo, Omwana wo Muyaudigasi unu e:kirisisye. Nawe esemwene ariga:ri Mugiriki. 
ACT.16.2	Oyo asimirwe na abairi ba mu Lusitira na Ekonio. 
ACT.16.3	Paulo namwenda oyo agende nage. Namugega namutenda kurwa Bayaudi banu bariga bari mu ca:ro eco, okuba bo:ne bariga bamumenyere ati, esemwene ni Mugiriki. 
ACT.16.4	Mbe nibatura mu misi nibabayana ebiragiro binu byaragiriywe na jintumwa na bakaruka banu bariga bari mu Yerusalemi, korereki babigwate. 
ACT.16.5	Mbe jikanisa nijongesibwa amanaga mu kwikirisya, nibeyongesya okufura kusiku.
ACT.16.6	Nibatura mu ca:ro ca Furugia ne ca Galatia, nibaganyibwa no Mwoyo Mweru basige kwaika Omusango mu Asia. 
ACT.16.7	Wejire bateberera Musia nibaregeja okugenda mu Bitunia, nawe Omwoyo wa Yesu atabe:kiri-sisye. 
ACT.16.8	Nibatura mu Musia nibateberera Tiroa. 
ACT.16.9	Paul narora ebiroro mu ngeta. Omu:nu wa Makedonia e:mereguyu namuremberesya, na:ika ati, Yambuka u:je Makedonia ucisakire. 
ACT.16.10	Wejire amara okurora ebiroro, niciyenja
ACT.16.11	Mbe nicisyabara okuso:ka Tiroa, nicigenda na mwijo gumwi era kukinga Samotarake, mwejo nicikinga Neapoli.
ACT.16.12	Niciso:kayo nicigenda Filipi, nigwo omusi Omukuru ogwa mu Makedonia, gunu gwabee gwo kwikaramo Abarumi. Nicibagamo mu musi ugwo siku nyafuo. 
ACT.16.13	Mbe ku rusiku rwa isabato niciuruka mwirango ryo musi, nicigenda ku musima, eyo ce:ganirisisye ati niwo abasabirwaga. Niciyanja nica:ika na bagasi banu bariga be:kofyanyisyeo.
ACT.16.14	Mbe ariga ariwo mugasi risi:na ryae Ludia, omuka:ni wo rusombyo rwo ruyo:yo, unu ariga wa mu musi gwa Tuatira, unu aramyaga Nyamuanga. Omwene nacungwa. Ratabugenyi ne:gura omwoyo gwae ategeresye jinu Paulo a:ikire. 
ACT.16.15	Wejire abatijibwa aamwi na ba mu nyumba yae, naciremberesya na:ika ati, Araba omundora ati, ndi mwiikanyibwa ku Ratabugenyi, mwingire mu nyumba yani, mwikaremo. Nacisinyirisya.
ACT.16.16	Mbe anu cariga cicagenda anu basabirwaga, nicibonana no muyara unu ariga nabumwa obufumu, unu aboneraga besebugenyi omuri:ro mwafu kurwo kuragura. 
ACT.16.17	Oyo naru:ba Paulo neswe, na:ikirira inguru na:ika ati, Aba:nu banu ni bagaya ba Nyamuanga unu ari inguru muno, banu ababasimurira emwe injira yo mweruro. 
ACT.16.18	Nakoraga kutyo siku nyafu. Nawe Paulo nasurumbara muno, naindukira omusambwa, na:ika ati, Enikubwira mwisi:na rya Yesu Kristo, numuso:kemo. Nigumuso:kamo mu mwanya ogwo ao era. Paulo na Silasi nibe:swa mwiboero 
ACT.16.19	Nawe besebugenyi wejire barora ati, okwiikanya kwa mabona gebwe kwawao, nibabagwata Paulo na Silasi, nibabakurura mbabakingya mwika:niro imbere ya bakuru. 
ACT.16.20	Nibabasira ku baramusi niba:ika ati, Aba:nu banu abayogya muno omusi gweswe, okuba ni Bayaudi. 
ACT.16.21	Ka abe:igisya jintungwa jinu ejisisya eswe okujiru:ba no kujikora, okuba eswe ciri Barumi. 
ACT.16.22	Ecise nicibakurumukira aamwi. Abaramusi nibabatemurira jingubo jebwe, nibaragirira okubabuma ji:simbo. 
ACT.16.23	Wejire bababuma nsimbo nyafu nibabe:sa mu nyumba yo buboywa, nibaragirira omuri:si wa baboywa abarinde muno. 
ACT.16.24	Omwene ejire aragirirwa kutyo, nabakwengesya mwisago rya munda, nababoya amaguru gebwe mu mase:ga. Omuri:si wa baboywa ne:kirisya 
ACT.16.25	Nawe mu bwire aagati, Paulo na Silasi nibasabwa nibemba ebyo kukusya Nyamuanga, ababoywa be:ja:bo nibabategeresya. 
ACT.16.26	Ca:ri kutyo ni:bao nyamutikima nene, ndijei jifuka ja inyumba yo buboywa nijisingisibwa. Aonao jinyigi jo:ne niji:guka, na mase:ga gebwe nigasurumuka. 
ACT.16.27	Omuri:si narafya. Wejire arora jinjigi ja inyumba yo buboywa ji:gukire, nasoora ecimari cae e:ite, okuba e:ganirisisye ati ababoywa be:rukire. 
ACT.16.28	Nawe Paulo na:ikirira inguru na buraka bunene, na:ika ati, Wasiga kwiutasya, okuba eswe ciriwo anu bo:ne. 
ACT.16.29	Nasabwa jitara nabirima nengira, nagwa a:si imbere ya Paulo na Silasi nayarara. 
ACT.16.30	Nabaurusya anja na:ika ati, Baratabugenyi, ?nikore kutiki nikisibwe? 
ACT.16.31	Niba:ika ati, Numwikirisye Ratabugenyi Yesu Kristo, oukisibwa, awe na ba mu nyumba yao. 
ACT.16.32	Nibamubwira omusango gwa Ratabugenyi aamwi na ba mu nyumba yae. 
ACT.16.33	Nabasira mu mwanya ogwo mu ngeta, nabo:sya amauta, nabatijibwa aonao, omwene na ba mu nyumba yae bo:ne. 
ACT.16.34	Nabasira mu nyumba yae, nabategya inenda, nakonderwa aamwi na ba mu nyumba yae bo:ne, okuba be:kirisisye Nyamuanga.
ACT.16.35	Bwejire bwaca, abaramusi nibatuma abakuru ba basirikare niba:ika ati, Nube:gurire aba:nu abo bagende. 
ACT.16.36	Omuri:si nabwira Paulo emisango ejo ati, Abaramusi batuma aba:nu okube:gurira emwe. Mbe wori muuruke, mugende no murembe. 
ACT.16.37	Nawe Paulo nababwira ati, Bamacibumira imbere ya ba:nu, ke:nu citaramuywe, ke:swe ciri Barumi ka na nibace:sa mwiboero. ?Ka woryanu abenda kuciso:syamo bwitebe? Uri na katyari. Nawe niba:je abene baciurusye. 
ACT.16.38	Abasirikare nibabwira abaramusi ebigambo ebyo. Wejire bongwa ati, ni Barumi, nibo:baya. 
ACT.16.39	Niba:ja nibabaremberesya. Nibabaurusya aanja, nibenda baso:ke mu musi gwebwe. 
ACT.16.40	Abene nibauruka mwiboero nibagenda ewa Ludia. Bejire babonana na bairi, no kubasi:ri:sya nibaso:kayo.
ACT.17.1	Bejire batura mu Amufipoli na Apolonia, nibakinga Tesalonika, enu ryariga riri erikofyanyisyo rya Bayaudi. 
ACT.17.2	Mbe Paulo nengira mu bene rwa kutyo ariga anarire, nabu:sirisyanya nabo mu binu byandikirwe, ne:ya sabato esatu. 
ACT.17.3	Nasombora no kube:resya ati, Kwariga kumwiire Kristo okunya:sibwa no kusu:ka mu bafu:ye, na:ika ati, Yesu unu anye enibasimurira niwe Kristo. 
ACT.17.4	Abandi mwabo nibe:kirisya nibagwatirirana na Paulo na Silasi aamwi na Bagiriki ba:fu banu baramyaga Nyamuanga na bagasi be cibaro one bariga ba:fu. 
ACT.17.5	Nawe Abayaudi banu bate:kirisisye, nibajira rifuwa, nibagega amamura amarangirangi, nibakofya ecise, nibayogya omusi gwone. Nibasingira inyumba ya Jasoni, nibendo:kubare:ta imbere ya bakaruka bo musi. 
ACT.17.6	Wejire baremo:kubabona, nibakurura Jasoni na ba:su abandi imbere ya bakaruka bo musi, nibamwaisya inguru ati, Aba:nu banu bayogisye eca:ro ka bejire enu one. 
ACT.17.7	Na Jasoni niwe amabakuma. Banu bo:ne abakora binu bitasyanyisye ne biragiro bya Kaisari, niba:ika ati, ariwo omukama oundi, niwe Yesu. 
ACT.17.8	Nibayogya ecise na bakaruka bo musi banu bonguywe ebyo. 
ACT.17.9	Wejire bamara okugega ebyo kugwatirisya ku Jasoni na be:ja:bo, nibabata:tira.
ACT.17.10	Aonao aba:su nibaraga Paulo na Silasi mu ngeta, nibagenda Beroya. Abene wejire bakinga nibengira mu rikofyanyisyo rya Bayaudi. 
ACT.17.11	Nawe banu bariga ba ntungwa ja kisi kukira abende Tesalonika, okuba baramiye ecigambo no bukarae bwone, nibayenjaga kusiku mu binu byandikirwe, barore araba ebyo bonguywe ni bya cimari. 
ACT.17.12	Kwobakorere abandi ba:fu nibe:kirisya, na bagasi be Cigiriki abe cibaro na barume ba:fu. 
ACT.17.13	Nawe Abayaudi abende Tesalonika wejire bamenya ati, Paulo kasimura omusango gwa Nyamuanga mu Beroya, one nibaja:yo, nibasoeresya ebise nibabayogya. 
ACT.17.14	Aonao aba:su nibaeregesya Paulo kukinga ku mwaro, nawe Silasi na Timoteo nibasigarayo. 
ACT.17.15	Nawe banu bamweregesyisye Paulo nibamusira mu Atene. Bejire bayanwa ecira:giro co kubabwira Silasi na Timoteo ati bamuru:be bwangwe, nibagenda. 
ACT.17.16	Nawe Paulo anu ariga acabarindirira mu Atene, narora omusi gwijuye ebisusano byo kuramya, Omwoyo gwae niguburwa muno. 
ACT.17.17	Kwakorere nabu:sirisyanya na Bayaudi mu rikofyanyisyo aamwi na banu baramisyagamo, na mwika:niro one nabu:sirisyanya na banu abonagamo kusiku. 
ACT.17.18	Mbe nabonana na bandi abengeso ba mu Baepikurio na Basitoiko. Abandi niba:ika ati, ?Nyeroma unu kenda kwaika ki? Abandi niba:ika ati, Ari uti kasimura bya bamungu bagenyi, okuba ariga nasimura ebya Yesu no busu:ko. 
ACT.17.19	Nibamugega mbamusira ku ci:ma ca Areo, niba:ika ati, ?Eswe ecitura okumenya okwiigisya okuyaya kunu owaika? 
ACT.17.20	Okuba oure:ta ebigambo ebigenyi mu matwi geswe. Nikwo ecendo:kumenya obugajuro bwe bigambo binu. 
ACT.17.21	Okuba aba Atene bo:ne na bagenyi banu be:kaemo batakonderwaga cigambo cindi, tari okwaika amwi kungwa ecigambo ciyaya.
ACT.17.22	Paulo ne:mereguru aagati ye ci:ma ca Areo, na:ika ati, Emwe bamura ba Atene, nabarora mu bigambo byone muri bakome:e mu kuramya. 
ACT.17.23	Okuba anu ngwetura, nindora binu omuramya, ninsanga ecisyengerero cinu candikirweko ati, 
ACT.17.24	Nyamuanga unu akorere i:si na binu birimo byone, niwe Omukuru wo rwire na i:si, atakwikara mu yekaru jinu jumbakirwe na maboko. 
ACT.17.25	Amwi atakukorerwa na maboko ga ba:nu uti akenere ci:nu co:ne, okuba Oyo niwe kabayana bo:ne obuanga, no mwika, ne bi:nu byone. 
ACT.17.26	Amogere amaanga go:ne ga ba:nu okuso:ka mu mu:nu umwi, be:karega ku:si mu byaro byo:ne, ejire aba:urira jisiku jebwe kuso:ka kara, na jimbibi jo kwikara kwebwe. 
ACT.17.27	Korereki bayenje Nyamuanga, nakabee ni kubabatababata bajei bamubone, nakabee Omwene atari kura na mu:nu wo:ne kwiswe. 
ACT.17.28	Okuba eswe ciri baanga eciribata ke:cibao kubwae, rwa kutyo abembi abandi abe wanyu kutyo ba:ikire ati, Okuba eswe one ciri rwiburo rwae. 
ACT.17.29	Mbe, araba ciri rwiburo rwa Nyamuanga, kutaciire okwiganirisya ati, Nyamuanga kasusana na jaabu, amwi mpirya, amwi ebui, binu ebiba:jwa no buryo no bwenge bwa ba:nu. 
ACT.17.30	Mbe Nyamuanga mu siku jo butamenya abaga uti atakurora, nawe woryanu karagirira aba:nu bo:ne banu bari wo:ne wo:ne ati, mute. 
ACT.17.31	Okuba ateeo orusiku runu aritemera i:si yo:ne eci:na cinu cirengere, mu munu unu a:uye, okuba abayae aba:nu bo:ne ecimenyegesyo, okuba amusu:ruye mu bafu:ye. 
ACT.17.32	Nawe bejire bongwa ebyo kusu:ka kwa bafu:ye, abandi nibagomberera. Abandi niba:ika ati, Cakakutegeresye rindi ku bigambo ebyo. 
ACT.17.33	Mbe Paulo nabaso:kamo nabasiga. 
ACT.17.34	Nawe abamura abandi nibagwatirirana nage, nibe:kirisya. Mwabo ariga:rimo Dionisyo Omuareopago, no mugasi umwi risi:na ryae Damari, na ba:nu abandi aamwi nabo.
ACT.18.1	Wejire e:ya, Paulo naso:ka mu Atene, nakinga Korinto. 
ACT.18.2	Nabona Omuyaudi risi:na ryae Akula, unu e:buriywe Ponto, unu aso:kere mu Italia mu siku ijo, aamwi no mugasi wae Pirisika, okuba Kulaudio ariga aragiriye Abayaudi bo:ne baso:ke mu Rumi. Paulo nasikirira ewebwe. 
ACT.18.3	Nabaga nabo nibakora omurimu, okuba omurimu gwebwe gwariga gumwi, okuba bariga baryo bo kubari:ra amaema. 
ACT.18.4	Naba-sombo:reraga mu rikofyanyisyo ku sabato jo:ne, naregeja okubaindura Abayaudi na Bagiriki. 
ACT.18.5	Nawe Silasi na Timoteo wejire baso:ka Makedonia, nibasanga Paulo nanyakirira ecigambo, nababwira Abayaudi ati, Yesu niwe Kristo. 
ACT.18.6	Wejire baaŋanyara no kufuma, omwene naku:kumura jingubo jae, nababwira ati, Amanyinga gemwe gabe ku mitwe jemwe. Anye ndi mweru. Kuso:ka wori enigenda ku bamaanga. 
ACT.18.7	Naso:kayo nengira mu nyumba yo mu:nu risi:na ryae Tito Yusito, unu ariga naramya Nyamuanga, unu inyumba yae isijene ne rikofyanyisyo. 
ACT.18.8	Nawe Kirisipo, Omukuru we rikofyanyisyo, ne:kirisya Ratabugenyi aamwi na ba mu nyumba yae bo:ne. Na Bakorinto ba:fu, wejire bongwa nibe:kirisya nibabatijibwa. 
ACT.18.9	Ratabugenyi nabwira Paulo mu ngeta mu ciroro ati, Utaja ku:baya yaika:ra, utajibira. 
ACT.18.10	Okuba anye ndi aamwi na:we, amwi atario mu:nu wa kukusyaka amwi kukukora kubi:bi. Okuba anye ndi na ba:nu ba:fu mu musi gunu. 
ACT.18.11	Namarayo mwaka gumwi, na me:si gata:nu na kumwi, nabe:igisyaga omusango gwa Nyamuanga.
ACT.18.12	Nawe Galio anu ariga:ri musi:ba wa Akaya, Abayaudi nibamwimukira Paulo na mwoyo gumwi, nibamurega imbere ye citebe co kuramurira. 
ACT.18.13	Niba:ika ati, Omu:nu unu kakongya aba:nu baramye Nyamuanga okuramya kunu kutasyanyisye ne biragiro byeswe. 
ACT.18.14	Nawe Paulo ejire endo:ta:nya omunwa gwae, Galio nabwira Abayaudi ati, Emwe Abayaudi, kumba kwaririo kukaya amwi kunyamura kubi:bi gwake:mire anye ni:gumirisye nemwe. 
ACT.18.15	Nawe araba jikaba jimamba je bigambo na masi:na ne biragiro byemwe, mubirore emwe abene. Anye nitakwenda kuba muramusi wa bigambo ebyo. 
ACT.18.16	Nabairisya ku citebe co kuramurira. 
ACT.18.17	Abagiriki bo:ne wejire bagwata Sositene, Omukuru we rikofyanyisyo, nibamubumira imbere ye citebe co kuramurira. Nawe Galio binu byone bitamukarasisye.
ACT.18.18	Paulo wejire ako:rayo siku nyafu, naraga ba:su, naso:kayo naema amatanga okugenda Syamu, nibagenda aamwi na Pirisika na Akula. Ariga amwegee jifwiri mu Kenkerea, okuba ariga e:raiye. 
ACT.18.19	Nibakinga Efeso, abo nabasige:yo. Nawe omwene nengira mu rikofyanyisyo, nabu:sirisyanya na Bayaudi. 
ACT.18.20	Wejire bamwenda e:kare nabo, ate:kirisisye. 
ACT.18.21	Nawe nabaraga na:ika ati, Ndisuba kwimwe rindi Nyamuanga akenda. Naema amatanga, naso:ka Efeso. 
ACT.18.22	Nagoba Kaisaria, narinya nake:sya aba ikanisa, nagenda Antiokia. 
ACT.18.23	Ejire amarayo jisiku nyafuo, naso:kayo, natura mu Galatia na mu Furugia, nabakome:sya abe:igisibwa bo:ne.
ACT.18.24	Mbe Omuyaudi umwi risi:na ryae Apolo, unu e:buriywe Alekisanderia, unu ariga:ri musimusi wa managa unu engeere mu binu byandikirwe, oyo nakinga Efeso. 
ACT.18.25	Oyo ariga e:igisibwe injira ya Ratabugenyi, ka ariga mubira mu mwoyo, na:ika no kwiigisya kisiki:si ebya Yesu, nawe ariga amenyere:ra okubatija kwa Yoana. 
ACT.18.26	Namba okusimura no buba:si mu rikofyanyisyo. Nawe Pirisika na Akula bejire bongwa, nibamusira ewebwe, nibongesya okumusombo:rera injira ya Nyamuanga kisiki:si. 
ACT.18.27	Wejire endo:kuunguka okuja Akaya, aba:su nibabandikira abe:igisibwa inyaruba nibabakomeresya okumukuma. Wejire akinga nabasakira muno banu be:kirisisye kurwe cigongo. 
ACT.18.28	Okuba abaigaga Abayaudi na managa ma:fu imbere ya ba:nu, nabe:resya mu binu byandikirwe ati, Yesu niwe Kristo.
ACT.19.1	Anu Apolo ariga acari mu Korinto, mbe Paulo naitiŋana mu byaro bya inguru nakinga Efeso, nasangayo abe:igisibwa abandi. 
ACT.19.2	Nababu:sya ati, ?Mwayabirwe Mwoyo Mweru anu mwekirisisye? Nibamubwira ati, Uri, eswe cicariga kungwa ati Mwoyo Mweru ariwo. 
ACT.19.3	Mbe na:ika ati, Mwabatijibwe bubatijo ki? Niba:ika ati, Obubatijo bwa Yoana. 
ACT.19.4	Paulo na:ika ati, Yoana abatijaga obubatijo bwo kuta, nabwira aba:nu be:kirisye unu endago:kuja inyuma yae niwe Kristo. 
ACT.19.5	Wejire bongwa, nibabatijibwa mwisi:na rya Ratabugenyi Yesu. 
ACT.19.6	Paulo wejire abatako amaboko, Mwoyo Mweru naba:jako, niba:ika na jindimi no kuraga. 
ACT.19.7	Mbe abamura bo:ne bariga uti ekumi na babiri. 
ACT.19.8	Nengira mu rikofyanyisyo, na:ikaga no buba:si me:si gasatu, nabu:syanya nabo, nabamenyesya ebyo bukama bwa Nyamuanga. 
ACT.19.9	Nawe abandi wejire baaŋanyara, nibaremo:kungwa, nibafuma Injira eyo imbere ye cise, nabaso:kako, na:ura abe:igisibwa, nasombo:raga kusiku mwisomero ryo mu:nu risi:na ryae Tirano. 
ACT.19.10	Akorere kutyo myaka ebiri. Na ba:nu bo:ne banu bariga be:kae mu Asia, Abayaudi na Bigiriki one, nibongwa omusango gwa Ratabugenyi.
ACT.19.11	Nyamuanga nakoraga kusiku mu maboko ga Paulo ebirugu:ro binu bitendega:rorwa. 
ACT.19.12	Ndijei abarwae nibare:terwa ebitambara ne nyenda ja ku mubiri gwae, jindwara nijibaso:kako, ne misambwa emibi:bi niji-baso:kako. 
ACT.19.13	Nawe Abayaudi abandi abayengesi, banu bairisyaga emisambwa, nibaregeja okwaika risi:na rya Ratabugenyi Yesu ku banu bariga ne misambwa emibi:bi, niba:ika ati, Ecibe:fumirisisya kwisi:na rya Yesu unu Paulo kasimura. 
ACT.19.14	Mbe bariga bario ba:na bata:nu na babiri ba Sikewe Omuyaudi unu ariga mugabisi Omukuru, abo nibo bariga nibakora kutiyo. 
ACT.19.15	Omusambwa omubibi niguindura nigwaika ati, Yesu mmusombo:keywe na Paulo nimumenyere, ke:mwe muri baga? 
ACT.19.16	Omu:nu unu ariga no musambwa omubibi nabe:jungira, nabaiga nabainya, ndijei nibe:ruka okuso:ka mu nyumba bari tuyu bamarire. 
ACT.19.17	Omusango gunu nigumenyeka ku Bayaudi na Bagiriki bo:ne banu bariga be:kae Efeso. Obu:ba nibubagwata bo:ne, na risi:na rya Ratabugenyi Yesu nirikusibwa. 
ACT.19.18	Na ba:fu ku banu be:kirisisye niba:ja, nibe:gamba no kweresya ebikorwa byebwe. 
ACT.19.19	Na ba:fu banu bakoraga ebyo bufumu nibakofya ebitabo byebwe, nibabyocera imbere ya ba:nu bo:ne. Nibabara obugusi bwabyo, nibi:ya mpirya bisira makumi gata:nu. 
ACT.19.20	Nikwo kutyo omusango gwa Ratabugenyi nigwiyongesya niguiga. 
ACT.19.21	Ebyo byejire byawa, Paulo nakararira mu mwoyo gwae okutura mu Makedonia na mu Akaya, okugenda Yerusalemi, na:ika ati, Ariba namara okuja:yo, kunyiire okurora Rumi one. 
ACT.19.22	Natuma ba:nu babiri ku banu bamufurubenderaga, nibo Timoteo na Erasito, nabatuma Makedonia. Omwene naba mu Asia siku no:to.
ACT.19.23	Mu mwanya ogwo ni:bao njogere nyafu kurwa Injira eyo. 
ACT.19.24	Okuba omu:nu risi:na ryae Demetirio, omuyesi wa jimpirya, unu ayesaga binyasamba bya Aritemi, naboneragamo abayesi amabona ma:fu. 
ACT.19.25	Nakofya banu bakoraga emirimu ijo, na:ika ati, Bamura, mumenyere ati, mu murimu gunu nimwo obunibi bweswe obuso:ka. 
ACT.19.26	Omurora ko:mungwa ati, tari mu Efeso era, nawe mu Asia yo:ne Paulo oyo akongyakongisye aba:nu ba:fu muno no kubacu:sya, na:ika ati, bamungu banu bakorerwe na maboko batari bamungu. 
ACT.19.27	Nawe citari:swe era banu cabwene amasika okuba omurimu gweswe ogugaywaga, nawe ka na iyekaru ya Aritemi, mungugasi omukuru eitogwaga ati citari cinu, no:yo ajo:kuso:sibwao ku cibaro cae, unu karamibwa mu Asia yo:ne na mu ca:ro co:ne. 
ACT.19.28	Wejire bongwa ebyo, nibajira risungu, niba:ikirira inguru, niba:ika ati, Aritemi wa Baefeso ni mukuru! 
ACT.19.29	Omusi gwone nigwijura omuusano gunu, nibagona na mutima gumwi okukinga anu bariga nibe:nyera, nibagwata Gayo na Arisitariko, abende Makedonia, banu baribataga aamwi na Paulo. 
ACT.19.30	Paulo ejire endo:kwingira mu ba:nu, abe:igisibwa nibamuingirira. 
ACT.19.31	Abakuru abandi aba Asia banu bariga basa:ni bae, nibamutumira aba:nu, nibamuremberesya ataja kwisoromora awo abe:nyera. 
ACT.19.32	Mbe niba:nikirisisya inguru, abandi kutya na bandi kutya, okuba ecise cariga cayogeneyogene, ka na ba:fu muno nibaremo:menya cinu cakorere mbe:kofyanya. 
ACT.19.33	Mbe Abayaudi nibaso:sya Alekisanda mu cise, nibamuta imbere ya ba:nu. Alekisanda nabaungisya no kuboko, nendo:kwibambarira. 
ACT.19.34	Nawe wejire bamenya ati, ni Muyaudi, niba:ikirira inguru bo:ne na buraka bumwi nibamara mwanya gwa saa ebiri niba:ika ati, Aritemi wa Baefeso ni mukuru! 
ACT.19.35	Omwandiki wo musi ugwo, wejire ajibisya aba:nu na:ika ati, Emwe abamura ba Efeso, ?ni mu:nu ki unu atakumenya ati, omusi gwa Baefeso nigwo ogurinda iyekaru ya Aritemi Omukuru, ne cisusano cinu caguye okuso:ka mu rwire. 
ACT.19.36	Mbe, okuba ebyo bitakutura kuremwa, kube:ire emwe okucore:ra, mwasiga kwiutira musango. 
ACT.19.37	Okuba mware:ta aba:nu banu bate:bire bya mu yekaru, amwi nakabee kuri kufuma mungu weswe omugasi. 
ACT.19.38	Mbe araba Demetirio na bayesi be:ja:bo bari no musango ku mu:nu wo:ne, ebi:na birio na basi:ba bario. Babu:rane. 
ACT.19.39	Nawe araba muna misango jindi, jaka:ikwe mu kwikofyanya kwo kuramura. 
ACT.19.40	Okuba cabona amasika go kubu:rwa orwango kurwe bigambo bya rero, okuba bitario bya kuroma kurwo kwikofyanya kunu. 
ACT.19.41	Wejire amara okwaika kutyo, naraga okwikofyanya.
ACT.20.1	Injogere eyo yejire yacore:ra, Paulo nabirikira abe:igisibwa, nabakomeresya, nabaraga, naso:kayo okugenda Makedonia. 
ACT.20.2	Naitiŋana mu byaro ebyo, nabakomeresya na misango myafu, nakinga Bugiriki. 
ACT.20.3	Wejire amarayo me:si gasatu, Abayaudi nibarwaja ina:ma okumugwata. Omwene ariga nenda okuunguka okuja Syamu, nawe neganirisya okuja:yo natura mu Makedonia. 
ACT.20.4	Na banu bagendere nage nibo banu, Sopateri wa Piro wende Beroya, na Arisitariko na Sekundo abende Tesalonika, na Gayo wende Deribe, na Timoteo, na Tukiko na Tirofimo abende Asia. 
ACT.20.5	Abo nibatangata nibacirindira Tiroa. 
ACT.20.6	Jisiku je mikate jinu jitarimo cifwimbya jejire jawa, niciso:ka Filipi niciema amatanga nicimara siku ita:nu nicikinga Tiroa, nicimarayo siku ita:nu ne:biri.
ACT.20.7	Mbe ku rusiku rwo kwamba rwo bwoyo, wejire ce:kofyanya okubeganya omukate, Paulo nabasimurira, nendo:kumweja katondo, narandirisya emisango kukinga mu ngeta agati. 
ACT.20.8	Jariga jirio jitara nyafu mwisago rya inguru munu ce:kofyanyisisye. 
ACT.20.9	Ariga ario omumura risi:na ryae Eutuko, eyanjire mu ndorero, naba na tiro nyafu. Mbe Paulo wejire arandirisya okusimura muno, mbe Eutuko ji:tiro nijimwita, nagwa okuso:ka ku gorofwa ya kasatu, nibamwimusya afu:ye. 
ACT.20.10	Paulo ne:ka, namugwako, namufumbatira na:ika ati, musige kuyogana. Obuanga bucamurimo. 
ACT.20.11	Narinya, nabega omukate, narya. Na:ika nabo nibuca, niwo nagenda. 
ACT.20.12	Nibare:ta omumura oyo ari muanga, nibasi:ri:ka nage bwafu.
ACT.20.13	Nawe eswe nicitangata okuja ku ngaraba, nicigenda Asso nicenda okumuikirayo Paulo, okuba ariga aragiriye kutiyo, omwene ariga endere okuribata maguru. 
ACT.20.14	Wejire acisanga mu Asso, nicimuika, nicija Mitirene. 
ACT.20.15	Niciema amatanga okuso:kayo, mwejo nicikinga awo kusomekana na Kiosi. Ku rwa kasatu nicigoba Samosi. Ku rwa kana nicikinga Mileto. 
ACT.20.16	Okuba Paulo ariga endere okutura Efeso mu ngaraba, a:siga kuko:ra mu Asia, okuba ariga nangua, korereki ariba jitatamisye abe Yerusalemi ku rusiku rwa Pentekote.
ACT.20.17	Anu ariga:ri mu Mileto natuma aba:nu okuja Efeso, nabirikira abakaruka ba ikanisa. 
ACT.20.18	Wejire bamukingako, nababwira ati, Emwe mumenyere kutyo nabaga nemwe kusiku, okuso:ka ku rusiku orwo nambire okukinga mu Asia. 
ACT.20.19	Nakoreraga Ratabugenyi mu kwikeya kwone, na masiga no kusakwa binu byambwene kurwo burigerige bwa Bayaudi. 
ACT.20.20	Amwi nitababisire cigambo co:ne co:ne cinu cibe:ire, nimbe:igisyaga abweru imbere ya ba:nu, na mu nyumba imwi imwi, 
ACT.20.21	Nimbwira Abayaudi ka na Bagiriki ati, baindukire Nyamuanga no kwikirisya Ratabugenyi Yesu Kristo. 
ACT.20.22	Mbe woryanu enigenda Yerusalemi niboyerwe mu mwoyo, nitakumenya kutyo niriba eyo, 
ACT.20.23	Tari rwa kutyo Mwoyo Mweru kambwira mu misi jo:ne ati, okuboywa no kunyasibwa kundindiriye. 
ACT.20.24	Nawe obuanga bwani nitakububara ati ni ci:nu kwanye, amwi ati ni co bugusi burambu, korereki niku:misye orugendo rwani, no bukosi bunu nagabiywe Ratabugenyi Yesu, na:ikega Ebyobwana ebye cigongo ca Nyamuanga. 
ACT.20.25	Mbe woryanu, anye nimenyere ati, emwe bo:ne banu naturagamo ninsimura obukama bwa Nyamuanga, mutacandora busu bwani rindi. 
ACT.20.26	Kwenikora nimbabwira rero kutya ati, anye ndi mweru ku manyinga ga ba:nu bo:ne. 
ACT.20.27	Okuba nitaremere kubabwira ecirwaji co:ne eca Nyamuanga. 
ACT.20.28	Mwirindega emwe abene, na riijo ryone rinu Mwoyo Mweru abateeo emwe murirojega, no kure:baga ikanisa ya Nyamuanga inu agurire na manyinga gae Omwene. 
ACT.20.29	Anye nimenyere ati, ariba namara okuso:kao, emisege emiruru jiribengiramo, jitarifwira riijo cigongo. 
ACT.20.30	Ka mwimwe abene bari:muka abamura banu baryaika ebigambo ebi:kote, barikongya abe:igisibwa babasubye inyuma. 
ACT.20.31	Mbe mutengeje nimwicuka ati, myaka esatu mu mwisi na mu ngeta, nitasigaga kukabusya mu:nu wo:ne no kurira. 
ACT.20.32	Na wori enibata ku Nyamuanga, na ku musango gwe cigongo cae, cinu ecitura okubombaka, no kubagabira omwandu aamwi na banu bo:ne abe:sibwa. 
ACT.20.33	Nitarigiraga mpirya ja mu:nu wo:ne, nakabee jiri jaabu, nakabee ciri cifwaro. 
ACT.20.34	Emwe abenikiri mumenyere ati, amaboko ganu nigo gakoraga binu cakenaga, anye na banu bariga aamwi nanye. 
ACT.20.35	Nabe:resyaga mu byone rwa kutyo kwiire okukoraga emirimu no kusakiraga banu batana managa, no kwicuka emisango ja Ratabugenyi Yesu, kutyo a:ikire Omwene, ati, Okuyana kuna ribando kukira okuyabwa.
ACT.20.36	Wejire amara okwaika kutyo, nafukama nasabwa aamwi nabo bo:ne. 
ACT.20.37	Nibarira muno bo:ne, nibamufumbera Paulo mu bica, nibamunyunya. 
ACT.20.38	Nibarumwa muno kurwo musango gunu a:ikire ati, Mutacarora busu bwani rindi. Nibamuyeregesya mbamukingya ku ngaraba.
ACT.21.1	Mbe wejire caragana nabo, niciema amatanga, nicikinga Ko:si na mwijo gumwi era, mwejo nicikinga Rodo. Okuso:ke:yo nicija Patata. 
ACT.21.2	Wejire cabona ingaraba yo kugenda Foniki, nicisyabaramo nicigenda. 
ACT.21.3	Wejire carora Kupuro, niciisiga orubara rwe bumosi, nicigenda Syamu, nicigoba Turo, okuba niyo ingaraba yariga yendere okusyorera ebi:nu. 
ACT.21.4	Wejire cabonayo abe:igisibwa nicimarayo siku ita:nu ne:biri. Abo nibamubwira Paulo mu Mwoyo ati asige kurinya Yerusalemi. 
ACT.21.5	Mbe wejire camara jisiku ijo, nici:muka nicigenda. Bo:ne nibaciyeregesya na bagasi na ba:na nibacikingya ku mwira gwo musi, nicifukama ku mwaro nicisabwa niciragana. 
ACT.21.6	Nicisyabara mu ngaraba, abene nibasuba ika.
ACT.21.7	Neswe cejire camara orugendo rweswe okuso:ka Turo, nicikinga Potolema, nicikesya aba:su, nicimara nabo rusiku rumwi. 
ACT.21.8	Mwejo nici:muka nicikinga Kaisaria, nicingira mu nyumba ya Filipo, omusimusi wa Ebyobwana, niwe oumwi ku bariya abata:nu na babiri, niciba ewae. 
ACT.21.9	Oyo ariga na bayasya bana bayarajuma, banu bariga mbaraga. 
ACT.21.10	Wejire cako:rayo siku nyafu, omuragi risi:na ryae Agabo natebera okuso:ka Buyaudi, 
ACT.21.11	Ejire acikingako, nagega rikebete rya Paulo, ne:boya amaguru gae na maboko gre, na:ika ati, Nikwo kutya Mwoyo Mweru ka:ika ati, Kutyo Abayaudi ba mu Yerusalemi barimuboya owa rikebete rinu, barimuta mu maboko ga bamaanga. 
ACT.21.12	Wejire congwa ebyo, eswe na ba:nu bendao, nicimuremberesya asige kurinya okuja Yerusalemi. 
ACT.21.13	Mbe niwo Paulo naindura na:ika ati, ?Niki cinu omukora, nimurira no kunyita omutima? Okuba tari ati, nimaririye oku-boywa:ra, nawe nimaririye okufwira mu Yerusalemi one kurwa risi:na rya Ratabugenyi Yesu. 
ACT.21.14	Wejire arema okungwa, nicijibira nica:ika ati, Binu Ratabugenyi kenda bikorwe.
ACT.21.15	Jisiku ejo jejire jawa, niciboyera, nicirinya okuja Yerusalemi. 
ACT.21.16	Na be:igisibwa abandi aba Kaisaria nibagenda aamwi neswe, nibacisira ewa Munasoni wende Kupuro, omwiigisibwa wa kara, nicisikirira ewae.
ACT.21.17	Wejire cakinga mu Yerusalemi, aba:su nibaciramira no kukonderwa. 
ACT.21.18	Mwejo Paulo nengira ewa Yakobo aamwi neswe, na bakaruka bo:ne bariga bario. 
ACT.21.19	Ejire amara okubake:sya, nabatondera cimwi-cimwi binu Nyamuanga akoraga mu bamaanga mu mirimu jae. 
ACT.21.20	Abene bejire bongwa nibakusya Nyamuanga. Nibamubwira ati, Mwana wa:su, ourora kutya ni bisira byafu mu Bayaudi banu be:kirisisye, nabo bo:ne barina rifuwa ku bira:giro. 
ACT.21.21	Abo barabwiriywe ebyao ati, awe owiigisya Abayaudi banu be:kae mu bamaanga, basige ebya Musa, nuwaika ati, basige no kutenda aba:na bebwe, nakabee kuri kuribatira mu ntungwa. 
ACT.21.22	?Kambe wori cinu ciire niki. Okuba ni cimari batakutasya kungwa ati wejire. 
ACT.21.23	Mbe nu:kore binu cirakubwira. Ciri na bamura bana banu be:boyere ne cirairo. 
ACT.21.24	Nu:bagege abo, wiyesye aamwi nabo, ubariire, bamwegwe emitwe jebwe, korereki bo:ne bamenye ati ebyo bakungwagako bitari bya cimari, nawe awe omwene oukoraga kisi no kugwata ebiragiro. 
ACT.21.25	Nawe ku ba:maanga banu be:kirisisye, candikire niciramura ati, be:rindega mu byogo binu abatambira ebisusano, ne camba, ne:byo kunyigwa, no buromesi. 
ACT.21.26	Mbe niwo Paulo nagega abamura abo. Mwejo wejire be:sibwa, nibengira mu yekaru, nibe:resya ati jisiku jo kwesibwa kwebwe ja:ka:ku:mire, niwo mbatambirwa buri mu:nu citambo cae.
ACT.21.27	Mbe siku ita:nu ne:biri jejire jaja okwiya, Abayaudi banu baso:kere mu Asia, nibamusanga mu yekaru, nibasoeresya ecise co:ne, nibamugwata na maboko. 
ACT.21.28	Nibamwaisya inguru ati, Emwe bamura ba Israeli, nimucisakire. Unu niwe omu:nu unu ke:igisya aba:nu bo:ne wo:ne wo:ne, ke:igisya kubibi ku ba:nu na ku biragiro na ku nyumba inu. Ka rindi engisisye Abagiriki mu yekaru, najabiasya orubara orweru. 
ACT.21.29	Okuba bariga ba:bwene Tirofimo Omuefeso ari nage mu musi, nibe:togera ati, Paulo amwingisisye mu yekaru. 
ACT.21.30	Omusi gwone nigukangabara, aba:nu nibe:kofyanya nibagwata Paulo, nibamukurubesya anja ya iyekaru. Aonao jinjigi nji:garwa. 
ACT.21.31	Mbe, bejire benda okumwita, emisango nijikinga ku mukuru wa basirikare ati, Yerusalemi yo:ne eiyogana. 
ACT.21.32	Aonao nagega abasirikare na bakuru bebwe, natebera nababirimira. Wejire barora Omukuru wa basirikare, nibasiga okubuma Paulo. 
ACT.21.33	Mbe niwo Omukuru wa basirikare nafugera namugwata, naragirira ati aboywe nyoro ebiri. Nabu:sya ati, ?Niga unu? ?Akora ci:nu ki? 
ACT.21.34	Abandi aba mu cise nibamwaisya inguru niba:ika abandi kutya, abandi kutya. Ejire atamibwa okusombo:kerwa kurwa inyombo, naragirira bamusire ku rusonjo. 
ACT.21.35	Wejire akinga ku birinyiro, abasirikare nibamubatura kurwo bururu bwe cise. 
ACT.21.36	Okuba ecise ca ba:nu bariga nibaru:ba inyuma, niba:nikirisya niba:ika ati, Mumumareo.
ACT.21.37	Paulo wejire endo:kwingisibwa mu rusonjo, nabu:sya Omukuru wa basirikare ati, ?Eni:kirisibwa okukubwira omusango? 
ACT.21.38	Na:ika ati, ?Awe umenyere Cigiriki? ?Tari na:we Omumisiri uriya mu siku jinu jaitiŋene asokanyisye aba:nu bisira bina abaku:ti ba ba:nu nabasira ibara? 
ACT.21.39	Nawe Paulo na:ika ati, Anye ndi Muyaudi owende Tariso ya Kilikia, ndi mwinengo wo musi gwo rukuma. Enikuremberesya unane omwanya na:ike na ba:nu banu. 
ACT.21.40	Wejire amwikirisya, Paulo nemereguru ku birinyiro, naungisya aba:nu no kuboko. Wejire aba:nu bajibira jibi, nasimura mu nyaika ye Cieburania, na:ika ati.
ACT.22.1	Emwe bamura ba:su na barata, mutegeresye ebyani binu enenda okwibagira kwimwe woryanu. 
ACT.22.2	Wejire bongwa na:ika mu nyaika ye Cieburania, nibajibira:ra.
ACT.22.3	Na:ika ati, Anye ndi Muyaudi, unu ne:buriywe Tariso ya Kirikia, nindererwa mu musi gunu ku maguru ga Gamalieli, niniigisibwa butamire mu biragiro bya basaja, ne:kome:syaga muno ku Nyamuanga, rwa kutyo emwe bo:ne muri rero kutya. 
ACT.22.4	Ninya:sya aba Injira inu nimbe:ta, nimbaboyaga, nimbataga mu maboyero barume na bagasi. 
ACT.22.5	Ka no mugabisi Omukuru, niwe kanyimako kwibyo, aamwi na bakaruka bo:ne. Abene nibanana jinyaruba jinu jandikirwe ku ba:su, banu bari Damasiko, ningenda okujira banu bari:yo, ba:je Yerusalemi baboyerwe korereki babone intambara.
ACT.22.6	Mbe anu nariga nicaribata okureberera Damasiko, uti mwiyangwe, ni:furwa obweru bwafu mbuso:ka mu rwire nibunse:ka:nira nibunsingira. 
ACT.22.7	Ningwa a:si, ninungwa oburaka nibwaika ati, ?Saulo, Saulo, niki cinu oukora nunya:sya anye? 
ACT.22.8	Anye niindura ati, ?Na:we:ga, Ratabugenyi? Nambwira ati, Nanye Yesu wa Najareti, unu awe ou:nya:sya. 
ACT.22.9	Banu bariga aamwi nanye nibarora obweru cimari, nawe batonguywe oburaka bwoyo ariga na:ika nanye, 
ACT.22.10	Nina:ika ati, ?Nje nikore kutiki, Ratabugenyi? Ratabugenyi nambwira ati, Imuka ugende Damasiko. Eyo niyo oujo:kubwirwa byone binu uragiriywe okukora. 
ACT.22.11	Nintamibwa okurora kurwa rikusyo ryo bweru buriya, nibangwata okuboko banu bariga aamwi nanye, ninkinga Damasiko.
ACT.22.12	Mbe ariga:rio omu:nu risi:na ryae Anania, unu ariga:ri mwiikanyibwa mu biragiro, nasimwa na Bayaudi bo:ne banu bariga be:kae eyo. 
ACT.22.13	Oyo nanyi:jako, nanyimereguruko nambwira ati, Mwana wa:su Saulo, niirore. Mu mwanya ogwo ao era ni:muraramira. 
ACT.22.14	Nambwira ati, Nyamuanga wa basaja akusorere umenye binu kenda, na ka umurore Omurenge:resi, no kungwa oburaka bunu obuso:ka mu kanwa kae. 
ACT.22.15	Okuba urabaga wo kumwimako ku ba:nu bo:ne ku binu wamarora no kungwa. 
ACT.22.16	?Kambe wori niki cinu cakuko:sya? Imuka ubatijibwe, wosye ebibi:bi byao, uririre risi:na rya Ratabugenyi.
ACT.22.17	Mbe wejire nasuba Yerusalemi, anu nariga ninsabwa mu yekaru, omwoyo gwani niguinduka nindora ebiroro. 
ACT.22.18	Nimurora nambwira ati, Yangua bwangwe, uso:ke mu Yerusalemi, okuba batari:kirisya ebyao ebyo kunyimako anye. 
ACT.22.19	Anye nina:ika ati, Ratabugenyi, bamenyere ati, nabataga banu bakwikirisyaga mwiboyero, nimbabuma mu mekofyanyisyo go:ne. 
ACT.22.20	Na ka manyinga ga Stefano unu ariga akwimireko, ao ge:tirwe, anye omwene nariga nimereguyu awo nini:kirisya e:twe, nindinda ebifwaro bya banu bamwitire. 
ACT.22.21	Omwene nambwira ati, So:ka:nu, okuba anye enija okukutuma kura ku bamaanga. 
ACT.22.22	Nibamutegeresya kukinga ku musango ogwo. Niwo niba:ikirira inguru niba:ika ati, Omu:nu wejabo unu aso:sibwe ku:si, okuba ate:ire kurama! 
ACT.22.23	Mbe anu ba:ikiriraga inguru no kwesa emyenda jebwe, no kutukumurira oruteri inguru, 
ACT.22.24	Niwo Omukuru wa basirikare naragirira okumwingisya mu rusonjo, na:ika ati, bamusanye na ji:sanyu, bamubu:sirisye korereki amenye cinu camwendera okukora nibamuyombeganira kutyo. 
ACT.22.25	Wejire bamuboya jikoba, Paulo nabu:sya Omukuru wa rigana unu ariga amwimereguyuko yei ati, ?Kutaganyisye emwe okubuma omu:nu unu ari Murumi, ke:nu acari kuramurwa? 
ACT.22.26	Omukuru wa rigana wejire ongwa ebyo, nagenda ku mukuru webwe, namubu:sya na:ika ati, ?Owenda kukora kutiki, okuba omu:nu unu ni Murumi. 
ACT.22.27	Omukuru uyo namuja:ko namubu:sya ati, Mbwira, ?awe uri Murumi? Na:ika ati, Yee. 
ACT.22.28	Omukuru uyo naindura ati, Anye Oburumi bunu nabugurire na mpirya nyafu. Paulo namubwira ati, Nawe anye nimwo ne:buriywe. 
ACT.22.29	Mbe aonao banu bariga nibenda okumubu:sirisya nibaso:kao nibamusiga. Omukuru uyo one no:baya ejire amenya ati, ni Murumi, okuba amuboyere. 
ACT.22.30	Mbe nawe mwejo, ariga endere okumenya kisi cinu camakora nibamubu:ra, namusurumura, naragirira abagabisi abakuru ne ci:na co:ne be:kofyanye, namutebesya Paulo namuta imbere yebwe.
ACT.23.1	Paulo nabarore:rera nekeneke abe ci:na, na:ika ati, Bamura ba:su, anye eni:rengereraga no mutima gwone ogwe kisi imbere ya Nyamuanga kukinga na rero kutya. 
ACT.23.2	Omugabisi Omukuru, niwe Anania, naragarira banu bariga bamwimereguyuko yei bamubume omunwa. 
ACT.23.3	Mbe niwo Paulo namubwira ati, Nyamuanga arikubuma, awe indugu inu iorerweko orura. ?Awe winyanjire okundamura rwe biragiro kutyo biri, ke:nu oubwira aba:nu okumbuma ke:nu ebira:giro biremere? 
ACT.23.4	Banu bariga bamwimereguyuko, niba:ika ati, ?Awe oufuma omugabisi omukuru wa Nyamuanga? 
ACT.23.5	Paulo na:ika ati, Ba:na ba:su, nari nitakumenya ati, niwe omugabisi Omukuru, okuba byandikirwe ati,
ACT.23.5	Utaja kwaikira kubi:bi Omukuru wa ba:nu bao.
ACT.23.6	Nawe Paulo wejire amenya ati, abandi abe ci:na ni Basadukayo na bandi ni Bafarisayo, na:ikirira inguru mu ci:na ati, Bamura ba:su, anye ndi Mufarisayo mwana wa Bafarisayo. Eniramurwa kurwo kwiikanya kwo busu:ko bwa bafu:ye. 
ACT.23.7	Wejire a:ika kutyo, ni:bao inyombo mu Bafarisayo na Basadukayo, ecise nica:ukana. 
ACT.23.8	Okuba Abasadukayo aba:ikaga ati kutario kusu:ka, nakabee ari maraika, nakabee guri mwoyo, nawe Abafarisayo aba:ika ati ebyo byone birio. 
ACT.23.9	Nikubao okuyomba kwafu. Abandiki abandi aba ku Bafarisayo nibe:mereguru, nibamubambarira niba:ika ati, Citakumubonako cikayo omu:nu unu. ?Ka jebibe kutiki, araba omwoyo gwaikire nage amwi maraika? Citaja kurwana na Nyamuanga. 
ACT.23.10	Wejire inyombo yafura, Omukuru wa basirikare no:bairisya Paulo ati, abajo:ku-mutaburana, naragirira abasirikare batebere bamunyugumbure mu maboko gebwe, bamusire mu rusonjo.
ACT.23.11	Mbe mu ngeta eyo Ratabugenyi namwimereguruko na:ika ati, Simbi:ra Omwoyo, Paulo, okuba rwa kutyo wanyimireko mu Yerusalemi, nikwo kutyo kukwiire okunyimako mu Rumi one.
ACT.23.12	Wejire bwaca, Abayaudi nibaragana, nibe:raira niba:ika ati, citakurya amwi kunywa tari cikamara okwita Paulo. 
ACT.23.13	Banu be:raiye kutyo bariga basagire makumi gana. 
ACT.23.14	Abo nibaja ku bagabisi abakuru na bakaruka, niba:ika ati, Ce:fumirisisye ne cirairo obutarabako ka:nu tari cikamara okwita Paulo. 
ACT.23.15	Mbe wori emwe na be ci:na jemubwire Omukuru wa basirikare amutebesye aje kwimwe muri ati omwenda kumubu:sirisya ebyae kisikisi. Neswe eciba cimaririye okumwita acari kufugera.
ACT.23.16	Nawe omwiwa wa Paulo nongwa ebyo kwiteganira okwo, naja nengira mu rusonjo, nabwira Paulo. 
ACT.23.17	Paulo nabirikirao umwi ku bakuru ba basirikare egana, na:ika ati, Numusire omumura unu ku mukuru, okuba ari ne byo kumubwira. 
ACT.23.18	Mbe oyo namusira namure:ta ku mukuru uyo, na:ika ati, Paulo omuboywa ambirikira, nenda nikure:tere omumura unu, ari ne byo kukubwira. 
ACT.23.19	Omukuru uyo namugwata okuboko namwicundya ku mbari, namubu:sya ati, ?Niki cinu unaco eco kumbwira? 
ACT.23.20	Na:ika ati, Abayaudi baromere gumwi okukusabwa utebesye Paulo mu ci:na mutondo, babe uti abenda kumubu:sya ebyae kisikisi. 
ACT.23.21	Mbe awe wasiga kube:kirisya, okuba aba:nu abo basagire makumi gana bamwiteganiye, banu be:fumirisisye obutarya amwi kunywa tari bamare okumwita. Woryanu abene bamaririye, barindiriye omurago kwawe. 
ACT.23.22	Mbe Omukuru uyo namukomeresya omumura ati, Wasiga kubwira mu:nu binu wambwira.
ACT.23.23	Nabirikirao bakuru babiri, na:ika ati, Mwira:be abasirikare magana gabiri, na ba ku farasi makumi gata:nu na gabiri, na ba macumu magana gabiri, abo kugenda Kaisaria mu saa esatu ja mu ngeta. 
ACT.23.24	Nababwira okwira:ba jisikiri, bari:nye:ko Paulo bamusire ku Feliki omusi:ba kwa bwanabwana.
ACT.23.25	Nandika inyaruba ati, 
ACT.23.26	Anye Kulaudio Lusia nakuke:sya awe Feliki omusi:ba owe cibaro muno. 
ACT.23.27	Omu:nu unu agwatirwe Abayaudi, mbe wejire benda okumwita, ningenda na basirikare ni:mukisya, wejire namenya ati, ni Murumi. 
ACT.23.28	Wejire nenda okumenya kisi cinu ecikora nibamubu:ra, ni:musira mu ci:na cebwe. 
ACT.23.29	Nindora ati abamubu:ra emisango ja mu biragiro byebwe, nawe baburirwe omusango gwone gunu gwiire e:twe nakabee kuri kuboywa. 
ACT.23.30	Wejire nabwirwa ati, bagutu-si:sye a:si, aonao ni:mutuma kwawe, nindagirira banu abamubu:ra baje bamubu:rire kwawe. Ubeo kwa bwana. 
ACT.23.31	Mbe abasirikare nibagega Paulo rwa kutyo baragiriywe, nibamusira mu ngeta kukinga Antipatiri. 
ACT.23.32	Nawe mwejo abandi nibasuba nibasiga aba ku farasi bagende nage, abene nibasuba mu rusonjo. 
ACT.23.33	Abo wejire bakinga Kaisaria, nibayana omusi:ba inyaruba, nibata Paulo imbere yae. 
ACT.23.34	Wejire amara okusoma inyaruba, nabu:sya ati, ni wende ca:ro ki. Nibamubwira ati, ni wa Kilikia. 
ACT.23.35	Na:ika ati, Nakakutegeresye byone, kabe baka:je banu abakubu:ra. Naragirira arindwe mwiromero rya Erode.
ACT.24.1	Wejire jaturao siku ita:nu, omugabisi Omukuru Anania natebera aamwi na bakaruka abandi no mwaiki risi:na ryae Teritulo. Abo nibe:resya omusi:ba ebyo abamubu:ra Paulo. 
ACT.24.2	Teritulo wejire abirikirwa, namba okumubuma, na:ika ati, Awe Feliki owe cibaro, eswe ecibona omurembe muno kwawe, ka binu byabiyaga mwiyanga ryeswe wabikoraga kisi kurwo kurinda kwao. 
ACT.24.3	Kwecikora nicikonderwa wo:ne wo:ne no kusi:ma kwafu kusiku. 
ACT.24.4	Nawe nitakwenda kukunya:sya muno, enikuremberesya ucungwe kurwo bwira bwao. 
ACT.24.5	Okuba cabwene omu:nu unu ni murangirangi, kasokanya mu Bayaudi bo:ne aba mu ca:ro co:ne, ka ni mutangasya mukuru wa banu abatogwa Abanajareti. 
ACT.24.6	Aregejere okujabiasya iyekaru, nicimugwata, [nicenda okumuramura rwe biragiro byeswe kutyo biri. 
ACT.24.7	Nawe Lusia Omukuru wa basirikare na:ja namuso:sya mu maboko geswe na managa ma:fu. 
ACT.24.8	Naragirira banu abamubu:ra baje kwawe.] Awe omwene ukamubu:siri-sya, outura okumenya binu byone ecimubu:ra eswe. 
ACT.24.9	Na Bayaudi one nibamubu:ra, niba:ika ati, nikwo kutyo biri.
ACT.24.10	Mbe omusi:ba ejire amusomeresya no kuboko ati a:ike, Paulo naindura ati, Eniroma kwawe no mwoyo gusi:ri:kire, okuba nimenyere ati, uri muramusi wa rianga rinu myaka myafu, 
ACT.24.11	Outura okumenya ati, jicari kuturao siku ikumi ne:biri kuso:ka anu narinyire Yerusalemi okuramya. 
ACT.24.12	Batansangire mu yekaru nimbambara na mu:nu amwi niyogya cise, nakabee ari mu mekofyanyisyo, nakabee ari mu musi. 
ACT.24.13	Amwi batakutura kukomeresya binu abambu:ra woryanu. 
ACT.24.14	Nawe eni:gamba kwawe ati, Enikorera Nyamuanga wa basaja mu Njira inu abatoga ya be:kotya, nini:kirisya byone binu byandikirwe mu bira:giro na mu baragi. 
ACT.24.15	Ndi no kwiikanya ku Nyamuanga, rwa bene one kutyo abe:ikanya, ati, kuribao okusu:ka kwa barenge:resi na banu batari barenge:resi. 
ACT.24.16	Eni:kome:sya mwibyo nibega no mutima gunu gutariko esoro imbere ya Nyamuanga na ba:nu siku jo:ne. 
ACT.24.17	Mbe emyaka wejire jaturao myafu, nini:ja okure:tera aba rianga ryasu ebiyanwa ne byo kuso:sya. 
ACT.24.18	Anu nariga nicakora ebyo, Abayaudi abandi banu baso:kere Asia nibansanga ne:si:bwe mu yekaru, nitari na cise nakabee iri njogere. 
ACT.24.19	Abo be:ire okubao anu bambu:re araba bari ne cigambo kwanye. 
ACT.24.20	Amwi aba:nu banu ba:ike abene ecikayo cinu babwene runu anye ne:mereguyu mu cirwaji, 
ACT.24.21	Tari kurwo buraka bunu na:ikiriye inguru nibe:mereguyumo ati, Kurwo kusu:ka kwa bafu:ye nikwo omundamura rero rinu.
ACT.24.22	Nawe Feliki nabako:syao okuba ariga amenyere kisikisi ebya Injira eyo, na:ika ati, Ariba atebera Lusia Omukuru wa basirikare, niwo ndibutura eci:na cemwe. 
ACT.24.23	Naragirira Omukuru wa basirikare egana amurinde, no kumuyana omwanya, asige kuingirira abasa:ni bae okumufurubendera amwi kumu:jako.
ACT.24.24	Nawe jisiku jejire jaturao, Feliki na:ja no mugasi wae Durusila, unu ariga:ri Muyaudigasi, nabirikira Paulo, namutegeresya ebyo kwikirisya Yesu Kristo. 
ACT.24.25	Wejire amutondera ebyo burengeresi, nebyo kwibaririra nebya intambara inu eyendo:ku:ja, mbe Feliki no:baya, naindura ati, Wori nugende. Ariba nabona omwanya ndikubirikira. 
ACT.24.26	Ariga e:ikanyisye Paulo amuyane jimpirya. Kwakorere namubirikiraga kwiya ka:fu ba:ikane nage. 
ACT.24.27	Nawe jejire jawa myaka ebiri, Porikio Fesito na:ja mu cibaro ca Feliki. Mbe Feliki nasiga Paulo aboyerwe, okuba ariga endere Abayaudi bamusi:me.
ACT.25.1	Mbe Fesito ejire akinga mu ca:ro, nijiturao siku isatu, niwo naso:ka mu Kaisaria narinya Yerusalemi. 
ACT.25.2	Abagabisi abakuru na ba:nu be cibaro mu Bayaudi, nibamweresya ebya Paulo, nibamuremberesya, 
ACT.25.3	Nibenda abajirire obwira, atume aba:nu bamure:te Paulo Yerusalemi, korereki bamwiteganire mu njira bamwite. 
ACT.25.4	Nawe Fesito naindura ati, Paulo karindirwa Kaisaria, nawe orwani one rwaiye okuja:yo. 
ACT.25.5	Na:ika ati, Mbe abakuru bemwe batebere aamwi nanye, bamubu:rire eyo, araba guriwo musango ku mumura oyo.
ACT.25.6	Wejire amarayo siku jitasagiriye eta:nu ne:satu amwi ikumi, natebera Kaisaria. Mwejo nenyanja ku citebe co kuramurirako, naragirira bare:te Paulo. 
ACT.25.7	Wejire akinga, Abayaudi banu baso:kere Yerusalemi nibe:mere-guru bamusingiye, nibamubu:ra Paulo byafu na bisito, binu byabatamisye okweresya ati, ni bya cimari. 
ACT.25.8	Nawe Paulo ne:bambarira ati, Nicariga kukaira ebiragiro bya Bayaudi, nakabee iri yekaru, nakabee ari Kaisari. 
ACT.25.9	Nawe Fesito, okuba ariga endere okukondisya Abayaudi, naindura Paulo na:ika ati, ?Owikirisya okugenda Yerusalemi uramurirweyo imbere yani ku bigambo binu?
ACT.25.10	Nawe Paulo na:ika ati, Anye nimereguyu imbere ye citebe ca Kaisari eco kuramurira, anu ni:ire okuramurirwa. Nicariga kukaira Abayaudi, rwawe kutyo umenyere kisiki:si. 
ACT.25.11	Araba nakaire, amwi nakorere cinu cinyiire okufwa, mbe nitakurema kufwa. Nawe araba binu abambu:ra bitari bya cimari, mbe atariwo mu:nu unu katura okuntu:ra mu maboko gebwe. Anye enenda biromwe rindi ku Kaisari. 
ACT.25.12	Mbe Fesito, ejire amara okurwaja na be ci:na, naindura ati, Okuba owenda okuramurwa na Kaisari mbe urigenda ku Kaisari.
ACT.25.13	Mbe wejire jaturao jisiku, omukama Agiripa nakinga Kaisaria aamwi na Bereniki, nibake:sya Fesito. 
ACT.25.14	Wejire bako:rao siku nyafu, Fesito namutondera omukama ebya Paulo, na:ika ati, Ariwo mu:nu anu unu Feliki asigire aboyerwe. 
ACT.25.15	Anu nariga niri mu Yerusalemi, Abagabisi abakuru na bakaruka ba Bayaudi nibambwira ebyae, nibenda nimuramure. 
ACT.25.16	Nimbaindura ati, Jitari ntungwa ja Barumi okuramura omu:nu, ke:nu unu abu:rirwe atende kubonana na banu bamubu:rire, abe no mwanya gwo kwibambarira mu binu abamubu:ra. 
ACT.25.17	Mbe wejire be:kofyanyisya anu, nitako:rere na katyari, nawe ku rusiku rwa kabiri niniyanja ku citebe co kuramurirako, nindagirira okure:ta omunu:yo. 
ACT.25.18	Wejire be:mereguru banu abamubu:ra, batamubu:rire musango gwone mubi:bi rwa kutyo nariga nini:ganirisya. 
ACT.25.19	Nawe bamubu:rire emisango ja mu dini yebwe, ne byo mu:nu undi Yesu, unu afu:ye, unu Paulo a:ikireko ati, ni muanga. 
ACT.25.20	Anye ne:tima:tire ku bigambo byejabo ebyo, ni:mubu:sya ati, ?Owikirisya okuja Yerusalemi okuramurirwa eyo ku bigambo binu? 
ACT.25.21	Nawe Paulo ejire enda okurindwa aramurwe na Augusito, nindagirira bamurinde kukinga runu ndimutuma ku Kaisari. 
ACT.25.22	Agiripa nabwira Fesito ati, Anye one enenda okutegeresya omunu:yo. Na:ika ati, Mutondo wakamutegeresye.
ACT.25.23	Mbe mwejo Agiripa na Bereniki niba:ja na makanyo bafwae cikama, nibengira anu abategeresisya ebi:na, aamwi na basirikare abakuru na beci:bure aba mu musi, niwo Fesito naragirira bare:te Paulo. 
ACT.25.24	Fesito na:ika ati, Awe omukama Agiripa nemwe bo:ne banu muri anu aamwi neswe, omurora omu:nu unu ecise co:ne eca Bayaudi bandemberesyaga mu Yerusalemi na anu, niba:ikirira inguru ati, Ate:ire kuba muanga. 
ACT.25.25	Nawe anye nitabwene musango gwone gunu akorere gunu gwiire okumwita. Nawe omwene ejire enda okuramurwa na Augusito, ninkararira okumutumayo. 
ACT.25.26	Nitakumubonako musango gwa kumasya gwo kumwandikira ratabugenyi. Kwenikora ni:mure:ta imbere yao awe omukama Agiripa, korereki nibe ne co kwandika, araba camara okumubu:sirisya ebyae. 
ACT.25.27	Okuba enirora ati, ni bumu:mu okutuma omuboywa, ke:nu ute:resisye cikayo cae cinu abamubu:ra.
ACT.26.1	Agiripa nabwira Paulo ati, We:kirisibwa obwaika ebyao. Mbe niwo Paulo nagorora okuboko na:ika ebyae ati, 
ACT.26.2	Awe omukama Agiripa, enikonderwa okuroma ebyani imbere yao rero ku bigambo binu byone Abayaudi abambu:ra. 
ACT.26.3	Enikonderwa muno okuba awe umenyere jintungwa na jimamba jo:ne jinu jiri mu Bayaudi. Kwenikora ninkuremberesya, wigumirisye okuntegeresya.
ACT.26.4	Mbe Abayaudi bo:ne bamenyere jintungwa jani kuso:ka mu buto:to bwani, kutyo nambire okukoraga mu Yerusalemi mwiyanga ryasu. 
ACT.26.5	Banu bakenda okwaika, bamenyere kuso:ka kara ati, nariga ndi Mufarisayo kurwo kuru:ba oruba:ra orukomee koco koco orwa idini yeswe. 
ACT.26.6	Woryanu nimereguyu okuramurwa kurwo kwiikanya kunu Nyamuanga aragire ku basaja. 
ACT.26.7	Nikwo okwiikanya kunu jiŋanda jeswe ekumi ne:biri abe:ikanyaga okukingako, nibakome:raga okukorera Nyamuanga mu mwisi na mu ngeta. Mbe kurwo kwiikanya okwo Abayaudi nikwo abambu:ra. Nikwo kutyo, omukama. 
ACT.26.8	?Niki cinu ecikora nimwiganirisya ati, ni cigambo cinu citakwikirisibwa Nyamuanga okusu:rura bafu:ye?
ACT.26.9	Ni cimari anye omwene ne:ganirisyaga ati, kunyiire okukoraga emisango myafu jinu ejiyajana na risi:na rya Yesu Munajareti, 
ACT.26.10	Ninkoraga kutyo mu Yerusalemi, nimboyaga abe:ru ba:fu mwiboyero okuba nariga nayabirwe amanaga ku bagabisi abakuru. Ka anu be:tirwe, anye nini:kirisya ati be:twe. 
ACT.26.11	Ka nimbatongeraga kwiya ka:fu mu mekofyanyisyo go:ne, nimbasinyirisyaga okufuma. Nimbabiirirwa muno muno, nimbanyasyaga nindobosya mu misi je bugenyi.
ACT.26.12	Mbe anu nariga nicakora ebyo, ningenda Damasiko, ndina managa ne bira:giro binu byaso:kere ku bagabisi abakuru. 
ACT.26.13	Mbe omukama, nariga mu njira mwiyangwe, nindora obweru bunu bwaso:kere mu rwire bukirire okuse:ka:na kwa risu:ba, niburabangirya nibusingira anye na banu bariga mbaribata nanye. 
ACT.26.14	Nicigwa a:si bo:ne, ninungwa oburaka nibwaika nanye mu nyaika ye Cieburania ati, Saulo, Saulo? niki cinu oukora nunya:sya anye? Ni kukomee awe okubara omugere ku migera. 
ACT.26.15	Anye nina:ika ati, ?Na:we:ga, Ratabugenyi? Ratabugenyi na:ika ati, Nanye Yesu unu awe ou:nya:sya. 
ACT.26.16	Nawe imuka wimereguru, okuba nikwo nakora ninkusoromokera korereki nikwaure ubega mukosi no wo kwimako ku binu warora, na kwibyo ndakusoromokeragamo. 
ACT.26.17	Ndakukisyaga mu ba:nu na mu bamaanga, eyo ndakutumaga. 
ACT.26.18	Korereki wigure ame:so gebwe, baso:ke mu cisu:te baindukire obweru, baso:ke mu managa ga Syetani baindukire Nyamuanga, korereki bayabwe okwiswaririrwa ebibi:bi no mwandu mu banu be:sibwe kurwo kunyikirisya anye.
ACT.26.19	Mbe omukama Agiripa, nitaremere kworobera ebiroro binu byaso:kere mu rwire. 
ACT.26.20	Nawe nambiye ku bende Damasiko, nimbasimurira na ba mu Yerusalemi, ne ca:ro co:ne eca Buyaudi, nindobosya ku bamaanga, ati, bate baindukire Nyamuanga, bakorega ebikorwa binu bi:ire okuta. 
ACT.26.21	Kwobakorere Abayaudi nibangwata mu yekaru, nibenda okunyita. 
ACT.26.22	Mbe okuba nasakirwaga na Nyamuanga na kukinga rero rinu, kwenikora nini:mereguru nimbabwira abato:to na bakuru, nitakwaika musango gundi, tari jinu abaragi na Musa baragire kutyo jiriba. 
ACT.26.23	Ati kumwiire Kristo okunya:sibwa, no kutangata okusu:ka mu bafu:ye korereki e:resye aba:nu na bamaanga obweru. 
ACT.26.24	Anu ariga aca:ika kutyo mbe Fesito na:ika na buraka bunene ati, Paulo, si wasara. Okusoma kwafu kwakusasi:sye. 
ACT.26.25	Nawe Paulo na:ika ati, Nitasarire, awe Fesito owe cibaro, nawe enaika ebye cimari nebyo bwenge buku:miye. 
ACT.26.26	Okuba omukama unu enaikira imbere yae no buba:si, niwe amenyere emisango jinu, okuba nimenyere ati, emisango ejo jitabisirwe ku mwene na gumwi, okuba ebyo bitakoreywe ku mbari. 
ACT.26.27	Mbe omukama Agiripa, ?Owikirisya abaragi? Nimenyere ati owikirisya. 
ACT.26.28	Agiripa nabwira Paulo ati, Mu bigambo bito:to owenda okunkora Mukristo. 
ACT.26.29	Paulo na:ika ati, Enisabwa Nyamuanga ati, mu bito:to amwi mu byafu, tari awe era, nawe na bo:ne banu abanyungwa rero babe rwanye, tari okuboywa kunu. 
ACT.26.30	Ejire amara okwaika ebyo, omukama ne:muka aamwi no musi:ba na Bereniki na banu bariga benyanjire aamwi nabo. 
ACT.26.31	Wejire be:yaura, niba:ikana abene:ra, niba:ika ati, Omu:nu unu atakorere cinu ci:ire okumwita nakabee kuri kumuboya. 
ACT.26.32	Agiripa nabwira Fesito ati, Omu:nu unu ari e:ire okusurumurwa, aja atendere okuramurwa na Kaisari.
ACT.27.1	Mbe wejire batema eci:na ati, cieme amatanga okuja Italia, nibatu:ra Paulo na baboywa abandi ku mukuru wa basirikare rigana, risi:na ryae Julio, wa rise:mu:ta rya Augusito. 
ACT.27.2	Nicisyabara mu ngaraba yende Aduramutio, inu yariga myenda okuja ku mbarama ja Asia, niciema amatanga. Cariga na Arisitariko wende Tesalonika ya Makedonia. 
ACT.27.3	Mwejo nicigoba Sidoni. Julio nakorera Paulo ebya kisi, namwikirisisya okugenda ku basa:ni bae bamwigane. 
ACT.27.4	Niciema amatanga nicibarama ku mbarama ja Kupuro, okuba omuyaga gwariga gwe butwe. 
ACT.27.5	Wejire caitiŋana mu nyanja ya Kilikia na Pamufulia, nicigoba Mura ya Lukia. 
ACT.27.6	Eyo niyo Omukuru abwene ingaraba eyende Alekisanderia, ni:genda Italia, nacisyabasya mwiyo. 
ACT.27.7	Mbe nicigenda maramara siku nyafu, nicisomekana Kinido kwa mamba. Omuyaga wejire gwaciingirira, nicibarama ku mbarama ya Kerete, nicirore:rera Salimone. 
ACT.27.8	Nicibaramirako mamba, nicikinga anu atogwaga Ebigobo byo bwana, yei no musi gwa Lasea. 
ACT.27.9	Wejire jaturao siku nyafu, orugendo rwa mu nyanja nimba rwa masika, okuba jisiku jo kusara:rira jariga jaoeo. Paulo nabakabusya, 
ACT.27.10	Nababwira ati, Emwe bamura, enirora ati, kuribamo okuuta:ra no kufwirwamo kwafu, kutari kwe bi:nu na ingaraba:ra, nawe no buanga bweswe one. 
ACT.27.11	Nawe Omukuru wa basirikare rigana ne:kirisya ebyo mugofi ne byo mwene ngaraba, kukira ebyo Paulo a:ikire. 
ACT.27.12	Abandi ba:fu nibarwaja ati, ciso:keo, okuba ecigobo cariga citakondere okwisigamo kukinga jisiku jo muyaga jiwe, nibe:ganirisya ati, ecikinga Foniki korereki si:sige:yo. Nico ecigobo ca Kerete cinu cirore:ree mu murungu na mu siaga. 
ACT.27.13	Omuyaga gwa marimbe wejire gwaemba maramara, nibe:ganirisya ati babona rwa kutyo bariga bendere, nibe:ya risikyo nibatura yei yei na Kerete.
ACT.27.14	Nawe mu mwanya muto:to niguyemba omuyaga gwe ciure gunu ogutogwa Ikomaji, nigubuma ingaraba. 
ACT.27.15	Ingaraba wejire yatabwa, nitamibwa okwima mu muyaga, niciisiga, niciyeywa. 
ACT.27.16	Nici:rukirisya ku mbari ya kasinga kanu akatogwa Kilauda, nicinyaka muno okuboya ipanja. 
ACT.27.17	Wejire bamara okubukurura, nibagega jingoye jo kusakira nibaboya emwaro ingaraba, nibo:baya bataja kuyarira ku senyi ya inoto, nibaemurura amatanga, nibayeywayeywa. 
ACT.27.18	Mwejo, wejire canyaka muno no muyaga, nibe:sa impu:rwa. 
ACT.27.19	Na ku rusiku rwa kasatu, nice:sa ebi:nu bya mu ngaraba na maboko geswe abene. 
ACT.27.20	Nawe risu:ba na jinjota anu bitabonekaga mu mwanya gwa siku nyafu, mbe okwiikanya kwone kwo kukira kweswe nikuwao.
ACT.27.21	Okuba cariga camarire siku nyafu kurya uri, Paulo nemereguru aagati yebwe, na:ika ati, Bamura, kwariga kube:ire okunyungwa, cija citaso:kere Kerete, citakabwene okuuta:ra kunu no kufwirwamo kunu. 
ACT.27.22	Nawe woryanu enibabwira ati, musimbi:re emyoyo, okuba atakufwa mu:nu na umwi mwimwe, tari ingaraba:ra. 
ACT.27.23	Okuba mu ngeta ya rero maraika wa Nyamuanga, unu anye ndi wae ka niwe unu enikorera, mbe ari anyimereguyuko, 
ACT.27.24	Na:ika ati, Uto:bayaga, Paulo, okuba kukwiire okwimereguru imbere ya Kaisari. Mbe rora, Nyamuanga akuyae bo:ne banu abagenda aamwi na:we. 
ACT.27.25	Mbe musi:ri:ke, bamura, okuba eni:kirisya Nyamuanaga ati, ebi:jo:kuba kutyo ambwira. 
ACT.27.26	Nawe ni busi busi ce:swe kwisinga.
ACT.27.27	Nawe mu ngeta yo rusiku rwa rikumi na kana niciyeywa ncisirwa ei nei mu nyanja ya Aduria. Mbe mu bwire agati abafugi nibe:togera ati, cafugee ku ca:ro. 
ACT.27.28	Nibarenga amanji nibabona bita makumi gabiri. Wejire cagenda kuto:to, nibarenga rindi, nibabona bita ekumi na bita:nu. 
ACT.27.29	Nibo:baya okuyarira ku mabui, nibe:sa masikyo gana ku:seji, nibenda ati, siga bwere. 
ACT.27.30	Abafugi wejire benda okwiruka mu ngaraba, nibe:sya ipanja mu nyanja, bari ati abenda kuja kwesa amasikyo ga ku rurimi. 
ACT.27.31	Paulo namubwira Omukuru wa basirikare ati, Banu bakaremo:kuba mu ngaraba, mutakutura kuona. 
ACT.27.32	Mbe abasirikare nibatemya jingoe ja ipanja, nibaita:tira nigenda.
ACT.27.33	Wejire bwayenjo:kuca, Paulo nabakomeresya bo:ne baryeko ebiryo, na:ika ati, Rero ni rusiku rwa ekumi na kana jinu mwarindiriragamo, musara:riye kuryako ka:nu uri. 
ACT.27.34	Kwenikora nimbakomeresya muryeko ebiryo, okuba ni byo mweruro gwemwe, okuba rutakubura rufwiri na rumwi orwa ku mitwe jemwe. 
ACT.27.35	Wejire amara okwaika kutyo nagega omukate, nasi:ma Nyamuanga imbere ya bo:ne nagumonyorako namba okurya. 
ACT.27.36	Bo:ne nibasimbi:ra emyoyo nibaryako ebiryo abene one. 
ACT.27.37	Banu cariga ciri mu ngaraba bo:ne carigamo magana gabiri na makumi gata:nu na gabiri na bata:nu na umwi (276). 
ACT.27.38	Wejire be:guta, nibayangura ingaraba, nibe:sa itanda ya ingano mu nyanja.
ACT.27.39	Wejire bwaca, nibaremo:menya eca:ro, nibarora rikonda rya isenyi, nibarwaja ati, araba ecitura, cisagure ingaraba omwo. 
ACT.27.40	Nibatemya amasikyo nibagasiga mu nyanja. Mu mwanya ogwo nibasurumura jingoe ja rigobero, nibaema ritanga rya imbere mu muyaga, nibairore:resya ku mwaro. 
ACT.27.41	Nawe wejire cakinga ku ngeji anu ejibonanira jinyanja ebiri, ingaraba niyarira, orurimi nirwisomeka niruruma nda. Nawe iseji ni:funika kurwa managa ga matuma. 
ACT.27.42	Abasirikare nibarwaja okwita ababoywa basiga kuuga bake:ruka. 
ACT.27.43	Nawe Omukuru wa basirikare ariga endere okuonya Paulo, nabaganya basige kukora rwa kutyo bendere. Naragirira banu bamenyere okuuga, bambe okwiyesa mu manji, bakinge ku ca:ro. 
ACT.27.44	Na bandi banu basigaeo, baugire ku:mero, na bandi ku bi:nu ebindi ebya ingaraba. Ndijei bo:ne nibakinga ku ca:ro kwa bwana-bwana.
ACT.28.1	Wejire caona, niwo nicimenya ati, risinga eritogwa Melita. 
ACT.28.2	Abe:nengo abo nibacikorera obwira bwafu butakubonwa kusiku, okuba bakumire omuriro, nibacikuma bo:ne kurwa iŋuba na imbeo. 
ACT.28.3	Mbe Paulo wejire akofya riganda rya jiŋwi, naritu:ra mu muriro, injoka niso:kamo kurwa ribirabira ryo muriro, ni:mwisingirira ku kuboko. 
ACT.28.4	Abe:nengo abo wejire barora injoka ye:nenere ku kuboko, niba:ikana abene:ra ati, Ni cimari omu:nu unu ni mwiti, norwo kutyo aona mu nyanja, orusima rutakumusiga abe muanga. 
ACT.28.5	Nawe omwene naisasamurira injoka mu muriro, atabwene buuta. 
ACT.28.6	Abo nibe:togera ati, riuta erijo:fumbura, amwi ke:fura nagwa nafwa. Nawe wejire barindirira muno nibarora ati, atabona buuta, nibaindura niba:ika ati, ni mungu.
ACT.28.7	Gariga gario yei ao amasambu go mukuru wa risinga eryo, risi:na ryae Pubilio. Oyo nacikuma, nacima:mya kisi siku isatu. 
ACT.28.8	Mbe, esemwene Pubilio ariga ama:mire arwae ebiri nasaya manyinga. Paulo nengira munu ariga:ri, nasabwa, namutako amaboko, namuosya. 
ACT.28.9	Wejire akora eco, na bandi one banu be:kae kwisinga banu bariga bari na marwara, niba:ja mbaosibwa. 
ACT.28.10	Abo nibaciyana ecibaro ca:fu. Wejire caso:kayo, nibaciikira binu cariga cikenere.
ACT.28.11	Wejire gaturao me:si gasatu niciso:kerayo mu ngaraba eyende Alekisanderia, inu yariga iri kwisinga eryo nirindirira jisiku jo muyaga jiwe. Ecibarikisyo cayo cariga ciri ati, Abamura ba:marongo. 
ACT.28.12	Nicigoba Sirakusa, nicimarayo siku isatu. 
ACT.28.13	Niciso:kayo, niciinda, nicikinga Regio. Nicimarao rusiku rumwi, omuyaga gwa marimbe niguyemba, na ku rusiku rwa kabiri nicigoba Putoli. 
ACT.28.14	Eyo niyo casangire aba:su nibaciremberesya cibe nabo siku ita:nu ne:biri. Nikwo kutyo nicikinga Rumi. 
ACT.28.15	Aba:su abende:yo bejire bongwa orukuma rweswe, niba:ja okuciramirira mwika:niro rya Apio, na ku Bisumbiro Ebisatu. Paulo wejire abarora, nasi:ma Nyamuanga, nasimbi:ra omwoyo. 
ACT.28.16	Wejire cengira mu Rumi, Paulo ne:kirisibwa okwikara enyere, aamwi no musirikare unu amurindaga.
ACT.28.17	Wejire je:ya siku isatu, nabirikira abakuru ba Bayaudi. Wejire be:kofyanya nababwira ati, Bamura ba:su, Anye norwo kutyo nitakaire ku ba:nu, nakabee ku ntungwa ja basaja, nawe bamboyere nibantu:ra mu maboko ga Barumi mu Yerusalemi. 
ACT.28.18	Abo wejire bamara okumbu:sirisya, nibenda okunsurumura, okuba batambweneko cifuno ca kunyita. 
ACT.28.19	Nawe Abayaudi wejire babambasyanya, nindora ni busibusi nisabwe okuramurwa na Kaisari, nawe tari ati ndi ne co kurega riyanga ryasu. 
ACT.28.20	Mbe kwonakora nimbabirikira, nibarore no kwaikana nemwe. Okuba niboyerwe na jinyoro jinu kurwo kwiikanya kwa Baisraeli. 
ACT.28.21	Abene nibamubwira ati, Eswe citendega kubona nyaruba ya bigambo byao okuso:ka mu Buyaudi, amwi ku ba:su banu be:jire, atario unu acibwiriye nakabee kuri kwaika musango mubi:bi kwawe. 
ACT.28.22	Nawe ecenda okungwa kwawe binu owiganirisya, okuba emisango jo kwiigisya kunu cimenyere ati okwaikwa kubi:bi wo:ne wo:ne.
ACT.28.23	Nibaragana nage orusiku. Mbe nibamu:jako ba:fu mu nyumba inu ariga e:kaemo. Nabatondera na:ika kisikisi ebyo bukama bwa Nyamuanga, nabatongerera mu bya Yesu kutyo byandikirwe mu biragiro bya Musa na mu baragi, kuso:kerera katondo ŋwaa ke:goro. 
ACT.28.24	Abandi nibe:kirisya cimari binu a:ikire, nawe abandi nibarema okwikirisya. 
ACT.28.25	Wejire barema okungwana abene:ra, nibagenda, Paulo wejire amara okwaika omusango gumwi ati, Mwoyo Mweru a:ikire kisi ku basaja wanyu mu muragi Isaya, 
ACT.28.26	Na:ika ati,
ACT.28.26	Genda ku ba:nu banu wa:ike ati,
ACT.28.26	Okungwa muryungwa nawe mutarisombo:kerwa.
ACT.28.26	Okurora murirora nawe mutari:te:ge:resya.
ACT.28.27	Okuba emitima ja ba:nu banu jasitoere,
ACT.28.27	Na matwi gebwe gatakungwa kisi,
ACT.28.27	Na me:so gebwe bagaongeresisye, korereki basige kurora na me:so gebwe no kungwa na matwi gebwe, no kusombo:kerwa ne mitima jebwe, no kuinduka, nanye nibaonye.
ACT.28.28	Mbe mumenye ati, omweruro gunu ogwa Nyamuanga ogusirwa mu ba:maanga. Abo nibo baryungwa. 
ACT.28.29	Wejire amara okwaika ebyo, Abayaudi nibagenda, nibabu:syanya muno abene:ra.
ACT.28.30	Paulo namarayo myaka ebiri mikobe, nao:syaga inyumba inu ariga e:kaemo, nakumaga bo:ne banu bamu:jagako. 
ACT.28.31	Nasimuraga ebyo bukama bwa Nyamuanga, ne:igisyaga ebya Ratabugenyi Yesu Kristo no buba:si bwafu, atario wa kumuganya.
ROM.1.1	Anye Paulo, omugaya wa Yesu Kristo, unu nabirikiywe okuba ntumwa, unu na:uywe okusimura Ebyobwana ebya Nyamuanga, 
ROM.1.2	Binu ariga aragire kara mu baragi mu Maandiko ame:ru, 
ROM.1.3	Nibyo ebigambo byo Mwana wae unu e:buywe mu rwiburo rwa Daudi mu mubiri, 
ROM.1.4	Unu mu mwoyo gwo bweru aburisibwe okuba Mwana wa Nyamuanga, kurwo kusu:ka mu bafu:ye, niwe Yesu Kristo Ratabugenyi. 
ROM.1.5	Ku mwene cayabirwe ecigongo no butumwa mwisi:na ryae, korereki ba mu maanga gome bo:robere okwikirisya. 
ROM.1.6	Mwabo emwe one murimo banu mwabirikiywe na Yesu Kristo. 
ROM.1.7	Enibandikira emwe bo:ne abende Rumi, banu mwenderwe na Nyamuanga, banu mwabirikiywe okuba be:ru. Ecigongo cibe kwimwe no murembe binu ebiso:ka ku Nyamuanga Rata na ku Ratabugenyi Yesu Kristo.
ROM.1.8	Okwamba enisi:ma Nyamuanga wani mu Yesu Kristo kubwemwe bo:ne, okuba okwikirisya kwemwe okwaikwa mu ca:ro come. 
ROM.1.9	Okuba Nyamuanga unu enikorera mu mwoyo gwani mu kwaika Ebyobwana ebyo Mwana wae, niwe kanyimako ati, eniba:ika emwe buto:sa, 
ROM.1.10	Eni:remberesya kusiku mu kusabwa kwani ati, nibone injira yo kubakingako mu mwanya gunu ogwiya, Nyamuanga akenda okunana ribando mu rugendo rwani. 
ROM.1.11	Okuba eniranga okubarora, korereki mbayane eciyanywa co mwoyo, korereki mukome:sibwe. 
ROM.1.12	Korereki cisi:ri:syanye anye nemwe, kurwo kwikirisya kwa bo:ne, okwemwe no kwani. 
ROM.1.13	Mbe, bama ba:su, nitakwenda muremo:kumenya ati, kwiya ka:fu nakarariraga okubaja:ko, korereki nibe na matwasyo kwimwe, rwa mu bamaanga abandi, nawe niingirirwa kukinga wori. 
ROM.1.14	Enitongwa Abagiriki na bamaanga. Enitongwa abenge na bafira. 
ROM.1.15	Kwenikora anye nimaririye okusimura Ebigambo byo bwana kwimwe banu muri Rumi one.
ROM.1.16	Okuba Ebigambo byo bwana bitakunswasya, okuba ni buinga bwa Nyamuanga bunu obure:ta omweruro ku mu:nu wo:ne unu ke:kirisya, okwambira ku Muyaudi na ku Mugiriki one. 
ROM.1.17	Okuba mwibyo oburenge:resi bwa Nyamuanga nimwo obubu:rikira bunu obusorka mu kwikirisya kukinga mu kwikirisya, rwa kutyo byandikirwe ati,
ROM.1.17	Omurengeresi arabaga muanga kurwo kwikirisya.
ROM.1.18	Okuba risungu rya Nyamuanga ryabu:risibwe okusorka mu rwire rinu eri:kira ku bunyatongwa bwone no bunyamusi bwone bwa ba:nu banu abaingirira ebye cimari mu bunyamusi bwebwe. 
ROM.1.19	Okuba ebya Nyamuanga binu ebimenyeka nibyo ebibonekera ku bene, okuba Nyamuanga niwe ababu:risisisye. 
ROM.1.20	Okuba ebyae binu bitakuboneka okuso:ka ku kubumba i:si, ebiboneka kata, nibimenyekera mu biyangwa byae, nibwo obuinga bwae bunu butakuwao na Bunyamuanga bwae, basige kuba no Musango gwo kuroma. 
ROM.1.21	Okuba bejire bamenya Nyamuanga, nibarema okumuyana ecibaro ca Bunyamuanga bwae, nakabee kuri kumusi:ma, nawe nibe:kuya kutyo era mu kwiganirisya kwebwe, emitima jebwe mifira nijikura ecisu:te. 
ROM.1.22	Wejire be:toga benge, ka nibafiriyara. 
ROM.1.23	Nibacu:sya ecibaro ca Nyamuanga unu atakubora, cisusanyibwe rwe co mu:nu unu kabora, na rwa jinyonyi, na rwa jityanyi, na rwa binu ebikurura. 
ROM.1.24	Kwakorere Nyamuanga nabasindika mu namba ye mitima jebwe baru:bega obujabi, no kunyamuranaga ecibaro ce mibiri jebwe. 
ROM.1.25	Okuba bainduye ebye cimari ebya Nyamuanga okuba byo rurimi, nibaramyaga no kukorera eciyangwa okukira Nyamuanga unu kasi:mwa kajanende. Amina. 
ROM.1.26	Kwakorere Nyamuanga nabasindika baru:be jinamba ja jiswaro, okuba abagasi bebwe one bacu:si:sye ebikorwa byo busimuka mu binu bitari bya busimuka. 
ROM.1.27	Na barume one kutyo, wejire basiga ecikorwa co mugasi eco busimuka, nibanambaarirana barumerume nibakora ebyo bite:ire, nibabona abene intambara inu yiire mu kubiya kwebwe. 
ROM.1.28	Mbe rwa kutyo baremere okuba na Nyamuanga mu me:ganirisyo gebwe, nikwo Nyamuanga nabasindika baru:be ame:ganirisyo ganu gabiire, bakore binu bite:ire. 
ROM.1.29	Be:juye oburangirangi bwone, no bumaya, no kurigira, no bunyamuke. Be:juye orwiso, no bwiti, no rwango, no burigerige, no kubiiriranwa, na baromi be biwewe, 
ROM.1.30	Na babeeresya, na banu ababiirirwa Nyamuanga, na be ce:mo na be cigundu, na batunu:ni, na bertemeki be bibi:bi, na banyatongwa be:busi bebwe, 
ROM.1.31	Na banyate:te:ge:resya, na barwita buragane, na banyatendana, na banyatafwira cigongo, 
ROM.1.32	Abo nakabee bamenyere okuramura kunu kwimire okwa Nyamuanga ati, banu abakora ebyo be:ire okufwa, okuba nakabee bamenyere, batakubikora era, nawe abe:kirisyanya na banu abakora ebyo.
ROM.2.1	Kwoukora utana rubamba:riro, awe mu:nu wo:ne unu ouramura oundi, okuba cinu ouramura owe:janyu, nico owiramura omwene, okuba na:we unu ouramura ka:we one nukora ebyo. 
ROM.2.2	Mbe cimenyere ati okuramura kwa Nyamuanga ni kwa cimari ku banu abakoraga ebyeja:bo ebyo. 
ROM.2.3	Awe mu:nu ruramura banu abakora ebyo ka na:we one nubikora, ?owiganirisya ati uriona mu kuramura kwa Nyamuanga? 
ROM.2.4	?Tere amwi ougaya obuni:bi bwo bwira bwae, no kwigumirisya kwae, no kurindirira kwae, si utakumenya ati, obwira bwa Nyamuanga obukurerta mu kuta? 
ROM.2.5	Nawe kurwo bukomee bwo mutima gwao gunu gutakuta, owibikira risungu rinu ririba ku rusiku rwa risungu na rwo kuswerura kwo kuramura kwa Nyamuanga okwo burengeresi. 
ROM.2.6	Unu arimuye:ra omu:nu Wo:ne rwe bikorwa byae kutyo byariga biri. 
ROM.2.7	Abo abe:gumirisya okukora ebyo bwana nibayenja rikusyo ne cibaro no bunyatafwa, nibo bariyanwa obuanga bwa kajanende. 
ROM.2.8	Nawe abo rwango na banyatongwa ebye cimari, nawe nibaru:ba ebyo bunyamusi, baribona obururu na risungu. 
ROM.2.9	Okunyasibwa no kurumwa biriba ku mwoyo gwo mu:nu wo:ne unu kakora obubi:bi, okwambira ku Muyaudi na ku Mugiriki one. 
ROM.2.10	Nawe rikusyo ne cibaro no murembe biriba ku mu:nu wo:ne unu kakora ebye kisi, okwambira ku Muyaudi na ku Mugiriki one. 
ROM.2.11	Okuba Nyamuanga atukusoro:ra. 
ROM.2.12	Okuba bo:ne banu banyamuraga batana biragiro, nibo barisimagira one batana biragiro. Na bo:ne banu banyamuraga barine biragiro, nibo baritemerwa eci:na ne biragiro. 
ROM.2.13	Okuba banu abongwa:ra ebiragiro batari barenge:resi imbere ya Nyamuanga, tari banu abakora ebye biragiro, nibo baribarirwa oburenge:resi. 
ROM.2.14	Okuba abamaanga banu batari na biragiro, wora bakora mu busimukwa ebye biragiro, abo nakabee batana biragiro, babee ne biragiro byebwe abene. 
ROM.2.15	Okuba abe:resya omurimu gwe biragiro mu mitima jebwe, emyoyo jebwe nijibabambarira, ame:ganirisyo gebwe nigababu:ra amwi kubemako. 
ROM.2.16	Ku rusiku rurya Nyamuanga ariramura ebyo bumbise bya ba:nu, kubwa Yesu Kristo, rwe Byobwana binu enaika kutyo biri.
ROM.2.17	Nawe awe unu outogwa Omuyaudi, unu wiyekekere ku biragiro, niwikuya ati ndina Nyamuanga, 
ROM.2.18	Ka umenyere binu kenda, nusomborkerwa ebyo bwana muno, okuba we:igisibwe mu biragiro, 
ROM.2.19	Ka:we owiganirisya omwene ati, ndi mutangasya wa baofu, ka ndi bweru bwa banu bari mu cisu:te, 
ROM.2.20	Owitoga omweresya wa bamumu no mwiigisya wa ba:na. Uri no bwenge ne cimari byo kurorerako, binu biri mu biragiro. 
ROM.2.21	Mbe awe unu owiigisya oundi, ?utakwiigira awe omwene? Awe unu owaika ati, Wasiga kwiba? nuwiba awe omwene? 
ROM.2.22	Awe nuwaika ati omu:nu ataja kuromera, ?Ka:we omwene nuromera. Awe unu utamangenwe ne bisusano, ?nuwiba ebya mu yekaru? 
ROM.2.23	Awe unu we:kuya mu biragiro, ?ounyamura ebiragiro nuswasya Nyamuanga? 
ROM.2.24	Okuba risi:na rya Nyamuanga erifumwa na bamaanga kubwemwe, rwa kutyo byandikirwe. 
ROM.2.25	Okuba ukagwata ebiragiro, okutendwa kurengere. Nawe ukaba munyamusi we biragiro, okutendwa kwao ouba uti utatendere. 
ROM.2.26	Mbe omuri:sya akagwata ebya mu biragiro, ?oburi:sya bwae butakubarwa kuba rutendo? 
ROM.2.27	Na unu atatendere mu busimuka, akaku:misya abiragiro, ?atariramura awe anu ounyamura ebiragiro, ke:nu una Maandiko no rutendo? 
ROM.2.28	Okuba Omuyaudi wa inguru era oyo atari Muyaudi, nakabee okutendwa kwo mubiri inguru era one kutari kutendwa. 
ROM.2.29	Nawe Omuyaudi wa munda oyo niwe Omuyaudi, no kutendwa kwe cimari ni kwa mu mutima, na kwa mu mwoyo, tari kwa mu nyuguta. Okukuibwa kwae kutakusorka mu ba:nu, tari ku Nyamuanga.
ROM.3.1	?Mbe Omuyaudi akirire abandi kutiki? ?Amwi okutendwa kukondere ki? 
ROM.3.2	Kukondere muno mu misango jo:ne. Okuba nibo bambire okukomeresibwa emisango ja Nyamuanga. 
ROM.3.3	?Ka mbe niki, bakaba bandi bate:kirisisye? ?Obute:kirisya bwebwe obuso:syao obwiikanyibwa bwa Nyamuanga? 
ROM.3.4	Na Katyari uri. Nawe Nyamuanga abega we cimari, nawe mu:nu wo:ne aboneke ari wa rurimi, rwa kutyo byandikirwe ati, Ube murengeresi mu kwaika kwao, ariba waramurwa ogwao gwere. 
ROM.3.5	Nawe obunyamusi bweswe bukabu:risya oburenge:resi bwa Nyamuanga, carike ki? ?Amwi ati, Nyamuanga kabiya okurena risungu? Enaika rwa ba:nu. 
ROM.3.6	Na katyari uri. Okuba bikaba kutyo, ?Nyamuanga ariramura ecaro kutiki? 
ROM.3.7	Nawe okumasya kwa Nyamuanga kukaba nikwongesya rikusyo ryae kurwo kubeya kwani, anye niki cinu ecikora nicaramurwa rwo mukai? 
ROM.3.8	?Kubaki citakukoraga bibi:bi korereki ebyo bwana bi:je, rwa kutyo abandi abacibeeresya ati, eca:ika kutyo? Itambara yebwe irengere.
ROM.3.9	?Angu kutiki? ?Ciri ba kisi kukira abandi? Na katyari uri. Okuba cambire okubabura Abayaudi na bamaanga ati, bo:ne batungirwe ebibi:bi. 
ROM.3.10	Rwa kutyo byandikirwe ati,
ROM.3.10	Atario murengerresi na umwi.
ROM.3.11	Atario unu asomborkeywe.
ROM.3.11	Atario unu kamuyenja Nyamuanga.
ROM.3.12	Borne be:kotere, baraborere bo:ne ewe.
ROM.3.12	Atario unu kakora ebye kisi na umwi.
ROM.3.13	Ebimiro byebwe ni fwa mururruke.
ROM.3.13	Ababeya na jindimi jebwe.
ROM.3.13	Obusungu bwa ji:miri buri munda ye minwa jebwe.
ROM.3.14	Mu kanwa kebwe be:juye amafumo no bururu.
ROM.3.15	Ebigere byebwe ni byangu okwita amanyinga.
ROM.3.16	Obunyamuke na jinyako biri mu njira jebwe.
ROM.3.17	Na injira yo murembe batamenyere.
ROM.3.18	Oku:baya Nyamuanga kutario mu me:so gebwe.
ROM.3.19	Mbe cimenyere ati, byone binu ebyaikwa mu biragiro, ebyaikwa kwabo batungirwe ebiragiro, korereki eminwa jo:ne jijibisibwe, ne ca:ro co:ne cirindirire okuramura kwa Nyamuanga. 
ROM.3.20	Okuba atario mu:nu wo:ne mu aribarirwa oburenge:resi imbere ya Nyamuanga kurwe bikorwa bye biragiro, okuba ebiragiro nibyo ebire:ta okumenya ebibi:bi.
ROM.3.21	Nawe ori oburenge:resi bwaburikire bunu butari bwa mu biragiro, bunu obwaikwa ne biragiro aamwi na baragi. 
ROM.3.22	Nibwo oburenge:resi bwa Nyamuanga, bunu obu:ja ku banu bo:ne abe:kirisya, kurwo kwikirisya Yesu Kristo. 
ROM.3.23	Okuba okutasyanya kutario, okuba bo:ne barakorere ebibi:bi, nibareba rikusyo rya Nyamuanga. 
ROM.3.24	Nibabarirwa oburenge:resi kutyo era mu cigongo cae, ku njira yo bucungusi bunu buri mu Yesu Kristo. 
ROM.3.25	Niwe Nyamuanga amuteeo okuba ngwatanya kurwa manyinga gae inu iriwo mu kwikirisya, korereki e:resye oburenge:resi bwae kurwo kurembekesya ebibi:bi binu byakorwaga kara, mu kwigumirisya kwa Nyamuanga. 
ROM.3.26	Korereki erresye oburenge:resi bwae mu mwanya gunu, ati, niwe Omurengerresi ka na Unu kayana oburenge:resi oyo kerkirisya Yesu. 
ROM.3.27	?Kambe okwikuya kuri a:ki? Kwigariywe aanja. ?Kurwe biragiro ki? Amwi ebye bikorwa? Uri! nawe kurwe biragiro byo kwikirisya. 
ROM.3.28	Kwecikora nicimenyegesya ati, omu:nu kabarirwa oburenge:resi kurwo kwikirisya atari mu bikorwa bye biragiro. 
ROM.3.29	?Angu, Nyamuanga ni wa Bayaudi era? ?Atari wa ba:maanga one? Yee, ni wa bamaanga one. 
ROM.3.30	Mbe araba Nyamuanga ni umwi era cimari, niwe aribabarira banu batendere oburenge:resi kurwo kwikirisya, na banu batatendere one aribabarira oburenge:resi kurwo kwikirisya okwo era. 
ROM.3.31	?Mbe, eciso:syao ebiragiro kurwo kwikirisya? Na katyari uri, nawe ecikome:sya ebiragiro.
ROM.4.1	?Mbe ca:ike ki saja Iburaimu niki cinu abwene mu mubiri? 
ROM.4.2	Okuba Iburaimu akabariywe oburenge:resi kurwe bikorwa byae, kumba arine co kwikuisya, nawe tari imbere ya Nyamuanga. 
ROM.4.3	Angu, binu byandikirwe ebyaika atiki? Ebyaika ati,
ROM.4.3	Iburaimu e:kirisisye Nyamuanga, nabarirwa oburenge:resi.
ROM.4.4	Nawe unu kakora emirimu, omuyero gwae gutakubarirwa mu cigongo, nawe nibanja. 
ROM.4.5	Nawe unu atakukora, nawe ne:kirisya Unu kababarira abakai oburenge:resi, omu:nu oyo okwikirisya kwae kabarirwa oburenge:resi. 
ROM.4.6	Rwa kutyo Daudi one ka:ika ribando ryo mu:nu unu Nyamuanga kabarira oburenge:resi bunu butari mu bikorwa, na:ika ati,
ROM.4.7	Bana ribando banu be:swaririywe ebikayo byebwe, na banu babisi:ywe ebibi:bi byebwe.
ROM.4.8	Ana ribando omu:nu unu Ratabugenyi atakumubarira bibi:bi.
ROM.4.9	?Mbe ribando eryo ni rya batende era, tere amwi na ba:nu batatendere one? Okuba eca:ika ati, Iburaimu abariywe oburenge:resi kurwo kwikirisya kwae. 
ROM.4.10	?Mbe abariywe atiki? ?Anu ariga atenderwe, tere amwi anu ariga acari kutendwa? Tari anu ariga atenderwe, nawe anu ariga acari kutendwa. 
ROM.4.11	Ayaywe ecibarikisyo co rutendo, cibe runyamo rwo burengeresi bunu bwaso:kere mu kwikirisya okwo ariga:nakwo anu ariga acari kutendwa, korereki abe saja wabo bo:ne banu abe:kirisya, nakabee batatenderwe, korereki nabo one babarirwe oburenge:resi. 
ROM.4.12	Ka abe saja wo rutendo atari wa banu batenderwe era, nawe ni saja wa banu abaribatira mu rugere rwo kwikirisya kwa saja Iburaimu, kunu arigainakwo anu ariga acari kutendwa.
ROM.4.13	Okuba Iburaimu ayabirwe omurago aamwi no rwiburo rwae ati, urirya ecaro come omwandu, nawe omurago ogwo gutari kurwe biragiro, nawe ni kurwo burengeresi bunu abwene kurwo kwikirisya. 
ROM.4.14	Okuba bakaba aba mu biragiro nibo mbarya omwandu, mbe okwikirisya ni kwa kutyo era, no murago one ngwa kutyo era. 
ROM.4.15	Kwo kuba ebiragiro ebijisya risungu, nawe bikaba ebiragiro bitario, ne bikayo bitario. 
ROM.4.16	Nikwo ebikora nibisorka mu kwikirisya, korereki bibega bye cigongo, omurago korereki gurume ku rwiburo rwone, tari ku ba mu biragiro era, nawe ku banu bari bo kwikirisya kwa Iburaimu, unu ari saja eswe bo:ne, rwa kutyo byandikirwe ati,
ROM.4.16	Nakukorere ube saja wa maanga ma:fu.
ROM.4.17	Omurago gurumire imbere ya Unu e:kirisisye niwe Nyamuanga, unu kabayana abafurye obuanga, natoga binu bitariwo uti biriwo. 
ROM.4.18	Iburaimu unu e:kirisisye okurindirira binu bitakurindirirwa, korereki abe saja wa maanga ma:fu, rwa kutyo byaikirwe ati,
ROM.4.18	Orwiburo rwao ruriba kutyo.
ROM.4.19	Ariga atarengaae mu kwikirisya, nakabee aterganirisisye mubiri gwae omwene ati gwafurye, okuba ariga amarire myaka uti egana, nakabee aterganirisisye kutyo Sara atacatura kwibura. 
ROM.4.20	Ariga atakwitimarta mu murago gwa Nyamuanga kurwo bute:kirisya, nawe nakome:ra mu kwikirisya, nakusya Nyamuanga. 
ROM.4.21	Ariga amenyere kata ati, binu Nyamuanga aragire, katura okubikora. 
ROM.4.22	Kubwo kwikirisya okwo nabarirwa oburenge:resi. 
ROM.4.23	Nawe binu byandikirwe ati, Nabubarirwa, bitandikirwe kubwae era, 
ROM.4.24	Nawe byandikirwe kubweswe one, banu abajo:kubarirwa kutyo, eswe banu eci:kirisya oyo asu:ruye Yesu Ratabugenyi mu bafu:ye, 
ROM.4.25	Unu aso:sibwe kurwe bikayo byeswe, nasururwa korereki cibarirwe oburenge:resi.
ROM.5.1	Okuba cabariywe oburenge:resi kurwo kwikirisya, kwecikora ciri no murembe ku Nyamuanga, kubwa Ratabugenyi Yesu Kristo. 
ROM.5.2	Ku Mwene ciri na injira, kurwo kwikirisya, eyo kukinga mu cigongo cinu cirmereguyumo, nicikonderwaga okuba ecirindirira rikusyo rya Nyamuanga. 
ROM.5.3	Amwi citakukonderwa kurwebyo era, nawe cikonderwega mu nyako one, okuba cimenyere ati, okunyaka okurema okwigumirisya, 
ROM.5.4	No kwigumirisya okure:ta okwikomeisya kwo mwoyo, no kwikome:sya kwo mwoyo okurema okwiikanya, 
ROM.5.5	No kwiikanya kutakujisya swaro, okuba okwenda kwa Nyamuanga okwitururwa mu mitima jeswe no Mwoyo Mweru unu cayabirwe, 
ROM.5.6	Okuba anu cariga citana managa, omwanya gwejire gweya, Kristo nacifwira eswe abanyamusi. 
ROM.5.7	Okuba ni cikomee omu:nu okufwira omurenge:resi, nawe araba ario unu ke:gumya okufwira omu:nu wo bwana. 
ROM.5.8	Nawe Nyamuanga ke:resya okwenda kwae kwiswe, okuba anu cariga cicari be bibi:bi, Kristo nacifwira. 
ROM.5.9	Mbe okuba cabariywe oburenge:resi kurwa manyinga gae, okukira muno cirionyibwa mwisungu. 
ROM.5.10	Okuba anu cariga cicari baremo, cagwatanyisibwe na Nyamuanga kurwo kufwa kwo Mwana wae, mbe okuba cagwatanyisibwe, okukira muno cirionyibwa no buanga bwae, 
ROM.5.11	Na bitari ebyo era, nawe ecikonderwa ku Nyamuanga kurwa Ratabugenyi Yesu Kristo. Mu Mwene nimwo eswe wori cagwatanyisibwe na Nyamuanga.
ROM.5.12	Rwa kutyo ebibi:bi byengiye mu ca:ro kubwo mu:nu umwi, no kufwa nikwingira kurwe bibi:bi, okufwa kwobwakorere nikuswira ku ba:nu bo:ne, okuba bo:ne ba:korere ebibi:bi. 
ROM.5.13	Okuba anu ebiragiro byariga bicari kubao, mbe ebibi:bi byariga birimo mu ca:ro, nawe ebibi:bi bitakubarwa bikaba ebiragiro bitario. 
ROM.5.14	Nawe okufwa kwatungire okuso:ka ku Adamu kukinga ku Musa, na ka kwabatungire abo batakorere bibi:bi binu ebisusana ne bya Adamu, unu niwe orususo rwa Unu kenda oku:ja.
ROM.5.15	Nawe eciyanwa ce cigongo citari rwe cikayo. Mbe kairaba ba:nu ba:fu bafuiye kurwe cikayo co umwi, mbe okukira muno ecigongo ca Nyamuanga cafurire ku ba:fu, aamwi ne ciyanwa ce cigongo co mu:nu umwi, niwe Yesu Kristo. 
ROM.5.16	Eciyanwa citariga rwo umwi kutyo anyamuye, okuba okuramurwa kwo umwi nikure:ta intambara, nawe eciyanwa ce cigongo nicire:ta oburenge:resi ku bikayo byafu. 
ROM.5.17	Okuba kubwo umwi araba okufwa kwatungire kubwo kugwa kwo mu:nu umwi, okukira muno, abo abayanwa obwafu bwe cigongo ne ciyanwa co burengeresi, baritungira mu buanga kubwo umwi, niwe Yesu Kristo. 
ROM.5.18	Mbe rwa kutyo abamu bo:ne baramuywe kurwe cikayo cimwi, nyaburiko kurwe cikorwa cimwi eco burengeresi, bo:ne bayabirwe oburenge:resi bwo buanga. 
ROM.5.19	Okuba kurwo butongwa bwo mu:nu oumwi bo:ne nikwo baberee be bibi:bi, nyaburiko kurwo kungwa kwo mu:nu oumwi ba:fu nikwo baribera barengeresi. 
ROM.5.20	Nawe ebiragiro byengiye korereki okukaya kufure. Nawe ebibi:bi wejire byafura, ecigongo niciongesya nicisagirira. 
ROM.5.21	Rwa kutyo ebibi:bi byatungire mu kufwa, nyaburiko ne cigongo one korereki citunge kurwo burengeresi, nicire:ta obuanga bwa kajanende kubwa Yesu Kristo Ratabugenyi.
ROM.6.1	?Mbe ka je ca:ike ki? ?Cikomere mu bibi:bi korereki ecigongo ciongesyega? 
ROM.6.2	Uri na katyari. ?Eswe banu cirafu:ye ku bibi:bi, je ciramemo rindi kutiki? 
ROM.6.3	Mutakumenya ati, eswe bo:ne banu cabatijibwe okwingira mu Kristo Yesu, cabatijibwe okwingira mu kufwa kwae? 
ROM.6.4	Mbe nicisirwa aamwi nage mu kubatijibwa kwo kwingira mu kufwa, korereki rwa Kristo kutyo asu:ru:ywe mu bafu:ye kurwa rikusyo rye Esemwene, nikwo kutyo eswe one ciribatega mu buanga buya:ya. 
ROM.6.5	Araba carumatanyibwe nage mu rususo rwo kufwa kwae, nyaburiko cirirumatanyibwa mu rususo rwo kusu:ruka kwae. 
ROM.6.6	Cimenyere ati, omu:nu weswe wa kara abambirwe aamwi nage ku musaraba, korereki omubiri gwe bibi:bi gusimagire, eswe cisige kuba bagaya be bibi:bi rindi. 
ROM.6.7	Okuba unu afu:ye asurumuywe mu bibi:bi. 
ROM.6.8	Nawe araba cafu:ye aamwi na Kristo, eci:kirisya ati ciriba baanga aamwi nage. 
ROM.6.9	Okuba cimenyere ati, Kristo arasu:rukire mu bafuiye, atarisuba kufwa rindi. Okufwa kutacamutungire. 
ROM.6.10	Okuba okufwa kunu afu:ye, afu:ye ku bibi:bi rumwi era. Nawe obuanga bunu anabwo wori, anabwo ku Nyamuanga. 
ROM.6.11	Nilwo kutyo emwe one mwibarega ati murafu:ye ku bibi:bi, nawe muri baanga ku Nyamuanga mu Kristo Yesu.
ROM.6.12	Mbe ebibi:bi bisigega okutunga emibiri jemwe jinu ejifwa, musige kungwa inamba yajo. 
ROM.6.13	Amwi mute:tegayo ŋingo jemwe ku bibi:bi jibe bikorero byo bunyamusi, nawe mwitegeyo ku Nyamuanga, rwa ba:nu abaanga banu basu:kire mu bafu:ye na jiŋingo jemwe mujitegeyo ku Nyamuanga jibe bikorero byo burengeresi. 
ROM.6.14	Okuba ebibi:bi bisigega okubatunga, okuba mutacatungirwe ne biragiro, tari cigongo. 
ROM.6.15	?Mbe cikorega ebibi:bi, kwo kuba citacatungirwe ne biragiro, tari cigongo ?Uri na katyari. 
ROM.6.16	?Mutakumenya ati, Muke:tegayo okuba bagaya bo mu:nu wo:ne, mbe muri bagaya bae unu omungwaga, bikaba biri bibi:bi muri bagaya babyo kukinga mu kufwa, amwi kukaba kuri kungwa muri bagaya bakwo kukinga mu burenge:resi. 
ROM.6.17	Nawe Nyamuanga asi:mwe, okuba mwariga bagaya be bibi:bi, nawe mworobee okwiigisya kunu mweigisibwe. 
ROM.6.18	Mbe mwasurumuywe mu bibi:bi nimuba bagaya bo burengeresi. 
ROM.6.19	Enaika rwa ba:nu kurwo burenga bwe mibiri jemwe, okuba rwa kutyo mwetegagayo jiŋingo jemwe mu bugaya ku bujabi na ku bwikote kukinga mu bwikote, nikwo kutyo wori mwitegeyo jiŋingo jemwe okuba bagaya ku burengeresi kukinga mu kwesibwa. 
ROM.6.20	Okuba anu mwariga muri bagaya be bibi:bi, mwariga musurumuywe ku burengeresi. 
ROM.6.21	?Mbe ni matwasyo ki ago mwabwene mu siku ejo? Mu misango ejo omuswasibwa wori, okuba obute:ro bwejo ni kufwa. 
ROM.6.22	Mbe nawe woryanu mukaba mwasurumuywe mu bibi:bi nimuba bagaya ba Nyamuanga, murina matwasyo gemwe kukinga mu kwesibwa, no butero bwendemo ni buanga bwa kajanende. 
ROM.6.23	Okuba omuyero gwe bibi:bi ni kufwa, nawe eciyanwa ca kutyo era eca Nyamuanga ni buanga bwa kajanende mu Kristo Yesu Ratabugenyi.
ROM.7.1	?Ba:na ba:su, si mutakumenya ati, ebiragiro ebitunga omu:nu acari muanga? Okuba enaika na banu bamenyere ebiragiro. 
ROM.7.2	Okuba omugasi unu atwaywe, ebiragiro bimuboyere ku murume wae acari muanga omurume. Nawe omurume wae akafwa, kasurumurwa mu ciragiro co murume. 
ROM.7.3	Mbe akaba no murume oundi, no murume wae acari muanga, katogwa omuromerwa. Nawe omurume wae akaba afu:ye, asurumuywe mu ciragiro eco, atakuba muromerwa, nakabee ari no murume oundi. 
ROM.7.4	Nyaburiko, ba:na ba:su, emwe one mwafu:ye ku biragiro kurwo mubiri gwa Kristo, mugwatanyibwe no undi niwe Oyo asu:rukire mu bafu:ye, korereki cimutwasisye Nyamuanga amatwasyo. 
ROM.7.5	Okuba anu cariga ciri mu byo mubiri, okurigira okubi:bi kunu kwarigao kurwe biragiro, kwakoraga mu ŋingo jeswe nicitwasya amatwasyo go kucisira mu kufwa. 
ROM.7.6	Nawe woryanu casurumuywe mu biragiro, okuba cafu:ye mwibyo byariga bicitungire, eswe korereki cikorega mu buya:ya bwo mwoyo, tari mu nyuguta rwa kara.
ROM.7.7	?Mbe ka je ca:ike ki? ?Ebiragiro ni bibi:bi? Uri na katyari. Nawe nitakamenyere bibi:bi tari biragiro. Okuba nitakamenyere kurigira, kumba ebiragiro bita:ikire ati, Utajaga kurigira. 
ROM.7.8	Mbe nawe ebibi:bi byabwene omwanya mu ciragiro eco, nibikora kurigira kwone mwanye. Okuba ebiragiro bikaba bitario, ebibi:bi bifu:ye. 
ROM.7.9	Nawe anye kara nariga muanga nitana biragiro. Nawe ebiragiro byejire byaja, ebibi:bi nibirabu:ka, anye ninfwa. 
ROM.7.10	Ne ciragiro cinu cariga co kure:ta obuanga, nindora kwanye ati, ecire:ta okufwa. 
ROM.7.11	Kwo kuba ebibi:bi, byejire byabona omwanya kurwe biragiro, nibimbe:beya nibinyita kubwe biragiro. 
ROM.7.12	Nikwo kutyo eciragiro ni ce:ru, ne biragiro ni byeru ne byo burengeresi ne byo bwana. 
ROM.7.13	?Mbe eco bwana caindukire kufwa kwanye? Na katyari uri. Nawe ebibi:bi byakorere mu ci:nu co bwana nibinde:tera okufwa, korereki bimenyeke ati ni bibi:bi, nibimenyeka kurwe biragiro ati ni bibi:bi binu bibiire muno.
ROM.7.14	Okuba cimenyere ati ebiragiro ni byo mwoyo, nawe anye ndi wo mubiri, naka:nirwe ningurwa ne bibi:bi. 
ROM.7.15	Okuba nitakumenya binu enikora. Okuba binu enenda tari nibyo enikora. Nawe binu ebinfururusya nibyo enikora. 
ROM.7.16	Nawe araba binu nitakwenda nibyo enikora, mbe eni:kirisya ati, ebiragiro ni bya bwana. 
ROM.7.17	Mbe wori nitacari anye unu enikora, nawe ni bibi:bi binu bi:kae mwanye. 
ROM.7.18	Okuba nimenyere ati, mwanye mu mubiri gwani citarimo ci:nu ca kisi, okuba okwenda ninakwo, nawe okukora ebya kisi ebinta:mya. 
ROM.7.19	Okuba ece kisi cinu enenda nitakucikora, nawe ecibi:bi cinu nitakwenda nico enikora. 
ROM.7.20	Nawe araba cinu nitakwenda nico enikora, atari anye unu enikoraga, nawe ni bibi:bi binu bi:kae mwanye. 
ROM.7.21	Nikwo kutyo enirora eciragiro cinu ati, anye wora nenda okukora ebye kisi, ecibi:bi ecibao. 
ROM.7.22	Okuba enikondererwa ebiragiro bya Nyamuanga mu mu:nu wa munda. 
ROM.7.23	Nawe enirora eciragiro ecindi mu ŋingo jani, cinu ecirwana ne ciragiro ca me:ganirisyo gani, nicinkora ngwatwa ye ciragiro ce bibi:bi cinu ciri mu ŋingo jani. 
ROM.7.24	Jirimbona anye omu:nu wo butaka! ?Niga unu kankisya mu mubiri gunu gwo kufwa? 
ROM.7.25	Enisi:ma Nyamuanga kubwa Yesu Kristo Ratabugenyi. Mbe kutyo anye omwene enikorera ebiragiro bya Nyamuanga na me:ganirisyo gani, nawe enikorera eciragiro ce bibi:bi no mubiri gwani.
ROM.8.1	Mbe woryanu itario ntambara kwabo bari mu Kristo Yesu. 
ROM.8.2	Okuba eciragiro eco Mwoyo gwo buanga mu Kristo Yesu, cacisurumuye mu ciragiro ce bibi:bi ne co kufwa. 
ROM.8.3	Okuba Nyamuanga akorere binu ebiragiro bitaturire okuba ni birenga kurwo mubiri, natuma Omwana wae kurwe bibi:bi na:ja mu rususo rwo mubiri gwe bibi:bi, naramura ebibi:bi mu mubiri. 
ROM.8.4	Oburengeresi bunu bwaragiriywe ne biragiro korereki buku:misibwe mwiswe banu citakuribata kuru:ba ebyo mubiri, tari ebyo Mwoyo. 
ROM.8.5	Okuba banu abaru:ba ebyo mubiri, abe:ganirisya ebyo mubiri. Nawe banu abaru:ba ebyo Mwoyo, abe:ganirisya ebyo Mwoyo. 
ROM.8.6	Okuba okwiganirisya kwo mubiri ni kufwa, nawe okwiganirisya kwo Mwoyo ni buanga no murembe. 
ROM.8.7	Okuba okwiganirisya kwo mubiri ni busoko ku Nyamuanga, okuba kutakworobera biragiro bya Nyamuanga, amwi kutakutura kubyorobera. 
ROM.8.8	Na banu bari mu byo mubiri batakutura kukondisya Nyamuanga. 
ROM.8.9	Nawe emwe mutari mu byo mubiri, nawe muri mu byo Mwoyo, akaba Omwoyo wa Nyamuanga e:kae mwimwe. Omu:nu wo:ne akaba atana Mwoyo wa Kristo, oyo atari wae. 
ROM.8.10	Nawe araba Kristo ari mwimwe, omubiri gufu:ye kurwe bibi:bi, nawe omwoyo ni muanga kurwo burengeresi, 
ROM.8.11	Nawe Omwoyo wo:yo asu:ruye Yesu mu bafu:ye araba e:kae mwimwe, Oyo asu:ruye Kristo Yesu mu bafu:ye, ka ne mibiri jinu ejifwa arijikora mianga kubwo Mwoyo wae unu e:kae mwimwe. 
ROM.8.12	Mbe, ba:na ba:su, cirina ribanja, nawe ritari ku mubiri ati cibega baanga mu kuru:ba ebyo mubiri. 
ROM.8.13	Okuba mukaba baanga mu kuru:ba ebyo mubiri omujo:kufwa, nawe muke:ta ebikorwa byo mubiri kubwo Mwoyo, muriba baanga.
ROM.8.14	Okuba bo:ne banu abatangasibwa Mwoyo wa Nyamuanga, abo nibo aba:na ba Nyamuanga. 
ROM.8.15	Okuba mutayabirwe mwoyo gwo bugaya gunu ogure:ta obu:ba rindi, nawe mwayabirwe Omwoyo gwo kubakora ba:na, kubwae ecirira ati, Rata, Rata. 
ROM.8.16	Omwoyo omwene kaci:mako aamwi ne myoyo jeswe ati, ciri ba:na ba Nyamuanga. 
ROM.8.17	Araba ciri ba:na, mbe ciri bari bo mwandu. Ciri bari bo mwandu ba Nyamuanga, banu Cirirya omwandu aamwi na Kristo. Ni cimari cikanya:sibwa aamwi nage, nuwo arikusibwa aamwi nage.
ROM.8.18	Okuba okunyasibwa kwa mu siku jinu enibara ati, kute:ire kuriŋanyibwa na rikusyo rinu ciriswerurirwa. 
ROM.8.19	Okuba ebimogwa byone ebirindirira nibiranga okuswerurwa kwa ba:na ba Nyamuanga. 
ROM.8.20	Okuba ebimogwa byateyweo kutungwa kutyo era, tari kubwo kwenda kwabyo, nawe ni kwa unu abiteeo kutungwa mu kwiikanya ati, 
ROM.8.21	Ebimogwa ebyene one birisurumurwa mu bugaya bwo bubore, nibingira mu bwibure bwa rikusyo obwa ba:na ba Nyamuanga. 
ROM.8.22	Okuba cimenyere ati, ebimogwa byone ebyasibwaga aamwi nibirumwa obusungu kukinga wori. 
ROM.8.23	Nawe tari eco era, nawe neswe abe:ne banu cina matwasyo go mutongoro ago Mwoyo, eswe one eca:sibwa munda jeswe, nicirindirira okukorwa ba:na, nikwo okucungurwa kwe mibiri jeswe. 
ROM.8.24	Okuba caonyibwe mu kwiikanya. Nawe uke:ikanya binu ourora, okwo kutari kwiikanya. ?Okuba niga unu ke:ikanya cinu karora? 
ROM.8.25	Nawe cike:ikanya cinu atakurora, ecicirindirira no kwigumirisya.
ROM.8.26	Nyaburiko Omwoyo kacisakiraga mu bugeruke bweswe, okuba citakumenya kusabwa rwa kutyo kuciire, nawe Omwoyo omwene niwe kacisabirwaga no kwasibwa kunyata:ikwa. 
ROM.8.27	Na Unu katatirisya mu mitima amenyere okwiganirisya kwo Mwoyo kutyo kuri, okuba kasabirwaga abe:ru rwa kutyo Nyamuanga kenda.
ROM.8.28	Cimenyere ati, emisango jo:ne ejikorera aamwi okurema ebyo bwana ku banu abamwenda Nyamuanga, nibo abo babirikiywe rwa kutyo bukarae bwae buri. 
ROM.8.29	Okuba banu ariga amenyere kuso:ka kara, nibo aba:uye kuso:ka kara basusanyibwe no rususo rwo Mwana wae, korereki abe wo bubere mu ba:na ba:bo ba:fu. 
ROM.8.30	Ka na banu aba:uye kuso:ka kara, nibo abo abirikiye. Na:bo abirikiye, nibo abari:ye oburenge:resi. Na banu abari:ye oburenge:resi, nibo akusisye. 
ROM.8.31	?Mbe ka je ca:ike ki kwibyo? ?Nyamuanga akaba ari ku rubara rweswe, niga unu kaciinya? 
ROM.8.32	Unu ataremee Omwana wae omwene, nawe namuso:sya kubweswe bo:ne, ?arita:sya atiki okucigabira bi:nu byone aamwi nage? 
ROM.8.33	?Niga unu aribabu:ra abasorwa ba Nyamuanga? Nyamuanga niwe unu kababarira oburenge:resi. 
ROM.8.34	?Niga unu kabaramura? Kristo niwe unu afu:ye, yee no kukirao, asu:kire, kari ku kuboko kwe buryo okwa Nyamuanga, kacisabirwaga. 
ROM.8.35	?Niga unu katura okucita:nya no kwenda kwa Kristo? ?Angu nyako, tere amwi kwitima:ta, tere amwi kunyasibwa, tere amwi omweko, tere amwi kuba tuyu, tere amwi masika, tere amwi cinyambutu? 
ROM.8.36	Rwa kutyo byandikirwe ati, Eci:twa kubwao esu:ba tubi, ecibarwa rwa jina:ma jo kwitwa. 
ROM.8.37	Nawe mwibyo byone eciigaga no kukirao kubwa Oyo acendere. 
ROM.8.38	Okuba nimenyere kata kata, nakabee kuri kufwa, nakabee buri buanga, nakabee bari bamaraika, nakabee bari batungi, nakabee buri buinga, nakabee biri binu birio wori, nakabee biri binu biribao, 
ROM.8.39	Nakabee biri bya inguru, nakabee biri bye mwaro, nakabee ciri cimogwa cindi come come, bitaritura kucitamya no kwenda kwa Nyamuanga kunu kuri mu Kristo Yesu Ratabugenyi weswe.
ROM.9.1	Enaika bye cimari mu Kristo, nitakube:ya. Omutima gwani one ogunyimako mu Mwoyo Mweru, 
ROM.9.2	Enaika ati, Ndi no busurumbae bwafu bunyatawao mu mutima gwani. 
ROM.9.3	Okuba anye omwene nakasabirwe ati niimwe no kutamyibwa na Kristo kurwa abairi bani abo ruganda rwasu mu mubiri. 
ROM.9.4	Nibo Abaisraeli, banu bayabirwe okukorwa bama, banu bayabirwe rikusyo rya Nyamuanga, no buragane, ne biragiro, no kuramya kwa Nyamuanga, ne mirago. 
ROM.9.5	Abo nibo barina basaja, ka nimwo Kristo e:buywe mu mubiri, unu akuriye byone, niwe Nyamuanga unu kakuibwa kajanende. Amina.
ROM.9.6	Nawe tari ati ecigambo ca Nyamuanga cagerukire. Okuba banu beibuywe mu Baisraeli batari Baisraeli bo:ne. 
ROM.9.7	Amwi batabee ba:na bo:ne banu be:buywe mu rwiburo rwa Iburaimu, okuba abwiriywe ati,
ROM.9.7	Orwiburo rwao ruribirikirwa mu Isaka.
ROM.9.8	Kwo kwaika ati, Aba:na ba Nyamuanaga batari ba:na bo mubiri, nawe aba:na bo murago nibo ababarwa okuba rwiburo. 
ROM.9.9	Okuba omusango gunu gwo murago guri ati,
ROM.9.9	Nirisuba oku:ja mu mwanya rwa gunu
ROM.9.9	Na Sara ariba no mwana we cirume.
ROM.9.10	Nawe tari eco era, nawe Rebeka one, anu ariga na inda yo murume wae niwe saja Isaka. 
ROM.9.11	Okuba ao aba:na bariga bacari kwiburwa, ke:nu bacari kukora omusango gwone gwe kisi nakabee mubi:bi, korereki obukarae bwa Nyamuanga mu kusora kwae burume, tari kurwe bikorwa, nawe ni kubwa unu kabirikira, 
ROM.9.12	Nikwo Rebeka nabwirwa ati,
ROM.9.12	Omukuru arimukorera omuto:to.
ROM.9.13	Rwa kutyo byandikirwe ati,
ROM.9.13	Namwendere Yakobo, nawe Esau nimubiirirwa.
ROM.9.14	?Mbe ka je ca:ika ki? ?Ca:ike ati, Nyamuanga atari murengeresi? Na katyari uri. 
ROM.9.15	Okuba abwiriye Musa ati, Ndifwira ecigongo unu ndifwira ecigongo, ndimurumwa unu ndimurumwa. 
ROM.9.16	Mbe bitakusoika mu kwenda amwi kubirima kwo mu:nu, nawe ebiso:ka ku Nyamuanga unu kafwira ecigongo. 
ROM.9.17	Okuba binu byandikirwe byabwiriye Farao ati, Kwonakorere ninkwimeregusyu, korereki ne:resye amanaga gani kwawe, risi:na ryani korereki ryaikwe mu ca:ro come. 
ROM.9.18	Mbe nikwo kutyo kafwira ecigongo unu kenda kumufwira ecigongo, na ka kakome:sya unu kenda okukome:sya. 
ROM.9.19	Mbe oujo:kumbu:sya ati, ?Niki cinu ecikora acabara ebikayo, okuba niga unu katura okuingirira binu kenda? 
ROM.9.20	?Awe omu:nu, na:wega unu owiyajana na Nyamuanga? ?Ecimogwa ecibu:sya unu acimogere ati, Niki cinu cakorere nunkora kutya? 
ROM.9.21	?Amwi omumogi atana managa kwimoga, amoge mwitore erimwi ci:nu cimwi ce cibaro, ne cindi citana cibaro? 
ROM.9.22	?Mbe niki, araba Nyamuanga endere okweresya risungu ryae, no kumenyesya obuinga bwae, ergumirisisye muno ebimogwa bya risungu binu byariga bi:ra:biywe okusimagisibwa, 
ROM.9.23	Korereki e:resye obunibi bwa rikusyo ryae ku bimogwa bye cigongo, binu e:ra:biye ecibaro kuso:ka kara, 
ROM.9.24	Niweswe banu cabirikiywe nage, tari mu Bayaudi era, nawe mu bamaanga one.
ROM.9.25	Rwa kutyo a:ikire mu Osea ati,
ROM.9.25	Banu bariga batari ba:nu bani, ndibatoga ba:nu bani,
ROM.9.25	Na unu atakwendwa ndimutoga nyacendwa.
ROM.9.26	Na biriba kutya, eyo babwiriywe ati,
ROM.9.26	Mutari ba:nu bani,
ROM.9.26	Niyo baritogerwa aba:na ba Nyamuanga omuanga.
ROM.9.27	Na Isaya one a:ikiriye inguru ku bya Baisraeli ati,
ROM.9.27	Aba:na ba Israeli nakabee obwafu bwebwe batakubarwa,
ROM.9.27	Rwa nsenyi ya ku mwaro,
ROM.9.27	Nawe obusa:go bwebwe era nibo barikisibwa.
ROM.9.28	Okuba Ratabugenyi ariku:misya no kubuturako omusango,
ROM.9.28	Okuba arikora omusango mufui mu ca:ro.
ROM.9.29	Rwa Isaya kutyo atangatire okwaika ati,
ROM.9.29	Ratabugenyi we bise kumba atakacisigiyeo rwiburo,
ROM.9.29	Cakabee rwa Sodoma, nicisusanyibwa na Gomora.
ROM.9.30	?Mbe ca:ike ki? Ati, abamaanga banu batakurora oburenge:resi, nibo babwene oburenge:resi, nibwo burenge:resi bunu obuboneka mu kwikirisya. 
ROM.9.31	Nawe Abaisraeli, nakabee baru:bire ebiragiro byo burengeresi, bataku:misisye eciragiro eco. 
ROM.9.32	Kuba ki? Okuba bataru:bire mu kwikirisya, nawe nibaru:ba mu bikorwa bye biragiro. Okuba be:ku:juye kwibui eryo eri:ku:jurwako. 
ROM.9.33	Rwa kutyo byandikirwe ati,
ROM.9.33	Rora, natee mu Sayuni ribui ryo kwiku:jurwako,
ROM.9.33	No rutare runu orugwisya.
ROM.9.33	Na unu ke:kirisya Oyo atariswasibwa.
ROM.10.1	Ba:na ba:su, jiŋumbu jani ja mu mutima gwani na cinu enisabwa Nyamuanga kubwa Baisraeli, ni cinu ati, baonyibwe. 
ROM.10.2	Okuba enibabambarira ati, abe:kome:sya ku Nyamuanga, nawe tari mu kuso-mbo:kerwa. 
ROM.10.3	Okuba batamenyere burengeresi bwa Nyamuanga, mbasaka okurumya oburenge:resi bwebwe abene:ra, bato:robee burengeresi bwa Nyamuanga. 
ROM.10.4	Okuba Kristo niwe obute:ro bwe biragiro, korereki unu wo:ne ke:kirisya abarirwe oburenbe:resi. 
ROM.10.5	Okuba Musa andikire oburenge:resi bunu obuso:ka mu biragiro ati,
ROM.10.5	Unu kakora ebyo arirama omwo.
ROM.10.6	Nawe oburenge:resi bunu obuso:ka mu kwikirisya obwaika ati, Uta:ikaga mu mutima gwao ati, ?Niga unu aririnya mu rwire? kwo kure:ta Kristo mu ca:ro. 
ROM.10.7	Amwi uta:ikaga ati, ?Niga unu ari:ka ebwire? kwo kusu:rura Kristo kuso:ka mu bafu:ye.
ROM.10.8	?Nawe obwaika atiki? Omusango guri yei na:we, guri mu kanwa kao na mu mutima gwao, nigwo omusango gwo kwikirisya gunu ecisimuraga. 
ROM.10.9	Okuba ukatogora Yesu no munwa gwao ati, niwe Ratabugenyi, no kwikirisya mu mutima gwao ati, Nyamuanga amusuruye mu bafu:ye, mbe urikisibwa. 
ROM.10.10	Okuba omu:nu ke:kirisya no mutima okukinga mu burengeresi, katogora no munwa gwae nabona omweruro. 
ROM.10.11	Okuba binu byandikirwe ebyaika ati,
ROM.10.11	Unu wone kamwikirisya atariswasibwa.
ROM.10.12	Okuba butario butasyanya Omuyaudi no Mugiriki, okuba oumwi ni Esebugenyi wa bone banu abamwikirisya. 
ROM.10.13	Okuba unu wone aribirikira risina rya Ratabugenyi arikisibwa.
ROM.10.14	?Mbe, barimubirikira kutiki Unu bate:kirisisye? ?Ka barimwikirisya atiki Unu batendega kungwa? ?Ka baryungwa atiki, batabona wa kubabwira? 
ROM.10.15	?Ka baribabwira atiki, ke:nu batatumirwe? Rwa kutyo byandikirwe ati,
ROM.10.15	Ebigere byebwe bikondere kutiki banu abasimuraga Ebigambo byo bwana ebyo murembe.
ROM.10.15	Na banu abakumusyaga emisango jo bwana!
ROM.10.16	Nawe batari bo:ne banu bo:robee Ebigambo byo bwana. Okuba Isaya ka:ika ati,
ROM.10.16	Ratabugenyi, niga unu e:kirisisye misango jeswe?
ROM.10.17	Mbe okwikirisya okuso:ka mu kungwa, no kungwa okuso:ka mu musango gwa Nyamuanga. 
ROM.10.18	Nawe enaika ati, ?Angu bato:nguywe? Yee, bonguywe.
ROM.10.18	Oburaka bwebwe bwaswirire mu ca:ro come,
ROM.10.18	Ne misango jebwe jakingire ku bute:ro bwa i:si.
ROM.10.19	Nawe enaika ati, ?Abaisraeli batamenyere? Musa niwe ambire okwaika ati,
ROM.10.19	Ndibajisya rifuwa ku banu batari eyanga ryani,
ROM.10.19	Na kwiyanga rinu ritakusombo:kerwa ndibanyigaasya.
ROM.10.20	Na Isaya a:ikire no buba:si bwafu, na:ika ati,
ROM.10.20	Bambwene banu batanyenjaga.
ROM.10.20	Ne:bu:risisye ku banu batambu:sirisyaga.
ROM.10.21	Nawe abwiriye Abaisraeli ati,
ROM.10.21	Esu:ba tubi nagororaga amaboko gani
ROM.10.21	Ku ba:nu banyatongwa na bo:magane.
ROM.11.1	Mbe enibu:sya ati, ?Angu Nyamuanga asindikire abamu bae? Na katyari uri. Okuba anye one ndi Muisraeli, wa mu rwiburo rwa Iburaimu, na wa mu ruganda rwa Benjamini. 
ROM.11.2	Nyamuanga atasindikire ba:nu bae banu abamenyere kara. ?Tere amwi mutakumenya rwa kutyo binu byandikirwe ebyaika mu bya Eliya, kutyo ababu:rire Abaisraeli ku Nyamuanga ati, 
ROM.11.3	Ratabugenyi, be:tire abaragi bao, nibafumya ebigabiro byao, nanye nasigae nenyere:ra, one ka abayenja obuanga bwani okunyita. 
ROM.11.4	?Nawe Nyamuanga namuindura atiki? Ati,
ROM.11.4	Nasagisye bamura bisira bita:nu na bibiri batakwifukamiraga Baali.
ROM.11.5	Mbe nikwo kutyo na mu siku jinu, burio busa:go bwa ba:nu banu basorerwe mu cigongo. 
ROM.11.6	Nawe araba ni bye cigongo, mbe bitakuso:ka mu bikorwa rindi. Araba bitari kutyo, ecigongo citakuba cigongo rindi. 
ROM.11.7	?Mbe niki? Abaisraeli eco bayenjaga batacibwene, nawe abasorwa bacibwene, abandi nibakome:sikbwa emyoyo. 
ROM.11.8	Rwa kutyo byandikirwe ati, Nyamuanga abayae omwoyo gwa jintiro na me:so ganu gatakurora, na matwi ganyantongwa, okukinga rero. 
ROM.11.9	Na Daudi ka:ika ati,
ROM.11.9	Inenda yebwe ibe muyeto na mutego
ROM.11.9	Ne ci:ku:jusyo, nigwo muyero gwebwe.
ROM.11.10	Ame:so gebwe gabe ne cisu:te bareme okurora,
ROM.11.10	Ube:namye migongo jebwe kusiku:siku.
ROM.11.11	Mbe enibu:sya ati, ?Be:ku:juye korereki bagwe? Na katyari uri. Nawe omweruro gwejire ku ba:maanga kurwo kukaya kwebwe, korereki abene bajire rifuwa. 
ROM.11.12	Nawe akaba okukaya kwebwe kwabee buni:bi bwe ca:ro, no kugeruka kwebwe akaba kwabee buni:bi bwa bamaanga, ?mbe okuku:mira kwebwe kutarikira muno?
ROM.11.13	Nawe enibabwira emwe abamaanga, okuba nanye intumwa kwimwe abamaanga, enikuya okufurubenda kwani, 
ROM.11.14	Enifura amwi nimbajisya rifuwa aba riyanga ryani erya mu mubiri, nikisye abandi mwabo. 
ROM.11.15	Okuba akaba okweswa kwebwe kware:tee eca:ro omure:bo, ?mbe okufugesibwa kwebwe kurireita ki, tari buanga bunu obuso:ka mu kufwa? 
ROM.11.16	Amatwasyo go mutongoro gakaba menu, ne cirengo one eciba ce:ru. Na risina rikaba ryeru, na matabi one agaba me:ru. 
ROM.11.17	Nawe akaba amatabi agandi gakonoywe, na:we unu wariga mujeituni gwe mwira, wongirwemo, nusangira na risina ryo mujeituni no bunure bwagwo, 
ROM.11.18	Mbe ute:kuyaga ku matabi. Nawe uke:kuya, wicuke ati tari awe unu ugegere risina, nawe risina niryo rikugegere awe. 
ROM.11.19	Mbe oujo:kwaika ati, Amatabi gakonoywe korereki banyunge anye. 
ROM.11.20	Nikwo kutyo. Bakonoywe kurwo bute:kirisya bwebwe, na:we urumire kurwo kwikirisya kwao. Ute:kuyaga nawe u:bayega. 
ROM.11.21	Mbe akaba Nyamuanga atafwiriye cigongo amatabi go busimuka, mbe awe one atarikufwira cigongo. 
ROM.11.22	Mbe rora obufura no bururu bwa Nyamuanga. Ku banu baguye obuba bururu, nawe obufura obuba kwawe, ukaguma mu bufura bwae. Akaba bitari kutyo awe one uritemwa. 
ROM.11.23	Mbe abo one, bakaremo:kuguma mu bute:kirisya bwebwe, baryungirwamo, okuba Nyamuanga katura okubonga rindi. 
ROM.11.24	Okuba akaba awe watemerwe ku mujeituni gwe mwira mu busimuka, nuungwamo ku mujeituni gwo bwana, kutari mu busimuka, ?mbe abo busimuka batarikira muno okungwamo ku mujeituni gwebwe abene?
ROM.11.25	Okuba, ba:na ba:su, nitakwenda muremo:kumenya imbisike inu, mutajaga kwitoga abenge. Mumenye ati, obukomee bwabee ku Israeli rubara, okukinga okuku:mira kwa bamaanga ariba kweya. 
ROM.11.26	Nikwo kutyo Abaisraeli bo:ne barikisibwa, rwa kutyo byandikirwe ati,
ROM.11.26	Omukisya ariso:ka mu Sayuni,
ROM.11.26	Unu ariso:syamo bunyantongwa bwone mu Yakobo.
ROM.11.27	Na bunu nibwo buragane bunu naragene nabo,
ROM.11.27	Ariba nabaso:syako ebibi:bi byebwe.
ROM.11.28	Mu Bigambo byo bwana, babee baremo kubwemwe, nawe mu kusorwa, babee bendwa kubwa basaja. 
ROM.11.29	Okuba Nyamuanga atakwigarura mu biyanwa byae no kubirikira kwae. 
ROM.11.30	Mbe rwa kutyo emwe kara mutongwaga Nyamuanga, nawe woryanu mwafwiriywe cigongo kurwo butongwa bwebwe, 
ROM.11.31	Nikwo kutyo abo one batakungwaga wori, korereki abo one bafwirwe cigongo okuba emwe mwafwiriywe ecigongo. Okuba Nyamuanga aboere bo:ne mu bunyantongwa, korereki afwire bo:ne ecigongo.
ROM.11.33	Obure:ra bwo buni:bi bwo bwenge no bwo kumenya kwa Nyamuanga butana ndengo! Okuramura kwae kutakutatirisibwa, na jinjira jae jitakuru:birisibwa! 
ROM.11.34	?Okuba okusorka kara niga unu amenyere binu Ratabugenyi akarariye? ?Tere amwi niga unu aramurwajiye? 
ROM.11.35	?Tere amwi niga unu atangatire okumuyana ecirnu, amusubisye rindi? 
ROM.11.36	Okuba byone byaso:kere ku mwene, nibibao mu buinga bwae, ka birisuba ku mwene. Akusibwega kajanende. Amina.
ROM.12.1	Kwenikora nimbaremberesya, ba:na ba:su, kurwe cigongo ca Nyamuanga, ati mwitegeyo emibiri jemwe jibe byogo bianga, na byeru, ne byo kukondisya Nyamuanga, nikwo okuramya kwemwe okwo bwenge. 
ROM.12.2	Musige kususanyibwa na be ca:ro cinu, nawe muindurwega okukorwa buya:ya ame:ganirisyo gemwe, korereki mumenye binu Nyamuanga kenda kutyo biri bye kisi, ne bikonde, ne biku:miye.
ROM.12.3	Okuba enaika kurwe cigongo cinu nayabirwe, enaika ku mu:nu wo:ne unu ari mwimwe, asigega kwiganirisya omwene:ra binu bikirire ebyo bimwiire okwiiganirisya. Nawe e:ganirisyega e:baririye, rwa kutyo Nyamuanga agabiye mu:nu wo:ne indengo yo kwikirisya. 
ROM.12.4	Okuba rwa kutyo ciri ne byungo byafu mu mubiri, nawe ebyungo byone bitana murimu gumwi era, 
ROM.12.5	Nikwo kutyo eswe ciri ba:fu, nawe ciri mubiri gumwi mu Kristo, neswe bo:ne ciri byungo bya be:ja:su. 
ROM.12.6	Mbe rwa kutyo ciri ne biyanwa binu bitasyanyisye, rwe cigongo cinu cayabirwe kutyo ciri—bukaba buri buragi, ciragega rwa indengo yo kwikirisya. 
ROM.12.7	Bukaba buri bufurubendi, cikome:rega mu kufurubenda. Amwi unu ke:igisya, akome:rega mu kwiigisya. 
ROM.12.8	Amwi unu kakomeresya, akome:re mu kukomeresya. Unu kagaba, agabega no mmwoyo gwerere. Unu katunga, atunge mu burengeresi.
ROM.12.9	Okwenda kubega kutana rurimi. Mutamanganwega no bubi:bi, murumatanega ne bye kisi. 
ROM.12.10	Mwendanega uti ba nda imwi. Mu cibaro mu:nu wo:ne akusyega be:ja:bo. 
ROM.12.11	Mutarengaaraga mu kwikome:sya. Mubega babira mu mwoyo. Mumukorere Ratabugenyi. 
ROM.12.12	Mukonderwega mu kwiikanya, nimwigumirisyaga mu nya:ko, mugumega mu kusabwa. 
ROM.12.13	Mugabirega abe:ru binu bakenere. Mukome:rega okukuma abagenyi. 
ROM.12.14	Musabirwega ribando banu ababanya:sya. Mubasabirwe ribando, musigega kubafumirisya. 
ROM.12.15	Mukonderwega aamwi na banu abakonderwa, murirega na banu abarira. 
ROM.12.16	Mungwane emwe abene era. Mute:ganirisya ebikuru, nawe munya:kirega aamwi na bo:roro. Mute:kuisyaga obwenge.
ROM.12.17	Mutasubisyanyaga cibi:bi ku mu:nu wo:ne. Mukorega ebyo bwana imbere ya ba:nu bo:ne. 
ROM.12.18	Mbe emwe ku rubara rwemwe, mubega no murembe na ba:nu bo:ne, rwa kutyo omutura. 
ROM.12.19	Bendwa, mutasubyaga orusima, nawe obururu mubuteere, okuba byandikirwe ati,
ROM.12.19	Okusubya orusima ni kwani.
ROM.12.19	Anye nanye ndisubya,
ROM.12.19	Kutyo ka:ika Ratabugenyi.
ROM.12.20	Omuremo wao akarumwa omweko, umuri:sye.
ROM.12.20	Ake:twa obwiro, umunywesye
ROM.12.20	Okuba ukakora kutyo, oumutako amakara go muriro ku mutwe gwae.
ROM.12.21	Utaigwaga obubi:bi, nawe igaga obubi:bi ne bye kisi.
ROM.13.1	Omu:nu wo:ne o:roberega abakuru banu batungire. Okuba butario butungi bunu butaso:kere ku Nyamuanga. Na batungi banu bario Nyamuanga niwe abateeo. 
ROM.13.2	Nikwo omu:nu wo:ne unu kayajana no mutungi, niwe kayajana ne ciragiro ca Nyamuanga. Na banu abayajana nibo barijira intambara abene. 
ROM.13.3	Okuba abatungi batari ba makainyo ku bikorwa byo bwana, tari ku bibi:bi. Ukenda okusiga oku:baya Omukuru, mbe ukorega ebyo bwana, nuwo akukusye. 
ROM.13.4	Okuba omwene ni mukosi wa Nyamuanga kwawe kurwe bye kisi. Nawe ukakora kubi:bi, nuubaye, okuba atakugega cinyambutu ca kutyo era, nawe ni mukosi wa Nyamuanga, unu kasubya orusima mu bururu ku unu kakora obubi:bi. 
ROM.13.5	Nikwo kutyo kube:ire okungwa, tari kurwa risungu era, nawe kurwe mitima jemwe. 
ROM.13.6	Kwomukora nimutoba rigoti, okuba abo ni bakosi ba Nyamuanga, bakomeree mu murimu ungwo. 
ROM.13.7	Muyanega bo:ne binu bibe:ire. Aba rigoti, mubayane rigoti. Abo muoro, mubayane omuoro. Abo ku:baywa, bo:baywega. Abe cibaro, mubayane ecibaro.
ROM.13.8	Mutabaga ne:banja ryone ku mu:nu wo:ne, tar kwendana era. Okuba unu kenda owe:ja:bo kaku:misya ebiragiro. 
ROM.13.9	Okuba ebiragiro binu ebyaika ari, Utaromeraga, Ute:taga, Ute:baga, Utarigiraga, ne ciragiro ecindi co:ne, ebiumbwa mu cinu ati, Yendaga omwikasyanya wao rwa kutyo wiyendere. 
ROM.13.10	Okwenda kutakukorera mwikasyanya cibi:bi. Okwenda nikwo okuku:misya kwe biragiro, 
ROM.13.11	Na ka mumenyere jisiku ati, omwanya gweire murafye mu tiro. Okuba woryanu omweruro guri yei neswe kukira anu cambire okwikirisya. 
ROM.13.12	Obwire bwajo:kuca, omwisi gwafugee. Mbe cifu:re ebikorwa bye cisu:te, cifware ebigwato byo bweru. 
ROM.13.13	Ciribatega rwa kutyo kuci:ire, rwa mu mwisi, tari mu muru:ru na mu bukorwa, tari mu busengi na mu buromesi, tari mu butoŋana na rifuwa. 
ROM.13.14	Nawe mumufware Ratabugenyi Yesu Kristo, musigega kwiganirisya okurigira kwo mubiri.
ROM.14.1	Nawe unu atarumire mu kwikirisya mumufugesyega, nawe musigega kuramura ame:ganirisyo gae. 
ROM.14.2	Oundi ke:kirisya, narya byone. Nawe unu atarumire nari:ra omukubi. 
ROM.14.3	Unu karya atagayaga unu atakurya. Na unu atakurya asigega kuramura unu karya, okuba Nyamuanga niwe amuramiye. 
ROM.14.4	?Awe nawega unu ouramura omukosi wo undi? Omwene ke:mereguru amwi kagwa kwisebugenyi. Nawe ari:meregusibwa, okuba Ratabugenyi katura okumwimeregusyu. 
ROM.14.5	Omu:nu oundi ke:ganirisya ati, jisiku jikirene. Oundi ke:ganirisya ati, siku jo:ne jiriŋene. Omu:nu wo:ne amenyegesyega mu me:ganirisyo gae omwene. 
ROM.14.6	Unu kakusya orusiku, karukusyaga kubwa Ratabugenyi. Ka na unu atakukusya orusiku, atakurukusyaga kubwa Ratabugenyi. Unu karya, karya kubwa Ratabugenyi, okuba kasi:ma Nyamuanga. Unu atakurya, atakuryaga kubwa Ratabugenyi, one nasi:ma Nyamuanga. 
ROM.14.7	Okuba atario mwiswe unu kaba muanga kubwae era, na ka atario unu kafwa kubwae era. 
ROM.14.8	Okuba cikaba ciri baanga, ciri baanga kubwa Ratabugenyi. Nakabee nicifwa, ecifwa kubwa Ratabugenyi. Mbe cikaba baanga, amwi cikafwa, ciri ba:nu ba Ratabugenyi. 
ROM.14.9	Okuba Kristo kwakorere nafwa, nasu:ka, naba muanga, korereki atunge abafu:ye na baanga.
ROM.14.10	?Nawe awe, niki cinu ecikora nuramura owanyu? ?Amwi niki cinu ecikora nugaya owanyu? Okuba eswe bo:ne ciri:mereguru imbere ye citebe ca Nyamuanga eco kutemere eci:na. 
ROM.14.11	Okuba byandikirwe ati, Rwa kutyo anye ndi muanga, ka:ika Ratabugenyi, jiŋokora jo:ne jirinyifukamira, na ndimi jo:ne jiryaika ati, na:we Nyamuanga. 
ROM.14.12	Mbe nikwo kutyo, mu:nu wo:ne mwiswe ari:bu:ra ebyae imbere ya Nyamuanga.
ROM.14.13	Mbe cisigega kuramurana, nawe akiri muteme eci:na cinu ati, musigega kure:tera owanyu ecigambo co kumuyabya amwi ca kumugwisya. 
ROM.14.14	Nimenyere ka nisombokeywe kata mu Ratabugenyi Yesu ati, citario ci:nu cijabi mu busimuka bwaco. Nawe ku unu ke:ganirisya ati ni cijabi, eciba cijabi ku mwene. 
ROM.14.15	Nawe owanyu akasurumbara kubwa binu ourya, ouba utacaribata mu kwenda. Oyo Kristo afwiriye utamusimagisyaga kurwe biryo byao. 
ROM.14.16	Mbe ebye kisi byemwe bita:ikwa kubi:bi. 
ROM.14.17	Okuba obukama bwa Nyamuanga butari kurya na kunywa, nawe ni burengeresi, no murembe, no kukonderwa mu Mwoyo Mweru. 
ROM.14.18	Okuba unu kakorera Kristo mwibyo, kamukondisya Nyamuanga, na ba:nu one abamusi:ma. 
ROM.14.19	Nikwo kutyo ciru:bega omurembe, na binu bi:ire okumbakana. 
ROM.14.20	Utanyamuraga murimu gwa Nyamuanga kurwe biryo. Byone ni byeru. Nawe eciba cibi:bi ku:yo karya nayabya abandi. 
ROM.14.21	Ni kwa bwana okurema okurya inyama, amwi okunywa manji ge mijabibu, amwi okukoraga byone binu ebimugwisya owanyu, amwi binu ebimuyabya, amwi binu ebimurengaasya. 
ROM.14.22	Okwikirisya kunu unakwo ubega nakwo awe omwene era imbere ya Nyamuanga. Ana ribando unu atakwiramura mu musango gunu kerkirisya. 
ROM.14.23	Nawe unu karya ne:tima:ta, aramuywe, okuba atakurya mu kwikirisya. Na byone binu bitakuso:ka mu kwikirisya ni bibi:bi.
ROM.15.1	Mbe eswe banu ciri na managa, kuci:ire okugega oburenga bwa banu batana managa, cisigega kwikondisya eswe abene era. 
ROM.15.2	Mu:nu wo:ne mwiswe akondisyega omwikasyanya wae, abone ebye kisi korereki ombakwe. 
ROM.15.3	Okuba Kristo one ate:kondisisye omwene:ra. Nawe rwa kutyo byandikirwe ati,
ROM.15.3	Ebifumo byebwe banu bakufumire byaguye kwanye.
ROM.15.4	Okuba byone binu byandikirwe kara, nibyo byandikirwe byo kuci:igisya eswe, korereki cibone okwiikanya kurwo kwigumirisya na kurwo kusi:ri:sya kwa binu byandikirwe. 
ROM.15.5	Na Nyamuanga wo kwigumirisya no wo kusi:ri:sya abayane okwiganirisya kumwi emwe abene:ra, rwa kutyo ari Yesu Kristo. 
ROM.15.6	Korereki mukusyega Nyamuanga, niwe Esemwene Ratabugenyi Yesu Kristo, mumukusye na mwoyo gumwi no munwa gumwi. 
ROM.15.7	Mbe mufugesyanyega emwe abene:ra, rwa kutyo Kristo abafugesisye emwe, kurwa rikusyo rya Nyamuanga. 
ROM.15.8	Okuba enaika ati, Kristo abee mukosi wo buragane bwo rutendo kurwe cimari ca Nyamuanga, korereki arumye emirago jinu bayabirwe basaja. 
ROM.15.9	Aba:maanga niwo bakusyega Nyamuanga kurwe cigongo cae, rwa kutyo byandikirwe ati,
ROM.15.9	Kwondikora ninkukusya mu ba:naanga,
ROM.15.9	Na risi:na ryao ndirimbira jinyimbo.
ROM.15.10	Na rindi byandikirwe ati,
ROM.15.10	Mukonderwega, emwe aba:maanga,
ROM.15.10	Aamwi na ba:nu bani,
ROM.15.11	Na rindi byandikirwe ati,
ROM.15.11	Mukuyega Ratabugenyi, emwe aba:naanga,
ROM.15.11	Mumukuye, ba:nu bo:ne.
ROM.15.12	Na rindi Isaya ka:ika ati,
ROM.15.12	Ririba risina rya Yese, na unu ari:muka okutunga aba:naanga, niwe abamaanga bari:ikanya.
ROM.15.13	Mbe Nyamuanga wo bwiikanyo abe:jusye okukonderwa kwone no murembe mu kwikirisya, korereki mwiyongesyega mu kwiikanya, mu managa go Mwoyo Mweru.
ROM.15.14	Anye one, ba:na ba:su, nimenyere kata ati, emwe one mwijuye obukonde, ka mwijusibwe obwenge bwone, omutura one okukome:syanya emwe abene:ra. 
ROM.15.15	Nawe, ba:na ba:su, neyongesisye obuba:si okubandikira bito:to mu binu, nimbe:cukya, kurwe cigongo cinu nayabirwe na Nyamuanga, 
ROM.15.16	Korereki nibe mukosi wa Kristo Yesu ku ba maanga, nibe mugabisi we Bigambo byo bwana bya Nyamuanga, abamaanga korereki babe co:go cinu ce:kirisibwe, na cinu ce:sibwe no Mwoyo Mweru. 
ROM.15.17	Kwenikora ninebyo kwikuisya mu Kristo Yesu mu bya Nyamuanga. 
ROM.15.18	Okuba nitakwiyambanya kwaika omusango gwone tari jinu Kristo akorere mwanye, abamaanga bongwe ku bigambo amwi ku bikorwa, mu managa ge bibarikisyo ne birugu:ro, mu managa go Mwoyo Mweru. 
ROM.15.19	Nikwo kutyo anye namarire okusimura Ebigambo byo bwana ebya Kristo mu Yerusalemi nini:singya kukinga Iluriko. 
ROM.15.20	Nikwo enikome:ra okusimura Ebigambo byo bwana, tari anu Krsito ara:ikirwe, nisige kumbaka ku rufuka rwo mu:nu undi. 
ROM.15.21	Nawe rwa kutyo byandikirwe ati,
ROM.15.21	Banu bacariga kubwirwa ebyae, nibo barirora,
ROM.15.21	Na banu bacariga kungwa barisombo:kerwa.
ROM.15.22	Mbe nikwo kutyo kwiya ka:fu naingirirwaga oku:ja kwimwe. 
ROM.15.23	Nawe wori nitacari na mwanya mu byaro binu, ka na myaka myafu nendaga okuba:jako, 
ROM.15.24	Anu ndigendera Esipania, eniikanya okutura kwimwe nimbarora, nimunyeregesya, ariba namara okukonderwa aamwi nemwe mwanya muto:to. 
ROM.15.25	Nawe woryanu enigenda Yerusalemi okufurubendera abe:ru. 
ROM.15.26	Okuba abende Makedonia na bende Akaya bakondeywe okusoro:sisya abataka ba mu be:ru banu bari mu Yerusalemi. 
ROM.15.27	Okuba bakondeywe okukora kutyo, ka bariga bana ribanja ku bene. Okuba araba abamaanga abasangira nabo ebyo mwoyo, kube:ire okubafurubendera ebyo mubiri. 
ROM.15.28	Mbe ariba namara ebyo, no kubayana kata ebi:nu ebyo niwo ndiso:kayo nintura kwimwe okugenda Esipania. 
ROM.15.29	Nimenyere ati ariba naba:jako, ndi:ja ni:juye ribando rya Kristo. 
ROM.15.30	Mbe, ba:na ba:su, enibaremberesya kubwa Ratabugenyi Yesu Kristo, na kurwo kwenda kwo Mwoyo, mwikome:sye aamwi nanye mu kunsabirwa ku Nyamuanga. 
ROM.15.31	Korereki nione mu banu batakwikirisya mu Buyaudi, na korereki abe:ru baramire okufurubenda kwani kunu enisira Yerusalemi. 
ROM.15.32	Niwo niri:ja kwimwe no kukonderwa, kurwo kwenda kwa Nyamuanga, ni:sye Omwoyo aamwi nemwe. 
ROM.15.33	Mbe Nyamuanga wo murembe abega nemwe bo:ne. Amina.
ROM.16.1	Enibakuisya Fibi omusubati weswe, niwe omufurubendi wa ikanisa yende Kenkerea. 
ROM.16.2	Mumuramire mu Ratabugenyi, rwa kutyo kube:ire abe:ru. Mumusakire mu musango gwone gunu arikena kwimwe, okuba omwene one arasakiye ba:fu, nanye one aransakiye.
ROM.16.3	Enikersya Pirisika na Akura, abakosi be:ja:su mu Kristo Yesu, 
ROM.16.4	Banu bariga bateeo ebica byebwe kurwo buanga bwani. Atari anye era unu enibasi:ma, nawe na jikanisa jo:ne ja bamaanga. 
ROM.16.5	Enike:sya one ikanisa ya mu nyumba yebwe. Enike:sya Epaineto omwendwa wani. Niwe ritwasyo ryo mutongoro erya Kristo mu Asia. 
ROM.16.6	Enike:sya Maryamu unu acikoree emirimu myafu. 
ROM.16.7	Enike:sya Andironiko na Juniasi, abairi bani, banu caboerwe aamwi, banu bane cibaro mu ntumwa, ka nibo bantangatiye okwikirisya Kristo. 
ROM.16.8	Enikersya Ampuriasi, omwendwa wani mu Ratabugenyi. 
ROM.16.9	Enike:sya Uribano, omukosi we:ja:su mu Kristo, na Staki omwendwa wani. 
ROM.16.10	Enike:sya Apere, omwiikanyibwa mu Kristo. Enike:sya aba mu nyumba ya Aristoburo. 
ROM.16.11	Enike:sya Erodioni omuiri wani. Enike:sya aba mu nyumba ya Nakiso, banu bari mu Ratabugenyi. 
ROM.16.12	Enike:sya Turufina na Turufosa, banu abakora emirimu mu Ratabugenyi. Enike:sya Perisisi omwendwa unu anyakire muno mu mirimu ja Ratabugenyi. 
ROM.16.13	Enike:sya Rufusi, unu asorerwe mu Ratabugenyi, na nyiramwene, anye one ni mai. 
ROM.16.14	Enike:sya Asinkirito, na Feregoni, na Eremesi, na Patrobasi, na Eremasi na ba:na ba:su banu bari aamwi nabo. 
ROM.16.15	Enike:sya Firorogo na Juriasi, na Nereusi no muyara wa:bo, na Orumpasi, na be:ru bo:ne banu bari aamwi nabo. 
ROM.16.16	Muke:syanyega no kunyunyana okweru. Jikanisa jo:ne eja Kristo ejibake:sya.
ROM.16.17	Enibe:remberesya, ba:na ba:su, mubakabukire banu abarema okwaukana, ne byo kuyabya, binu ebita:syanya no kwiigisibwa kunu mweigiye. Mwaukane nabo. 
ROM.16.18	Okuba abe:ja:bo abo batakukorera Ratabugenyi Yesu Kristo, nawe abakorere kwigutya nda jebwa era. Aba:ika no kusi:ma ne bigambo byoro:ro, nibabebeya emitima ja banu batasombokeywe. 
ROM.16.19	Okuba okungwa kwemwe kuramenyekere ku bo:ne. Kwenikora ninkonderwa kubwemwe, nawe enenda mubega ba bwenge mu bye kisi, na bafira mu bibi:bi. 
ROM.16.20	Nawe Nyamuanga wo murembe arimufwonyora Syetani emwaro ye bigere byemwe bwangu. Ecigongo ca Ratabugenyi Yesu Kristo cibega kwimwe.
ROM.16.21	Timoteo, omukosi we:ja:su, kabake:sya, aamwi na Rukio, na Yasoni, na Sosipita, aba:su. 
ROM.16.22	Anye Teritio, unu enandika inyaruba inu, enibake:sya mu Ratabugenyi. 
ROM.16.23	Gayo, omukumi wani na wa ikanisa yone, kabake:sya, Erasito, omubi:ki wa mu musi, kabake:sya, aamwi na Kwarito owa:su. 
ROM.16.24	Ecigongo ca Ratabugenyi Yesu Kristo cibega kwimwe bo:ne. Amina.
ROM.16.25	Wori akusibwe unu katura okubarumya rwa kutyo biri Ebigambo byo bwana binu enisimura ebya Yesu Kristo, na rwa kutyo kuri okuswerurwa kwa imbisike inu yabisirwe kuso:ka kara na kara, 
ROM.16.26	Nawe wori imbisike eyo yabu:risibwe mu binu byandikirwe na baragi, niyaikwa ku bamaanga gome, kurwo kungwa kwo kwikirisya, rwa kutyo aragiriye Nyamuanga wa kajanende. 
ROM.16.27	Nyamuanga umwi era wo bwenge ayabwe rikusyo kubwa Yesu Kristo kajanende na kajanende. Amina.
1CO.1.1	Anye Paulo, unu nabirikiywe okuba intumwa ya Yesu Kristo kurwo kwenda kwa Nyamuanga, aamwi na Sositene owa:su, 
1CO.1.2	Enandikira ikanisa ya Nyamuanga inu iri Korinto, ku banu be:si:bwe mu Yesu Kristo, banu babirikiywe babe be:ru, aamwi na bo:ne banu bari wo:ne wo:ne banu abasabwa risi:na rya Ratabugenyi Yesu Kristo, niwe Ratabugenyi ne:sebugenyi one. 
1CO.1.3	Ecigongo cibe kwimwe no murembe binu ebiso:ka ku Rata Nyamuanga, na ku Ratabugenyi Yesu Kristo.
1CO.1.4	Enisi:ma Nyamuanga wani kusiku kurwemwe, kurwe cigongo ca Nyamuanga cinu mwayabirwe mu Yesu Kristo. 
1CO.1.5	Okuba mu byone mwani:bi:ye mu Mwene, mu kwaika kwone na mu kusombo:kerwa kwone. 
1CO.1.6	Rwa kutyo orusingiro rwa Kristo kutyo rwarumibwe mwimwe. 
1CO.1.7	Nikwo kutyo mutagerukire mu mabando gome, nimurindirira okuswerurwa kwa Ratabugenyi Yesu Kristo. 
1CO.1.8	Unu aribasimbagisya kukinga ku bute:ro, mutane:soro mu rusiku rwa Ratabugenyi Yesu Kristo. 
1CO.1.9	Nyamuanga ni mwiikanyibwa, niwe ababirikiye emwe mwingire mu kusangira kwo Mwana wae niwe Yesu Kristo Ratabugenyi.
1CO.1.10	Mbe enibe:remberesya, ba:na ba:su, kurwa risi:na rya Ratabugenyi Yesu Kristo, ati, bo:ne mwaikega gumwi no kwaukana kusigega kubao mwimwe, nawe mugwatanyibwega mu kwiganirisya kumwi na mu kurwaja kumwi. 
1CO.1.11	Okuba, ba:na ba:su, ebyewemwe nabwiriywe na ba mu nyumba ya Koloe ati, iriyo inyombo mwimwe. 
1CO.1.12	Ena:ika omusango gunu ati, mu:nu wo:ne mwimwe ka:ika ati, Anye ndi wa Paulo, Anye ndi wa Apolo, Anye ndi wa Kefa, Anye ndi wa Kristo. 
1CO.1.13	?Kristo a:ukenemo? ?Paulo abambirwe ku musaraba kurwemwe? ?Tere amwi mwabatijibwe mwisi:na rya Paulo? 
1CO.1.14	Enisi:ma Nyamuanga okuba nicariga kubatija mu:nu wo:ne kwimwe, tari Kirisipo na Gayo, 
1CO.1.15	Omu:nu wo:ne asigega kwaika ati, nabatijaga mwisima ryani. 
1CO.1.16	Yene nabatijisye na ba inyumba ya Stefano. Mu bandi nitakwicuka araba nabatijisye mu:nu undi. 
1CO.1.17	Okuba Kristo atantumire kubatija, nawe nisimure Ebigambo byo bwana ebyo mweruro, tari mu bwenge bwo kwaika, korereki omusaraba gwa Kristo gusigega kuba gwa kutyo era.
1CO.1.18	Okuba omusango gwo musaraba ni bumu:mu ku banu ababura, nawe ni managa ga Nyamuanga kwiswe banu ecikisibwaga. 
1CO.1.19	Okuba byandikirwe ati, Ndisimagisya obwenge bwa benge:so, no bwite:ge:resya bwebwe banu abe:te:ge:resya ndibukora kuba kutyo era. 
1CO.1.20	?Omwengeso abee a:ki? ?Omwandiki abee a:ki? ?Omubambasi wa riimbo rinu abee a:ki? ?Angu, Nyamuanga atafiriyasisye obwenge bwa i:si inu? 
1CO.1.21	Okuba mu bwenge bwa Nyamuanga, i:si yejire yarema okumenya Nyamuanga kurwo bwenge bwayo, mbe nibimukondera Nyamuanga okuonya banu abe:kirisye mu njira yo bumu:mu bwo kusimura omusango. 
1CO.1.22	Okuba Abayaudi abasabwa ebibarikisyo, na Bagiriki abayenja obwenge, 
1CO.1.23	nawe eswe ecisimura Kristo unu abambirwe ku musaraba, ku Bayaudi ni ci:ku:juro na ku Bagiriki ni bumu:mu, 
1CO.1.24	nawe ku banu ababirikirwa, nakabee bari Bayaudi, nakabee bari Bagiriki, Kristo niwe amanaga ga Nyamuanga no bwenge bwa Nyamuanga. 
1CO.1.25	Okuba obumu:mu bwa Nyamuanga bukirire obwenge bwa ba:nu, no burenga bwa Nyamuanga bukirire amanaga ga ba:nu.
1CO.1.26	Okuba, ba:na ba:su, murore okubirikirwa kwemwe, ati, mu banu babirikiywe, abo bwenge bwo mubiri batari ba:fu, na ba managa batari ba:fu, na be cibaro batari ba:fu. 
1CO.1.27	Nawe Nyamuanga asorere ebimu:mu bya mu ca:ro, akorereki abaswasye abengeso. Ne birenga bya mu ca:ro Nyamuanga abisorere, akorereki aswasye ebya managa. 
1CO.1.28	Ne bitakataka bye ca:ro na binu bigairwe nibyo Nyamuanga asorere, yee ne bi:nu binu bitario, abisorere akorereki akore binu birio kuba kutyo era. 
1CO.1.29	Omu:nu wo:ne asigega kwikuya imbere ya Nyamuanga. 
1CO.1.30	Nawe ku Mwene emwe mwabwene okuba mu Kristo Yesu, unu Nyamuanga akorere okuba bwenge bweswe no burengeresi bweswe, no kwesibwa kweswe, no kucungurwa kweswe. 
1CO.1.31	Rwa kutyo byandikirwe ati, Unu ke:kuya, e:kuisyega ku Ratabugenyi.
1CO.2.1	Nanye, ba:na ba:su, wejire na:ja kwimwe, nite:jire kusimura ebyo bumbise bwa Nyamuanga mu bukonde bwo kwaika, amwi mu bwenge. 
1CO.2.2	Okuba anye nakarariye ati, nisige kumenya musango gwone mwimwe, tari Yesu Kristo, na rwa kutyo abambirwe ku musaraba. 
1CO.2.3	Nanye nabaga nemwe mu burenga, na mu bu:ba na mu kuyarara kwafu. 
1CO.2.4	No kwaika kwani no kusimura kwani bitabee mu misango jo kukongyakongya mu bwenge bwa ba:nu, nawe byabee mu kweresya kwo Mwoyo no kwa managa. 
1CO.2.5	Korereki okwikirisya kwemwe kusigega kuba mu bwenge bwa ba:nu, nawe mu managa ga Nyamuanga.
1CO.2.6	Mbe eca:ikaga obwenge mu banu bakome:e, nawe butari bwenge bwa riimbo rinu, ka butari bwa bakuru ba riimbo rinu banu abajo:kuwao. 
1CO.2.7	Nawe eca:ika obwenge bwa Nyamuanga mu bumbise, nibwo bwenge bunu bwabisirwe, bunu Nyamuanga aragiriye kara kurwa rikusyo ryeswe, ne ca:ro cariga cicari kubao. 
1CO.2.8	Nibwo obwenge abakuru ba riimbo rinu bariga batabumenyere na umwi. Okuba bakabumenyere, batakamubambire Ratabugenyi wa rikusyo ku musaraba. 
1CO.2.9	Nawe rwa kutyo byandikirwe ati, Binu eri:so ricariga kurora, na binu okutwi kucariga kungwa, na bicariga kwingira mu mutima gwo mu:nu, nibyo ebyo Nyamuanga e:ra:biye banu abamwenda.
1CO.2.10	Nawe Nyamuanga acisweruriye eswe ebyo kubwo Mwoyo, okuba Omwoyo niwe katatirisya byone, yee na binu bibisire ebya Nyamuanga, 
1CO.2.11	?Okuba ni mu:nu ki unu kamenya ebyo mu:nu, tari omwoyo gwo mu:nu gunu guri mu mwene? Nyaburiko ne bya Nyamuanga atario unu kabimenya, tari Mwoyo wa Nyamuanga. 
1CO.2.12	Nawe eswe citayabirwe mwoyo gwa i:si, nawe ni Mwoyo unu aso:kere ku Nyamuanga, cikorereki cimenyega binu Nyamuanga kaciyana kutyo era. 
1CO.2.13	Nibyo ebyo eswe eca:ika, tari mu misango jinu ejiigisibwa no bwenge bwa ba:nu, nawe ni jinu ejiigisibwa na Mwoyo Mweru, nicigajura ebigambo byo mwoyo mu njira yo mwoyo.
1CO.2.14	Nawe omu:nu wo busimika atakungwa ebyo Mwoyo wa Nyamuanga, okuba ni bya bumu:mu ku mwene, atakutura kubimenya okuba ebi:tege:resibwa no mwoyo. 
1CO.2.15	Nawe omu:nu unu karu:ba omwoyo ke:tege:resya byone, nawe omwene atakusombo:kerwa na mu:nu undi. 
1CO.2.16	?Okuba niga unu aramenyere okwiganirisya kwa Ratabugenyi, ati amwiigisye? Nawe eswe ciri no kwiganirisya kwa Kristo.
1CO.3.1	Nanye, ba:na ba:su, nita:turire kwaika nemwe rwa ba:nu ba mu mwoyo, nawe rwa bo mubiri, rwa ba:na abarera mu Kristo. 
1CO.3.2	Nabanywesyaga amata, nitabari:si:sye biryo tere, okuba mwariga mucari kubitura. Ka na wori mucari kubitura. 
1CO.3.3	Kwo kuba mucari mu byo mubiri, okuba rifuwa no kuyomba bikaba bibarimo, angu mutari bo mubiri? ?Mutakuribata rwa ba:nu abandi era. 
1CO.3.4	Okuba omu:nu oundi aka:ika ati, Anye ndi wa Paulo, no undi ati, Anye ndi wa Apolo, angu mutari ba:nu era?
1CO.3.5	Mbe Apolo niwe:ga? Na Paulo niwe:ga? Ni bafurubendi banu emwe mwekirisisye kubwebwe, rwa kutyo Ratabugenyi amuyae mu:nu wo:ne murimu gwae. 
1CO.3.6	Anye nabibire, Apolo ne:tirira, nawe Nyamuanga niwe kakusyaga. 
1CO.3.7	Mbe unu kabiba atari ci:nu, nakabee ari unu ke:tirira, nawe ni Nyamuanga unu kakusyaga. 
1CO.3.8	Nawe unu kabiba na unu ke:tirira bariŋene, nawe omu:nu wo:ne ariyabwa omuye:ro gwae, rwo murimu gwae kutyo guri. 
1CO.3.9	Okuba eswe ciri bakosi be:ja:bo ba Nyamuanga. Muri esambu rya Nyamuanga, muri nyumba inu yombakirwe na Nyamuanga.
1CO.3.10	Anye nateeo musingi, rwo mumbaki Omukuru owo bwenge, rwe cigongo ca Nyamuanga cinu ananire kutyo ciri. No undi nombakako. Nawe omu:nu wo:ne akabuke kutyo kombakako. 
1CO.3.11	Okuba atario mu:nu unu katura okutao musingi ogundi, tari gunu gurateeyweo, niwe Yesu Kristo. 
1CO.3.12	Nawe omu:nu wo:ne akombakako ku musingi gunu, akatako jaabu amwi mpirya, amwi mabui ga bugusi burambu, amwi biti, amwi manya:si, amwi mbuba, 
1CO.3.13	Mbe omurimu gwa buri mu:nu guribu:risibwa, okuba orusiku rurya rurigubu:risya, okuba guriswerurirwa muriro. No muriro ogwene gurisaka omurimu gwa buri mu:nu kutyo guri. 
1CO.3.14	Omurimu gwa buri mu:nu gunu ombakireko, gukarama omwene aribona omuye:ro. 
1CO.3.15	Omurimu gwo mu:nu wo:ne ariba gwarungusibwa, arifwirwamo, nawe omwene ariona, nawe ari ati aturire mu muriro.
1CO.3.16	?Mutakumenya ati, muri yekaru ya Nyamuanga, na ka Mwoyo wa Nyamuanga e:kae mwimwe? 
1CO.3.17	Omu:nu wo:ne akanyamura iyekaru ya Nyamuanga, Nyamuanga arimunyamura oyo, okuba iyekaru ya Nyamuanga ni nyeru, niwe emwe.
1CO.3.18	Omu:nu wo:ne asige kwibebeya omwene. Omu:nu wo:ne mwimwe ake:ganirisya ati, ni mwenge mu:si inu, nabe mu:nu:mu, akorereki abe mwenge. 
1CO.3.19	Okuba obwenge bwa mu:si inu ni butamutamu ku Nyamuanga, okuba byandikirwe ati, Kakoma abenge mu burigerige bwebwe. 
1CO.3.20	Na rindi ati, Ratabugenyi amenyere ame:ganirisyo ga benge ati, ni ga kutyo era. 
1CO.3.21	Mbe omu:nu wo:ne asigega kwikuya mu ba:nu, okuba byone ni byemwe, 
1CO.3.22	Araba ni Paulo, araba ni Apolo, araba ni Kefwa, araba ni ca:ro, araba ni buanga, amwi kufwa, amwi binu birio, amwi binu ebyenda okubao, byone ni byemwe, 
1CO.3.23	Nemwe muri ba Kristo, na Kristo ni wa Nyamuanga.
1CO.4.1	Omu:nu wo:ne acimenye ati, ciri bakosi ba Kristo, na babi:ki bo bumbise bwa Nyamuanga. 
1CO.4.2	Na rindi, kube:ire ababi:ki ati, babe be:ikanyibwa. 
1CO.4.3	Nawe kwanye ni musango muto:to nikaramurwa nemwe, amwi mu ci:na ca ba:nu. Ka nanye nitakwiramura omwene. 
1CO.4.4	Okuba nitakwimenya ati, ni nerkomo, nawe ogwo gutakunana burengeresi, nawe unu kandamura ni Ratabugenyi. 
1CO.4.5	Mbe mutatemaga eci:na co musango gwone jisiku jicari kwiya, okukinga runu Ratabugenyi ari:ja, unu arimurika binu bibisirwe ebya mu cisu:te, ka aribukisya okurwaja okwa mu mutima. Mbe niwo buri mu:nu aribona okusi:mwa kwae ku Nyamuanga.
1CO.4.6	Nawe, bairi, emisango ejo najijekekanyisye kwanye na ku Apolo kurwemwe, korereki mwiigirire kwiswe, mutasa:girira mu jinu jandikirwe, omunu wo:ne asigega kwikuisya kubwo umwi kukira oundi. 
1CO.4.7	?Okuba niga unu kakukora ati ukirire oundi? ?Ka uri na ki cinu utayanirwe? Nawe araba wayanirwe, ?niki cinu oukora niwikuisya uti araba utayanirwe?
1CO.4.8	Mwegutire, mwani:bire. Mutungire rwa bakama, neswe citario. Mwakatungire kwakabee kwa kisi korereki eswe one citunge aamwi nemwe. 
1CO.4.9	Okuba eni:ganirisya ati, Nyamuanga aciteeo eswe jintumwa cibe aba ku bute:ro, rwa banu batemeywe eci:na co kufwa, okuba cabee eco kurorerako ku ca:ro, na ku ba:naraika, na ku ba:nu. 
1CO.4.10	Eswe ciri ba:nu:nu kurwa Kristo, nawe emwe muri bengeso mu Kristo. Eswe cirengaae, nawe emwe muri ba managa. Emwe muri be cibaro, nawe eswe ciri bagaywa. 
1CO.4.11	Ecirumwa omweko no kwitwa obwiro kukinga woryanu. Ka eciba tuyu, no kubumwa ebifu:fi, na ka citana bwikaro eciyenga:ra. 
1CO.4.12	Ka ecinyaka, nicikora emirimu na maboko geswe. Era bacifuma, ecibasabirwa ribando. Era canya:sibwa eci:gumirisya. 
1CO.4.13	Cikabeeresibwa eciremberesya, cakorerwe kuba rwa ifwere ya i:si, na rwa binu ebisosojibwa ebye bi:nu byone, kukinga na ka wori.
1CO.4.14	Nitakwandika binu ati nibaswasye, nawe enibatongera rwa ba:na ba:ni abendwa. 
1CO.4.15	Okuba nakabee muri na be:igisya bisira ekumi mu Kristo, nawe mutari na be:somwana ba:fu. Okuba anye nabe:buye mu Kristo Yesu kurwe Bigambo byo bwana. 
1CO.4.16	Mbe enibaremberesya, mundu:bega. 
1CO.4.17	Kwonakorere nintuma Timoteo kwimwe, niwe Omwana wani omwendwa, no mwiikanyibwa mu Ratabugenyi. Niwe aribe:cukya jintungwa jani jinu ninajo mu Kristo, rwa kutyo eniigisyaga wo:ne wo:ne mu kanisa jo:ne. 
1CO.4.18	Nawe bario abandi banu abe:kuya uti nitaca:ja kwimwe. 
1CO.4.19	Mbe nawe eni:ja kwimwe bwangu Ratabugenyi akenda. Niwo ndimenya amanaga ga banu abe:kuya, amwi kutari kwaika kwebwe era. 
1CO.4.20	Okuba obukama bwa Nyamuanga butari mu kwaika, nawe mu managa. 
1CO.4.21	?Omwenda guya? ?Niba:jeko na isimbo, tere amwi mu kwenda no mwoyo gwo bufura?
1CO.5.1	Byakumukire wo:ne wo:ne ati, mwimwe burimo buromesi, ka ni buromesi obwejabo obwo butarimo mu ba:maanga, ati omu:nu okutwara omugasi we:semwene. 
1CO.5.2	Nemwe mwatunu:nire, amwi mutasurumbae, nawe kwari kwiire oyo akorere kutyo aso:sibwe mwimwe. 
1CO.5.3	Okuba anye norwo nitario mu mubiri, nawe eniba ndiwo mu mwoyo. Mbe oyo akorere ecikorwa eco anye ndamarire okumutemera eci:na mwisima rya Ratabugenyi Yesu, niri uti ndiwo. 
1CO.5.4	Emwe ariba mwekofyanya, aamwi no mwoyo gwani, na managa ga Ratabugenyi Yesu. 
1CO.5.5	Omu:nu uyo mu:nuso:sisye Syetani, omubiri gunyamuke, korereki omwoyo gukisibwe ku rusiku rwa Ratabugenyi Yesu.
1CO.5.6	Okwikuya kwemwe kutakondere. ?Mutakumenya ati, ecifwimbya cito:to ecifwimbya ecirengo come? 
1CO.5.7	Mbe muso:syemo ecifwimbya ca kara korereki mwere, mube cirengo ciyaya, mutarimo cifwimbya. Okuba eswe catambiywe eco:go ceswe ca Ipasaka niwe Kristo. 
1CO.5.8	Mbe cikore amarya, atari ne cifwimbya ca kara, nakabee ciri ecifwimbya co rwango no bubi:bi, nawe ni biryo binu bitarimo cifwimbya, nibyo ebye cimari no kumasya.
1CO.5.9	Ndabandikiye mu nyaruba yani ati, mutasasikanaga na baromesi. 
1CO.5.10	Nitakwaika ati mwiŋaŋe kata abaromesi ba mu:si inu, amwi abarigisi, amwi abasa:kusi, amwi banu abaramya ebisusano. Kwenda biri kutyo, kwakabe:ire okuso:ka mu:si. 
1CO.5.11	Nawe woryanu enibandikira ati, mutasasikana na mu:nu wo:ne unu katogwa muiri, akaba muromesi, amwi murigisi, amwi muramya we bisusano, amwi mufumi, amwi mukorwa, amwi inusa:kusi, nakabee kuri kurya, omu:nu we:ja:bo oyo mwasiga kurya nage. 
1CO.5.12	?Okuba anye aganjamo ki okutemera eci:na abe mwira? ?Emwe mutakuramura aba mu nyumba? 
1CO.5.13	Nawe abe mwira, Nyamuanga niwe aribatemera eci:na. Nawe omubi:bi uyo mu:nuso:sye mwimwe.
1CO.6.1	Omu:nu wo:ne kwimwe akaba no musango ku we:ja:bo, ?kaya:ra okuroma ecima imbere ya banu batari barengeresi, kamwi tari imbere ya be:ru? 
1CO.6.2	?Tere amwi mutakumenya ati, abe:ru baritemera i:si ecima? Ka raba emwe muritemera i:si eci:na, ?muteme okutema ebi:na ebito:to? 
1CO.6.3	?Si mutakumenya ati, eswe ciritemera ba:naraika ecima? ?Mbe ke:cirema kutiki okuramura ebyo buanga bunu? 
1CO.6.4	Mbe mukaba ne bi:na ebye misango jo buanga bunu, ?niki cinu omukora nimubatao banu bagairwe mu kanisa? 
1CO.6.5	Ena:ika ebyo kubaswasya. ?Angu, atario mwimwe omu:nu umwi owo bwenge, unu katura okutemera aba:bo ecima? 
1CO.6.6	Nawe omuiri ebiromanwa no muiri, ka na imbere ya banu bate:kirisisye!
1CO.6.7	Mbe nikwo muri na riko:mo kata, okuba omubu:rana emwe abene:ra. ?Atari akiri mwikirisye okukorwa kubi:bi? ?Atari akiri mwikirisye okusa:kurwa ebi:nu byemwe? 
1CO.6.8	Nawe emwe omubakorera abamu kubi:bi, no kusa:kura ebi:nu byebwe, ka na banu omukorera kutyo ni banyu.
1CO.6.9	?Si mutakumenya ati abarangirangi batarirya omwandu gwo obukama bwa Nyamuanga? Mutabebeibwaga. Abasengani batarirya mwandu gwo bukama bwa Nyamuanga, amwi banu abaramya ebisusano, amwi baromesi, amwi abecigasi, amwi banu abarosya barume be:ja:bo, 
1CO.6.10	Amwi be:fi, amwi barigisi, amwi bakorwa, amwi bafumi, amwi basa:kusi, abo batarirya omwandu gwo obukama bwa Nyamuanga, 
1CO.6.11	Ka na bandi mwimwe mwariga muri kutyo, nawe mwosibwe, nimwesibwa, nimuyabwa oburengeresi kurwa risi:na rya Ratabugenyi Yesu Kristo, na kubwo Mwoyo wa Nyamuanga weswe.
1CO.6.12	Byone bitaganyibwe kwanye, nawe bitari byone binu ebinsakira. Byone bitaganyibwe kwanye, nawe anye nitakwikirisya okutungwa na come come. 
1CO.6.13	Ebiryo ni kubwa inda, na inda ni kubwe biryo, nawe Nyamuanga arimarao byone ku bubiri. Nawe omubiri gutabeeo kurwo buromesi, nawe ni kurwa Ratabugenyi. Na Ratabugenyi one ni kubwo mubiri. 
1CO.6.14	Nyamuanga asu:ruye Ratabugenyi neswe one aricisu:rura kurwa managa gae. 
1CO.6.15	?Si mutakumenya ati, emibiri jemwe ni ŋingo ja Kristo? ?Mbe nigege jiŋingo ja Kristo nijikore ŋingo ja muromerwa? Na katyari uri! 
1CO.6.16	?Si mutakumenya ati, unu kagwatana no muromerwa ni mubiri gumwi nage? Okuba ka:ika ati, Ku bubiri barabaga mubiri gumwi. 
1CO.6.17	Nawe unu kagwatana na Ratabugenyi ni mwoyo gumwi nage. 
1CO.6.18	Mwiŋaŋe oburomesi. Cibi:bi come cinu omu:nu kakora, ca:ukene no mubiri. Nawe unu karomera, niwe kanyamura omubiri gwae omwene. 
1CO.6.19	?Si mutakumenya ati, omubiri gwemwe niyo iyekaru yo Mwoyo Mweru unu ari mwimwe, unu mwayabirwe na Nyamuanga? 
1CO.6.20	Amwi emwe mutari kubwemwe, okuba mwagurirwe no bugusi burambu. Nikwo kutyo mukusyega Nyamuanga mu mibiri jemwe.
1CO.7.1	Mbe nawe ku binu mwanyandikiye, kutari kwa bwana omurume okukuma ku mugasi. 
1CO.7.2	Nawe, kubwo kwikenga oburomesi, buri murume abega no mugasi wae omwene, na buri mugasi abega no murume wae omwene. 
1CO.7.3	Omurume ayanega omugasi wae binu bimwiire. Nikwo kutyo omugasi one ayanega omurume wae binu bimwiire. 
1CO.7.4	Omugasi atakutunga omubiri gwae omwene, tari omurume wae. Na ka omurume one kutiyo atakutunga omubiri gwae omwene, tari omugasi wae. 
1CO.7.5	Mute:managa, tari amwi mwaikene kutao omwanya, mukorereki mubega no mwanya gwo kusabirwamo, nimusuba okuba bumwi rindi, Syetani asigega kubasaka kurwo kurema okwiingirira. 
1CO.7.6	Nawe ena:ika binu nini:kirisya:ra, tari ati natao ciragiro. 
1CO.7.7	Nawe anye mu kwenda kwani, nendere abamu bo:ne babega rwanye. Nawe omu:nu wo:ne ari ne ciyanwa cae omwene cinu caso:kere ku Nyamuanga, oundi cindi, oundi cindi.
1CO.7.8	Nawe banu batatwae na batumba enibabwira ati, Ni kwa bwana abo babega rwanye. 
1CO.7.9	Nawe araba batakutura kwingirira, batware, okuba ni akiri kutwara kukira okwaka inamba. 
1CO.7.10	Nawe enibaragirira banu batwarene ati, omugasi asigega kutama no murume wae. Tari anye unu eniragirira nawe ni Ratabugenyi. 
1CO.7.11	Nawe akata:na nage abegao era kutwarwa uri, amwi basubyanyega no murume wae. Ka no murume atajaga kutama no mugasi wae.
1CO.7.12	Nawe abandi enibabwira anye, atari Ratabugenyi, ati, Omuiri wo:ne akaba no mugasi unu ate:kirisisye, mbe omugasi ake:kirisya okwikara nage, asige kutama no mugasi wae. 
1CO.7.13	No mugasi akaba no murume wae. 
1CO.7.14	Okuba omurume unu ate:kirisisye ke:sibwa no mugasi, no mugasi unu ate:kirisisye ke:sibwa no murume. Kwenda bitari kutyo, aba:na bemwe batake:rere, nawe woryanu ni be:ru. 
1CO.7.15	Nawe unu ate:kirisisye akagenda, mu:nusige agende. Omuiri omurume amwi mugasi ataboyerwe no musango ogwo. Nawe Nyamuanga acibirikiriye mu murembe. 
1CO.7.16	Okuba awe omugasi, ?utamenyere ati amwi urionya omurume wao? Amwi awe murume, ?utamenyere ati, amwi urionya omugasi wao?
1CO.7.17	Mbe nawe bibe ku mu:nu wo:ne rwa kutyo Ratabugenyi amugabiye. Mu:nu wo:ne aribatega rwa kutyo Nyamuanga amubirikiye. Nikwo kutyo eniragirira na mu kanisa jo:ne. 
1CO.7.18	Omu:nu wo:ne akabirikirwa atenderwe, atasubaga kuba unu atatenderwe. Omu:nu wo:ne akabirikirwa atatenderwe, asigega kutendwa. 
1CO.7.19	Okutendwa kutari ci:nu, no kuremo:tendwa kutari ci:nu, nawe ni kugwata ebiragiro bya Nyamuanga. 
1CO.7.20	Buri mu:nu abega mu kubirikirwa kunu abirikiriywemo. 
1CO.7.21	?Wabirikiywe uri mugaya ?Utabuweraga mwoyo. Nawe ukaba nu:tura okwigururura, ni kwa kisi ukore kutyo. 
1CO.7.22	Okuba mu Ratabugenyi, unu abirikiywe ari mugaya, ni mwibure wa Ratabugenyi. Nyaburiko unu abirikiywe ari mwibure, oyo ni mugaya wa Kristo. 
1CO.7.23	Mwagurirwe na bugusi burambu, mbe mutaindukaga kuba bagaya ba ba:nu. 
1CO.7.24	Bairi, Buri mu:nu wo:ne abega mu kubirikirwa kunu abirikiriywemo, aamwi na Nyamuanga.
1CO.7.25	Nawe ku bya bayara nitana ciragiro ca Ratabugenyi. Nawe enibabwira kutyo eni:ganirisya, rwo mu:nu unu Ratabugenyi anfwiriye cigongo nibe mwiikanyibwa. 
1CO.7.26	Mbe eni:ganirisya gunu ati, ni kwa bwana omu:nu abega rwa kutyo ari, kurwo kunyaka kwa woryanu. 
1CO.7.27	?Waboyerwe ku mugasi? Utayenjaga kusurumurwa. ?Utaboyerwe ku mugasi ?Utayenjaga mugasi. 
1CO.7.28	Nawe ukatwara utakukaya. No muyara akatwarwa, one atakukaya. Nawe banu bari kutyo barabaga na nyako mu mubiri. Nawe nenda jisige kubabona. 
1CO.7.29	Nawe, ba:na ba:su, ena:ika ati, jisiku jakeere. Kuso:ka wori, banu bari na bagasi babe rwa banu batanabo. 
1CO.7.30	Na banu abarira babe rwa banu batakurya. Na banu abakonderwa babe rwa banu batakukonderwa. Na banu abagura babe rwabo batana ci:nu. 
1CO.7.31	Na banu abakorere ebya i:si inu, babe rwa banu batakubikora muno, okuba ebya i:si inu byajo:kuwao. 
1CO.7.32	Nawe enenda emwe mube banu batakuwa mwoyo. Unu atatwae ke:gana ebya Ratabugenyi, kutyo arakondisyaga Ratabugenyi. 
1CO.7.33	Nawe unu atwae ke:gana ebya mu:si, kutyo arakondisyaga omugasi wae. 
1CO.7.34	Buriwo butasyanya omutwaywe no muyara. Unu atatwaywe ke:gana ebya Ratabugenyi, abega mweru mu mubiri na mu mwoyo. Nawe unu atwaywe ke:gana ebya mu:si kutyo arakondisyega omurume wae. 
1CO.7.35	Enaika kutyo korereki nibasakire emwe abene. Tari ati enibatega muyeto, nawe mu bufura, mukorereki mukorerega Ratabugenyi mutana bya kubaugya.
1CO.7.36	Nawe omu:nu ake:ganirisya ati atakukorera kisi muyasya wae, akaba agu:nire, raba kwiire okuba kutyo, akorega rwa kutyo kenda, atakukaya. Batwarane. 
1CO.7.37	Nawe unu arumire mu mutima gwae, atana bukene, nawe katura okukora binu kenda. Ake:ganirisya mu mwoyo gwae ati, ni kwa kisi okurinda omuyasya wae, kakora kisi. 
1CO.7.38	Mbe unu katwarisya omuyasya wae, kakora kisi. Nawe ka unu atakutwarisya niwe kakora kisi muno.
1CO.7.39	Omugasi no murume baboerwe aamwi bacari baanga. Nawe omurume wae akafwa, omugasi asurumuywe, katura okutwarwa omu:nu wo:ne unu kenda, nawe ni mu Ratabugenyi era. 
1CO.7.40	Nawe akaba rwa kutyo ari era, niwo kaba na ribando ryafu, rwa kutyo anye eni:ganirisya. Ka eni:ganirisya ati, anye one ndi no Mwoyo wa Nyamuanga.
1CO.8.1	Ku bigambo bya binu abatambira ebisusano, cimenyere ati, bo:ne ciri no bumenyi. Obumenyi obure:ta ecigundu, nawe okwenda okumbaka. 
1CO.8.2	Omu:nu ake:ganirisya ati, nimenyere kata, mbe acari kumenya musango gwone rwa kutyo kumwiire okumenya. 
1CO.8.3	Nawe omu:nu akenda Nyamuanga, oyo kaba amenyekere ku Mwene.
1CO.8.4	Mbe ku bigambo ebyo kurya binu abatambira ebisusano, cimenyere ati, ecisusano citari ci:nu mu ca:ro, na rindi atariwo undi, ni Nyamuanga umwi era. 
1CO.8.5	Okuba norwo kutiyo bario banu abatogwa bamungu, amwi mu rwire, amwi mu:si, rwa kutyo bario bamungu ba:fu na bakuru ba:fu. 
1CO.8.6	Nawe kwiswe ariwo Nyamuanga umwi, niwe Rata, munu ebiso:ka byone, neswe cirio baanga kubwae. Na rindi ariwo Ratabugenyi umwi niwe Yesu Kristo, unu byone biriwo kurwa managa gae, neswe one ciriwo kurwa managa gae.
1CO.8.7	Nawe obumenyi bunu butari mu ba:nu bo:ne. Nawe abandi banu banarire ebisusano, abarya binu abatambira ebisusano na ka wori. Ne mitima jebwe nijijira jisonyo okuba jitakomee. 
1CO.8.8	Nawe ebiryo bitakucikondisya ku Nyamuanga. Okuba cikarya, citakwongesibwa ci:nu, amwi cikaremo:kurya, citakugerukirwako ci:nu. 
1CO.8.9	Nawe mwirindega, amanaga gemwe gataja kwiku:jusya banu batakomee. 
1CO.8.10	Okuba omu:nu akakurora awe unu uri no bumenyi, wiyanjire ku biryo mu yekaru ye cisusano co kuramya, ?omutima gwa oyo gutakujira obuba:si okurya binu abatambira ebisusano, okuba atakomee? 
1CO.8.11	No:yo atakomee nasimagira kurwo bumenyi bwao, niwe omwana wa:su unu Kristo afwiriye. 
1CO.8.12	Mbe nikwo kutyo, mukakaira aba:na ba:su, no kuutasya emitima jebwe jinu jitakomee, mbe kutyo mwakaira Kristo. 
1CO.8.13	Mbe, ebiryo bike:ku:jusya Omwana wa:su, nitarirya nyama anu ciribe:ra, korereki nitaja kwiku:jusya mwana wa:su.
1CO.9.1	?Anye nitari mwibure? ?Anye nitari ntumwa? ?Nitarorere Yesu Kristo Ratabugenyi? ?Ka emwe mutari murimu gwani mu Ratabugenyi? 
1CO.9.2	Araba nitari ntumwa kubandi, nawe ndi ntumwa kwimwe, okuba nemwe ecibarikisyo co butumwa bwani mu Ratabugenyi.
1CO.9.3	Nikwo kutyo eni:bagira binu ku banu abambu:siri-sya. 
1CO.9.4	?Eswe citakwikirisibwa okurya no kunywa? 
1CO.9.5	?Eswe citakwikirisibwa okutwara omugasi unu ari muiri no kuribata nage, rwa jintumwa ejindi, na bamura ba:bo Ratabugenyi, na Kefa kutyo abakora? 
1CO.9.6	?Tere amwi anye nanye era na Barinaba citakutura kurema okukora emirimu? 
1CO.9.7	?Ni musirikare ki unu kaja ku buremo ne:riira omwene? ?Niga unu kayamba risambu rye mijabibu, naremo:kurya matwasyo gendemo? ?Amwi niga unu kare:ba riijo, naremo:kunywa amata gendemo?
1CO.9.8	?Ebyo na:ika ni bya ba:nu? ?Tere amwi ne biragiro bitakwaika kutyo? 
1CO.9.9	Okuba byandikirwe mu biragiro bya Musa ari, Utaboyaga omunwa gwa iŋa inu eitajirira oburo ni:ura. ?Mbe Nyamuanga ke:gana ebya jiŋa era, Tere amwi ka:ika kubweswe kata kata? 
1CO.9.10	Byandikirwe kubweswe, korereki unu karima, arime no kwiikanya, na unu kaura oburo, kumwiire okwiikanya okurya binu kanya:kirira. 
1CO.9.11	Araba eswe cababibiremo ebyo mwoyo, ?mbe, ni musango munene eswe cikagesa ebyemwe ebyo mubiri? 
1CO.9.12	Araba abandi bari na managa ago kwimwe, ?eswe citabakirire abo? Nawe citakoree amanaga ago. Nawe eci:gumirisya byone korereki Citaja kutao cinu eciingirira Ebigambo byo bwana ebya Kristo. 
1CO.9.13	?Mutakumenya ati, banu abafurubendera ebyeru bya mu yekaru, nibo abarya ebya mu yekaru, na banu abakorera ecigabiro, bari no mugabo ku bya ku cigabiro. 
1CO.9.14	Nikwo kutyo Ratabugenyi aragiriye ati, banu abasimura Ebigambo byo bwana bari:sibwega ku binu ebiso:ka mu Bigambo byo bwana.
1CO.9.15	Nawe anye nitakoraga ebyo na katyari, amwi nitandikire ebyo korereki nikorerwe kutyo uri. Okuba akiri anye nifwe, okukira omu:nu wo:ne akore okwikuya kwani kuba kutyo era. 
1CO.9.16	Okuba norwo kutyo enisimura Ebigambo byo bwana, nitari na ca kwikuisya, okuba enisinyirisibwa, okuba jirimbona nikarema okusimura Ebigambo byo bwana. 
1CO.9.17	Okuba nikakora kutiyo no kwenda, enibona omuye:ro. Nawe nikaba nitakukora no kwenda, mbe nasigiywe omurimu gwo kukora era. 
1CO.9.18	?Mbe ndi na muye:ro ki? Ni ati, era ninsimura Ebigambo byo bwana, nisimure kutyo era nitana muye:ro, nitaja kukorera ebyo ne:kirisi:bwe mu Bigambo byo bwana.
1CO.9.19	Kwo kuba nakabee nitari mugaya wa mu:nu wo:ne ne:korere mugaya wa bo:ne nikorereki nibonega ba:fu. 
1CO.9.20	Na ku Bayaudi nabee Muyaudi, nikorereki nibabone Abayaudi. Na ku banu batungirwe ebiragiro, nabee rwa unu atungirwe biragiro, nikorereki nibone banu batungirwe ebiragiro. 
1CO.9.21	Ku banu batari na biragiro, nabee rwa unu atana biragiro, nikorereki nibone banu batana biragiro. Tari ati nitana biragiro ku Nyamuanga, nawe niri mu biragiro bya Kristo. 
1CO.9.22	Ku barenga nabee murenga, korereki nibone abarenga. Nabee wa ntungwa jo:ne ku ba:nu bo:ne, nibaonyega ba:fu mu njira jo:ne. 
1CO.9.23	Ka enikora ebyo byone kurwe Bigambo byo bwana, korereki nisangirega aamwi na bandi mwibyo.
1CO.9.24	?Mutakumenya ati, banu ababirima nibatangirana, ababirima bo:ne, kata, nawe unu abafu:wa ni umwi ?Mutangiranega kutiyo korereki mubone. 
1CO.9.25	No mu:nu wo:ne unu katangirana, ke:baririra mu byone. Mbe abene abakora bakorereki bayabwe orutenga runu orunyamuka, nawe eswe runu rutakunyamuka. 
1CO.9.26	Anye kwenikora nimbirima kutiyo, tari rwa unu ke:tima:ta. Enitu:syanya ebifu:fi, tari rwa unu kabuma orutumba. 
1CO.9.27	Nawe enitu:sya omubiri gwani, ningutunga, korereki nikamara okubwira abandi, anye omwene nitaja kuba wa kuremwa.
1CO.10.1	Ba:na ba:su, nitakwenda emwe mureme okumenya ati, basaja bo:ne bariga emwaro ye ri:re, na bo:ne baitiŋene mu nyanja. 
1CO.10.2	Na bo:ne babatijibwe ku Musa mu ri:re na mu nyanja. 
1CO.10.3	Na bo:ne bari:ye ebiryo biriya ebyo Mwoyo. 
1CO.10.4	Bo:ne banywee ecokunywa cimwi eco mwoyo, okuba banywaga ku nengo yo mwoyo inu yabaru:baga. Na inengo eyo niwe Kristo. 
1CO.10.5	Nawe ba:fu kwabo Nyamuanga atabakondereywe, okuba abasimagisisye mwibara.
1CO.10.6	Nawe ebyo byariga byo kurorerako kwiswe, cisigega kurigira binu bite:ire, rwa kutyo abo barigiraga. 
1CO.10.7	Amwi mutaba banu abaramya ebisusano, rwa bandi mwabo kutyo bariga bari. Okuba byandikirwe ati,
1CO.10.7	Abamu nibenyanja okurya no kunywa, nibe:muka okubina.
1CO.10.8	Ka cisigega kusengana rwa bandi mwabo kutyo basengene, nibagwa ku rusiku rumwi bisira makumi gabiri na bisatu. 
1CO.10.9	Amwi citasakaga Ratabugenyi, rwa bandi mwabo kutyo bamusakire, nibasimagisibwa na jinjoka. 
1CO.10.10	Amwi mutertoŋaniraga, rwa bandi mwabo kutyo bertoŋaniye, nibasimagisibwa no musimagisya. 
1CO.10.11	Nawe ebyo byababwene abo bibe byo kurorerako, ka byandikirwe ebyo kucikengya eswe banu obute:ro bwa magoro bwakingireko. 
1CO.10.12	Mbe unu ke:ganirisya ati cimereguyu, akabuke asiga kugwa. 
1CO.10.13	Okusakwa kutakubabona tari kunu oku:ja ku ba:nu bo:ne. Nawe Nyamuanga ni mwiikanyibwa, atakubasiga musakwe kukira kutyo omutura, nawe aamwi no kusakwa kakora injira yo kuonera, korereki muture okwigumirisya.
1CO.10.14	Mbe abendwa, mwirukega okuramya ebisusano. 
1CO.10.15	Enaika rwa ku ba:nu bo bwenge. Mwiganirisyega binu ena:ika. 
1CO.10.16	Ecikombe ca ribando cinu ecisabirwa ribando, ?tari nikwo okusangira kwa manyinga ga Kristo? Omukate gunu ecibegana, ?tari nikwo okusangira kwo mubiri gwa Kristo? 
1CO.10.17	Okuba omukate ni gumwi, neswe ciri ba:fu nawe ciri mubiri gumwi, okuba eswe bo:ne ecisangiraga mukate gumwi. 
1CO.10.18	Murore ebya Baisraeli bo mubiri. ?Angu banu abarya ku byogo batasangiye ne cigabiro? 
1CO.10.19	Mbe ena:ika ki? ?Amwi ati, ecisusano ni ci:nu? ?Amwi ati, cinu ecitambwa ku cisusano ni ci:nu? 
1CO.10.20	Uri. Nawe ena:ika ati, aba:naanga binu abatamba, abatambira emisambwa, tari Nyamuanga. Nanye nitakwenda emwe musangire ne misambwa. 
1CO.10.21	Mutakutura kunywa ku cikombe ca Ratabugenyi na ku cikombe ce misambwa one. Mutakutura kusangira ku nenda ya Ratabugenyi na ku nenda ye misambwa one. 
1CO.10.22	?Tere amwi ecijisya Ratabugenyi rifuwa? ?Tere amwi cimukirire amanaga?
1CO.10.23	Ci:kirisibwe okukora byone, nawe tari ati byone ebicisakira. Ci:kirisibwe okukora byone, nawe tari ati byone ebicikome:sya. 
1CO.10.24	Omu:nu wo:ne atayenjaga byae era, nawe ne byo we:ja:bo. 
1CO.10.25	Cinu come abakama mu sokoni, muryega:ra, kubu:sirisya uri, kurwo mutima. 
1CO.10.26	Okuba,
1CO.10.26	I:si ni ya Ratabugenyi na binu bi:juyemo.
1CO.10.27	Mbe, unu ate:kirisisye akabafugesya, nemwe mukenda okugenda, mbe cinu abata imbere yemwe, murye era, kubu:sirisya uri, kurwo mutima. 
1CO.10.28	Nawe omu:nu wo:ne akakubwira ati, Inu yatambirwe eco:go, mbe wasiga kuirya kubwoyo akweresya na kurwo mutima. Okuba,
1CO.10.28	I:si ni ya Ratabugenyi na binu bi:juyemo.
1CO.10.29	Omutima gunu ena:ika gutari gwao mwene nawe ni gwo undi. ?Kubaki obwibure bwani buramurwe no mutima gwo undi? 
1CO.10.30	Anye nikarya no kusi:ma, ?mbe niki cinu ecikora ninfumwa kubwa eco nasi:miye?
1CO.10.31	Mbe mukaba nimurya, amwi nimunywa, amwi nimukora musango gwone gwone, mukorega jo:ne kurwa rikusyo rya Nyamuanga. 
1CO.10.32	Mutare:taga ci:ku:juro ku Bayaudi, nakabee ku Bagiriki, nakabee ku kanisa ya Nyamuanga. 
1CO.10.33	Rwa kutyo anye one enikondisya bo:ne mu bigambo byone, nitakuyenja muri:ro gwani omwene, nawe ni muri:ro gwa ba:fu, bakorereki bakisibwe.
1CO.11.1	Munduibega anye rwa kutyo anye eniru:ba Kristo. 
1CO.11.2	Enibasi:ma, ba:na ba:su, okuba omunyicuka mu byone, ka mugwatire binu mwaragiriywe rwa kutyo nabaragiriye. 
1CO.11.3	Nawe enenda mumenye ati, omutwe gwo murume niwe Kristo, no mutwe gwo mugasi niwe omurume, no mutwe gwa Kristo niwe Nyamuanga. 
1CO.11.4	Omurume wo:ne akasabwa, amwi akaraga e:swikiye omutwe gwae, kaswasya omutwe gwae. 
1CO.11.5	Nawe omugasi wo:ne akasabwa, amwi naraga, ke:nu ate:swikiye omutwe, kaswasya omutwe gwae, okuba bari bumwi na unu kaba amwegere. 
1CO.11.6	Okuba akaba omugasi ataswikiyeko, afu:fu:turwe. Nawe araba ni swaro omugasi okufu:fu:turwa jifwiri, amwi kumwegwa, mbe aswikirwegako. 
1CO.11.7	Okuba omurume kutamwiire kuswikirwako ku mutwe, okuba oyo niwe orususo rwa Nyamuanga na rikusyo ryae. Nawe omugasi niwe rikusyo ryo murume. 
1CO.11.8	Okuba omurume ataso:kere mu mugasi, nawe omugasi niwe aso:kere mu murume. 
1CO.11.9	Na ka omurume atabumbirwe kubwo mugasi, nawe omugasi niwe abumbirwe kubwo murume. 
1CO.11.10	Nikwo kutyo kumwiire omugasi abegako ecibarikisyo co kutungwa ku mutwe gwae, kurwa ba:naraika, 
1CO.11.11	Mbe nawe omugasi atakubao akaba atario murume, nakabee ari omurume atakubao, akaba atariwo mugasi, mu Ratabugenyi. 
1CO.11.12	Okuba rwa kutyo omugasi aso:kere mu murume, ka no murume one nikwo kutyo e:buywe no mugasi. Nawe byone ebiso:ka ku Nyamuanga. 
1CO.11.13	Muramure emwe abene. ?Angu kumwiire omugasi asabwega Nyamuanga ataswikiyeko ku mutwe? 
1CO.11.14	?Obusimuka bwenyere butakubedgisya ati, omurume akakusya jifwiri nde:ra, ejimuswasya? 
1CO.11.15	Nawe omugasi akakusya jifwiri nde:ra, nico ecibaro cae, okuba ayabirwe jifwiri jinde:ra mu mwanya gwe co kwiswikirako. 
1CO.11.16	Nawe omu:nu wo:ne akenda okubambasyanya, mbe eswe citana ntungwa je:ja:bo ejo, nakabee jiri jikanisa ja Nyamuanga.
1CO.11.17	Nawe mu kubaragirira ebyo, anye nitabasi:ma, okuba okwikofyanya kwemwe kutari kwa kisi, nawe ni kubi:bi. 
1CO.11.18	Ogwo kwamba okuba enungwa ati kurio kwaukana mwimwe wora mwekofyanyisya mu kanisa, nanye eni:kirisya kuto:to ati ni cimari. 
1CO.11.19	Okuba okwaukana kutakutasya kubao mwimwe, korereki banu abe:kirisibwa babu:rike mwimwe. 
1CO.11.20	Mbe wora mwekofyanyisya aamwi, tari ati omurya ebiryo bya Ratabugenyi. 
1CO.11.21	Okuba mu kurya kwemwe, omu:nu wo:ne katangatira owe:ja:bo, nagega ebiryo byae omwene. Oundi narumwa omweko, oundi nakorwa. 
1CO.11.22	?Angu mutana jinyumba jo kuri:ragamo no kunyweragamo? ?Tere amwi omugaya ikanisa ya Nyamuanga, nimuswasya banu batana ci:nu? ?Nije nibabwire kutiki? ?Nibakuisye mwijo? Nitakubakuya.
1CO.11.23	Okuba anye nayabirwe na Ratabugenyi binu nabayae emwe ati, Ratabugenyi Yesu mu ngeta eyo aromeywe iniku, agegere omukate, 
1CO.11.24	Nasi:ma, nagubeganya na:ika ati, Gunu nigwo omubiri gwani, gunu gurio kubwemwe. Mukorega kutyo korereki munyicukega anye. 
1CO.11.25	Wejire ba:nara okurya, nagega ecikombe one, na:ika ati, Ecikombe cinu niyo indagano inya:ya mu manyinga gani. Runu muranywagako mukorega kutiyo korereki munyicukega anye. 
1CO.11.26	Okuba runu muraryaga ku mukate gunu no kunywa ku cikombe cinu, mure:resyaga okufwa kwa Ratabugenyi kukinga anu ari:ja.
1CO.11.27	Mbe omu:nu wo:ne unu araryaga ku mukate gunu, amwi akanywa ku cikombe ca Ratabugenyi ate:ire, kabona iŋanga kurwo mubiri gwa Ratabugenyi na kurwa manyinga gae. 
1CO.11.28	Nawe omu:nu wo:ne e:bu:sirisye omwene, niwo arye ku muka:te no kunywa ku cikombe. 
1CO.11.29	Okuba unu karya amwi kanywa ate:ire, karya na kanywa ne:re:terera intambara, okuba atakusombo:kerwa omubiri gwa Ratabugenyi. 
1CO.11.30	Mwimwe nikwo babereemo ba:fu banu batana managa na barwae, na ba:fuo baongee. 
1CO.11.31	Nawe cike:ramura eswe abe:ne citakubona intambara. 
1CO.11.32	Nawe cikaramurwa, mbe ecitongerwa na Ratabugenyi, korereki Citaja kutemerwa eci:na aamwi ne ca:ro. 
1CO.11.33	Mbe, ba:na ba:su, wora mwekofyanya okurya, murindanega. 
1CO.11.34	Omu:nu akarumwa omweko, arye ika, okwikofyanya kwemwe kusige kuba kwa ntambara. Na binu byasigae ndibikora kisi ariba naja.
1CO.12.1	Mbe ba:na ba:su, nitakwenda mureme okumenya ebye biyanwa byo mwoyo. 
1CO.12.2	Mumenyere ati, anu mwariga mucari ba:naanga, mwayabibwaga nimuru:ba ebisusano binu bitakwaika, rwa kutyo mwagegwaga ei nei. 
1CO.12.3	Kwenikora nimbe:resya ati, atario mu:nu unu ka:ika mu Mwoyo wa Nyamuanga, unu katura okwaika ati, Yesu e:imirwe. Anwi atario mu:nu unu katura okwaika ati, Yesu niwe Ratabugenyi, tari mu Mwoyo Mweru.
1CO.12.4	Nawe burio obutasyanya bwe biyanwa, nawe Mwoyo ni umwi. 
1CO.12.5	Ka burio obutasyanya bwe mirimu, nawe Ratabugenyi ni umwi. 
1CO.12.6	Ka burio obutasyanya bwo kukora, nawe Nyamuanga ni umwi, unu kakora byone mu bo:ne. 
1CO.12.7	Nawe omu:nu wo:ne kayabwa okweresibwa kwo Mwoyo kurwo kusakirana. 
1CO.12.8	Kwo kuba Omwoyo kayana oundi omusango gwo bwenge, no undi kayabwa omusango gwo kusombo:kerwa kubwo Mwoyo oyo. 
1CO.12.9	Oundi kayanwa okwikirisya kubwo Mwoyo oyo, no undi kayanwa ebiyanwa byo kuosya barwae kubwo Mwoyo umwi. 
1CO.12.10	No undi kayanwa okukora ebirugu:ro, oundi okuraga, no undi okwauraga emyoyo, oundi jinyami ja jindimi, no undi kayanwa okugajura jindimi. 
1CO.12.11	Nawe ebyo byone Omwoyo oyo umwi niwe kabikora, nagabira buri mu:nu rwa kutyo kenda omwene.
1CO.12.12	Kwo kuba rwa kutyo omubiri ni gumwi, ke:nu guri na ŋingo nyafu, na jiŋingo jo mubiri norwo kutyo ni nyafu, nawe omubiri ni gumwi. Na Kristo one nikwo kutyo ari. 
1CO.12.13	Okuba mu Mwoyo umwi eswe bo:ne cabatijibwe okwingira mu mubiri gumwi, cikaba ciri Bayaudi, amwi Bagiriki, amwi bagaya, amwi be:bure bo:ne nicinywesibwa mu Mwoyo oumwi.
1CO.12.14	Okuba omubiri gutari ŋingo imwi nawe ni nyafu. 
1CO.12.15	Okuguru kuka:ika ati, Anye nitari wa ku mubiri okuba nitari kuboko, ?mbe okuba kutari kwa ku mubiri? 
1CO.12.16	Kamwi okutwi kuka:ika ati, Anye nitari wa ku mubiri okuba nitari ri:so, ?mbe okuba kutari kwa ku mubiri? 
1CO.12.17	?Omubiri gwone gwakabee ri:so, okungwa kwakabee a:ki? ?Omubiri gwone gwakabee kutwi, okuunyirisya kwakabee a:ki? 
1CO.12.18	Mbe nawe Nyamuanga ateemo jiŋingo mu mubiri imwi-imwi rwa kutyo endere. 
1CO.12.19	?Mbe byone kumba ni ŋingo imwi, omubiri gwakabee a:ki? 
1CO.12.20	Nawe woryanu jiŋingo ni nyafu, nawe omubiri ni gumwi. 
1CO.12.21	Mbe eri:so ritakutura kubwira okuboko ati, Awe nitakukenere. Amwi omutwe gutakutura kubwira amaguru ati, Emwe nitabakenere. 
1CO.12.22	Nawe okukira muno, jiŋingo jo mubiri jinu eji:ganirisibwa ati, jitana managa, nijo jikenerwe muno. 
1CO.12.23	Na jiŋingo jo mubiri binu eci:ganirisya ati, jitana cibaro, nijo ecikusya kukira ejindi. 
1CO.12.24	Na jiŋingo jeswe ejikonde jinu jitakenerwe, nawe Nyamuanga aimbanyisye aamwi kuba mubiri, nayana ecibaro iŋingo inu irebere. 
1CO.12.25	Korereki isigega kubao soro:re mu mubiri, nawe jiŋingo jisakiranega ejene:ra. 
1CO.12.26	Na iŋingo eimwi ika:sibwa, jiŋingo jone nijasibwa aamwi nayo. Amwi iŋingo eimwi ikakusibwa, jiŋingo jone nijikonderwa aamwi nayo.
1CO.12.27	Nawe emwe muri mubiri gwa Kristo, ka muri ŋingo jendeko. 
1CO.12.28	Nyamuanga ateeo abandi mu kanisa, okwamba jintumwa, aba kabiri abaragi, aba kasatu abeigisya, rindi banu abakora ebirugu:ro, na banu abaosya abarwae, na basakisi, na batungi, na ba:iki ba jinyami ja jindimi. 
1CO.12.29	?Bo:ne ni ntumwa? ?Bo:ne ni baragi? ?Bo:ne ni be:igisya? ?Bo:ne abakora ebirugu:ro? 
1CO.12.30	?Bo:ne bari ne biyanwa byo kuosya abarwae? ?Bo:ne aba:ika jindimi? ?Bo:ne abagajura? 
1CO.12.31	Nawe mwisigomberega ebiyanwa byo bwana. Nawe enibe:resya injira yo bwana kukirao.
1CO.13.1	Nakabee nda:ika na jinyaika ja ba:nu ne ja ba:naraika, ke:nu nitana kwenda, eniba rwe cu:ma cinu ecirira, amwi rwa jindege jinu ejimwaya. 
1CO.13.2	Nakabee ndaba no buragi, no kumenya obumbise bwone, no bwengeso bwone, nakabee ndaba no kwikirisya kwonei ndijei ninso:syao ne bi:ma, ke:nu nitana kwenda, nitar, ci:nu. 
1CO.13.3	Nakabee ndagaba binu ninabyo byone okubari:sya abataka, nakabee ndategayo omubiri gwani gwocibwe omuriro, ke:nu nitana kwenda, nitakubonamo ci:nu.
1CO.13.4	Okwenda okwigumirisyaga, kuri ne cigongo. Okwenda kutakujira efuwa, amwi kutakwiku:ya. Okwenda kutakutu:nu:na. 
1CO.13.5	Okwenda kutakukora binu bite:ire. Kutakuyenja byakwo. Kutakubiirwa. Kutana ngwatira. 
1CO.13.6	Kutakukondererwa ebyo bunyamusi, nawe okukondererwa mu bye cimari. 
1CO.13.7	Okwigumirisya byone, okwikirisya byone, okwiikanya byone, okwikomeisya mu byone.
1CO.13.8	Okwenda kutana bute:ro anu ciribe:ra. Nawe amwi bukaba buri buragi buricweka. Amwi jikaba jiri nyaika jiritemekera. Amwi bukaba buri bwenge buriwao. 
1CO.13.9	Okuba binu cimenyere bitaku:miye ka binu eciraga bitaku:miye. 
1CO.13.10	Nawe ariba byaja ebiku:miye, binu bitaku:miye biriwao, 
1CO.13.11	Anu nariga nicari muto:to, na:ikaga rwo muto:to, ne:ganirisyaga rwo muto:to, ne:togeraga rwo muto:to. Wejire nakura, ninsiga ebyo butoito. 
1CO.13.12	Okuba woryanu ecirorera mwirore, atakurora kisi, nawe ariba ce:ya cirirorana kisikisi. Woryanu nimenyereko binu bitaku:miye, nawe ariba ce:ya nirimenya kata rwa kutyo anye one nimenyerwe kata. 
1CO.13.13	Nawe woryanu kurio kwikirisya, no kwiikanya, no kwenda, ku busatu, nawe kwibyo cinu cikirire byone ni kwenda.
1CO.14.1	Muru:bega okwenda, nawe mwisigomberega ebiyanwa byo mwoyo, nawe kukirao muragega. 
1CO.14.2	Okuba unu ka:ika inyaika eindi, atakwaika ku ba:nu tari ku Nyamuanga, okuba atario unu kongwa, nawe ka:ika mu mwoyo ebyo bumbise. 
1CO.14.3	Nawe unu karaga kabwira abamu ebyo kubakome:sya, ne byo kubasi:ri:sya ne byo kubasimbi:sya. 
1CO.14.4	Unu ka:ika inyaika eindi ke:kome:sya omwene:ra, nawe unu karaga kakome:sya ikanisa. 
1CO.14.5	Mbe anye enenda emwe bo:ne mwaikega jindimi jindi nawe okukirao muragega. Unu karaga akirire unu ka:ika jindimi jindi, tari nagajura, korereki ikanisa ikome:sibwe.
1CO.14.6	Mbe, ba:na ba:su, ariba na:ja kwimwe nika:ika jindimi jindi, ?murimbonamo:ki, atari na:ike nemwe mu byo kuswerurirwa, amwi mu byo bwenge amwi mu byo buragi, amwi mu byo kwiigisya? 
1CO.14.7	Ka na binu bitarimo mwoyo binu ebirira, amwi rukuri amwi rukana, bikarema okutasyanya mu kurira, ?abamenya kutiki orwimbo runu ababuma ku rukuri amwi ku rukana? 
1CO.14.8	Okuba iŋombi one ikarira oburaka bunu butakumenyeka, ?niga unu arimari:rira okuja ku buremo? 
1CO.14.9	Nikwo kutyo emwe one mukarema okwaika oburaka bunu obungwibwa bwangu mu nyaika, ?barimenya kutiki binu ebyaikwa? Okuba omuba nimwaikira mu rutumba. 
1CO.14.10	Amwi gario maraka ga nyami nyafu muno mu:si, nawe butario bunu butarimo bugajure. 
1CO.14.11	Mbe nikaremo:kumenya obugajuro eniba mujogorimi ku unu ka:ika, no mwene kaba mujogorimi kwanye. 
1CO.14.12	Nikwo kutyo, okuba omwisigombera ebiyanwa byo mwoyo, mwendega muno okwiyongesya okukome:sya ikanisa.
1CO.14.13	Mbe unu ka:ika orurimi orundi, asabwe korereki agajure. 
1CO.14.14	Okuba nikasabwa mu rurimi orundi, omwoyo gwani ogusabwa, nawe obwenge bwani butakutwasya. 
1CO.14.15	?Mbe ka niki? Enisabwa mu mwoyo, enisabwa mu bwenge one. Enimba mu mwoyo, enimba mu bwenge one. 
1CO.14.16	?Okuba ukasabwa ribando mu mwoyo, unu eyanjire ku ciyanjo ca banu bate:igisibwe kajumi:rira kutiki ati, Amina, kurwo kusi:ma kwao, akaba atakumenya cinu owaika? 
1CO.14.17	Kwo kuba awe ousi:ma kisi, nawe oundi atakumbakwa. 
1CO.14.18	Enisi:ma Nyamuanga nimbakira emwe bo:ne okwaika jindimi ejindi, 
1CO.14.19	Nawe mu kanisa enenda okwaika misango eta:nu no bwenge bwani, korereki niigisye abandi okukira okwaika misango bisira ekumi mu rurimi orundi.
1CO.14.20	Ba:na ba:su, mutabaga ba:na mu kwiganirisya kwemwe. Nawe mu rwango mube bija:re, nawe mu kwiganirisya mubega bakuru. 
1CO.14.21	Byandikirwe mu biragiro ati,
1CO.14.21	Ndyaika na ba:nu banu mu ba:nu ba jindimi ejindi ne minwa ejindi, nawe nakabee biri kutyo, batarinyungwa, nikwo kutyo ka:ika Ratabugenyi.
1CO.14.22	Jindimi jindi ni cibarikisyo, tari ku banu abe:kirisya, nawe ni ku banu bate:kirisisye. Nawe okuraga kutakuba ku banu bate:kirisisye tari ku banu abe:kirisya. 
1CO.14.23	Mbe ikanisa yo:ne ikaba ikofyanyisisye aamwi na bo:ne baka:ika jindimi jindi, mbe bakengiramo banu batakumenya amwi banu bate:kirisisye, ?batakwaika ati, musarire? 
1CO.14.24	Nawe bo:ne bakaba mbaraga, akengira unu ate:kirisisye amwi unu atakumenya, kabu:risibwa na bo:ne, naramurwa na bo:ne. 
1CO.14.25	Obumbise bwo mutima gwae obubu:risibwa. Mbe kafukama naramya Nyamuanga, na:ika ati, Nyamuanga ari mwimwe cimari.
1CO.14.26	?Mbe ka niki, ba:na ba:su? Era mwekofyanya, omu:nu wo:ne akaba ari no rwimbo, akaba ari no kwiigisya, akaba ari no kuswerura, akaba ari no rurimi orundi, akaba ari no kugajura, mbe byone bikorwega kurwo kukome:sya. 
1CO.14.27	Omu:nu aka:ika mu rurimi orundi ba:ikega babiri amwi basatu nibabaranwa, no undi agajurega. 
1CO.14.28	Nawe akaba atario wa kugajura, ajibire mu kanisa, a:ikire mu mwoyo gwae na ku Nyamuanga. 
1CO.14.29	Na baragi one ba:ike babiri amwi basatu, na bandi basombo:rega. 
1CO.14.30	Nawe oundi unu enyanjire akaswerurirwa omusango, unu amba ajibire. 
1CO.14.31	Okuba bo:ne omutura okuraga umwi-umwi, korereki bo:ne be:igirega ka bo:ne basi:ri:sibwega. 
1CO.14.32	Ne myoyo ja baragi jitungirwe baragi. 
1CO.14.33	Kwo kuba Nyamuanga atari wa njogere, nawe ni wo murembe. Nikwo kutyo jiri mu kanisa jo:ne eja be:ru.
1CO.14.34	Abagasi bajibirega mu kanisa, okuba bate:kirisibwe kwaika, nawe bo:robega, rwa kutyo ebiragiro one ebyaika. 
1CO.14.35	Bakenda okwiigira omusango, babu:syega barume bebwe ika, kwo kuba ni nswaro omugasi okwaika mu kanisa. 
1CO.14.36	?Si, omusango gwa Nyamuanga gwambiye kwimwe, tere amwi gwakingire kwimwe abe:ne:ra?
1CO.14.37	Omu:nu wo:ne ake:iganirisya okuba muragi, amwi we byo mwoyo, amenye ati, binu enibandikira nibyo ebiragiro bya Ratabugenyi. 
1CO.14.38	Nawe omu:nu wo:ne akaremo:menya, na:bao. 
1CO.14.39	Kwo kutyo, ba:na ba:su, mwisigombere okuraga, nawe mutaingiriraga okwaika jindimi jindi. 
1CO.14.40	Nawe byone bikorwega kisiki:si, bitondere.
1CO.15.1	Mbe ba:na ba:su, enibe:resya Ebyobwana binu nabasimuriye, na binu mwekirisisye, mwibyo nimwo mwimereguyu. 
1CO.15.2	Nibyo ebibakisya, mukaba murumi:sye binu nabasimuriye, araba mute:kirisisye kutyo era. 
1CO.15.3	Kwo kuba nambire okubayana emwe cinu anye nayabirwe, ati, Kristo afu:ye kurwe bibi:bi byeswe, rwa binu byandikirwe kutyo ebyaika, 
1CO.15.4	nasi:kwa, nasu:ruka ku rusiku rwa kasatu rwa binu byandikirwe kutyo ebyaika. 
1CO.15.5	Na rindi ati, amusoromokee Kefa nuwo nasoromokera rikumi na babiri. 
1CO.15.6	Niwo nabonekera ba:su banu bariga basa:gire magana gata:nu ao ao. Kwabo ba:fu bacariwo na ka wori, nawe abandi baraongee. 
1CO.15.7	Niwo nasoromekera Yakobo, niwo na jintumwa jo:ne. 
1CO.15.8	Ejire amara okubonekera bo:ne nansoromokera anye rwo mwana unu e:buywe atakingire. 
1CO.15.9	Okuba anye ndi muto:to ku ntumwa, unu nite:ire kutogwa intumwa, okuba nanya:syaga ikanisa ya Nyamuanga. 
1CO.15.10	Nawe niri kutyo niri kurwe cigongo ca Nyamuanga. Ne cigongo cae cinu cariga kwanye cariga citari ca kutyo era. Nawe anye nakorere mirimu kukira bo:ne, nawe atari anye, nawe ni cigongo ca Nyamuanga cinu cariga mwanye. 
1CO.15.11	Akaba ari anye, amwi bakaba bari abe:ne, nikwo kutyo ecisimura, ka nikwo kutyo mwekirisisye.
1CO.15.12	Mbe nawe Kristo akasimurwa ati asu:kire mu bafuiye, ?abandi mwimwe niki cinu ecikora niba:ika ati kutario kusu:ka kwa bafuiye? 
1CO.15.13	Nawe araba kutario kusu:ka kwa bafuiye, mbe Kristo one atasu:kire. 
1CO.15.14	Nawe araba Kristo atasu:kire, mbe okusimura kweswe ni kwa kutyo, no kwikirisya kwemwe ni kwa kutyo era. 
1CO.15.15	Neswe one eciboneka okuba banu ababeeresya Nyamuanga, okuba eca:ika ati, Nyamuanga asu:ruye Kristo, ke:nu atamusu:ruye, araba abafu:ye batakusu:ka. 
1CO.15.16	Kwo kuba araba abafu:ye batakusu:ka, mbe Kristo one atasu:kire. 
1CO.15.17	Nawe araba Kristo atasu:kire, okwikirisya kwemwe ni kwa kutyo era. Ka mucari mu bibi:bi byemwe. 
1CO.15.18	Mbe na banu bama:mire mu Kristo barasimagiye one. 
1CO.15.19	Araba eciikanya Kristo mu buanga bunu era, mbe ciri bataka kukira abamu bo:ne.
1CO.15.20	Nawe woryanu Kristo asu:kire mu bafuiye, naba mutongoro gwa banu ba:naimire. 
1CO.15.21	Okuba rwo kufwa kutyo kware:terwe no mu:nu, nyaburiko no kus:ka kwa bafuiye one kware:terwe no mu:nu. 
1CO.15.22	Kwo kuba rwa kutyo bo:ne abafwa mu Adamu, nyaburiko mu Kristo bo:ne barikorwa baanga. 
1CO.15.23	Nawe omu:nu wo:ne awae. Kristo nigwo omutongoro, no kumara abae Kristo mu ku:ja kwae. 
1CO.15.24	Niwo obute:ro nibukinga, orwo arisubya obukama ku Nyamuanga niwe Esemwene, ariba amara okusimagisya bukama bwone no butungi bwone na managa gome. 
1CO.15.25	Kwo kuba kumwiire okutunga kukinga runu aritu:ra abaremo bae bo:ne emwaro ye bigere byae. 
1CO.15.26	Omuremo wa ku bute:ro unu arisimagisibwa niwe kufwa. 
1CO.15.27	Kwo kuba Nyamuanga arainyire bi:nu byone emwaro ye bigere byae. Nawe anu a:ikire ati, Byone byainyirwe, ecibu:rika ati, Oyo abiinyire byone, Omwene atabirimo. 
1CO.15.28	Nawe byone ariba byamara okutu:rwa emwaro yae, niwo Omwana one aritu:rwa emwaro ya Oyo atee byone emwaro yae, korereki Nyamuanga abe byone mu bo:ne. 
1CO.15.29	Okuba araba abafu:ye batakusu:ka cimari, ?mbe banu babatijibwe kurwa bafu:ye barikora kutiki? 
1CO.15.30	?Ka niki cinu ecikora ciri mu masika saa jo:ne? 
1CO.15.31	Enibabwira kurwo kwikuya kwani kurwemwe kunu ndinakwo mu Kristo Yesu Ratabugenyi ati, enifwaga kusiku. 
1CO.15.32	Araba narwanire na jityanyi jinduru mu Efeso rwo mu:nu-mu:nu, ?mbe enibonamoki? Araba abafurye batakusu:ka, mbe cirye, cinywe, okuba mutondo ecifwa. 
1CO.15.33	Mutabebeigwaga. Okuyengyanya na babi:bi okunyamura jintungwa ja kisi. 
1CO.15.34	Mukabuke mu burengeresi, mutakoraga bibi:bi, okuba abandi batakumenya Nyamuanga. Ena:ika ebyo nibaswasye.
1CO.15.35	Nawe omu:nu aryaika ati, ?Abafurye abasu:rurwa kutiki? ?Ka ni mubiri ki gunu aba:ja nagwo? 
1CO.15.36	Mumu:mu awe! Inu oubiba ikaba itafu:ye itakuba mmanga. 
1CO.15.37	Na inu oubiba, utakubiba mubiri gunu guriba, tari ni nje yenyere, amwi iri ya ngano, amwi iri ya nyami indi. 
1CO.15.38	Nawe Nyamuanga kaiyana omubiri rwa kutyo kenda na mbibo yone kaiyana omubiri gwayo. 
1CO.15.39	Nyama yone itari ya nyami imwi. Nawe eindi ni ya ba:nu, eindi ya ntyanyi, ne indi ya nyonyi, ne indi ya swi. 
1CO.15.40	Na jirio emibiri ja mu rwire ne mibiri ja mu:si, nawe rikusyo rye ja mu rwire ni rindi ne rye ja mu:si ni rindi. 
1CO.15.41	Rikusyo rya risu:ba ni rindi na rikusyo ryo kwesi ni rindi, na rikusyo rya jinjota ni rindi, okuba injota itasyanyisye ne ye:ja:bo rikusyo. 
1CO.15.42	Mbe no kusu:ka kwa bafu:ye one nikwo kutyo kuri. Ogubibwa mu kubora, nigusu:rurwa kubora uri. 
1CO.15.43	Ogubibwa gutana cibaro, nigusu:rurwa mu cibaro. Ogubibwa gutana managa, nigusu:rurwa mu managa. 
1CO.15.44	Ogubibwa omubiri gwo busimuka, no gwo mwoyo one gurio. 
1CO.15.45	Nikwo kutyo byandikirwe ati, Omu:nu wo kwamba, niwe Adamu, abee mwoyo muanga, nawe Adamu wo kumarisya ni mwoyo gunu ogure:ta obuanga. 
1CO.15.46	Nawe eco mwoyo citakutangata, tari eco busimuka, niwo eco mwoyo nici:ja. 
1CO.15.47	Omu:nu wo kwamba aso:kere mu:si, ni wa maaru. Omu:nu wa kabiri aso:kere mu rwire. 
1CO.15.48	Rwa kutyo owa maaru ariga, nikwo kutyo bari aba maaru. Na rwa kutyo ari owa mu rwire, nikwo kutyo one bari aba mu rwire. 
1CO.15.49	Na rwa kutyo cagegere orususo rwo wa maaru, nikwo kutyo cirigega one orususo rwo wa mu rwire. 
1CO.15.50	Nawe, ba:na ba:su, enibabwira ati, omubiri na manyinga bitari na mugabo mu bukama bwa Nyamuanga, nakabee biri binu ebibora bitana mugabo mu binu bitakubora.
1CO.15.51	Rora, enibabwira imbisike. Citarima:ma bo:ne, nawe bo:ne ciriindurwa, 
1CO.15.52	aonao rwo kutematema, iŋombi ya ku bute:ro ariba yarira. Okuba iŋombi iririra, na bafu:ye barisu:ka kubora uri, neswe ciriindurwa. 
1CO.15.53	Kuba gunu ogubora gwiire gufware obutabora, na gunu ogufwa gufware obutafwa. 
1CO.15.54	Mbe gunu ogubora ariba gwafwara obutabota, na gunu ogufwa ariba gwafwara obutafwa, mbe niwo binu byandikirwe nibiku:mira ati,
1CO.15.54	Okuiga kwamira okufwa.
1CO.15.55	Awe kufwa ?okuiga kwao kuri a:ki? Awe kufwa ?okuruma kwao kuri a:ki? 
1CO.15.56	Okuruma kwo kufwa ni bibi:bi, na managa ge bibi:bi ni biragiro. 
1CO.15.57	Nawe asi:mwe Nyamuanga, unu kaciyana okuiga, kubwa Ratabugenyi Yesu Kristo. 
1CO.15.58	Mbe, ba:na ba:su abendwa, murumega kuteratera uri, mwiyongesyega kusiku mu murimu gwa Ratabugenyi, okuba mumenyere ati, emirimu jemwe mu Ratabugenyi jitari ja kutyo era.
1CO.16.1	Mbe ku byo kusorosisya abe:ru ebi:nu emwe one mukore rwa kutyo naragiriye jikanisa ja Galatia. 
1CO.16.2	Ku rusiku rwo kwamba ku bwoyo, buri mu:nu mwimwe abi:ke ewae ku bi:nu binu amabona, bisige kusorosibwa ariba na:ja. 
1CO.16.3	Ariba nakinga, ndibatuma banu murisora na inyaruba, basire ebiyanwa byemwe Yerusalemi. 
1CO.16.4	Kukaba kunyiire anye one okugenda, mbe cirigenda nabo.
1CO.16.5	Nawe ariba namara okuitiŋana mu Makedonia, ndi:ja kwimwe, kwo kuba ndiitiŋana mu Makedonia. 
1CO.16.6	Amwi ndi:kara kwimwe, no kumarayo jisiku ja imbeo, korereki munsakire mu rugendo rwani eyo wo:ne ndigenda. 
1CO.16.7	Kwo kuba nitakwenda kubake:sya emwe woryanu rwo mwiitiŋani, okuba eniikanya okumarao nemwe omwanya, ariba Ratabugenyi e:kirisya. 
1CO.16.8	Nawe ndiko:rayo mu Efeso okukinga ku Pentekote. 
1CO.16.9	Kwo kuba ne:guriyweo orwigi runene orwe mirimu myafu, na banu abenda okunyitirira ni ba:fu.
1CO.16.10	Mbe Timoteo akabakingako, mumwigane abega mwimwe ku:baya uri, kwo kuba kakora omurimu gwa Ratabugenyi rwanye kutyo enikora. 
1CO.16.11	Mbe omu:nu wo:ne atamugayaga. Nawe mu:nusakire mu rugendo aje kwanye no murembe, okuba enimurindirira aamwi na ba:su abandi. 
1CO.16.12	Nawe ebya Apolo owasu, namuremberesisye muno aje kwimwe aamwi na bairi, nawe atendere kata okuja woryanu, nawe ariba abona omwanya ari:ja. 
1CO.16.13	Mutengeje, murume mu kwikirisya, mukorega cirume, mubega na managa. 
1CO.16.14	Mukorega byone mu kwenda.
1CO.16.15	Mbe, ba:na ba:su, mumenyere inyumba ya Stefana ati, nigwo omutongoro gwa mu Akaya, be:tegereyo okukorera abe:ru. 
1CO.16.16	Enibaremberesya mungwega be:ja:bo abo no mu:nu wo:ne unu kakorera aamwi nabo no kukome:ra 
1CO.16.17	Enikondererwa oku:ja kwa Stefana na Foritunato na Akaiko, okuba abene baku:misisye binu byaburire kurwemwe. 
1CO.16.18	Kwo kuba bafuŋamisye Omwoyo gwani ne mwoyo jemwe. Mbe mubarega abamu be:ja:bo abo.
1CO.16.19	Jikanisa ja Asia ejibake:sya. Akura na Pirisika ababake:sya muno mu Ratabugenyi, aamwi na ba ikanisa inu iri mu nyumba yebwe. 
1CO.16.20	Aba:su bo:ne ababake:sya. Muke:syanyega no kunyunyana okweru. 
1CO.16.21	Kunu nikwo okuke:sya kwani anye Paulo no kuboko kwani. 
1CO.16.22	Omu:nu wo:ne akarema okwenda Ratabugenyi Yesu Kristo, oyo e:imwe. Ratabugenyi ka:ja. 
1CO.16.23	Ecigongo ca Ratabugenyi Yesu Kristo cibega nemwe. 
1CO.16.24	Okwenda kwani kubega nemwe bo:ne mu Kristo. Amina.
2CO.1.1	Anye Paulo, intumwa ya Yesu Kristo kurwo kwenda kwa Nyamuanga, aamwi na Timoteo owa:su, ecibandikira ikanisa ya Nyamuanga inu iri Korinto, aamwi na be:ru bo:ne banu bari mu ca:ro come ca Akaya. 
2CO.1.2	Ecigongo cibe kwimwe no murembe binu ebiso:ka ku Rata Nyamuanga na ku Ratabugenyi Yesu Kristo. 
2CO.1.3	Akusibwe Nyamuanga Esemwene Ratabugenyi Yesu Kristo, niwe Rata owe cigongo na Nyamuanga owo kusi:ri:sya kwone. 
2CO.1.4	Niwe unu kacisi:ri:sya mu nya:ko jeswe jo:ne, korereki eswe citure okusi:ri:sya banu bari mu nya:ko yo:ne, no kusi:ri:sibwa kunu eswe abene ecisi:ri:sibwa na Nyamuanga. 
2CO.1.5	Kwo kuba rwo kunyasibwa kwa Kristo kutyo okwiyongesyaga kwiswe, nyaburiko okusi:ri:sibwa kweswe, one okwiyongesyaga kurwa Kristo. 
2CO.1.6	Nawe cikanya:sibwa, ecinya:sibwa kurwo kusi:ri:sibwa kwemwe no mweruro gwemwe. Cikasi:ri:sibwa, ni kurwo kusi:ri:sibwa kwemwe kunu omubona wora mwegumirisya okimya:sibwa kunu eswe one ecinya:sibwa. 
2CO.1.7	No kwiikanya kweswe kurwemwe kurumire. Cimenyere ati, rwa kutyo musangiye mu nya:ko, nikwo kutyo omusangira mu kusi:ri:sibwa one.
2CO.1.8	Okuba, bama ba:su, citakwenda mureme okumenya ebyo kunya:ka kweswe kunu kwacibwene mu Asia, kutyo kwacisitoee muno kukira amanaga geswe, ndijei nicifwa omutima ati, citakuja kukira. 
2CO.1.9	Neswe abe:ne cariga cimenyere ati, ecifwa, korereki casiga kwiikanya eswe abe:ne, tari Nyamuanga unu kasu:rura abafu:ye. 
2CO.1.10	Niwe acikisisye mu rufu rubi:bi rwejabo orwo, ka aracikisyaga. Niwe eciikanya ati, acajo:kucikisya. 
2CO.1.11	Okuba emwe one omusakira mu kucisabirwa eswe, korereki ba:fu basi:me kurwa ribando rinu cayaywe kurwo kusabwa kwa ba:nu ba:fu.
2CO.1.12	Okuba okwikuya kweswe, no kwaika kwe mitima jeswe ni kunu ati, cariga niciribata mu:si mu bweru na mu cimari imbere ya Nyamuanga, tari mu bwenge bwo mubiri, nawe ni mu cigongo ca Nyamuanga, no kukira muno cabaga kutyo kwimwe. 
2CO.1.13	Kwo kuba citakubandikira bindi tari binu omusoma na binu omumenya. Mbe eniikanya ati muribimenya okukinga ku bute:ro. 
2CO.1.14	Rwa kutyo emwe mwacimenyere kuto:to ati, eswe ciri kwikuya kwemwe, na rwa kutyo emwe muri kwikuya kweswe ku rusiku rwa Ratabugenyi Yesu.
2CO.1.15	Na mu kwiikanya kunu nariga ninenda okukinga kwimwe kara, korereki muyabwe ribando rya kabiri, 
2CO.1.16	Nariga nendere okutura kwimwe okugenda Makedonia, no kuso:ka Makedonia nisube oku:ja kwimwe, nemwe munsakire okugenda Buyaudi. 
2CO.1.17	?Mbe anu nariga nikarariye kutyo, nataratanyisye? ?Tere amwi jinu enikararira, enikararira okuru:ba ebyo mubiri, jibe kwanye ati, yee yee, na tere tere? 
2CO.1.18	Nawe rwa kutyo Nyamuanga ni mwiikanyibwa, omusango gweswe kwimwe gutari ati, yee na tere. 
2CO.1.19	Okuba Omwana wa Nyamuanga, niwe Yesu Kristo unu anye na Sirwano na Timoteo casimuye mwimwe, Oyo ariga atari ati, yee, na rindi ati, tere, nawe mu Oyo nimwo iyee iri. 
2CO.1.20	Okuba emirago jo:ne eja Nyamuanga jiri ati, Yee, mu Mwene, ka jiri ati, Amina, mu Mwene, korereki Nyamuanga akusibwe kurweswe. 
2CO.1.21	Nawe unu kacirumya eswe aamwi nemwe mu Kristo niwe Nyamuanga unu aciteeko amafuta. 
2CO.1.22	Niwe aciteeko ecibarikisyo, nariyana Omwoyo mu mitima jeswe rwe co kugwatirisya.
2CO.1.23	Nawe anye enibirikira Nyamuanga abe wo kwima ku mwoyo gwani, ati, nicari ku:ja kwimwe, okuba nabafwiriye ecigongo. 
2CO.1.24	Tari ati, citungire okwikirisya kwemwe, nawe ciri banu abasakira okukonderwa kwemwe, okuba mwimereguyu mu kwikirisya kwemwe.
2CO.2.1	Nawe cinu nakarariye mu mutima gwani ciri ati, nisige ku:ja kwimwe rindi na busurumbae. 
2CO.2.2	Okuba anye nikabasurumbasya, ?kambe niga unu kankondisya anye, tari unu anye enisurumbasya? 
2CO.2.3	Nabandikiye eco, korereki ariba nakinga, banu be:ire okunkondisya basige kunsurumbasya. Okuba eniikanya emwe bo:ne ati, okukonderwa kwani nikwo okwemwe bo:ne. 
2CO.2.4	Okuba nabandikiye mu kunya:ka kwafu na mu kurumwa omutima, nindira na masiga ma:fu. Tari ati nuwo musurumbare, nawe korereki mumenye okwenda kunu ndinakwo kwimwe kutyo kufurire muno.
2CO.2.5	Nawe akaba omu:nu asurumbasisye, atansurumbasisye anye era, tari emwe bo:ne, amwi mutari bo:ne, nisige kubatamirisya muno. 
2CO.2.6	Omu:nu we:ja:bo oyo, intambara inu ayaywe na ba:fu imwiire. 
2CO.2.7	Nikwo kube:ire emwe okumwiswaririra no kumusi:ri:sya unu ari kutyo, asige kumirwa no butaka bwafu muno. 
2CO.2.8	Kwenikora nimbaremberesya murumye okwenda kwemwe ku:yo. 
2CO.2.9	Okuba nikwo nakorere nimbandikira, korereki nibasake nimenye araba omungwa mu misango jo:ne. 
2CO.2.10	Okuba unu omwiswaririra, anye one enimwiswaririra. Okuba anye nikamwiswaririra omu:nu omusango gwone gwone, namwiswaririye kubwemwe imbere ya Kristo. 
2CO.2.11	Syetani asige kuciiga, okuba citari banu batamenyere burigerige bwae.
2CO.2.12	Mbe anu nejire Tiroa kurwe Bigambo byo bwana ebya Kristo, Ratabugenyi nanyigurira orwigi one. 
2CO.2.13	Nitabwene kufuŋama mu mwoyo gwani, okuba nitamusangireo mwana wa:su Ti:to. Nawe nimbaraga ningenda Makedonia. 
2CO.2.14	Nawe Nyamuanga asi:mwe unu kacikora niciiga mu Kristo kusiku, nakora mwiswe okuswisya orurango rwo kumumenya wone wone. 
2CO.2.15	Okuba ciri rurango rwa kisi orwa Kristo mu banu abakisibwa na mu banu ababura. 
2CO.2.16	Ku banu ababura ciri ruunyo runu oruso:ka mu kufwa nirure:ta okufwa. Nawe ku bandi ciri ruunyo runu oruso:ka mu buanga nirure:ta obuanga. ?Ka niga unu e:ire ku bigambo binu? 
2CO.2.17	Okuba citari rwa ba:fu, banu abakama Omusango gwa Nyamuanga nibaguco:tora. Nawe eca:ika mu Kristo imbere ya Nyamuanga, rwa ba:nu be cimari na rwa ba:nu ba Nyamuanga.
2CO.3.1	?Mbe ecamba rindi okwikuya eswe abe:ne:ra? ?Tere amwi cikenere jinyaruba ja jikuma kwimwe rwa bandi, tere amwi jinu ejiso:ka kwimwe? 
2CO.3.2	Inyaruba yeswe ni:mwe, inu yandikirwe mu mitima jeswe inu imenyerwe no kusomwa na ba:nu bo:ne. 
2CO.3.3	Nimubu:risibwa okuba inyaruba ya Kristo, inu eswe cabakoreemo, inu itandikirwe na bwino nawe yandikirwe Omwoyo wa Nyamuanga omuanga, tari ku mbau ja mabui, nawe ni ku mbau je mitima ja ba:nu. 
2CO.3.4	Mbe nikwo kutyo eciikanya Nyamuanga kurwa Kristo.
2CO.3.5	Tari ati eswe abe:ne:ra ecitura okwiganirisya omusango gwone ati oguso:ka mwiswe abe:ne, nawe okutura kweswe okuso:ka ku Nyamuanga. 
2CO.3.6	Niwe unu aciyae amanaga go kukorera indagano inya:ya. Citari bakosi ba nyuguta nawe abo mwoyo. Okuba inyuguta eita, nawe omwoyo ogure:ta obuanga. 
2CO.3.7	Nawe okukora kwo kufwa okwa jinyuguta, kunu kwariga kukamirwe ku mabui, kukaba kwejiye mwikusyo ndijei aba:na ba Israeli bataturire kwikomeresya obusu bwa Musa kurwa rikusyo ryo busu bwae, niryo rikusyo rinu ryariga ndija okuwao, 
2CO.3.8	?Okukora kwo mwoyo kutarikira muno okuba na rikusyo? 
2CO.3.9	Okuba okukora kwa intambara kukaba na rikusyo, mbe okukora kwo burengeresi okwiyongesya okusagirisya rikusyo. 
2CO.3.10	Okuba ne:jo jariga nijikusibwa jitabee na rikusyo, kurwa rikusyo rinu rikirire eryo. 
2CO.3.11	Okuba araba cinu caoeo cariga na rikusyo, mbe cinyataso:kao ecikira muno okuba na rikusyo. 
2CO.3.12	Mbe okuba ciri no kwiikanya kwejabo okwo, eca:ika no buba:si bwafu, 
2CO.3.13	Amwi atari rwa Musa unu e:swikiye mu busu bwae, korereki aba:na ba Israeli basige kwikomeresya obute:ro bwa cinu cariga cajo:kuwao. 
2CO.3.14	Nawe ame:ganirisyo gebwe nigakome:ra, okuba okukinga rero eco kuswikirako ciriya cicariwo, cicaswikiye wora basoma indagano ya kara. Eco kuswikirako eciso:sibwao mu Kristo. 
2CO.3.15	Nawe okukinga rero ebya Musa wora byasomwa, eco kuswikirako cicari ku mitima jebwe. 
2CO.3.16	Nwae wora bacu:ka ku Ratabugenyi eco kuswikirako eciso:sibwao. 
2CO.3.17	Nawe Ratabugenyi niwe Omwoyo oyo. Mbe anu kaba Mwoyo wa Ratabugenyi, nuwo eci:bure ciri. 
2CO.3.18	Nawe eswe bo:ne, citaswikiye busu, ecirora rikusyo rya Ratabugenyi rwa mwirore, niciindurwa okususana no mwene, nicongesibwako rikusyo kwikusyo rwa rinu riso:kere ku Ratabugenyi, niwe Omwoyo.
2CO.4.1	Kwecikora nicirema okufwa omutima, okuba ciri no kufurubenda kunu rwa kutyo cafwiriywe cigongo. 
2CO.4.2	Nawe ciraremere ebyo bumbise ebya maswaro, amwi citakuribata mu burigerige, amwi citakwikotya musango gwa Nyamuanga. Nawe eci:kuya eswe abe:ne ku mitima ja ba:nu bo:ne imbere ya Nyamuanga, nice:resya ebye cimari. 
2CO.4.3	Nawe Ebigambo byeswe ebyo bwana bikaba biswikiye, mbe biswikiye ku banu ababura. 
2CO.4.4	Mungu wa magoro ganu aofufifye ame:so go bwenge bwebwe banu batakwikirisya, basige kwakirwa obweru bwe Bigambo byo bwana ebya rikusyo rya Kristo, niwe orususo rwa Nyamuanga. 
2CO.4.5	Kwo kuba citakwiyaika eswe abe:ne:ra, nawe ni Yesu Kristo ati, niwe Ratabugenyi, neswe ciri bagaya bemwe kubwa Yesu. 
2CO.4.6	Kwo kuba Nyamuanga unu a:ikire ati, Obweru buryaka mu cisuite, niwe a:ikire mu mitima jeswe, are:te obweru bwo kumenya rikusyo rya Nyamuanga rinu riri mu busu bwa Yesu Kristo.
2CO.4.7	Nawe ciri no buni:bi bunu mu nyungu ja rimoga, korereki obwafu bwa managa bube bwa Nyamuanga, amwi butari bweswe. 
2CO.4.8	Eci:iganyibwa mbara jo:ne, nawe citakurumatanyibwa. Eciwa Omwoyo nawe citakufwa mutima. 
2CO.4.9	Eciirisibwa nawe citakweseranyibwa. Ece:swa a:si nawe citakusimagisibwa. 
2CO.4.10	Eciribata kusiku ciri no kwitwa kwa Yesu mu mibiri jeswe. 
2CO.4.11	Okuba eswe abaanga eciso:sibwa okufwa kubwa Yesu kusiku, korereki obuanga bwa Yesu one bubu:risibwe mu mibiri jeswe jinu ejifwa. 
2CO.4.12	Nikwo kutyo okufwa okukora mwiswe, nawe obuanga obukora mwimwe.
2CO.4.13	Nawe ciri no mwoyo guriya ogwo kwikirisya, rwa kutyo byandikirwe ati, Ne:kirisisye, kwonakorere ninaika. Neswe one eci:kirisya, kwecikora nica:ika. 
2CO.4.14	Cimenyere ati, Oyo asu:ruye Ratabugenyi, neswe one aricisu:rura aamwi na Yesu, ka aricitu:ra abweru aamwi nemwe. 
2CO.4.15	Okuba byone birio kubwemwe, korereki ecigongo cinu eciyongesya kurwo kusima kwa ba:nu ba:fu, congesyega rikusyo rya Nyamuanga.
2CO.4.16	Kwecikora nicirema okufwa omutima, nawe nakabee omu:nu weswe owa inguru arawao, nawe omu:nu weswe owa munda kakorwa muya:ya kusiku:siku. 
2CO.4.17	Okuba okunya:ka kweswe kunu kwanguire okwo mwanya omuto:to, okucikorera rikusyo ryafu muno erya kajanende. 
2CO.4.18	Eswe citakurore:rera binu ebiboneka, okuba binu ebiboneka ni bya kasinjeke, nawe binu bitakuboneka ni bya kajanende.
2CO.5.1	Okuba cimenyere ati, inyumba yeswe eya mu:si, eya riuna rinu, ikakamburwa, mbe ciri na inu yombakirwe eiso:ka ku Nyamuanga, niyo inyumba inu bakorerwe na maboko, niyo eya kajanende mu rwire. 
2CO.5.2	Okuba eca:sibwa mu nyumba inu, nicisigombera okufwafibwa inyumba yeswe inu eiso:ka mu rwire. 
2CO.5.3	Ariba cafwafibwa citarisangwa ciri tuyu. 
2CO.5.4	Okuba eswe banu ciri mwiuna rinu eca:sibwa nicisitoerwa, tari ati ecenda okufu:rwa, nawe ati cifwafibwe, korereki gunu ogufwa gumirwe no buanga. 
2CO.5.5	Nawe unu acikorere kurwo musango gunu ni Nyamuanga, unu aciyae Omwoyo rwe co kugwatirisya. 
2CO.5.6	Kwecikora nicikome:ra kusiku, nicimenya ati, cikaba ci:kae mu mubiri, mbe ciri kura na Ratabugenyi. 
2CO.5.7	Okuba eciribata mu kwikirisya amwi tari kurwo kurora 
2CO.5.8	Nawe ecikome:ra, na cinu ecenda muno ni kuso:ka mu mubiri ci:kare na Ratabugenyi.
2CO.5.9	Kwecikora nicikararira okumukondisya Omwene cikaba cicari anu amwi cikaba caso:kereo. 
2CO.5.10	Okuba eswe bo:ne ni busibusi cibu:risibwe imbere ye citebe ca Kristo eco kutemera ecima, korereki mu:nu wo:ne ayabwe rwa binu akorere mu mubiri rwa kutyo akoraga, bikaba biri bya kisi amwi biri bibi:bi. 
2CO.5.11	Mbe okuba cimenyere amakanyo ga Ratabugenyi, kwecikora nicikongya abamu, nawe ecibu:risibwa ku Nyamuanga. Eciikanya ati ecibu:risibwa mu mitima jemwe one. 
2CO.5.12	Citakusuba kwiku:ya kwimwe rindi, nawe ecibayana emwe omwanya gwo kwikuisya kurweswe, korereki mubega no gwo kuindurira banu abe:kuisya ku bya inguru era, tari ku bya mu mutima. 
2CO.5.13	Okuba cikaba cisarire, mbe cisarire ku Nyamuanga. Cikaba ciri no bwenge, ni kubwemwe. 
2CO.5.14	Kwo kuba okwenda kwa Kristo okucisinyirisya, okuba cimenyere ati, oumwi afwiriye bo:ne, nikwo kutyo bo:ne bafuiye. 
2CO.5.15	Mbe afwiriye bo:ne korereki abaanga basigega kuba baanga rindi kubwebwe abe:ne:ra, tari kubwa Unu afu:ye nasu:ka kubwebwe.
2CO.5.16	Kwecikora okwambira woryanu citacamumenya mu:nu wo:ne rwa kutyo ari mu mubiri. Nakabee cariga cimenyere Kristo rwa kutyo ari mu mubiri, nawe citacamumenya rindi kutyo. 
2CO.5.17	Mbe omu:nu wo:ne akaba ari mu Kristo, ni cimogwa ciya:ya. Ebya kara byone byaoeo, rora byabee biya:ya. 
2CO.5.18	Nawe byone ebiso:ka ku Nyamuanga, unu aca:ikanyisye no mwene kubwa Kristo, naciyana eswe omurimu gwo kwaikanya. 
2CO.5.19	Ati Nyamuanga ariga:ri mu Kristo, na:ikanya abe Cairo no mwene, atababariye bikayo byebwe, naciyana eswe omusango gwo kwaikanya. 
2CO.5.20	Kwecikora niciba ntumwa kurwe ja Kristo. Ni uti Nyamuanga karemberesisya mwiswe. Ecibaremberesya kubwa Kristo ati, mwaikanyibwe na Nyamuanga. 
2CO.5.21	Okuba unu ariga atamenyere bibi:bi amukorere kuba bibi:bi kurweswe, korereki cibe burengeresi bwa Nyamuanga mu Mwene.
2CO.6.1	Mbe, eswe banu ecikorera aamwi nage, enibaremberesya ati, musige kuramira ecigongo ca Nyamuanga kutyo era. 
2CO.6.2	Okuba omwene a:ikire ati,
2CO.6.2	Nakunguywe mu mwanya gunu gwikirisibwe,
2CO.6.2	ka nakusakiye ku rusiku rwo mweruro.
2CO.6.2	Mbe woryanu ni mwanya gunu gwikirisibwe.
2CO.6.2	Mbe wori ni rusiku rwo mweruro.
2CO.6.3	Citakurertera mu:nu wo:ne ci:ku:juro mu musango gwone, emirimu jeswe jisige kugambwa kubi:bi. 
2CO.6.4	Nawe mu byone eci:ku:ya rwa bakosi ba Nyamuanga, mu kwigumirisya okwafu, na mu kunyasibwa, na mu bukene, na mu bataka. 
2CO.6.5	Mu kubumwa, mu kuboywa, mu njogere, mu kwikome:sya, mu kutengeja, mu kusara:rira, 
2CO.6.6	Mu bweru, mu bwenge, mu kwigumirisya, mu cigongo, mu Mwoyo Mweru, mu kwenda kunu kutarimo burigerige, 
2CO.6.7	Mu musango gwo kumasya, mu managa ga Nyamuanga, kurwe bigwato byo burengeresi ku kuboko kwe buryo no kwe bumosi, 
2CO.6.8	Kurwe cibaro no kugaywa, kurwo kwaikwa kubi:bi no kwaikwa kisi, rwa banu ababebeya, ke:nu ciri ba cimari, 
2CO.6.9	Rwa banu batakumenywa, ke:nu amenyekere kisi, rwa banu abafwa, ke:nu ciri baanga. Cabee rwa banu abatongerwa, ke:nu citakwitwa. 
2CO.6.10	Cabee rwa basurumbae, nawe ecikonderwa kusiku. Cabee rwa bataka, nawe ecini:bya ba:fu. Cabee rwa banu batari na ci:nu, ke:nu ciri na byone.
2CO.6.11	Eminwa jeswe ja:samisye kwimwe, Abakorinto, emitima jeswe jagariyae. 
2CO.6.12	Mutafundire mwiswe, nawe mwafundire mu mitima jemwe. 
2CO.6.13	Nawe nemwe mugariye korereki mundiye kutyo. Enibabwira rwa ba:na bani. 
2CO.6.14	Mutaboywaga ku ngurwema imwi aamwi na banu bateikirisisye, ?okuba oburengeresi no bwikoti ebisangira kutiki? ?Amwi obweru ne cisuite ebyungwana atiki? 
2CO.6.15	?Mbe Kristo na Beriari
2CO.6.16	?Na iyekaru ya Nyamuanga ebi:yanya atiki ne biusano? Okuba emwe muri yekaru ya Nyamuanga omuanga. Rwa kutyo Nyamuanga a:ikire ati,
2CO.6.16	Ndibe:karamo, nimbaribatiramo, nanye ndabaga Nyamuanga webwe,
2CO.6.16	na bene barabaga bamu ba:ni.
2CO.6.17	Mbe nikwo kutyo muso:ke aagati yebwe, mwaukane, kutyo ka: ika Ratabugenyi, amwi mutakuniaga ku ci:nu ecijabi, nanye ndibakuma.
2CO.6.18	Niriba Esomwana kwimwe, nemwe murabaga bama ba:ni abamura na bayara, nikwo kutyo ka:ika Ratabugenyi Unu katura byone.
2CO.7.1	Mbe abendwa, okuba ciri ne mirago ejo, ciyesyega obujabi bwone obwo mubiri no bwo mwoyo, niciku:misya obweru mu ku:baya Nyamuanga.
2CO.7.2	Muci:gurire myoyo jemwe. Cicariga kujimya mu:nu. Cicariga kunyamura mu:nu wo:ne. Cicariga kurya ca mu:nu wo:ne. 
2CO.7.3	Nitakwaika kutyo korereki nibatoge bakai, kwo kuba na:ikire kara ati, muri mu mitima jeswe ati cifwire aamwi nemwe, amwi cibe baanga nemwe. 
2CO.7.4	Ena:ika mwimwe no buba:si bwafu, nini:ku:ya muno kurwemwe. Ni:juye okusi:ri:ka. Nisagiriye okukonderwa mu nya:ko jeswe jo:ne. 
2CO.7.5	Okuba wejire cakinga mu Makedonia, emibiri jeswe jitafuŋamire, nawe nicinya:sibwa ei nei, okurwana kwariga kucisingiye, obu:ba bwarigamo munda. 
2CO.7.6	Nawe Nyamuanga unu kasi:ri:sya abasurumbae, acisi:ri:sisye eswe kurwo ku:ja kwa Tito. 
2CO.7.7	Amwi tari kurwo ku:ja kwae era, nawe kurwo kusi:ri:sibwa kunu asi:ri:sibwe mwimwe, ejire acibwira ebyo kukumbura kwemwe, no kurira kwemwe, no kukome:ra kwemwe kubwani, ndijei ninongesya okukonderwa.
2CO.7.8	Kwo kuba nakabee nabasurumbasisye na inyaruba yani, nitakwigarura, nakabee ne:garuye, okuba nabwene ati inyaruba eyo yabasurumbasisye, nakabee kari ka:nya era. 
2CO.7.9	Mbe woryanu nikondeywe. Nitakondeywe okuba mwasurumbasibwe, nawe okuba mwasurumbae ndijei nimuta. Okuba mwasurumbae rwa kutyo kwiire ku Nyamuanga, korereki musige kufwirwamo ci:nu come kubweswe. 
2CO.7.10	Kwo kuba okusurumbara rwa kutyo Nyamuanga kenda, nikwo okure:taga okuta kunu okurena omweruro. Okuta okwo kutakwigarurwa. Nawe okusurumbara kwa mu:si okurena okufwa. 
2CO.7.11	Okuba okusurumbara rwa kutyo Nyamuanga kenda, murore rwa kutyo kwabare:tee emwe okukome:ra kwafu, ka no kwirwanirira, ka no kubiirwa, ka no bu:ba, ka no kukarara, ka no kwikome:sya, ka no kusubya orusi:ma! Mu byone mweeresisye ati, muri be:ru mu cigambo eco. 
2CO.7.12	Mbe nakabee nabandikiye, nitandikire kurwoyo akorere kubi:bi, nakabee kurwoyo akoreywe kubi:bi, nawe nandikire korereki okukomena kwemwe kwiswe kubu:risibwe kwimwe imbere ya Nyamuanga.
2CO.7.13	Kwocakorere nicisi:ri:ka. Na mu kusi:ri:ka kweswe nici:yongesya okukondererwa kurwo kukonderwa kwa Tito, okuba emwe bo:ne mwafuŋamisye omwoyo gwae. 
2CO.7.14	Araba nabaku:isye ku mwene mu cigambo come, mbe nite:swarire. Nawe rwa kutyo cababwiriye byone bye cimari, nikwo kutyo ebyo cabaku:isye ku Tito one ni bya cimari. 
2CO.7.15	No kwenda kwae kwimwe nikwiyongesya muno, wora e:cuka okworoba kwemwe, rwa kutyo mwamukumire no bu:ba no kuyarara. 
2CO.7.16	Enikonderwa okuba mu byone enibe:ikanya cimari.
2CO.8.1	Mbe bama ba:su, ecibabwira ebye cigongo ca Nyamuanga cinu cagabiywe mu kanisa ja Makedonia. 
2CO.8.2	Ati, mu kusakwa kwafu kwa jinya:ko, okukonderwa kwebwe okwafu no butaka bwebwe bwafu byasagiriye mu bwafu bwo bufura bwebwe. 
2CO.8.3	Okuba eniba:ika ati, bagabire bi:nu byebwe abe:ne:ra rwa kutyo baturire no kukira amanaga gebwe. 
2CO.8.4	Nibacisabwa no kwiremberesya kwafu ati, babone ribando ryo kusangira mu murimu gwo kufurubendera abe:ru. 
2CO.8.5	Byariga bitari rwa kutyo nariga nini:ikanya, nawe batangatire okwitegayo abe:ne ku Ratabugenyi na kwiswe mu kwenda kwa Nyamuanga.
2CO.8.6	Kwocakorere nicikomeresya Tito, ati, rwa kutyo ambire kara, nikwo kutyo aku:misye omurimu gunu gwa ribando mwimwe. 
2CO.8.7	Nawe rwa kutyo mufufi:fye mu byone mu kwikirisya, na mu kwaika, na mu bwenge, na mu kukome:ra kwone, na mu kwenda kwemwe kwiswe, mbe musagirirega na mu murimu gunu gwa ribando one. 
2CO.8.8	Nitakwaika eco ati ni ciragiro, nawe korereki nisake okumasya kwo kwenda kwemwe kurwo kukome:ra kwa bandi. 
2CO.8.9	Okuba mumenyere ecigongo ca Ratabugenyi Yesu Kristo ati, nakabee ariga:ri muni:bi, nawe naba mutaka kurwemwe, korereki emwe mube bani:bi kurwo butaka bwae. 
2CO.8.10	Mu musango gunu enibabwira okwiganirisya kwani ati, kube:ire emwe okukumusya omurimu gunu mwatangatire okwamba, kutari kukora era, nawe no kukondererwa one, na wori mwamarire mwaka. 
2CO.8.11	Nawe woryanu mukumisye okukora. Rwa kutyo mwariga mwanguire okwenda, mbe nikwo kutyo mwangue okuku:misya rwa kutyo omutura. 
2CO.8.12	Okuba okwenda kukaba kurio, omu:nu ke:kirisibwa, rwa binu anabyo kutyo biri, tari rwa binu atanabyo. 
2CO.8.13	Okuba nitakwaika kutyo korereki abandi banguirwe nemwe musitoerwe, 
2CO.8.14	Nawe korereki byone biriŋanirire. Mu mwanya gunu okufufya kwemwe kusakire okukena kwebwe. Andi, okufufya kwebwe one kusakire okukena kwemwe, korereki muriŋanirire, 
2CO.8.15	rwa kutyo byandikirwe ati,
2CO.8.15	Unu ariga akofifye byafu atasagisye,
2CO.8.15	na unu akofyifye bito:to atagerukiywe.
2CO.8.16	Nawe asi:mwe Nyamuanga, unu atee mu mutima gwa Tito ati akome:rega okwigana emwe. 
2CO.8.17	Okuba ni cimari e:kirisisye cigambo ceswe, nawe e:mukire okubaja:ko okuba akarae mu kwenda kwae omwene. 
2CO.8.18	Nicituma owa:su aamwi nage, unu kakuibwa mu Bigambo byo bwana mu kanisa jo:ne. 
2CO.8.19	Amwi bitari ebyo era, nawe oyo asorerwe na jikanisa aribatega aamwi neswe kurwo murimu ogwo gwa ribando, nigwo gunu ecikorera eswe, korereki Ratabugenyi abonemo rikusyo, no kwenda kweswe kumenyeke. 
2CO.8.20	Eci:kenga ati, omu:nu wo:ne ataja kuciyana esoro kurwo bwafu bwe biyanwa binu ecikofya. 
2CO.8.21	Ecicumacuma ebyo bwana, tari imbere ya Ratabugenyi era, nawe na imbere ya ba:nu one. 
2CO.8.22	Aamwi nabo ecituma owa:su unu cirarorere kwiya ka:fu ati ni mukome:e muno mu misango myafu. Nawe woryanu ni mukomee muno, okuba abe:ikanyisye emwe muno muno. 
2CO.8.23	Mumenye ebya Tito ati, niwe asangiye nanye ka niwe omukosi we:ja:su kurwemwe. Ne bya ba:su, mumenye ati, nibo jintumwa ja jikanisa, abo niryo rikusyo rya Kristo. 
2CO.8.24	Mbe, mube:resye okumasya kwo kwenda kwemwe no kwo kwiku:ya kweswe kurwemwe. Mube:resye imbere ya jikanisa.
2CO.9.1	Mbe mu byo kufurubendera abe:ru, nitakenere anye okubandikira. 
2CO.9.2	Okuba nimenyere okwenda kwemwe, kunu enibaku:isyamo ku ba Makedonia ati, aba Akaya bamarire mwaka be:ra:bire. No kukome:ra kwemwe kwakungirisisye ba:fu mwabo. 
2CO.9.3	Nawe nabatumire aba:su, korereki okuku:ya kweswe kurwemwe kwasiga kuba kwa kutyo era mu bigambo binu, nemwe mube mwira:bire rwa kutyo na:ikire. 
2CO.9.4	Abamakedonia abandi baka:ja aamwi nanye, eswe, citakwaika ati emwe, eswe casiga kwiswara mu kwiikanya kunu, cikabasanga mute:ra:bire. 
2CO.9.5	Kwonakorere nini:ganirisya ati, kunyiire okubwira aba:su batangate oku:ja kwimwe, bambe bakofye ebiyanwa bya ribando binu mwaragire kara, korereki bibe bimaririye rwa binu ebiyanwa mu kwenda, tari mu bununu.
2CO.9.6	Nawe cinu ena:ika ciri ati, Unu kabiba bikeere arigesa bikeere, na unu kabiba byafu arigesa byafu. 
2CO.9.7	Omu:nu wo:ne akorega rwa kutyo akarariye mu mutima gwae, tari mu busurumbae amwi mu kusinyirisibwa, okuba Nyamuanga kenda unu kagaba akondeywe. 
2CO.9.8	Mbe Nyamuanga katura okutarasya amabando gome kwimwe, korereki emwe mube na binu ebibamara byone mu misango jo:ne kusiku, korereki musagirire mu bikorwa byone ebyo bwana. 
2CO.9.9	Rwa kutyo byandikirwe ati,
2CO.9.9	Anyaraganyisye, agabiye abataka, no burengeresi bwae buri:kara kajanende.
2CO.9.10	Nawe Unu kayanaga omubibi imbibo ne biryo byo kurya, niwe arabayanaga no kubongesyagako imbibo yo kubiba, ka aratarasyaga amatwasyo go burengeresi bwemwe. 
2CO.9.11	Muni:bibwe mu byone korereki mukore obugabi bwafu, bunu obukora Nyamuanga nasi:mwa mwiswe. 
2CO.9.12	Okuba okufurubenda kunu kwo kugaba kutakwi jusyara indengo ya binu bakenere abe:ru, nawe okusagirira nikumure:tera Nyamuanga okusi:ma kwafu. 
2CO.9.13	Okuba mu kusakwa kwemwe okwa mu kufurubenda kunu, abamukusya Nyamuanga kurwo kworoba kwemwe mu kutogora Ebigambo byo bwana ebya Kristo na kurwo bugabi bwemwe obwafu ku be:ne na ku bo:ne. 
2CO.9.14	Abe:ne ababasabirwa no kubajirira jiŋumbu, okuba ecigongo ca Nyamuanga cisagiriye mwimwe. 
2CO.9.15	Nyamuanga asi:mwe kurwe ciyanwa cae cinu citakwaikwa.
2CO.10.1	Nawe anye Paulo enibaremberesya kurwo bufura no bwororo bwa Kristo, anye unu ndi mwikeya wora naba aamwi nemwe, nawe nikaba nitariyo ndi muba:si kwimwe. 
2CO.10.2	Mbe enibaremberesya ati, orwo ndibao nireme okuba no buba:si bunu eni:ganirisya okuba nabwo ku bandi banu abe:ganirisya ati eswe eciribata okuru:ba omubiri. 
2CO.10.3	Okuba nakabee eciribatira mu mubiri, citakurwana okuru:ba omubiri. 
2CO.10.4	Kwo kuba ebigwato byo buremo bweswe bitari bya mubiri, nawe ni bya managa ga Nyamuanga go kufumya obwikingo. 
2CO.10.5	Ecifumya ame:ganirisyo ne bi:nu byone bya inguru binu ebi:kusya okurwana no bumenyi bwa Nyamuanga, niciinya ame:ganirisyo gome gamungwe Kristo. 
2CO.10.6	Cimaririye okusubya orusima ku butongwa bwone, ariba okworoba kwemwe kwaku:mira.
2CO.10.7	Omurorerrera binu biri imbere yemwe. Omu:nu wo:ne ake:iikanya omwene ati, ni wa Kristo, mbe asube okwiganirisya omwene:ra ati, rwa kutyo omwene ni wa Kristo, neswe one nikwo kutyo ciri ba Kristo. 
2CO.10.8	Okuba nakabee ndongesya okwiku:yamo kuto:to mu managa geswe, ganu Ratabugenyi aciyae korereki cibombake, tari kubakambura, nawe nitakujira swaro. 
2CO.10.9	Nisige kuboneka rwa unu kabo:baisya na jinyaruba jani. 
2CO.10.10	Okuba aba:ika ati, Jinyaruba jae ni gome:e na ja managa, nawe akaba ariwo mu mubiri, atana managa, no kwaika kwae ni kwa kutyo era. 
2CO.10.11	Unu ari kutyo, e:ganirisye ati, rwa kutyo ciri mu misango ja jinyaruba ke:nu citariyo, nikwo kutyo eciba ciri mu bikorwa, cikaba ciri:yo. 
2CO.10.12	Okuba citakuba:siara okwibara aamwi na banu abe:ku:ya abe:ne:ra, nakabee kuri kwiriŋanya nabo, nawe abo abe:renga abe:ne:ra, nibe:riŋanya abe:ne:ra, mbe batari na bwenge.
2CO.10.13	Mbe nawe eswe citari:ku:ya kukira indengo yeswe, nawe ni mu ndengo yo rubibi runu Nyamuanga acigabiye okuba indengo yo kukinga kwimwe. 
2CO.10.14	Okuba citakwitabirisya kukira indengo yeswe, rwa banu citakukinga kwimwe, okuba cakingire na kwimwe mu Bigambo byo bwana ebya Kristo. 
2CO.10.15	Citakwikuisya mu mirimu ja bandi kukira indengo, nawe eciikanya ati, okwikirisya kwemwe kukakura, no mugabo gweswe mwimwe guriyongesya okufura, 
2CO.10.16	korereki nisimurega Ebigambo byo bwana mu byaro byenderya, nisige kwikuisya mu mirimu jo undi jinu akorere mu ca:ro cae. 
2CO.10.17	Nawe unu ke:ku:ya, mbe e:ku:isye mu Ratabugenyi. 
2CO.10.18	Okuba unu kasimwa, atari unu ke:ku:ya omwene:ra, nawe ni unu Ratabugenyi kaku:ya.
2CO.11.1	Enenda munyigumirisisye kuto:to mu bumu:mu. Mbe munyigumirisisye. 
2CO.11.2	Okuba enibafuira na rifuwa rya Nyamuanga, okuba nabatwaranyisye no murume umwi, nibare:te ku Kristo rwo muyara unu e:baririye. 
2CO.11.3	Nawe enu:baya, ame:ganirisyo gemwe gasige kunyamurwa no kusiga obwororo no bweru bunu buri mu Kristo, rwa injoka kutyo yabebe:isye Ewa mu burigerige bwayo. 
2CO.11.4	Nawe aka:ja mu:nu nasimura Yesu undi unu citasimuye eswe, amwi mukayabwa omwoyo gundi gunu mutayabirwe, amwi Ebigambo byo bwana bindi binu mute:kirisisye, mbe omukora kisi okwigumirisya. 
2CO.11.5	Kwo kuba eni:ganirisya ati, jintumwa je cibaro jitankirire anye na katyari. 
2CO.11.6	Nawe nakabee anye ndi unu atakumenya kwaika, nawe mu kumenya nitari kutyo. Nawe ecibu:risibwa mwimwe mu byone.
2CO.11.7	?Tere amwi nanyamuye wejire ne:keya korereki emwe mukusibwe? Okuba nabasimuriye Ebigambo byo bwana ebya Nyamuanga nitana muye:ro. 
2CO.11.8	Nasa:kuye jikanisa ejindi, niyabwa omuyero nibafurubendere emwe. 
2CO.11.9	Na ao nariga niri aamwi nemwe, anu nakenere, nitatamirisisye mu:nu wo:ne, okuba aba:su banu basomere Makedonia banae binu nariga nikenere. Na mu jo:ne ne:rindire nisige kubatamirisya, ka nikwo kutyo nde:rindaga. 
2CO.11.10	Rwe je cimari eja Kristo kutyo jiri mwanye, atario unu arinyingirira okwikuya mu ca:ro ca Akaya. 
2CO.11.11	?Kubaki? ?Ni kwo kuba nitakubenda emwe? Nyamuanga amenyere.
2CO.11.12	Nawe rwa kutyo enikora, nikwo ndakoraga korereki nibabutukisye banu abayenja omwanya, gubabure, korereki babarore rweswe mu cinu abe:ku:isyamo. 
2CO.11.13	Okuba abe:ja:bo abo ni ntumwa jo rurimi, nibo abakosi bo burigerige banu abe:susanya na jintumwa ja Kristo. 
2CO.11.14	Amwi eco citari cirugu:ro, okuba Syetani omwene one ke:susanya rwa maraika wo bweru. 
2CO.11.15	Mbe gutari musango munene abakosi bae okwi:susanya rwa bakosi bo burengeresi. Obute:ro bwebwe buriba rwe bikorwa byebwe.
2CO.11.16	Ena:ika rindi ati, Omu:nu wo:ne asige kunyiganirisya ati, ndi mutamutamu, Nawe araba omunyiganirisya kutyo, mbe munkume rwo mutamutamu, korereki anye one ni:kuyeko kuto:to. 
2CO.11.17	Cinu ena:ika, nitakwaika rwo musango gwa Ratabugenyi, nawe rwo mutamutamu, mu buba:si bunu obwo kwiku:ya. 
2CO.11.18	Okuba ba:fu abe:ku:ya mu mubiri, anye one eni:ku:ya. 
2CO.11.19	Emwe omwigumirisya abatamutamu mukondeywe, nakabee muri ba bwenge. 
2CO.11.20	Okuba omwigumirisisya omu:nu akabakora bagaya, amwi akabarya, amwi akabagwata ngwatwa, amwi ake:ku:ya, amwi akabasasa amai mu busu.
2CO.11.21	Ena:ika ebyo kwiswasya rwa banu batana managa. Nawe omu:nu wo:ne akaba no buba:si, anye one ndi muba:si. Ena:ika mu butamutamu. 
2CO.11.22	?Abe:ne ni Baeburania? Nanye one. ?Abe:ne ni Baisiraeli? Nanye one. ?Abe:ne ni rwiburo rwa Iburaimu? Nanye one. 
2CO.11.23	?Abe:ne ni bakosi ba Kristo? Ena:ika rwo musasi. Anye enibakira. Mu mirimu jo kunya:ka nibakirire, mu kubumwa nisagiriye muno, mu kuboywa nibakirire, mu kufwa kwiya ka:fu. 
2CO.11.24	Nabumirwe na Bayaudi kwiya kata:nu jisanyu makumi gasatu ne:ta:nu ne:na (39). 
2CO.11.25	Nabumirwe ji:simbo kwiya kasatu. Narasirwe amabui rumwi. Na:tikiywe ingaraba kwiya kasatu, nibuca ndigwa ndi mu busiba. 
2CO.11.26	Mu gendo kwiya ka:fu, mu masika ge misima, mu masika ga basa:kusi, mu masika ganu agaso:ka mwiyanga ryasu, mu masika ganu agaso:ka mu ba:maanga, mu masika ga mu misi, mu masika ga mwibara, mu masika ga mu nyanja, mu masika ga ba:su abo rurimi. 
2CO.11.27	Mu mirimu na mu nya:ko, mu kutengeja kwiya ka:fu, na mu mweko na mu bwiro, na mu kusara:rira kwiya ka:fu, na mu mbeo no kuba tuyu. 
2CO.11.28	No kusiga ebyo ebiboneka abweru, birio binu ebinsitoera kusiku, nikwo okuweraga omwoyo jikanisa jo:ne. 
2CO.11.29	?Niga unu kaburwa amanaga, nanye one nindema okuburwa amanaga? ?Niga unu ke:ku:jusibwa nanye one nitakubiirwa?
2CO.11.30	Araba kunyiire okwikuya, nde:ku:isyaga mu byo kuburwa amanaga kwani. 
2CO.11.31	Nyamuanga Esemwene Ratabugenyi Yesu, unu kasi:mwa kajanende ko:ne niwe amenyere ati nitakubeya. 
2CO.11.32	Mu Damasiko omusiba wo mukama Areto ariga narinda omusi gwa Damasiko korereki angwate anye, 
2CO.11.33	nibantusya mu ndorero ndi mu ri:bo ku ndugu, niona mu maboko gae.
2CO.12.1	Kunyiire okwiku:ya, nakabee kutakondere. Nawe enikinga mu biroro na mu kuswerurirwa kwa Ratabugenyi. 
2CO.12.2	Nimenyere omu:nu mu Kristo, jaturireo myaka ekumi ne:na. Amwi ariga:ri mu mubiri nitakumenya, amwi ariga atari mu mubiri, nitakumenya. Nyamuanga niwe amenyere. Omu:nu uyo agegerwe nasirwa mu rwire rwa kasatu. 
2CO.12.3	Mbe nimenyere omu:nu uyo, amwi ariga:ri mu mubiri nitakumenya, amwi a:iga atari mu mubiri nitakumenya. Nyamuanga amenyere. 
2CO.12.4	Oyo agegerwe nasirwa mu Paradiso, nongwa ebigambo binu bitakutura kwaikwa, binu biganyisye omu:nu okwaika. 
2CO.12.5	Eniku:isya ku byo mu:nu oyo, nawe nitakwiku:isya ku byani omwene:ra, tari mu byo kuburwa managa kwani. 
2CO.12.6	Kwo kuba nakendere okwikuya nitakabee mutamutamu, okuba naka:ikire ebye cimari. Nawe eni:remera:ra mu:nu wo:ne asige kunyiganirisya kukira kutyo kandora, amwi kutyo kongwa kwanye.
2CO.12.7	Nawe okuba binu nasweruriywe byariga byafu, kwonakorere niyabwa riwa mu mubiri, niyo intumwa ya Syetani yo ku:nya:sya, nisige kwikuya nisagiriye. 
2CO.12.8	Naremberesisye Ratabugenyi kwiya kasatu, ecirnu eco cinso:keko anye. 
2CO.12.9	Omwene nambwira ati, Ecigongo cani cikumarire, okuba amanaga gani agakumirira mu binu bitana managa. Kwenikora nini:ku:isya mu kuburwa amanaga ninkonderwa muno, korereki amanaga ga Kristo ge:kare kwanye. 
2CO.12.10	Kwenikora ninkondererwa mu kuburwa amanaga, na mu kujimibwa, na mu bukene, na mu kunyasibwa, na mu nya:ko, binu enibona kurwa Kristo. Okuba wora naburwa managa, niwo eniba na managa.
2CO.12.11	Nabee mutamutamu, emwe mwansinyirisisye. Okuba nariga ni:ire okuku:ibwa nemwe. Kwo kuba nariga nitakirirwe na jintumwa je cibaro mu musango gwone, nakabee anye nitari ci:nu. 
2CO.12.12	Ni cimari ebibarikisyo byo butumwa byakorerwe mwimwe mu kwiguniirisya kwone, na mu bibarikisyo, na mu biruguiro, na mu bya managa. 
2CO.12.13	?Okuba emwe mwakirirwe jikanisa ejindi mu musango ki, tari anye omwene kutyo naremere okubatamirisya? Munyiswaririre ecikayo eco.
2CO.12.14	Rora, ndwa kasatu woryanu nimaririye okuja kwimwe, amwi nitaribatamirisya, okuba nitakuyenja byemwe, tari:mwe. Okuba kute:ire aba:na okubi:kiraga abe:busi, nawe abebusi nibo be:ire okubi:kiraga aba:na. 
2CO.12.15	Mbe enikonderwa okugaba no kwigaba kurwe myoyo jemwe. ?Nikasagirisya okubenda muno, omunyenda kutoito? 
2CO.12.16	Mbe nawe bibe kutyo. Anye nitabatamirisisye. Nawe anu nariga mwengemwenge nabategere mu burigerige. 
2CO.12.17	?Anye nabwene muri:ro kwimwe ku mu:nu wo:ne unu nabatumiye? 
2CO.12.18	Namukomeresisye Tito, nintuma owa:su aamwi nage. ?Mbe Tito ababweneko muri:ro gwone gwone? ?Citaribatiye mu mwoyo gumwi? ?Citaribatiye mu rugere rumwi?
2CO.12.19	?Amwi omwiganirisya ati, eswe eci:bambarira imbere yemwe? Eca:ikira mu Kristo imbere ya Nyamuanga. Nawe binu byone ni byo kubombaka emwe, abendwa. 
2CO.12.20	Okuba enu:baya ati, ariba na:ja, nasiga kubasanga mutari rwa kutyo nendere, nanye one mwasiga kunsanga rwa kutyo mutakwenda. Bisige kubao amwi rwango, amwi rifuwa, amwi risungu, amwi butoŋana, amwi kubeeresya, amwi biwewe amwi cigundu, amwi njogere. 
2CO.12.21	Anye ariba nasubo:ku:ja, Nyamuanga wani asiga kunkeya imbere yemwe, nanye nasiga kubasurumbarira aba:fu banu banyamuye kara, nibarema okuta obujabi bwebwe no buromesi ne bya maswaro binu bakorere.
2CO.13.1	Runu nirwo orwa kasatu anye okuja kwimwe. Omusango gwone gwone gurume mu kanwa ka ba:iki babiri amwi basatu. 
2CO.13.2	Nambire okubabwira banu banyamuye kara, na bandi bo:ne, na ka wori nicababwira anu nitariyo, rwa kutyo nababwiriye ku rugendo rwa kabiri anu nariga nemwe ati, anye ariba naja nitaribafwira cigongo, 
2CO.13.3	okuba omuyenja ecibarikisyo ca Kristo unu ka:ikira mwanye. Oyo atakuburwa managa kwimwe nawe ari na managa mwimwe. 
2CO.13.4	Okuba nakabee abambirwe atana managa, nawe ni muanga kurwa managa ga Nyamuanga. Okuba mu mwene eswe one citana managa, nawe kwimwe ciri baanga aamwi nage kurwa managa ga Nyamuanga. 
2CO.13.5	Mwisake emwe abene araba muri mu kwikirisya, mwiregeje abe:ne. ?Tere amwi mutakwimenya ati Yesu Kristo ari mwimwe, tari muremerwe? 
2CO.13.6	Nawe eniikanya ati, murimenya ati eswe citaremerwe. 
2CO.13.7	Enisabwa Nyamuanga ati, emwe musigega kukora bubi:bi bwone. Tari ati eswe korereki cibe rwa banu abasi:mwa, nawe emwe mukorega ebye kisi, nakabee eswe ciri rwa banu baremerwe. 
2CO.13.8	Okuba ritakutura kuingirira ebye cimari, tari okusakira ebye cimari. 
2CO.13.9	Okuba ecikonderwa eswe cikaba citana managa ke:nu emwe muri na managa. Na cinu ecisabwa ciri ati, emwe mukurmire. 
2CO.13.10	Kwonakora ninandika ebyo nitariyo, korereki ariba naja nisige kubakorera bururu rwa managa ganu Ratabugenyi ananire kutyo gari ago kumbaka, tari ga kukambura.
2CO.13.11	Ku bute:ro, bama ba:su, mubega kwa bwanabwana. Muku:mire, musi:ri:ke, mwiganirisyega gumwi. Mube no murembe, na Nyamuanga wo kwenda no murembe arabaga nemwe. 
2CO.13.12	Muke:syanyega no kunyunyana okweru. 
2CO.13.13	Abe:ru bo:ne ababake:sya. 
2CO.13.14	Ecigongo ca Ratabugenyi Yesu Kristo, no kwenda kwa Nyamuanga, no kusangira kwo Mwoyo Mweru bibega nemwe bo:ne.
GAL.1.1	Anye Paulo unu ndi ntumwa, unu nitaso:kere mu ba:nu, amwi nitatumirwe na mu:nu, nawe natumirwe na Yesu Kristo, na Rata Nyamuanga unu amusu:ruye mu bafu:ye, 
GAL.1.2	Anye na ba:na ba:su bo:ne banu bari aamwi nanye, ecandikira jikanisa ja Galatia. 
GAL.1.3	Ecigongo cibe kwimwe no murembe binu ebiso:ka ku Rata Nyamuanga, na ku Ratabugenyi Yesu Kristo. 
GAL.1.4	Unu e:tegereyo kurwe bibi:bi byeswe, korereki acicungure mwiimbo rinu ribi:bi rya wori, rwa kutyo endere Rata Nyamuanga weswe. 
GAL.1.5	Omwene akusibwega kajanende na kajanende. Amina.
GAL.1.6	Enirugu:ra okuba omusiga kutya bwangu unu ababirikiye mu cigongo ca Kristo, nimuru:ba ebigambo binu abatoga ati mbya bwana, bya nyami indi, 
GAL.1.7	Nawe bitario bindi, nawe bario banu ababanya:sya nibenda okucu:sya Ebigambo byo bwana ebya Kristo. 
GAL.1.8	Nawe nakabae ari eswe, nakabae ari maraika wo kuso:ka mu rwire, akasimura Ebigambo byo bwana binu bita:sisye na ebyo cababwiriye eswe, oyo e:imwe. 
GAL.1.9	Rwa kutyo cambire okwaika, na wori one enisuba okwaika, Omu:nu wo:ne akabasimurira ebigambo byo bwana bita:sisye na binu mwaramiye, oyo e:imwe. 
GAL.1.10	?Okuba woryanu, enaika byo kwikirisibwa na ba:nu, tere Nyamuanga? ?Amwi eniyenja okukondisya aba:nu? Okuba nikaba nicabakondisya aba:nu, nitakabee mugaya wa Kristo.
GAL.1.11	Okuba ba:na ba:su, enibabwira ati, Ebigambo byo bwana binu nasimuye bitari bya ba:nu. 
GAL.1.12	Okuba anye nitayabirwe na mu:nu amwi nite:igisibwe na mu:nu, nawe nasweruriywe na Yesu Kristo. 
GAL.1.13	Okuba mwonguywe jintungwa jani kutyo nariga kara mu kuramya kwe Ciyaudi, rwa kutyo nanya:syaga ikanisa ya Nyamuanga nitana anu enite:ra niinyamura. 
GAL.1.14	Mu kuramya kwe Ciyaudi anye na:bakirire ba:fu aba rikura rimwi nanye, nimbakira okwikomesya mu byecikuru bya basaja. 
GAL.1.15	Nawe Nyamuanga, unu anyauye nicari munda ya mai, nambirikira mu cigongo cae, 
GAL.1.16	Wejire byamukondera okumubu:risya Omwana wae mwanye, korereki nira:sye mu ba:maanga Ebigambo byae byo bwana, mbao nitarwajire na ba:nu bo mubiri na manyinga. 
GAL.1.17	Amwi nitarinyire Yerusalemi ku banu bantangatiye okuba ntumwa, nawe nagendere Buarabu ninsuba rindi mu Damasiko.
GAL.1.18	Mbe wejire jaturao myaka esatu nindinya Yerusalemi korereki nibonane na Kefa, nimba nage siku ikumi ne:ta:nu. 
GAL.1.19	Nawe nitabwene ntumwa indi tari Yakobo owabo Ratabugenyi. 
GAL.1.20	Mbe binu enibandikira, nitakube:ya imbere ya Nyamuanga. 
GAL.1.21	Mbe ningenda mu byaro bya Syamu na Kilikia. 
GAL.1.22	Nawe jikanisa ja Buyaudi jinu jiri mu Kristo jariga jitamenyere busu bwani, 
GAL.1.23	Nawe nibongwa:ra ati unu acinya:syaga kara woryanu kasimura Ebigambo byo bwana, nikwo okwikirisya kunu anyamuraga kara. 
GAL.1.24	Nibakusyaga Nyamuanga kubwani.
GAL.2.1	Mbe wejire jawa myaka ekumi ne:na nindinya okugenda Yerusalemi aamwi na Barinaba, ningega na Tito. 
GAL.2.2	Narinyire rwa kutyo nasweruriywe, nimbatondera Ebigambo byo bwana binu enira:syaga mu ba:maanga, nawe nabwiriye abe cibaro mu bumbise, korereki nisige kubirima era, amwi na:birimire kutyo era. 
GAL.2.3	Nawe Tito unu cariga ciri nage, nakabee ari Mugiriki, atasinyirisibwe okutendwa. 
GAL.2.4	Okuba bariga bario abairi bo rurimi banu bengiye mu bumbise korereki batatirisye ec:bure ceswe cinu cinaco mu Kristo Yesu, korereki bacisubye mu bugaya. 
GAL.2.5	Abene citabo:robe:e saa na imwi ati bacitunge, korereki okumasya kwe Bigambo byo bwana kurume mwimwe. 
GAL.2.6	Nawe banu bakuibwaga kuba be cibaro, mbe rwa kutyo bari, gutari musango kwanye. Nyamuanga atakusoro:ra mu ba:nu. Enaika ati, banu bakuibwaga batanyongesisyeko cinu. 
GAL.2.7	Nawe binu bita:syanyisye nebyo, wejire barora ati, anye nakomeresi:bwe Ebigambo byo bwana bya ku banu batatendere, rwa Petero kutyo akomerisi:bwe ebya ku batende. 
GAL.2.8	Okuba Unu akorere Petero kuba ntumwa ya ku batende, niwe akorere anye kuba ntumwa ya ku ba:maanga. 
GAL.2.9	Mbe Yakobo na Kefa na Yoana, banu bakuibwaga okuba ŋingi, wejire bamenya ecigongo cinu nayabirwe, nibaciyana okuboko kwe buryo okwo busangi, anye na Barinaba, korereki eswe cigende ku ba:maanga, na bene bagende ku batende. 
GAL.2.10	Nawe bacikomeresisye musango gumwi ati, ci:cuke abataka, no musango ogwo anye nagu-kome:ree okugukora.
GAL.2.11	Nawe Petero ejire a:ja Antiokia, namuyenusisye ari ao, okuba ogwae gwariga gufu:ye. 
GAL.2.12	Okuba anu batende ku:ja banu baso:kere ewa Yakobo, aryaga aamwi na maanga, nawe wejire ba:ja, ne:yaura, ne:temyako byae, no:baya abatende. 
GAL.2.13	Ka na Bayaudi abandi bo:ne nibe:rigariga aamwi nage, na Barinaba one ndijei nagwatwa oburigerige bwebwe. 
GAL.2.14	Nawe wejire narora ati bate:mire mu kumasya kwe Bigambo byo bwana, niwo ni:mubwira Petero imbere ya ba:nu bo:ne ati, Araba awe uri Muyaudi ouru:ba jintunga ja ba:maanga ke:nu jitari ja Ciyaudi, ?Ka niki cinu ecikora nusinyirisya aba:maanga okuru:baga jintungwa je Ciyaudi?
GAL.2.15	Eswe Abayaudi mu busimuka, banu citari be bibi:bi aba:maanga, 
GAL.2.16	Neswe one ce:kirisisye Yesu Kristo, korereki ciyabwe oburenge:resi kurwo kwikirisya Yesu Kristo, nawe tari kurwe bikorwa bye biragiro, okuba cimenyere ati omu:nu atakuyabwa oburenge:resi kurwe bikorwa bye biragiro nawe kurwo kwikirisya Yesu Kristo. Okuba atario mu:nu unu kayabwa oburenge:resi kurwe bikorwa bye biragiro. 
GAL.2.17	Mbe araba eciyenja okuyabwa oburenge:resi mu Kristo, niciboneka cine cibi:bi, ?mbe Kristo kakora ebibi:bi? Aa uri na katyari. 
GAL.2.18	Okuba anye nikasuba okumbaka ebyo nariga nakambuye, eni:kora mukayi. 
GAL.2.19	Okuba mu kukora ebiragiro nikwo nafu:ye ku biragiro, korereki nibe muanga ku Nyamuanga.
GAL.2.20	Nabambirwe ku musaraba aamwi na Kristo, mbe nawe niri muanga, nawe wori atari anye, nawe Kristo niwe omuanga mwanye. No buanga bunu ndinabwo wori mu mubiri, ndinabwo kurwo kwikirisya Omwana wa Nyamuanga, unu anyendere, ne:tegayo kubwani. 
GAL.2.21	Nitakusukya cigongo ca Nyamuanga, okuba oburenge:resi kumba obuboneka mu biragiro, mbe Kristo afu:ye kutyo era.
GAL.3.1	Emwe Abagalatia, bambura bwenge, ?niga unu abarogere, emwe banu Yesu Kristo abu:risibwe mu me:so gemwe ati abambirwe ku musaraba? 
GAL.3.2	Enenda mumbwire omusango gunu gumwi era, ati, ?Mwabwene Omwoyo Mweru ku bikorwa bye biragiro tere amwi mu kwikirisya ebyo mwonguywe? 
GAL.3.3	?Muri bafira kutyo? ?Mwambiye mu Mwoyo, ka wori omuku:misibwa mu mubiri? 
GAL.3.4	?Jinya:ko jo:ne mwanya:sibwaga kutyo era? Amwi cimari ni kutyo era. 
GAL.3.5	Unu kabayana omwoyo, nakora ebirugu:ro mwimwe, ?mbe kakora kubwe bikorwa bye biragiro, tere amwi kurwo kwikirisya ebyo mwonguywe? 
GAL.3.6	Rwa Iburaimu kutyo e:kirisisye Nyamuanga, nabarirwa oburenge:resi.
GAL.3.7	Kutyo mumenye ati, banu abe:kirisya nibo aba:na ba Iburaimu. 
GAL.3.8	Okuba jinu jandikirwe byarorere kuso:ka kara Nyamuanga kutyo ariyana ba:maanga oburenge:resi kurwo kwikirisya, nabwira Iburaimu Ebigambo byo bwana kara ati, Mwawe amaanga go:ne nimwo garibonera ribando. 
GAL.3.9	Nikwo kutyo banu abe:kirisya ababona ribando aamwi na Iburaimu unu ariga e:kirisisye.
GAL.3.10	Okuba bo:ne banu abe:ikanya ebikorwa bye biragiro, batungirwe eci:imo, okuba candikirwe ati, E:imirwe unu wo:ne atakubikome:rera okukora byone binu byandikirwe mu citabo ce biragiro. 
GAL.3.11	Nawe omusango guri abweru ati, Mu biragiro atariwo mu:nu unu kabarirwa oburenge:resi imbere ya Nyamuanga, okuba abarenge:resi barabaga baanga kurwo kwikirisya. 
GAL.3.12	Nawe ebiragiro bitakuba mu kwikirisya, nawe candikirwe ati, Unu kabikora ebyo, arirama mwibyo. 
GAL.3.13	Kristo acicunguye mu ci:imo ce biragiro, okuba abee ci:imo kubweswe, okuba candikirwe ati, E:imirwe unu wo:ne kaanikwa kwiti. 
GAL.3.14	Ribando rya Iburaimu korereki rikinge ku ba:maanga mu Kristo Yesu, korereki eswe ciyabwe omurago gwo Mwoyo kurwo kwikirisya.
GAL.3.15	Enaika rwo mu:nu ba:na ba:su. Indagano, nakabee ni ya ba:nu era, bejire bamara okurumya, atariwo unu kaiso:syao, nakabee kuri kuyongesyako. 
GAL.3.16	Omurago gwaragirwe ku Iburaimu na ku rwiburo rwae. Atakwaika ati, Na ku bo rwiburo rwao uti ni ba:fu, nawe uti umwi ati, Na ku rwiburo rwao, niwe Kristo. 
GAL.3.17	Mbe enaika ati, Indagano inu yatangatire okurumibwa na Nyamuanga, mbe ebiragiro binu byaso:kere inyuma jaturireo myaka magana gana na makumi gasatu, ebiragiro ebyo bitaso:sisyeo indagano eyo amwi bitamarireo omurago. 
GAL.3.18	Okuba omwandu araba oguso:ka mu biragiro, gutacaso:ka mu murago, nawe Nyamuanga aguyae Iburaimu kurwo kuraga.
GAL.3.19	?Mbe ebiragiro niki? Byateyweo kurwe bikayo, kukinga anu ari:jira omwiburwa unu ayaywe omurago, nibiragirwa na bamaraika mu maboko go mwaikanya. 
GAL.3.20	Nawe omwaikanya atari mwaikanya wa umwi era, nawe Nyamuanga ni umwi.
GAL.3.21	?Mbe ebiragiro ebita:syanya ne mirago ja Nyamuanga? Na katyari uri. Okuba ebiragiro byakayabirwe binu ebitura okure:ta obuanga, cimari oburenge:resi bwakabee mu biragiro. 
GAL.3.22	Nawe binu byandikirwe byegariye byone mu butunge bwe bibi:bi, banu be:kirisisye korereki bayabwe omurago gunu oguso:ka mu kwikirisya Yesu Kristo.
GAL.3.23	Nawe okwikirisya anu kwariga kucari ku:ja, carindwaga mu biragiro, ci:gariywe nicirindirira okwikirisya kunu kwajaga okuswerurwa. 
GAL.3.24	Nikwo kutyo ebiragiro byariga mutangasya weswe wo kucisira ku Kristo, korereki cibarirwe oburenge:resi kurwo kwikirisya. 
GAL.3.25	Nawe citacari mu butunge bwo mutangasya, okuba okwikirisya kwejire.
GAL.3.26	Okuba emwe bo:ne muri ba:na ba Nyamuanga kurwo kwikirisya Kristo Yesu. 
GAL.3.27	Okuba bo:ne banu mwabatijibwe okwingira mu Kristo, mwamufwae Kristo. 
GAL.3.28	Atario Muyaudi amwi Mugiriki, atario mugaya amwi mwibure, atario murume amwi mugasi, okuba emwe bo:ne muimbirwe mu Kristo. 
GAL.3.29	Na mukaba muri ba Kristo, mbe muri rwiburo rwa Iburaimu na ka muri bari bo mwandu rwo murago kutyo gwaragirwe.
GAL.4.1	Mbe enaika ati, omuri wo mwandu akaba acari muto:to butario buta:syanya no mugaya, nakabee niwe omukuru wa byone. 
GAL.4.2	Nawe katungwa abasigirwa na babiki, okukinga mu mwanya gunu esemwene aragire. 
GAL.4.3	Nyaburiko neswe one, anu cariga cicari ba:na, cariga citungirwe jintungwa jo busimuka je ca:ro. 
GAL.4.4	Nawe jisiku je:jire jaku:mira, Nyamuanga natuma Omwana wae, unu e:buywe no mugasi, unu e:buywe atungirwe biragiro. 
GAL.4.5	Korereki acungure banu batungirwe ebiragiro, eswe cikorwe aba:na. 
GAL.4.6	Okuba muri ba:na, kwakorere Nyamuanga natuma Omwoyo wo Mwana wae mu mitima jemwe, narira ati, Rata, Rata. 
GAL.4.7	Nikwo kutyo awe utacari mugaya nawe uri mwana. Mbe ukaba uri mwana, uri muri wo mwandu ku Nyamuanga.
GAL.4.8	Nawe kara mwariga mutakumenya Nyamuanga, nimukorera banu batari banyamuanga mu busimukwa. 
GAL.4.9	Nawe woryanu, okuba mwamumenyere Nyamuanga, na cinu cikirireo Nyamuanga abamenyere emwe, ?niki cinu ecikora omuinduka inyuma mu byo busimukwa binu bitana managa ne byo butaka, nimwenda okusuba okutungwa nabyo rindi? 
GAL.4.10	Omwikomeresya muno ji:siku na me:si na magoro ne myaka. 
GAL.4.11	Enibawera omwoyo, nisige kuba amwi nanya:kiye emwe kutyo era.
GAL.4.12	Enibaremberesya, ba:na ba:su, mube rwanye, okuba niri rwemwe. Mutankaiye anye omusango. 
GAL.4.13	Nawe mumenyere ati, Nabasimuriye Ebigambo byo bwana orwo kwamba mu burenga bwo mubiri gwani. 
GAL.4.14	Mutagaire okusakwa kunu mwabwene kurwo mubiri gwani amwi mutaremere, nawe mwankumire rwa maraika wa Nyamuanga, rwa Yesu Kristo. 
GAL.4.15	?Mbe, okukonderwa kwemwe okwo wori kuri a:ki? Okuba enitura okwaika cimari ati, kumba jiba jitata:misye, mwake:yiremo ame:so gemwe nimuganana anye. 
GAL.4.16	?Mbe nabee muremo wemwe okuba enibabwira ebye cimari? 
GAL.4.17	Abo bari no bukarae kwimwe, nawe tari mu bwima, nawe bendere okube:garira muta:nyibwe neswe, korereki mubega no bukarae ku bene. 
GAL.4.18	Nawe ni kwa bwana okubaga no bukarae ku misango je kisi kusiku, tari mu mwanya ogwo era gunu eniba aamwi nemwe. 
GAL.4.19	Aba:na bani, banu enirumirwa obusungu rindi, kukinga Kristo runu arimogerwa mwimwe, 
GAL.4.20	Nari nendere okuba aamwi nemwe woryanu, no kuindura oburaka bwani, okuba eni:tima:ta kubwemwe.
GAL.4.21	Emwe banu omwenda okutungwa ebiragiro, mumbwire, ?mutakungwa ebiragiro? 
GAL.4.22	Okuba candikirwe ati, Iburaimu ariga na ba:na babiri, oumwi wo mugayagasi, oundi wo mwibure. 
GAL.4.23	Nawe owo mugayagasi e:buywe kurwo mubiri, nawe owo mwibure e:buywe kurwo murago. 
GAL.4.24	Ebyo byabee cijekekanyo, okuba abagasi abo nijo jindagano jibiri. Eimwi eiso:ka ku ci:ma ca Sinai. Niyo ei:burira mu bugaya, eyo niwe Agari. 
GAL.4.25	Okuba Agari oyo niwe eci:ma ca Sinai cinu ciri mu Buarabu, anu ciriŋene na Yerusalemi ya wori, inu iri mu bugaya aamwi na ba:na bayo. 
GAL.4.26	Nawe Yerusalemi ya inguru niyo eye ci:bure, niwe mai unu aci:buye. 
GAL.4.27	Okuba jandikirwe ati, Konderwa awe omugumba nyate:bura. Ragirisya, waikirire inguru, awe unu utarumirwe busungu. Okuba aba:na ba unu asigirwe ni ba:fu kukira aba unu ari no murume. 
GAL.4.28	Nawe eswe, ba:na ba:su, ciri ba:na bo murago rwa Isaka. 
GAL.4.29	Mbe nawe rwa unu e:buywe kurwo mubiri kutyo anya:si:sye unu e:buywe kurwo Mwoyo mu siku jirya, nikwo kutyo na ka ori. 
GAL.4.30	?Nawe binu byandikirwe ebyaika atiki? Ebyaika ati, Irisya omugayagasi no mwana wae, okuba omwana wo mugayagasi atarirya omwandu aamwi no mwana owo mwibure. 
GAL.4.31	Mbe, ba:na ba:su, eswe citari ba:na bo mugayagasi, nawe ciri bo mwibure.
GAL.5.1	Kristo acisurumuye korereki eswe cibe be:bure. Mbe nimukome:re musige kuboywa rindi ingurwema yo bugaya. 
GAL.5.2	Rora, anye Paulo enibabwira ati, Emwe mukatendwa, Kristo atakubongesyako ci:nu. 
GAL.5.3	Enimubwira mu:nu wo:ne unu katendwa ati, ari na ribanja okuku:misya ebiragiro byone. 
GAL.5.4	Mwaukene na Kristo, emwe banu omwenda okuyabwa oburenge:resi mu biragiro. Mwagu:ye okuso:ka mu cigongo. 
GAL.5.5	Okuba eswe kubwo Mwoyo na kurwo kwikirisya ecirindirira okwiikanya kwo burenge:resi. 
GAL.5.6	Okuba mu Kristo Yesu okutendwa kutari ci:nu, nakabee buri butatendwa, nawe ni kwikirisya kunu okukora mu kwenda. 
GAL.5.7	Mwabirimyanyaga kwa kisi. ?Niga unu ababwiriye musige kungwa ebye cimari? 
GAL.5.8	Obukongya obwo butaso:kere ku Oyo ababirikiye. 
GAL.5.9	Ecifwimbya ecito:to ecifwimbya ecirengo co:ne. 
GAL.5.10	Enibe:ikanya emwe mu Ratabugenyi ati, mutariba na kwiganirisya kundi. Nawe mu:nu wo:ne unu kabanya:sya niwe arigega intambara. 
GAL.5.11	Nawe anye, ba:na ba:su, araba nice:igisya omusango gwo kutendwa, ?niki cinu ecikora nicanya:sibwa? Mbe, bikaba kutyo, omusaraba gutacari ci:ku:juro. 
GAL.5.12	Banu ababe:tima:tya kube:ire babaso:kemo be:yaure.
GAL.5.13	Okuba emwe, ba:na ba:su, mwabirikiywe mube ne ci:bure, nawe eci:bure cemwe cisigega kukorera omubiri, nawe mukoranirega emwe abene:ra mu kwendana. 
GAL.5.14	Okuba ebiragiro byone ebiku:mirira mu musango gumwi, nigwo gunu, Yendaga omwikasyanya wao rwa kutyo winyendere omwene. 
GAL.5.15	Nawe mukarumana no kuryana, mukabuke musige kumaranao emwe abene:ra.
GAL.5.16	Enaika ati, Muribatirega mu Mwoyo, musigega kukumisya okurigira kwo mubiri. 
GAL.5.17	Okuba omubiri ogwisigombera nigurwana no Mwoyo, no Mwoyo nigurwana no mubiri, okuba ebyo ebita:myanya, ndijei nimurema okukora binu omwenda. 
GAL.5.18	Nawe mukatangasibwa no Mwoyo, mutakutungwa ne biragiro.
GAL.5.19	Nawe ebikorwa byo mubiri biri abweru, nibyo binu, oburomesi, no bujabi no rungwe, 
GAL.5.20	No kuramya ebisusano, no kuroga, no busoko, na inyombo, na rifuwa, na risungu, no rwango, na isoro:re, no kwitemyako, 
GAL.5.21	No rwiso, no bukorwa, no buru:ru, na binu biri rwebyo. Kwibyo enibabwira ati, banu abakora ebyejabo ebyo bataringira mu bukama bwa Nyamuanga, rwa kutyo nambire okubabwira.
GAL.5.22	Nawe amatwasyo go Mwoyo ni ganu, okwenda, no kukonderwa, no murembe, no kwigumirisya, no bwira, no bufura, no kwiikanyibwa, 
GAL.5.23	No bwororo, no kwibaririra. Kwibyo bitario biragiro. 
GAL.5.24	Na banu bari mu Kristo Yesu babambire omubiri ku musaraba aamwi no kurigira okubi:bi na inamba. 
GAL.5.25	Cikaba baanga kubwo Mwoyo, mbe ciribatega kubwo Mwoyo. 
GAL.5.26	Cisigega kwikumangya kutyo era, nicifururusyanya no kujiranira orwiso eswe abene:ra.
GAL.6.1	Ba:na ba:su, omu:nu ake:furwa nakaya, emwe banu omutangasibwa no Mwoyo, mumusubye omu:nu uyo ari kutyo mu mwoyo gwo bwororo, niwirinde wasiga kusakwa awe one. 
GAL.6.2	Musakiranega emigugu, nimukumisya kutyo eciragiro ca Kristo. 
GAL.6.3	Okuba omu:nu ake:bara ati, ndi ci:nu, nawe atari ci:nu, ke:be:beya omwene. 
GAL.6.4	Nawe mu:nu wo:ne e:rore omurimu gwae omwene, niwo naba no kwikumangya kubwae omwene:ra, amwi tari kubwa bandi. 
GAL.6.5	Okuba omu:nu wo:ne ari:twika omugugu gwae omwene.
GAL.6.6	Nawe unu ke:igisibwa Omusango amugabire unu ke:igisya ebye kisi byo:ne. 
GAL.6.7	Mutabebeibwaga. Nyamuanga atakujimibwa. Okuba omu:nu co:ne co:ne cinu kabiba, nico arigesa. 
GAL.6.8	Okuba unu kabiba ku mubiri gwae, niwe arigesa obubore mu mubiri. Nawe unu kabiba ku Mwoyo, niwe arigesa mu Mwoyo obuanga bunu butakuwao.
GAL.6.9	Cisige kuigwa okukora ebyo bwana, okuba ariba ji:siku je:ya cirigesa ariba citarengaae. 
GAL.6.10	Mbe rwomwo cirabonaga omwanya, cibakorere kisi bo:ne, na kukirao cibakorere kisi aba inyumba yo kwikirisya.
GAL.6.11	Murore kutyo nabandikira jinyuguta jinene no kuboko kwani anye omwene. 
GAL.6.12	Bo:ne banu abenda okwikondya mu byo mubiri, nibo abo ababasinyirisya okutendwa, korereki basige kunya:sibwaga:ra kurwo musaraba gwa Kristo. 
GAL.6.13	Okuba banu batenderwe one batakugwata ebiragiro abene, nawe abenda emwe mutendwe korereki be:kumangisye ku mibiri jemwe.
GAL.6.14	Nawe anye nitakwenda kwikumangya, tari ku musaraba gwa Ratabugenyi Yesu Kristo. Kubwo musaraba ogwo i:si yabambirwe kwanye, nanye ku:si. 
GAL.6.15	Okuba okutendwa citari ci:nu, nakabee kuri kurema kutendwa, nawe ni cimogwa ciya:ya. 
GAL.6.16	Na bo:ne banu bararibatiraga mu ciragiro eco, omurembe ne cigongo bibega ku bene na ku Baisraeli ba Nyamuanga.
GAL.6.17	Okuso:ka woryanu, omu:nu wo:ne asigega ku:nya:sya anye, okuba nigegere jinkamo ja Yesu mu mubiri gwani. 
GAL.6.18	Ecigongo ca Ratabugenyi Yesu Kristo cibega aamwi ne myoyo jemwe, ba:na ba:su. Amina.
EPH.1.1	Anye Paulo, unu ndi ntumwa ya Yesu Kristo, enibandikira emwe abe:ru banu bari mu Efeso na banu abe:kirisya Kristo Yesu. 
EPH.1.2	Ecigongo cibe kwimwe no murembe binu ebiso:ka ku Rata Nyamuanga na ku Ratabugenyi Yesu Kristo.
EPH.1.3	Asi:mwe Nyamuanga Esemwene Ratabugenyi Yesu Kristo, unu aciyae amabando go:ne ago Mwoyo mu Kristo, mu bwikaro bwa mu rwire. 
EPH.1.4	Rwa kutyo acisoree mu mwene, i:si icari kumogwa, eswe cibe be:ru banu batariko esoro imbere yae mu kwenda. 
EPH.1.5	Aca:uye kara cikorwe ba:na bae kubwa Yesu Kristo, rwa kutyo akondeywe mu kwenda kwae. 
EPH.1.6	Korereki rikuibwe rikusyo rye cigongo cae cinu aciyae kutyo era mu:yo Omwendwa. 
EPH.1.7	Mu mwene ciri no kucungurwa kweswe kurwa manyinga gae, nikwo okwiswaririrwa kwe bikayo byeswe, rwo buni:bi bwe cigongo cae kutyo buri. 
EPH.1.8	Nico ecigongo cinu asagirisisye kwiswe mu bwenge bwone na mu kusombo:kerwa kwone. 
EPH.1.9	Nace:resya obumbise bwo kwenda kwae, rwa kutyo ariga akondeywe omwene, rwa kutyo ariga akarariye kara mu Kristo, 
EPH.1.10	Korereki mu kuragirira kwo kukumisya kwa magoro, aumbanyisye mu Kristo binu byone biri mu rwire na binu biri ku ca:ro.
EPH.1.11	Mu:yo nimwo eswe cabonee omwandu, okuba casorerwe kara mu bukarae bwa Unu kakora byone rwa kutyo kenda mu kurwaja kwae. 
EPH.1.12	Korereki eswe cibe bo kusi:ma rikusyo ryae, eswe banu catangatire okwiikanya Kristo. 
EPH.1.13	Nemwe one, wejire mwongwa omusango gwe cimari, nibyo Ebigambo byo bwana ebyo mweruro gwemwe, nemwe one wejire mwamwikirisya, nimutu:rwako ecibarikisyo niwe Mwoyo Mweru mu ariga aragirwe. 
EPH.1.14	Niwe ecigwatirisyo co mwandu gweswe, kukinga obutungi bwa Nyamuanga runu buricungurwa, rikusyo ryae rikuibwega.
EPH.1.15	Nikwo kutyo nanye one kuso:ka anu nonguywe okwikirisya kwemwe ku Ratabugenyi Yesu, no kwenda kunu munakwo ku be:ru bo:ne, 
EPH.1.16	Nitakusiga kusi:ma kubwemwe, nimba: ikako mu kusabwa kwani ati, 
EPH.1.17	Nyamuanga wa Ratabugenyi Yesu Kristo, niwe Rata wa rikusyo, abayane omwoyo gwo bwenge no gwo kuswerurirwa mu kumusombo:kerwa Omwene. 
EPH.1.18	Mwesibwega ame:so ge mitima jemwe, korereki mumenye okwiikanya kwo kubirikira kwae kutyo kuri, no buni:bi bwa rikusyo ryo mwandu gwae mu be:ru kutyo buri. 
EPH.1.19	Mumwenye no bukuru bwafu obwa managa gae kwiswe abe:kirisya kutyo buri, rwo buinga bwa managa gae kutyo agakora, 
EPH.1.20	Ganu akoree mu Kristo namusu:rura mu bafu:ye namwiyanja ku kuboko kwae okwe buryo mu rwire, 
EPH.1.21	namuta inguru muno kukira obutungi bwone no buinga bwone na managa go:ne no bukuru bwone, ne:si:na ryone rinu eritogorwa, tari mu magoro ganu era, nawe na mu ganu gari:ja. 
EPH.1.22	Natu:ra byone emwaro ye bigere byae, namutao abe mutwe gwa byone mu kanisa, 
EPH.1.23	nigwo omubiri gwae, nikwo okukumira kwa Oyo kakumisya byone mu byone.
EPH.2.1	Nemwe one mwariga mufu:ye kurwe bikayo byemwe ne bibi:bi byemwe, 
EPH.2.2	Binu mwaribatiragamo kara rwa magoro ge ca:ro rinu kutyo gari, nimuru:baga ebyo mukuru wo buinga bwa mu rutumba, nigwo omwoyo gunu ogukora woryanu mu ba:na bo butongwa. 
EPH.2.3	Neswe bo:ne kara caribatiraga aamwi nabo mu kurigira kwe mibiri jeswe, nicikumisya okwenda kwo mubiri no kwa me:ganirisyo geswe, nicibaga aba:na ba risungu mu busimuka rwa bandi.
EPH.2.4	Nawe Nyamuanga okuba niwe omuni:bi we cigongo kurwo kwenda kwae kwafu kunu acendere eswe, 
EPH.2.5	Eswe anu cariga cifu:ye kurwe bikayo byeswe, acikorere baanga aamwi na Kristo. Mwaonyibwe kurwe cigongo. 
EPH.2.6	Nacisu:rura aamwi nage, nacinyanja aamwi mu rwire mu Kristo Yesu.
EPH.2.7	Korereki mu magoro ganu garija e:resye obuni:bi bwafu muno obwe cigongo cae mu bufura bunu buri kwiswe mu Kristo Yesu. 
EPH.2.8	Okuba mwaonyibwe kurwe cigongo kurwo kwikirisya, amwi bitaso:kere kwimwe, nawe ni ciyanwa ca Nyamuanga. 
EPH.2.9	Bitaso:kere mu bikorwa, mu:nu wo:ne asige kwikuya. 
EPH.2.10	Okuba eswe ciri mirimu jae banu camogeywe mu Kristo Yesu korereki cikore ebikorwa byo bwana, binu Nyamuanga aci:ra:biye kara korereki ciribatiregamo. 
EPH.2.11	Mbe mwicuke ati, emwe mwariga muri ba:maanga mu mubiri kara, banu mwatogwaga Batatendere na banu batogwaga Abatende mu mubiri, kunu okukorwa na mabako 
EPH.2.12	Mbe mu siku ijo mwariga muri kura na Kristo mwariga ba:maanga ku ruganda rwa Baisraeli, ka mwariga muri bagenyi ku buragane bwo murago, mwariga mutana kwiikanya, mutana Nyamuanga mu:si. 
EPH.2.13	Nawe woryanu mu Kristo Yesu, emwe banu mwariga kura kara, woryanu mwafugesibwe kurwa manyinga ga Kristo.
EPH.2.14	Okuba Omwene niwe omurembe gweswe, unu akorere bibiri byone kuba cimwi, nafumyao indugu ya aagati inu yariga ica:uye. 
EPH.2.15	Wejire amara okuso:syao obusoko kurwo mubiri gwae, nibyo ebiragiro bye mitungirwe jinu jiri mu kuragirira, korereki akore ababiri babe mu:nu umwi muya:ya mu Mwene, nikwo nakora omurembe. 
EPH.2.16	Korereki aba:ikanye ku bubiri ku Nyamuanga mu mubiri gumwi kurwo musaraba, okuba e:tire obusoko ku musaraba ogwo, 
EPH.2.17	Na:ja nasimura Ebigambo byo bwana ebyo murembe kwimwe banu mwariga muri kura na ku banu bariga bari yei. 
EPH.2.18	Okuba kubwoyo eswe cabwene injira yo kumufugerera Rata mu Mwoyo umwi. 
EPH.2.19	Mbe nikwo kutyo mutacari ba:maanga na baitiŋani, nawe muri ba ruganda rumwi aamwi na be:ru, ka muri ba inyumba ya Nyamuanga, 
EPH.2.20	Okuba mwombakirwe ku musingi gwa jintumwa na baragi, ribui rinene erya ku sonde niwe Kristo omwene. 
EPH.2.21	Inyumba yone eyumbakwa kisi mu Mwene, eikura okuba yekaru nyeru mu Ratabugenyi. 
EPH.2.22	Nemwe one omumbakwa aamwi mu Mwene, mube bwikaro bwa Nyamuanga mu Mwoyo.
EPH.3.1	Nikwo enikora, anye Paulo unu ndi muboywa wa Yesu Kristo kurwemwe aba: maanga, 
EPH.3.2	Araba mwonguywe ebyo bugabi bwe cigongo ca Nyamuanga cinu nayabirwe kurwemwe, 
EPH.3.3	Ati, anyeresisye obumbise mu kuswerurirwa, rwa kutyo nambire okwandika mu misango mito:to. 
EPH.3.4	Ariba mwasoma binu, muritura okusombo:kerwa okumenya kwani mu bumbise bwa Kristo, 
EPH.3.5	Bunu aba:na ba ba:nu bariga bata:menyere mu maimbo ganu garaturireo, rwa kutyo jintumwa jae abe:ru na baragi bae basweruriywe wori mu Nwoyo, 
EPH.3.6	Ati, aba:maanga babe bari bo mwandu be:ja:bo, na bo mubiri gumwi, na banu basangiye omurago mu Kristo Yesu mu Bigambo byo bwana.
EPH.3.7	Nibyo naberee mukosi wabyo, rwe ciyanwa ce cigongo ca Nyamuanga kutyo ciri, cinu nayabirwe rwo kukora kwa managa gae kutyo kuri. 
EPH.3.8	Nanye omuto:to kukira abato:to ba mu be:ru bo:ne, nayabirwe ecigongo cinu ati, nisimure mu ba:maanga obuni:bi bwa Kristo bunu butana bute:ro. 
EPH.3.9	Korereki nimurikirega bo:ne barore obusangi bwo bumbise kutyo buri, bunu kuso:kerera kara na kara ko:ne bwabisirwe mu Nyamuanga unu ayangire byone. 
EPH.3.10	Korereki woryanu obwenge bwa Nyamuanga obwa jinyami jinyafu bumenyeke kubwa ikanisa ku bakuru na ku batungi banu bari mu rwire, 
EPH.3.11	Rwo bukarae bwae obwa kajanende kutyo buri, bunu ariga akarariye mu Kristo Yesu Ratabugenyi. 
EPH.3.12	Mu:yo ciri no buba:si bwo kufugera mu kwiikanya kurwo kumwikirisya Oyo. 
EPH.3.13	Kwenikora ninenda emwe musige kufwa mutima kurwo kunya:ka kwani, okuba nikwo okubabonera rikusyo.
EPH.3.14	Kwenikora ninfukamira Rata, 
EPH.3.15	kuso:ka ku Mwene oruganda rwone orwa mu rwire no rwa ku:si, nikwo orutogwa risi:na, 
EPH.3.16	abayane emwe okurumibwa na managa mu Mwoyo wae mu mu:nu wa munda, rwo buni:bi bwa rikusyo ryae kutyo buri, 
EPH.3.17	Kristo e:karega mu mitima jemwe kurwo kwikirisya, korereki mubega ne misi, murumibwega mu kwenda, 
EPH.3.18	korereki mubega na managa go kumenyegesya aamwi na be:ru bo:ne obugari, no bure:ra, no bwamba, no bwina kutyo biri, 
EPH.3.19	Mumenye okwenda kwa Kristo kunu kukirire okumenya, korereki muku:misibwe kukinga mu kuku:mira kwone okwa Nyamuanga.
EPH.3.20	Mbe akusibwega Unu katura okukora muno kukira byone binu ecisabwa amwi binu eci:ganirisya, rwa managa kutyo gari ganu agakorera mwiswe, 
EPH.3.21	Niwe akusibwega mu kanisa na mu Kristo Yesu kukinga ku maimbo go:ne ga kajanende na kajanende. Amina.
EPH.4.1	Kwenikora nimbaremberesya, anye omuboywa mu Ratabugenyi, ati, muribatega rwa kutyo kwiire okubirikirwa kunu mwabirikiriywe, 
EPH.4.2	Muribatega mu bwikeya bwone, na mu bwororo, na mu kwigumirisya, nimwigumirisyanya no kwendana. 
EPH.4.3	Mukome:rega okurinda obumwi bwo Mwoyo mu kuboywa kwo murembe. 
EPH.4.4	Omubiri ni gumwi, no Mwoyo ni umwi, rwa kutyo mwabirikiywe mu kwiikanya okumwi okwo kubirikirwa kwemwe. 
EPH.4.5	Ratabugenyi ni umwi, okwikirisya ni kumwi, okubatija ni kumwi. 
EPH.4.6	Nyamuanga ni umwi, niwe Esemwene bo:ne, unu atungire byone, katura mu byone na ka ari mu byone.
EPH.4.7	Nawe buri mu:nu ayaywe ecigongo rwa indengo ye ciyanwa ca Kristo kutyo ciri.
EPH.4.8	Kwakorere na:ika ati, Wejire arinya inguru,
EPH.4.8	nagwata jingwatwa, nayana aba:nu ebiyanwa.
EPH.4.9	?Nawe omusango ogwo ati, Arinyire, niki tari okwaika ati, e:kire mu mbara jemwaro eja i:si? 
EPH.4.10	Unu e:kire niwe oyo arinyire inguru muno kukira orwire rwone, korereki aku:misye byone, 
EPH.4.11	Omwene nayana abandi okuba jintumwa, na bandi abaragi, na bandi abasimusi be Bigambo byo bwana, na bandi abare:fi na be:igisya, 
EPH.4.12	Babeo kurwo kuku:misya abe:ru, na kurwo murimu gwo kufurubenda, na kurwo kumbaka omubiri gwa Kristo. 
EPH.4.13	Okukinga runu cirikinga bo:ne mu bumwi bwo kwikirisya, no bwo kusombo:kerwa Omwana wa Nyamuanga, runu cirikinga okuba mu:nu mukuru, okukinga mu ndengo yo bukuru bwo kukumira kwa Kristo. 
EPH.4.14	Cisige kuba ba:na bato:to rindi, niciyemusibwa nicigegwagegwa miyaga jo:ne ejo kwiigisya mu burigerige no bwengebwenge bwa ba:nu, banu abe:te:me:ka ebyo rurimi. 
EPH.4.15	Nawe ca:ikega ebye cimari mu kwenda, korereki mu byone cimukuriremo Kristo niwe omutwe. 
EPH.4.16	Mu:yo omubiri gwone oguumbanyibwa kisi na binu ebire:twa ne byungo byone, rwo kukora kwa indengo ya jimba:ra jo:ne kutyo iri, omubiri nigukura kurwo kwiyumbaka mu kwenda.
EPH.4.17	Mbe ena:ika nimbabwira mu Ratabugenyi ati, kuso:ka wori emwe musige kuribata rwa ba:maanga kutyo abaribata mu kwiganirisya kwa kutyo era, 
EPH.4.18	Obwenge bwebwe nibuba cisu:te, ba:uriywe kura no buanga bwa Nyamuanga, kurwo butamenya bunu bubarimo kurwo bukome:e bwe myoyo jebwe. 
EPH.4.19	Okuba batacarumwa, abe:tu:ra mu buromesi, bakorega ebyo bujabi bwone mu kurigira. 
EPH.4.20	Nawe emwe mutamwiigiye Kristo kutyo. 
EPH.4.21	Araba mwamunguywe nimwiigisibwa mu Mwene, rwe bye cimari kutyo biri mu Yesu. 
EPH.4.22	Mu bya jintungwa ja kara, emwe mufu:re omu:nu wa kara unu kabora kurwo kurigira kwo rurimi. 
EPH.4.23	Mukorwe baya:ya mu mwoyo gwo kwiganirisya kwemwe. 
EPH.4.24	Mufware omu:nu omuya:ya, unu ayangirwe mu rususo rwa Nyamuanga mu burenge:resi na mu bweru bwe cimari.
EPH.4.25	Mbe mufu:re orurimi, mwaikega ebye cimari mu:nu wo:ne no mwikasyanya wae, okuba ciri byungo bya be:ja:su eswe abene:ra. 
EPH.4.26	Mukabiirwa mutaja kunyamura. Risu:ba risige kugwa mucabiiywe. 
EPH.4.27	Mutayanaga Syetani mwanya. 
EPH.4.28	Unu e:baga asige kusuba kwiba, nawe akiri akome:rega mu mirimu, nakora ebye kisi na maboko gae, korereki abega ne co kugabira unu akenere. 
EPH.4.29	Omusango gwone omujabi gusige kuso:ka mu kanwa kemwe, nawe jibe ejo bwana jinu jiire okukome:sya unu akenere, korereki banu abongwa bayanwe cigongo.
EPH.4.30	Mutasurumbasyaga Mwoyo Mweru wa Nyamuanga, unu abateeko ecibarikisyo kukinga ku rusiku rwo kucungurwa. 
EPH.4.31	Okurura kwone na risungu no kubiirwa, na inyombo, no kufuma bibaso:keko aamwi no rwango rwone. 
EPH.4.32	Mubega no bufura emwe abene:ra. Mubega no bwira, nimwiswaririrana, rwa kutyo Nyamuanga abe:swaririye emwe mu Kristo.
EPH.5.1	Mbe muru:bega Nyamuanga rwa ba:na abendwa. 
EPH.5.2	Muribatega mu kwenda, rwa Kristo kutyo abendere emwe, ne:tegayo kurweswe naba ciyanwa ne co:go ku Nyamuanga, okuba ruunyo runu oruunya kisi.
EPH.5.3	Nawe oburomesi amwi bujabi bwone, amwi kurigira, bisige kwaikwa mwimwe, rwa kutyo kwiire abe:ru. 
EPH.5.4	Nakabee biri bya maswaro, amwi ebisimuro byo butamutamu, amwi ebyo buse:gu binu bitakondere bitaja kwaikwa, nawe akiri okusi:ma. 
EPH.5.5	Okuba mumenyere ati, omuromesi wo:ne amwi mujabi wo:ne, amwi murigisi wo:ne, niwe unu karamya ebisusano, atana mwandu mu bukama bwa Kristo na Nyamuanga. 
EPH.5.6	Omu:nu wo:ne asige kubabebeya ne misango ja kutyo era, kuba nijo ejire:ta risungu rya Nyamuanga ku banu batakungwa. 
EPH.5.7	Mbe musige kusangira nabo. 
EPH.5.8	Okuba mwariga cisu:te kara, nawe woryanu muri bweru mu Ratabugenyi. Mbe muribatega rwa ba:na bo bweru, 
EPH.5.9	Okuba amatwasyo go bweru gari mu bufura bwone no burenge:resi no kumasya. 
EPH.5.10	Mukomeresye binu Ratabugenyi kenda. 
EPH.5.11	Mutasangiraga ne bikorwa bye cisu:te binu bitakutwasya matwasyo, nawe akiri mubigonye. 
EPH.5.12	Okuba ebyo abakora mu bumbise ni swaro no kubyaika. 
EPH.5.13	Nawe byone bikagonyibwa, ebibu:risibwa no bweru, okuba cinu co:ne ecibu:risibwa ni bweru. 
EPH.5.14	Kwakorere na:ika ati, Rafya awe, unu uongee, usu:ke mu bafu:ye, Kristo kaja okukwesisya. 
EPH.5.15	Mbe mukabuke muno kutyo omuribata, tari rwa banu batana bwenge, nawe rwa bo bwenge. 
EPH.5.16	Mwicungurirega omwanya okuba ji:siku jinu ni mbi:bi. 
EPH.5.17	Mbe mutabaga banu batana bwenge, nawe musombo:kerwe binu Ratabugenyi kenda kutyo biri.
EPH.5.18	Mutakorwaga manji ge mijabibu ganu garimo injogere, nawe mwijure Omwoyo. 
EPH.5.19	Mwaikanega mu jaburi na mu nyimbo jo Mwoyo, mwimbega nimukuya Ratabugenyi mu mitima jemwe. 
EPH.5.20	Musi:mega Rata Nyamuanga kusiku kurwe misango jo:ne mwisi:na rya Ratabugenyi Yesu Kristo. 
EPH.5.21	Mworobanirega mu ku:baya Kristo.
EPH.5.22	Emwe abagasi, mworoberega abarume bemwe, rwa ku Ratabugenyi. 
EPH.5.23	Okuba omurume niwe omutwe gwo mugasi, rwa Kristo kutyo ni mutwe gwa ikanisa, ka niwe omukisya wo mubiri. 
EPH.5.24	Nawe rwa kutyo ikanisa eyungwa Kristo, na bagasi one nikwo kutyo bongwega abarume bebwe mu byone.
EPH.5.25	Emwe abarume, mwendega abagasi bemwe, rwa Kristo kutyo endere ikanisa, ne:tegao kubwayo, 
EPH.5.26	Korereki ayesye no kuicuma no kuyosya na manji mu musango. 
EPH.5.27	Korereki e:bonere ikanisa ye cibaro itariko ebara, nakabee iri funyo, amwi co:ne cinu ecisusana rwebyo, nawe ibe nyeru itariko burema. 
EPH.5.28	Nikwo kutyo kube:ire abarume okwendaga abagasi bebwe rwe mibiri jebwe abene. Unu kenda omugasi wae keyenda omwene. 
EPH.5.29	Okuba atario mu:nu unu aratamangenwe no mubiri gwae omwene, nawe kagurisya nagucuma, rwa Kristo kutyo kacuma ikanisa. 
EPH.5.30	Okuba ciri byungo byo mubiri gwae. 
EPH.5.31	Omu:nu nikwo arakoraga nasiga esemwene na nyiramwene, nibagwatana no mugasi wae. Nabo ku bubiri barabaga mubiri gumwi. 
EPH.5.32	Obumbise bunu ni bukomee, nawe ena:ika ebya Kristo na ikanisa. 
EPH.5.33	Nawe mwimwe, mu:nu wo:ne endega omugasi wae rwa kutyo eyendere omwene. No mugasi abarega omurume wae.
EPH.6.1	Emwe aba:na, mungwega abe:busi bemwe mu Ratabugenyi okuba okwo nikwo kurengere. 
EPH.6.2	Ubarega esomwana na nyokomwana, nico eciragiro co kwamba cinu cirimo murago, 
EPH.6.3	Korereki ubega kisi, uramega siku nyafu ku ca:ro. 
EPH.6.4	Nemwe be:semwene, mutasindiraga aba:na bemwe, nawe mubarere mu kutongera na mu kweresya kwa Ratabugenyi. 
EPH.6.5	Emwe abagaya, mungwega be:sobugenyi bo mubiri muri no bu:ba no kuyarara, mukorega no mutima gunu gutarimo burigerige, rwa ku Kristo. 
EPH.6.6	Mutakoreraga ndorerwa, rwa banu abenda okusi:mwa aba:nu, nawe mukorega no mutima binu Nyamuanga kenda, rwa bagaya ba Kristo. 
EPH.6.7	Mukorega emirimu no kwiganirisya kwe kisi, nimukorera Ratabugenyi tari ba:nu. 
EPH.6.8	Mumenyere ati, eco bwana co:ne cinu omu:nu kakora, nico Ratabugenyi arisuba okumuyana, akaba ari mugaya, amwi akaba ari mwibure. 
EPH.6.9	Nemwe be:sebugenyi, mubakorerega kutiyo, mutaja kubakanga, okuba mumenyere ati, emwe bo:ne muri na Esobugenyi mu rwire, unu atakusoro:ra mu ba:nu.
EPH.6.10	Ebya ku bute:ro, mubega na managa mu Ratabugenyi na mu buinga bwa managa gae. 
EPH.6.11	Mufware ebigwato byone ebya Nyamuanga korereki, muture okwimereguru mu burigerige bwa Syetani. 
EPH.6.12	Okuba okurwana kweswe citakurwana na mubiri na manyinga, nawe ecirwana na bakuru na bo buinga na batungi be cisu:te ca magoro ganu, ne bise bye myoyo jo bubi:bi mu mbara ja mu rwire.
EPH.6.13	Mbe mugege ebigwato byone bya Nyamuanga, korereki muture okukome:ra ku rusiku orubi:bi, mbe ariba mwamara okukora byone muture okwimereguru. 
EPH.6.14	Mbe mwimereguruga mwiboere ne cimari mu bibunu, na mufwae oburenge:resi rwe cu:ma ca mu bifuba, 
EPH.6.15	Mufware okwira:bira kwe Bigambo byo bwana ebyo murembe mu bigere byemwe. 
EPH.6.16	No kukira byone, mugege inguba yo kwikirisya, inu irakoraga nimutura okusimya emisimu jo:ne ejo muriro ejo mubi:bi. 
EPH.6.17	Mugege na ingofira yo mweruro one, ne cinyambutu co Mwoyo, nigwo Musango gwa Nyamuanga. 
EPH.6.18	Musabwega mwanya gwone mu Mwoyo, no kusabwa kwone no kuremberesya kwone. Mutengeje kurwo kusabwa okwo mu kukome:ra kwone, nimubaremberesisya abe:ru bo:ne.
EPH.6.19	Nanye one munsabirwe, korereki niyabwe okwaika na:samye omunwa gwani, na:ike no buba:si obumbise bwe Bigambo byo bwana. 
EPH.6.20	Nibyo byankorere intumwa niboyerwe orunyoro, korereki na:ike ebyo no buba:si, rwa kutyo kunyiire okwaika. 
EPH.6.21	Nawe Tukiko, owasu omwendwa no mukosi omwiikanyibwa mu Ratabugenyi, aribabwira go:ne, korereki emwe musombo:kerwe aga:ni. 
EPH.6.22	Niwe nabatumira kurwo musango gunu, korereki musombo:kerwe ebyeswe, abafuŋamye emitima jemwe. 
EPH.6.23	Omurembe gubega ku ba:na ba:su, no kwenda aamwi no kwikirisya, binu ebiso:ka ku Nyamuanga Rata na ku Ratabugenyi Yesu Kristo. 
EPH.6.24	Ecigongo cibega na ba:nu bo:ne banu abenda Ratabugenyi Yesu Kristo mu cimari.
PHP.1.1	Anye Paulo, aamwi na Timoteo, banu ciri bagaya ba Yesu Kristo, ecandikira abe:ru bo:ne mu Yesu Kristo banu bari mu Filipi, aamwi na bakaruka ba ikanisa na bafurubendi. 
PHP.1.2	Ecigongo cibe kwimwe no murembe binu ebiso:ka ku Nyamuanga Rata na ku Ratabugenyi Yesu Kristo.
PHP.1.3	Enisi:ma Nyamuanga wani wora nabe:cuka. 
PHP.1.4	Enibasabirwa emwe bo:ne kusiku mu kusabwa kwani kwone no kukonderwa. 
PHP.1.5	Enisi:ma kurwo kusangira kwemwe mu Bigambo byo bwana, kuso:ka ku rusiku rwo kwamba kukinga woryanu. 
PHP.1.6	Nimenyere kara omusango gunu ati, Oyo ambire omurimu gwo bwana mwimwe, niwe arigukumisya kukinga ku rusiku rwa Yesu Kristo. 
PHP.1.7	Nikwo kutyo kunyiire okube:ganirisisya kutyo emwe bo:ne, okuba ndi nemwe, muri mu mutima gwani, ka bo:ne musangiye nanye mu cigongo cinu, mu kuboywa kwani na mu kurwanirira Ebigambo byo bwana no kubirumya. 
PHP.1.8	Okuba Nyamuanga niwe kanyimako rwa kutyo enibaranga emwe bo:ne no kwenda kwa Yesu Kristo. 
PHP.1.9	Enisabwa ati, okwenda kwemwe kwiyongesye no kufura mu kumenya no kusombo:kerwa kwone. 
PHP.1.10	Korereki mwikirisye ebyo bwana, mube ba:nu ba cimari, banu batana cikayo kukinga ku rusiku rwa Kristo. 
PHP.1.11	Muunde amatwasyo go burenge:resi ganu gario kubwa Yesu Kristo, Nyamuanga akusibwe no kukuibwa.
PHP.1.12	Nawe ba:na ba:su enenda emwe mumenye ati, binu byambeeko byabee bya kuswisisya Ebigambo byo Bwana. 
PHP.1.13	Ndijei okuboywa kwani mu Kristo nikuboneka ku basirikare bo mukama na ku bandi bo:ne. 
PHP.1.14	Na ba:na ba:su ba:fu muno mu Ratabugenyi, niwo nibakome:ra kurwo kuboywa kwani, nibeyongesyaga muno okutumbirira okwaika omusango gwa Nyamuanga, ku:baya uri. 
PHP.1.15	Abandi abasimura Kristo kurwo rwiso no kuyomba, abandi abamusimura kurwo kwenda kwe kisi. 
PHP.1.16	Banu abasimura kurwo kwenda, bamenyere ati, nateyweo kurwo kurwanirira Ebigambo byo bwana, 
PHP.1.17	Nawe abandi abasimura Kristo kurwo kuyomba, tari mu kumasya, nibe:togera ati, abanyongesyako nyako mu kuboywa kwani. 
PHP.1.18	?Kambe niki? Nawe Kristo akasimura, mu njira yo:ne, amwi mu burigerige amwi mu kumasya, mbe nico ecikora ninkonderwa, ka nirikonderwa. 
PHP.1.19	Okuba nimenyere ati, eco nico ciriinduka niciba mweruro gwani kurwo kusabwa kwemwe na kurwo kuyabwa Mwoyo wa Yesu Kristo.
PHP.1.20	Rwa kutyo enirindirira niniikanya ati nisige kujira nswaro mu musango gwone, nawe rwa siku jo:ne, ka na woryanu, Kristo arakusibwaga mu mubiri gwani mu buba:si bwone, nakabee ari mu buanga, nakabee ari mu kufwa. 
PHP.1.21	Okuba kwanye okuba muanga niwe Kristo, no kufwa nigwo omuri:ro. 
PHP.1.22	Nawe nikaba muanga mu mubiri, niryo ritwasyo ryo murimu gwani, mbe nitakumenya rinu eni:to:ra. 
PHP.1.23	Nawe eniiganyibwa mbara jo:ne ebiri. Enisigombera okugenda nibe aamwi na Kristo, okuba nikwo kukondere muno. 
PHP.1.24	Nawe okuba mu mubiri nikwo kukenerwe muno kurwemwe. 
PHP.1.25	Okuba eni:ikanya kutiyo, nimenyere ati, enibao no kwikara aamwi nemwe, korereki mwiyongesyega nimukonderwa mu kwikirisya. 
PHP.1.26	Okwikuya kwemwe niwo kufure mu Kristo Yesu kubwani, okuba enija kwimwe rindi.
PHP.1.27	Nawe muribatega rwa kutyo kwiire Ebigambo byo bwana ebya Kristo. Ariba naja okubarora, amwi nikaba nitario nendere okungwa ebyemwe ati, murumire mu mwoyo gumwi, nimurwaniriraga okwikirisya kwe Bigambo byo bwana na mutima gumwi. 
PHP.1.28	Muto:bayaga baremo bemwe mu cigambo co:ne, okuba eco nico ecibarikisyo kata eco kusimagira kwebwe, nawe kwimwe ni cibarikisyo co mweruro, rinu eciso:ka ku Nyamuanga. 
PHP.1.29	Okuba nitayabirwe kurwa Kristo, tari kumwikirisya era, nawe no kunya:sibwaga kubwae. 
PHP.1.30	Okuba muri no kurwana kunu mwarorere kwanye, na woryanu omungwa ati kuri mwanye.
PHP.2.1	Mbe, araba kurio kusi:ri:sya kwone mu Kristo, amwi kufuŋamya kwone okwo kwenda, amwi kusangira kowne okwo Mwoyo, amwi kufwirana cigongo, 
PHP.2.2	Mbe mukumisye okukonderwa kwani ati, mwiganirisyega gumwi, mubega no kwenda kumwi, no mwoyo gumwi, no kwiganirisya kumwi. 
PHP.2.3	Mutakoraga ci:nu co:ne kurwo kuyomba, nakabee kurwo kwikuya kutyo era, tari mu:nu wo:ne mu bwororo akusyega owejabo kukira omwene. 
PHP.2.4	Mu:nu wo:ne ataroraga byae era, nawe mu:nu wo:ne arorega ebya bandi one.
PHP.2.5	Emwe mubega no kwiganirisya kunu kwariga mu Kristo Yesu. 
PHP.2.6	Oyo nakabee ariga:ri mu rususo rwa Nyamuanga, nawe ate:ganirisisye okurwana na Nyamuanga rwe ci:nu co kurumatanirako, 
PHP.2.7	Nawe e:so:sisyeko, nagega orususo rwo mugaya, nasusana rwa ba:nu, 
PHP.2.8	Wejire aboneka ano rususo rwo mu:nu, ne:keya, no:roba kukinga mu kufwa nikwo okufwa okwa ku musaraba. 
PHP.2.9	Nyamuanga kwakorere namukusya muno, namuyana risi:na rinu rikirire amasi:na go:ne, 
PHP.2.10	Korereki jiŋokora jo:ne jifukamire risi:na rya Yesu, eja ba mu rwire ne ja ba ku:si, na be mwaro ya i:si, 
PHP.2.11	Na jindimi jo:ne jitogore ati, Yesu Kristo niwe Ratabugenyi, kwikusyo rya Nyamuanga Rata.
PHP.2.12	Mbe, abendwa bani, rwa kutyo mwongwaga siku jo:ne, tari runu anye enibao era, nawe woryanu kukira muno anu nitario, mbe, mukumisyega omweruro gwemwe abene mu ku:baya no kuyarara. 
PHP.2.13	Okuba Nyamuanga niwe kakora mwimwe, mwendega no kukora rwa kutyo asi:mire mu kwenda kwae. 
PHP.2.14	Mukorega byone mutarimo kwitoŋanira amwi mamba. 
PHP.2.15	Mube ba:na ba Nyamuanga, banu mutariko esoro, amwi burigerige, amwi cikayo, aagati ya riimbo rinu rikotakotere ne ryo butongwa, nemwe omuboneka rwo bweru bwa mu:si. 
PHP.2.16	Mweresyega omusango gwo buanga, korereki nibe ne co kwikirisya ku rusiku rwa Kristo, ati nitatangirene kutyo era, amwi nitanyakire kutyo era. 
PHP.2.17	Nawe nakabee nde:tururwa ku co:go na ku kufurubenda kwo kwikirisya kwemwe, nawe Kukonderwa, no kukondererwa aamwi nemwe bo:ne. 
PHP.2.18	Nemwe one mukonderwe no kukondererwa aamwi nanye.
PHP.2.19	Nawe eniikanya mu Ratabugenyi Yesu ati, nibatumire Timoteo bwangu, nanye one nisi:ri:sibwe ariba namenya kutyo muri. 
PHP.2.20	Okuba nitana mu:nu undi unu ano mutima guriŋene no gwae, unu ke:gana emisango jemwe cimari. 
PHP.2.21	Okuba bo:ne abayenja byebwe abene, bitari bya Yesu Kristo. 
PHP.2.22	Nawe mumenyere orukuma rwae ati, akoreraga aamwi nanye mu Bigambo byo bwana, rwo mwana ne:semwene. 
PHP.2.23	Mbe eniikanya okumutuma oyo bwangu, ariba namenya ganu garimbona. 
PHP.2.24	Nawe eniikanya mu Ratabugenyi ati, nanye ndija bwangu.
PHP.2.25	Nawe nabwene ati kwiire okubatumira omwana wa:su Epafurodito, omukosi we:ja:su no musirikare we:ja:su, nawe niwe intumwa yemwe no mufurubendi wani mu bukene bwani. 
PHP.2.26	Okuba ariga nabaranga emwe bo:ne, nabawera omwoyo muno, okuba mwonguywe ati arwae. 
PHP.2.27	Okuba ariga arwae ajo:kufwa, nawe Ratabugenyi amufwiriye cigongo. Amwi atari omwene:ra, nawe anye one anfwiriye cigongo, nisige kujira butaka bwafu muno. 
PHP.2.28	Kwonakorere ni:mutuma, korereki mukamurora mukonderwe, nanye one nisige kuguma nino butaka. 
PHP.2.29	Mbe mumuramire mu Ratabugenyi no kukonderwa kwone. Na be:ja:bo oyo mubayanega ecibaro. 
PHP.2.30	Okuba ariga ajo:kufwa kurwo murimu gwa Kristo, okuba ateeo obuanga bwae korereki akumisye binu byariga bitarimo mu kufurubenda kwemwe kwanye.
PHP.3.1	Ku bute:ro, ba:na ba:su, mukondererwega mu Ratabugenyi. Okubandikira ebigambo byejabo ebyo kutakuntamirisya anye, nawe okubare:tera emwe omurembe. 
PHP.3.2	Mwikenge jimbwa. Mwikenge abakosi bo bubi:bi. Mwikenge banu abe:tema. 
PHP.3.3	Okuba eswe ciri bo rutendo, banu eciramya Nyamuanga mu Mwoyo, nici:kuya mu Yesu Kristo, nawe citakwiikanya ebyo mubiri. 
PHP.3.4	Nakabee ndi anye nakaturire okwiikanya ebyo mubiri. Omu:nu oundi wo:ne ake:ganirisya okubi:ikanya, mbe anye enimukira. 
PHP.3.5	Anye natendeywe ku rusiku rwa kata:nu na kasatu, ndi wa mwiyanga rya Isiraeli na mu ruganda rwa Benjamini. Ndi Mueburania wa Baeburania, mu biragiro niri Mufarisayo. 
PHP.3.6	Mu kukome:ra, nariga ni:nya:sya ikanisa. Mu burenge:resi bunu buri mu biragiro, nariga nitariko cikayo.
PHP.3.7	Nawe byone binu byariga muri:ro kwanye, nibyo nabarire ati ni byo kufwirwamo kubwa Kristo. 
PHP.3.8	Yee, enibara byone kuba kutyo era kurwo bure:si obwafu obwo kumenya Kristo Yesu Ratabugenyi. Kubwoyo nafwiriywemo ebi:nu byone, ka enibibara rwa mafwi korereki nibone Kristo, 
PHP.3.9	Ka niboneke mu Mwene ati, nitana burenge:resi bunu obuso:ka mu biragiro, nawe ni bunu burio kurwo kwikirisya Yesu, nibwo oburenge:resi bunu obuso:ka ku Nyamuanga kurwo kwikirisya. 
PHP.3.10	Korereki nimenye Omwene, no buinga bwo kusu:ka kwae, no kusangira mu kunya:sibwa kwae, nisusanyibwe no kufwa kwae. 
PHP.3.11	Korereki mu byone nikinge mu kusu:ka kwa bafu:ye.
PHP.3.12	Tari ati namarire okuyabwa, amwi ati, namarire okukumisibwa, nawe eniru:ba korereki nicigwate cinu Kristo Yesu angwatiye. 
PHP.3.13	Ba:na ba:su, nitakwiganirisya ati, namarire okugwata, nawe enikora ecigambo cimwi rinu, nindabirwa ebya inyuma, nini:ruki:rira ebya imbere, 
PHP.3.14	Eni:kome:sya, okubirima nikinge anu ecitangiranira, nibone ecifu:ywa co kubirikira kwa Nyamuanga okwa inguru mu Kristo Yesu. 
PHP.3.15	Mbe eswe bo:ne banu ciku:miye, ci:ganirisyega kutyo. Muke:ganirisya ebindi mu musango gwone, Nyamuanga aribaswerurira nogwo one. 
PHP.3.16	Nawe ku cinu cakingireko, ciribatirega mwico.
PHP.3.17	Ba:na ba:su, muru:bega anye, murorerega kwabo banu abaribata rwe co kurorerako cinu mwabwene kwiswe. 
PHP.3.18	Okuba ba:fu abaribata, banu nababwiriye kwiya ka:fu, na woryanu enibabwira nindira na masiga ati, nibo abaremo bo musaraba gwa Yesu Kristo. 
PHP.3.19	Obute:ro bwebwe nikwo kusimagira, mungu webwe niyo inda, ne cibaro cebwe ciri mu nswaro jebwe, abe:ganirisya ebye ca:ro. 
PHP.3.20	Okuba obwinengo bweswe buri mu rwire. Niyo ecirindirira Omukisya unu kaso:kayo, niwe Ratabugenyi Yesu Kristo. 
PHP.3.21	Niwe ariindura emibiri jeswe jinu jitana managa, korereki jisusanyibwe rwo mubiri gwae ogwa rikusyo, rwa managa gae kutyo agakora, nigainya ebi:nu byone bimworobere Omwene.
PHP.4.1	Mbe, ba:na ba:su abendwa na be:sigomberwa bani, banu muri kukonderwa kwani no rutenga rwani, mbe mwimereguru murumire mu Ratabugenyi, abendwa bani. 
PHP.4.2	Eniremberesya Ewodia, ka eniremberesya Suntuke, be:ganirisyega gumwi mu Ratabugenyi. 
PHP.4.3	Yee enikusabwa awe one, omugaya we:ja:su, usakire abagasi abo, okuba banya:kaga emirimu aamwi mu Bigambo byo bwana, aamwi na Kelementi one, na bakosi be:ja:su abandi banu amasi:na gebwe gari mu citabo co buanga. 
PHP.4.4	Mukondererwe mu Ratabugenyi kusiku. Enisuba okwaika rindi ati, Mukonderwe. 
PHP.4.5	Obwororo bwemwe bumenyeke ku ba:nu bo:ne. Ratabugenyi ari yei. 
PHP.4.6	Mutaweraga mwoyo musango gwone gwone, nawe mu jo:ne mubwire Nyamuanga binu omwenda, mu kusabwa na mu kuremberesya aamwi no kusi:ma. 
PHP.4.7	No murembe gwa Nyamuanga, gunu ogukira okusombo:kerwa kwone, gurabarindaga emitima jemwe na me:ganirisyo gemwe mu Kristo.
PHP.4.8	Ku bute:ro, ba:na ba:su, bukaba burio bure:si, amwi kukaba kurio kukuya, mwiganirisyega binu ati, byone ebye cimari, na binu bi:ire ecibaro, ne byo burenge:resi ne byeru, na binu ebyendwa, na binu ebisi:mwa. 
PHP.4.9	Binu mwe:igiye nimuramira nimungwa no kurora kwanye, nibyo mukorega, na Nyamuanga wo murembe arabaga aamwi nemwe.
PHP.4.10	Nawe nakondereywe mu Ratabugenyi okuba wori mu siku jinu, mwarabu:kire mu kwiganirisya kwemwe kubwani. Ni cimari mwanyiganirisyaga nawe mwaburirwe omwanya. 
PHP.4.11	Nitakwaikibwa bukene, okuba ne:igiye, okwiywa nebyo ndi nabyo. 
PHP.4.12	Nimenyere okukeywa, ka nimenyere okusagirira. Mu bigambo byone nde:igiye okwiguta no kurumwa omweko, no kufufya no kukeya. 
PHP.4.13	Enitura byone mu Unu kanana amanaga. 
PHP.4.14	Nawe mwakorere kisi okusangira nanye mu nya:ko jani. 
PHP.4.15	Nemwe Abafilipi, mumenyere ati, mu kwamba kwe Bigambo byo bwana, wejire naso:ka mu Makedonia, yariga itario kanisa inu yasangiye nanye mu byo kugaba no kuyabwa, nawe nemwe era. 
PHP.4.16	Okuba mu Tesalonika one, mwatumire ebyo nariga nikenere, rumwi no rwa kabiri. 
PHP.4.17	Anye nitakuyenja ciyanwa, nawe eniyenja amatwasyo geyongesye ku bukumi bwemwe. 
PHP.4.18	Nawe ndi ne bi:nu byone, ninfufya. Ne:gutire wejire nayabwa Epafurodito binu byaso:kere kwimwe, nirwo oruunyo rwo kuranga kisi, nico eco:go cinu Nyamuanga ke:kirisya no kusi:ma. 
PHP.4.19	Nyamuanga wani arabayanaga byone binu mukenere, rwo buni:bi bwae mwikusyo kutyo buri mu Kristo Yesu. 
PHP.4.20	Nyamuanga Rata akusibwega kajanende na kajanende. Amina.
PHP.4.21	Muke:sye abe:ru bo:ne mu Kristo Yesu. Aba:na ba:su banu bari aamwi nanye ababake:sya. 
PHP.4.22	Abe:ru bo:ne ababake:sya, nawe kukira muno, aba mu nyumba ya Kaisari. 
PHP.4.23	Ecigongo ca Ratabugenyi Yesu Kristo cibega aamwi ne myoyo jemwe.
COL.1.1	Anye Paulo, intumwa ya Kristo Yesu kurwo kwenda kwa Nyamuanga, aamwi na Timoteo owa:su, 
COL.1.2	nabandikira emwe abe:ru na ba:na ba:su abe:ikanyibwa mu Kristo abende Kolosai. Ecigongo cibega kwimwe no murembe binu ebiso:ka ku Nyamuanga Rata. 
COL.1.3	Ecisi:ma Nyamuanga niwe Esemwene Ratabugenyi Yesu Kristo, nimbasabirwa kusiku. 
COL.1.4	Okuba conguywe ebyo kwikirisya kwemwe mu Yesu Kristo no kwenda kunu muri nakwo ku be:ru bo:ne, 
COL.1.5	Kurwo kwiikanya kunu mwabikiywe mu rwire, kunu mwonguywe kara mu musango gwe cimari ogwe Bigambo byo bwana, 
COL.1.6	Binu byejire kwimwe, rwa kutyo byakingire mu ca:ro co:ne, nibitwasya amatwasyo no kwiyongesya, rwa kutyo ebikora mwimwe, kuso:ka ku rusiku runu mwonguywe nimusombo:kerwa ecigongo ca Nyamuanga mu cimari, 
COL.1.7	Rwa kutyo mweigisibwe na Epafura, omugaya we:ja:su omwendwa, niwe omukosi omwiikanyibwa owa Kristo kurwemwe, 
COL.1.8	Ka niwe acibwiriye ebyo kwenda kwemwe mu Mwoyo.
COL.1.9	Neswe kwecikora niciremo:siga okubasabirwa, kuso:ka ku rusiku runu conguywe, nicibaremberesisya, korereki mwijusibwe okumenya binu kenda, mu bwenge bwone na mu kusombo:kerwa kwo mwoyo. 
COL.1.10	Muribatega rwa kutyo kwiire mu Ratabugenyi, nimumukondisya mu byone, mutwasyega amatwasyo mu mirimu jo:ne jo bwana, nimwiyongesyaga okumumenya Nyamuanga. 
COL.1.11	Muyabwega amanaga no buinga bwone, rwa managa ga rikusyo ryae kutyo gari, korereki mube no kwigumirisya kwone no kwikome:sya aamwi no kukonderwa. 
COL.1.12	Musi:mega Rata unu acikorere cibe banu ci:ire okugabirwa omugabo gwo mwandu ogwa be:ru mu bweru. 
COL.1.13	Niwe acionyisye mu managa ge cisu:te, nacitu:ra mu bukama bwo Mwana wo kwenda kwae. 
COL.1.14	Mu Mwene nimwo ciri no kucungurwa kweswe, nikwo okwiswaririrwa ebibi:bi byeswe.
COL.1.15	Oyo niwe orususo rwa Nyamuanga nyataboneka, niwe owo bubere mu biyangwa byone. 
COL.1.16	Okuba mu:yo ebi:nu byone nimwo byayangiywe, ebya mu rwire ne bya mu:si, binu ebiboneka na binu bitakuboneka, bikaba biri bitebe bya cikama, amwi bukuru, amwi butungi, amwi aba managa. Ebi:nu byone byayangirwe Omwene na kubwae. 
COL.1.17	Nawe Omwene niwe atangatiye bi:nu byone, na mu Mwene nimwo bigwataniye. 
COL.1.18	No Mwene niwe omutwe gwo mubiri, niyo Ikanisa. Oyo niwe obwambiro, niwe owo bubere mu bafu:ye, korereki akurire bi:nu byone. 
COL.1.19	Okuba byamukondee Nyamuanga okukumira kwae kwone kubega mu Mwene. 
COL.1.20	Na mu Mwene nabyaikanya ebi:nu byone ku Mwene, ejire amara okure:ta omurembe kurwa manyinga gae aga ku musaraba gwae. Bikaba biri bya mu:si, amwi bikaba biri bya mu rwire, nabyaikanya mu Mwene. 
COL.1.21	Nemwe kara mwariga ba:maanga na baremo mu kwiganirisya kwemwe kurwe bikorwa byemwe ebibi:bi. 
COL.1.22	Nawe woryanu aba:ikanyisye omure:bo mu mubiri gwae ogwe minofu mu kufwa, korereki abare:te emwe imbere yae, muri be:ru, mutariko esoro, amwi mutariko ca kwaikwako. 
COL.1.23	Mukaguma mu kwikirisya murumire ku rufuka, mutakucu:sibwa okusiga Ebigambo byo bwana binu mwonguywe, binu byasimuywe mu biyangwa byone binu biri emwaro yo rwire. Nibyo Ebigambo anye Paulo naberee mukosi wabyo.
COL.1.24	Woryanu enikondererwa mu nya:ko jani kurwemwe. Enikumisya mu mubiri gwani binu bigerukireko mu nya:ko ja Kristo, kurwo mubiri gwae, niyo ikanisa. 
COL.1.25	Niyo naberee mukosi wayo, rwo kugaba kwa Nyamuanga kutyo kuri, kunu nayabirwe kurwemwe, nikumisye omusango gwa Nyamuanga. 
COL.1.26	Obumbise bunu bwabisirwe aba magoro go:ne na maimbo go:ne, nawe woryanu bwasweruywe ku be:ru bae. 
COL.1.27	Banu Nyamuanga endere okube:resya obuni:bi bwa rikusyo ryo bumbise bunu kutyo buri mu ba:maanga, nibwo Kristo mwimwe, nikwo okwiikanya kwa rikusyo. 
COL.1.28	Niwe ecisimura, nicikengya ba:nu bo:ne, niciigisya ba:nu bo:ne mu bwenge bwone, korereki cire:te buri mu:nu akumiye mu Kristo. 
COL.1.29	Nanye one eninya:kira omurimu gunu nindwanirira, rwo kukora kwae kutyo kuri, kunu okukorera mwanye na managa.
COL.2.1	Okuba enenda emwe mumenye oburemo bunene bunu ndinabwo kurwemwe, aamwi nabo abende Laodikia, na banu bacariga kurora busu bwani mu mubiri. 
COL.2.2	Korereki emitima jebwe jisi:ri:sibwe, baumbwe aamwi mu kwendana, bakinge ku buni:bi bwone obwo kusombo:kerwa no kumenya kata, bamenye obumbise bwa Nyamuanga niwe Kristo. 
COL.2.3	Obuni:bi bwone obwo bwenge no kumenya bubisirwe mu Mwene.
COL.2.4	Ena:ika ati, mu:nu wo:ne asiga kubabebeya ne bigambo byo kukongyakongya. 
COL.2.5	Okuba norwo nitariyo mu mubiri, nawe mu mwoyo ndi aamwi nemwe, nindora jintungwa jemwe jo bwana, no kuruma kwo kwikirisya kwemwe mu Yesu Kristo, ninkonderwa. 
COL.2.6	Rwa kutyo mwaramiye Yesu Kristo Ratabugenyi, mbe muribatega kutyo mu Mwene. 
COL.2.7	Mube ne misi, nimumbakwa mu Mwene, murumibwe mu kwikirisya kwemwe rwa kutyo mweigisibwe, nimufufyaga okusi:ma. 
COL.2.8	Mwikenge, mu:nu wo:ne asiga kubakora ngwatwa mu kumba obwenge bwa ba:nu no kubebeya kwa kutyo era, rwe byecikuru bya ba:nu, no kumba ebya kara ebya i:si, ari kum:baga Kristo uri.
COL.2.9	Okuba okukumira kwone okwa Bunyamuanga kwikae mu Mwene, mu mubiri. 
COL.2.10	Nemwe muku:miriye mu Mwene, niwe omutwe, unu atungire abatungi na ba managa bo:ne. 
COL.2.11	Mu Mwene mwatendeywe, mu kufu:ra ebyo mubiri gwe minofu mu mtendo rwa Kristo, okutenda kunu kutakorerwe na maboko. 
COL.2.12	Mwasi:kirwe aamwi nage mu kubatijibwa, kunu mwasu:kiremo aamwi nage kurwo kwikirisya mu kukora kwa Nyamuanga unu amusu:ruye mu bafu:ye. 
COL.2.13	Nemwe anu mwariga mufu:ye kurwe bikayo byemwe, no kuremo:tendwa kwe mibiri jemwe, abakorere baanga aamwi nage, wejire amara okuci:swaririra ebikayo byeswe byone. 
COL.2.14	Nasimya orwandiko rwa mu biragiro orwo kucibu:ra, runu rwariga no busoko kwiswe, naruso:sya aagati yeswe, narubambira ku musaraba. 
COL.2.15	Nafu:ra abatungi na ba managa, nabe:sa ku rya butere, nabaiga ku musaraba.
COL.2.16	Mbe mu:nu wo:ne asiga kubatemera ci:na mu byo kurya amwi mu byo kunywa, amwi kurwo kuboneka kwo kwesi, amwi kurwa jisiku ja jisabato, 
COL.2.17	Ebyo ni:rengesi rya binu ebi:ja, nawe omubiri ni gwa Kristo. 
COL.2.18	Omu:nu wo:ne asiga kubasa:kura muye:ro gwemwe mu kwikeya mu binu kenda omwene, no kuramyaga bamaraika, unu arumire mu binu arorere, ne:kuya kutyo era mu bwenge bwae bwo mubiri. 
COL.2.19	Oyo atakugwata Omutwe, gunu oguri:sya omubiri gwone, nigurumibwa mu byungo na mu nga, nigukura rwa kutyo Nyamuanga kagukorera. 
COL.2.20	Araba mwafwiriye aamwi na Kristo nimusiga ebyo kwamba ebya i:si, ?niki rinu ecikora nimwitu:ra emwaro ye biragiro rwa banu bacari baanga mu ca:ro? 
COL.2.21	Nibyo ebyaika ati, Utagwatagako, amwi utarabagako, amwi utakuniagako. 
COL.2.22	Ebyo byone ebiwao mu kukorera, nibyo kuru:baga ebiragiro no kwiigisya kwa ba:nu. 
COL.2.23	Ebyo biri no rususo rwo bwenge mu kuramya kunu aba:nu abe:te:me:ka abene era, na mu kwikeya no kunya:sya omubiri, nawe bitana cinu cirengere co kuinya okurigira kwo mubiri.
COL.3.1	Araba mwasu:kiye aamwi na Kristo, mbe muyenjega binu biri inguru anu Kristo enyanjire ku kuboko kwe buryo kwa Nyamuanga. 
COL.3.2	Mwiganirisyega binu biri inguru, amwi tari binu biri ku ca:ro. 
COL.3.3	Okuba murafu:ye, no buanga bwemwe bubisirwe na Yesu mu Nyamuanga. 
COL.3.4	Kristo niwe obuanga bweswe, ariba abu:risibwa, mbe nemwe one muribu:risibwa aamwi nage mwikusyo. 
COL.3.5	Mbe nimwite byungo byemwe binu biri ku ca:ro, nibyo oburomesi, no bujabi, na inamba, no kwisigombera okubi:bi, no kurigira kwe bi:nu nikwo kuramya ebisusano. 
COL.3.6	Risungu rya Nyamuanga erija ku ba:na bo butongwa kurwe bigambo ebyo. 
COL.3.7	Nemwe one nimwo mwaribatiraga kara, anu mwariga mucari baanga mwijo. 
COL.3.8	Nawe woryanu emwe mwese binu byone, risungu, no bururu, no rwango no kufuma, no kusimura ebya maswaro mu kanwa kemwe. 
COL.3.9	Mutabebeyanyaga emwe abene:ra, okuba mwamwifu:rireko omu:nu wa kara aamwi ne bikorwa byae, 
COL.3.10	nimufwara omu:nu omuya:ya, unu kakorwa buya:ya mu kumenya, rwo rususo rwa Unu amuyangire. 
COL.3.11	Atario Mugiriki amwi Muyaudi, kutario kutendwa amwi kuremo:tendwa, atario munyeyanga amwi Musikisi, amwi mugaya, amwi mwibure, nawe Kristo niwe byone ka:ri mu bo:ne.
COL.3.12	Mbe, okuba muri basorwa ba Nyamuanga, abe:ru na bendwa, mufwarega omwoyo gwe cigongo no bwira, no bworo:ro, no bufura, no kwigumirisya. 
COL.3.13	Mufuraanirega, nimwiswaririrana emwe abene:ra. Omu:nu wo:ne akaba no musango ku we:ja:bo, rwa Ratabugenyi kutyo abe:swaririye emwe, nemwe one mukorega kutyo. 
COL.3.14	Kwibyo byone mufware okwenda, nico ecirumya obukumi:ye. 
COL.3.15	Mbe omurembe gwa Nyamuanga gutunge mu mitima jemwe, gunu mwabirikiriywe mu mubiri gumwi, mubega no kusi:ma. 
COL.3.16	Omusango gwa Kristo gwikarega mwimwe no kufura, nimwiigisyanya nimukajusyanya mu bwenge bwone nimwimbira Nyamuanga nimumusi:ma mu mitima jemwe mu jaburi na mu nyimbo, na mu nyimbo jo mwoyo. 
COL.3.17	Mbe na byone binu murakoraga mu kwaika amwi mu kukora, mukorega byone mwisi:na rya Ratabugenyi Yesu, nimusi:ma Nyamuanga Rata kubwae.
COL.3.18	Emwe abagasi, mworoberega abarume bemwe, rwa kutyo kwiire mu Ratabugenyi. 
COL.3.19	Emwe abarume, nimwendega abagasi bemwe, amwi musigega kubajirira bururu. 
COL.3.20	Emwe aba:na, mungwega abe:busi bemwe mu byone, okuba eco nico ecikondera Ratabugenyi. 
COL.3.21	Emwe be:semwene, musige kusindira aba:na bemwe, ba:siga kufwa mutima. 
COL.3.22	Emwe abagaya, mungwega be:sobugenyi bo mubiri mu byone, Tari kukorera ndorerwa rwa banu abakondisya aba:nu, nawe mukore no mutima gunu gutarimo burigerige, nimu:baya Ratabugenyi. 
COL.3.23	Cinu co:ne murakoraga, mukorega no mwoyo, rwa ku Ratabugenyi, amwi tari ku ba:nu. 
COL.3.24	Okuba mumenyere ati, Ratabugenyi aribaye:ra omuye:ro gwo mwandu, okuba omumukorera Ratabugenyi Kristo. 
COL.3.25	Okuba unu kanyamura aribona rwa kutyo anyamuye, amwi itario nsoro:re.
COL.4.1	Emwe be:sebugenyi, mugabirega abagaya bemwe ebyo burenge:resi na binu biriŋene, okuba mumenyere ati emwe one muri na Esobugenyi mu rwire. 
COL.4.2	Mukome:rega mu kusabwa. Mutengejerega mu kusabwa aamwi no kusi:ma. 
COL.4.3	Mucisabirwega neswe one, Nyamuanga aci:gurireo orwigi rwo kwaika omusango gwae, ca:ike obumbise bwa Kristo, okuba nibwo naboeywe, 
COL.4.4	korereki nibweresyega rwa kutyo kunyiire okwaika. 
COL.4.5	Muribatirega mu bwenge imbere ya banu bari emwira, nimwicungurira omwanya. 
COL.4.6	Okwaika kwemwe kubega ne cigongo siku jo:ne, kurungire omunyu, korereki mumenyega kutyo kube:ire okuindura mu:nu wo:ne.
COL.4.7	Tukiko, owa:su omwendwa no mukosi omwiikanyibwa niwe omugaya we:ja:su mu Ratabugenyi, niwe aribabwira ganu go:ne gandiko. 
COL.4.8	Kwenikora ni:mutuma kwimwe, korereki mumenye ganu gaciriko, asi:ri:sye emyoyo jemwe. 
COL.4.9	Enimutuma aamwi na Onesimo, owa:su omwiikanyibwa no mwendwa, niwe owewanyu iyo. Baribabwira ebyendanu byone. Okuke:sya 
COL.4.10	Aristariko omuboywa we:ja:su, kabake:sya, aamwi na Mariko omwiwa wa Barinaba, unu mwaragiriywe ati, Ariba aba:jako, mwamukuma, 
COL.4.11	na Yesu unu katogwa Yusito, aba mu rutendo. Abo era nibo abakosi be:ja:su kurwo bukama bwa Nyamuanga. Abo nibo bansi:ri:sisye anye. 
COL.4.12	Epafura niwe owewanyu, omugaya wa Kristo Yesu, niwe kabake:sya, kakome:ra okubasabirwa kusiku, korereki mwimereguru muku:miye na ka musombo:keywe byone binu Nyamuanga kenda. 
COL.4.13	Okuba enimwimako ati, kabanya:kanya:kira emwe na bende Laodikia, na bende Hieropoli. 
COL.4.14	Luka, omufumu omwendwa, na Dema, ababake:sya. 
COL.4.15	Mu-ke:sye aba:su abende Laodikia, na Numufa, na ikanisa ya mu nyumba yebwe. 
COL.4.16	Mbe inyaruba inu ariba yamara okusomwa mwimwe, niwo isomwe mu kanisa ya Balaodikia, ka nemwe musome inu iriso:ka mu Laodikia. 
COL.4.17	Mubwire Arikipo ati, akabukirega omurimu gunu Ratabugenyi amuyae, aguku:misye. 
COL.4.18	Anye Paulo enandika okuke:sya kwani no kuboko kwani omwene. Mwicukega okuboywa kwani. Ecigongo cibega nemwe.
1TH.1.1	Anye Paulo, aamwi na Silwano na Timoteo, ecandikira ikanisa ya Batesalonika, inu iri mu Nyamuanga Rata na mu Ratabugenyi Yesu Kristo. 
1TH.1.2	Ecisi:ma Nyamuanga kusiku kurwemwe bo:ne, nicibatogora mu kusabwa kweswe. 
1TH.1.3	Nici:cuka kusiku omurimu gwemwe ogwo kwikirisya, no kukome:ra kwemwe okwo kwenda, no kwigumirisya kwemwe okwo kwiikanya mu Ratabugenyi Yesu Kristo, imbere ya Nyamuanga Rata. 
1TH.1.4	Ba:na ba:su banu mwenderwe Nyamuanga, cimenyere okusorwa kwemwe. 
1TH.1.5	Okuba Ebigambo byo bwana binu ca:ikire byakingire kwimwe mu kwaika:ra, nawe mu managa na mu Mwoyo Mweru na mu kwiikanya kwafu, rwa kutyo mumenyere kutyo cariga mwimwe kurwemwe. 
1TH.1.6	Nemwe nimuciru:ba eswe na Ratabugenyi, nimuramira omusango mu kunya:sibwa kwafu, nimukonderwa no kukonderwa kwo Mwoyo Mweru 
1TH.1.7	Nimuba bo kurorerwako ku be:kirisya bo:ne mu Makedonia na mu Akaya. 
1TH.1.8	Okuba omusango gwa Ratabugenyi gwaso:kere kwimwe nigwaikwa, tari mu Makedonia na Akaya era, nawe okwikirisya kwemwe ku Nyamuanga kwaswirire wo:ne wo:ne, ndijei niciremo:kena okwaika omusango. 
1TH.1.9	Okuba abo abene:ra aba:ika ebyeswe, rwa kutyo ce:jire kwimwe, na rwa kutyo mwaindukiye Nyamuanga nimusiga ebisusano, mukorerega Nyamuanga omuanga no we cimari, 
1TH.1.10	no kurindirira Omwana wae okuso:ka mu rwire, unu asu:ruye mu bafu:ye, niwe Yesu unu kacionya mwisungu rinu eryenda oku:ja.
1TH.2.1	Okuba emwe abene:ra, ba:na ba:su, mumenyere ati, cite:jire kwimwe kutyo era. 
1TH.2.2	Nawe wejire camara okunya:sibwa no kwima:turirwa mu Filipi, rwa kutyo emwe mumenyere, nicijira obuba:si mu Nyamuanga nina:ika Ebigambo byo bwana mwimwe, nimbirwanirira muno. 
1TH.2.3	Okuba okusimura kweswe kwariga kutayabire, amwi kutari kwa bujabi, amwi burigerige. 
1TH.2.4	Nawe rwa kutyo Nyamuanga acirenge:ree okucibi:kisya Ebigambo byo bwana, nikwo kutyo eca:ika, tari rwa banu abenda okukondisya aba:nu, nawe cikondisye Nyamuanga unu kasaka emitima jeswe. 
1TH.2.5	Okuba cicariga kukorera musango gwa kubaku:ya:ra, rwa kutyo emwe mumenyere, nakabee guri musango gwa kubisa kurigira. Nyamuanga niwe kaci:mako. 
1TH.2.6	Amwi citakuyenja cibaro ku ba:nu, amwi kwimwe, amwi ku bandi, nakabee cakaturire okubatamirisya okuba ciri ntumwa ja Kristo. 
1TH.2.7	Nawe cariga bafura mwimwe, rwo muresi kutyo ke:gana aba:na bae. 
1TH.2.8	Nikwo kutyo mwariga mucirumire nicikonderwa okubagabira, tari Bigambo byo bwana ebya Nyamuanga era, nawe ne myoyo jeswe one, okuba mwabe:e bendwa kwiswe. 
1TH.2.9	Okuba, ba:na ba:su, omwicuka okwikomesya kweswe no kunya:ka kweswe, rwa kutyo cakoraga emirimu mu mwisi na mu ngeta, korereki citaja kutamirisya mu:nu wo:ne kwimwe, nicibasimuriraga Ebigambo byo bwana ebya Nyamuanga. 
1TH.2.10	Nemwe abo kuci:mako, na Nyamuanga one, rwa kutyo cabaga kwimwe abe:kirisya mu bweru na mu burenge:resi, kubona ca kwaikwako uri. 
1TH.2.11	Okuba mumenyere eswe rwa kutyo catongeraga mu:nu wo:ne, rwa esemwene kutyo katongera ba:na bae, nicibasi:ri:sya, 
1TH.2.12	Nicibabwira muribatega rwa kutyo kwiire ku Nyamuanga unu kababirikira okwingira mu bukama bwae na mwikusyo ryae. 
1TH.2.13	Neswe kwecikora nicisi:ma Nyamuanga kusigira uri, okuba wejire mwaramira omusango gwa Nyamuanga, gunu mwonguywe kwiswe, mutaguramiye uti musango gwa ba:nu, nawe rwo musango gwa Nyamuanga rwa kutyo guri cimari, nigwo gunu ogukorera mwimwe abe:kirisya. 
1TH.2.14	Okuba emwe ba:na ba:su, mwaru:bire jikanisa ja Nyamuanga jinu jiri mu Buyaudi mu Yesu Kristo, okuba nemwe one mwanya:sibwaga na ba riyanga ryanyu abene, rwabo kutyo banya:sibwaga Abayaudi, 
1TH.2.15	banu be:tire Ratabugenyi Yesu na baragi one, neswe nibaciirisya, amwi batakukondisya Nyamuanga, ni baremo ba ba:nu bo:ne. 
1TH.2.16	Nibaciingirira okusimurira aba:maanga korereki baonyibwe, nibakumisya ebibi:bi byebwe kusiku. Nawe risungu eriba:jako kukinga ku bute:ro. 
1TH.2.17	Nawe eswe, ba:na ba:su, wejire mwaca:ukako mwanya muto:to, mu me:so tari mu mutima, mbe niciranga kukira muno okubarora obusu bwemwe na ŋumbu nyafu. 
1TH.2.18	Okuba anye Paulo omwene, cariga cendere okuja kwimwe orwo kwamba no rwa kabiri, nawe Syetani naciingirira. 
1TH.2.19	?Okuba okwiikanya kweswe niki, amwi okukonderwa kweswe niki, amwi orutenga rweswe rwo kwikuisya? ?Amwi tari nemwe, imbere ya Ratabugenyi Yesu Kristo mu ku:ja kwae? 
1TH.2.20	Okuba emwe nemwe rikusyo ryeswe no kukonderwa kweswe.
1TH.3.1	Kwocakorere nici:ganirisya ati, ni kwa kisi cisigwe mu Atene cenyere:ra, okuba cariga citacatura kwigumirisya, 
1TH.3.2	nicituma Timoteo, omwana wa:su na mukosi wa Nyamuanga mu Bigambo byo bwana ebya Kristo, abarumye no kubasi:ri:sya mu kwikirisya kwemwe. 
1TH.3.3	Omu:nu wo:ne asige kuteratera kurwa jinya:ko ejo, okuba emwe abene mumenyere ati, ejo nijo catereyweo. 
1TH.3.4	Okuba ni cimari anu cariga ciri kwimwe, cambire okubabwira ati, ecijo:kunya:sibwa. Na ka nikwo gabee, rwa kutyo mumenyere. 
1TH.3.5	Nanye kwonakorere nintuma omu:nu, wejire naremo:tura okwigumirisya rindi, korereki nimenye okwikirisya kwemwe, amwi omusaki e:fura abasakire, no kunya:ka kweswe nikuba kwa kutyo era. 
1TH.3.6	Nawe Timoteo woryanu akingire kwiswe okuso:ka kwimwe, nacibwira ebigambo byo bwana ebyo kwikirisya kwemwe no kwenda kwemwe, rwa kutyo omuci:cuka kisi siku jo:ne, nimukumbura okucirora, rweswe kutyo ecibakumbura. 
1TH.3.7	Kwocakorere nicisi:ri:sibwa kurwemwe, ba:na ba:su, nicisi:ri:sibwa mu kunya:sibwa kweswe no bukene bweswe bwone, kurwo kwikirisya kwemwe. 
1TH.3.8	Mbe eswe woryanu ciri baanga emwe muke:mereguru murumire mu Ratabugenyi. 
1TH.3.9	?Okuba ecitura okusi:ma Nyamuanga kutiki kurwemwe, kurwo kukonderwa kwone kunu ecikondera kurwemwe imbere ya Nyamuanga? 
1TH.3.10	Nicisabwa muno mu mwisi na mu ngeta ati cibarore obusu bwemwe, nikumisye binu bigerukireko mu kwikirisya kwemwe.
1TH.3.11	Nawe Nyamuanga Rata omwene, na Ratabugenyi Yesu acitangasye injira yo ku:ja kwimwe. 
1TH.3.12	Nawe Ratabugenyi ongesye no kufufya okwendana kwemwe, no kwenda kwemwe ku ba:nu bo:ne, rweswe kutyo ecibenda emwe, 
1TH.3.13	korereki arumyega emitima jemwe mu bweru jitariko masoro imbere ya Rata Nyamuanga mu ku:ja kwa Ratabugenyi Yesu aamwi na be:ru bae bo:ne.
1TH.4.1	Ebya ku bute:ro, ba:na ba:su, ecibaremberesya no kubabwira mu Ratabugenyi Yesu, ati, mwiyongesyega muno okuribata rwa kutyo mwayabirwe kwiswe rwa kutyo kube:ire okuribataga no kukondisya Nyamuanga, ka na rwa kutyo omuribata. 
1TH.4.2	Okuba mumenyere ebiragiro binu cabaragiriye kubwa Ratabugenyi Yesu. 
1TH.4.3	Okuba Nyamuanga kenda cinu ati, mwiŋaŋe oburomesi, nikwo okwesibwa kwemwe. 
1TH.4.4	Omu:nu wo:ne kwimwe amenye okukinga omubiri gwae omwene mu bweru na mu cibaro, 
1TH.4.5	tari mu muru:ru gwo kurigira, rwa ba:maanga banu batamenyere Nyamuanga. 
1TH.4.6	Omu:nu wo:ne asige kumuri:ririra owabo nakabee, kumukaya mu cigambo cinu, okuba Ratabugenyi kabisubisya orusi:ma ebyo byone, rwa kutyo cambire okubabwira no kubakomeresya. 
1TH.4.7	Okuba Nyamuanga atacibirikiriye bujabi nawe ce:sibwe. 
1TH.4.8	Mbe, unu karema, atakurema mu:nu nawe karema Nyamuanga unu kabayana emwe Mwoyo Mweru wae.
1TH.4.9	Nawe mutakenere nibandikire ebyo kwendana, okuba emwe abene mweigisibwe na Nyamuanga okwendana, 
1TH.4.10	Okuba nikwo kutyo omukora ku ba:su bo:ne abende Makedonia yo:ne. Nawe ecibaremberesya, ba:na ba:su, mwiyongesyega okufufya. 
1TH.4.11	Mukome:re okucore:ra, no kukora emirimu jemwe, nimukora na maboko rwa kutyo nabaragiriye, 
1TH.4.12	korereki muribatega mu ntungwa je kisi ku be mwira, mu:nu wo:ne asige kukena.
1TH.4.13	Nawe ba:na ba:su, citakwenda mureme okusombo:kerwa ebya banu baongee musige kusurumbara rwa bandi banu batana kwiikanya. 
1TH.4.14	Okuba cike:kirisya ati, Yesu afu:ye nasu:ka, nikwo kutyo na banu baongee mu Yesu one Nyamuanga aribare:ta aamwi nage. 
1TH.4.15	Okuba ecibabwira kurwo musango gwa Ratabugenyi ati, eswe abaanga banu cirisigarao kukinga oku:ja kwa Ratabugenyi, citaritangatira banu baraongee. 
1TH.4.16	Okuba Ratabugenyi omwene ari:ka okuso:ka mu rwire, no kuragirisya no buraka bwa maraika omukuru, na iŋombi ya Nyamuanga, na banu bafwiriye mu Kristo nibo baritangata okusu:ka. 
1TH.4.17	Neswe abaanga banu cirisigarao mbe niwo cirigegerwa aamwi nabo mu me:re, cimuramire Ratabugenyi mu rutumba. Nikwo kutyo ciriba na Ratabugenyi kajanende. 
1TH.4.18	Mbe, musi:ri:syanyega ne misango jinu.
1TH.5.1	Nawe, ba:na ba:su, mutakenere nibandikire ebya magoro na jisiku, 
1TH.5.2	Okuba emwe abene memenyere kisiki:si ati, orusiku rwa Ratabugenyi oru:ja rwo mwifi kutyo ka:ja mu ngeta. 
1TH.5.3	Anu baryaika ati, Ni murembe, kabi kandi uri, mbe niwo okusimagira kuribatakya rwo busungu kutyo oburuma owa inda, na ka batariona na katyari. 
1TH.5.4	Nawe emwe, ba:na ba:su, mutari mu cisu:te, orusiku orwo rubatakye rwo mwifi. 
1TH.5.5	Okuba emwe bo:ne muri ba:na bo bweru, na ka muri ba:na ba mu mwisi. Citari ba:na ba mu ngeta amwi be cisu:te. 
1TH.5.6	Mbe cisigega kuongera rwa bandi, nawe citengeje ci:baririrega. 
1TH.5.7	Okuba banu abaongera, abaongera mu ngeta, na banu abakorwa, abakorwa mu ngeta. 
1TH.5.8	Nawe eswe, okuba ciri ba mu mwisi, cisigega kukorwa, cifware okwikirisya no kwenda rwe cu:ma ca mu cifuba, no kwiikanya kwo mweruro cikufware rwa ingofira. 
1TH.5.9	Okuba Nyamuanga atacitereeo esungu, nawe cibone omweruro mu Ratabugenyi Yesu Kristo, 
1TH.5.10	unu acifwiriye, korereki cibe baanga aamwi nage, cikaba nicirora, amwi ciongee. 
1TH.5.11	Mbe musi:ri:syanyega, nimukome:syanya, rwa kutyo omukora.
1TH.5.12	Ecibaremberesya, ba:na ba:su, mubarega banu abanya:ka emirimu mwimwe, na banu ababatangasya mu Ratabugenyi no kubaka:jusya. 
1TH.5.13	Mubayanega ecibaro muno mu kwenda, kurwe mirimu jebwe. Mubega no murembe mwimwe. 
1TH.5.14	Ecibakomeresya, aba:su, mubatongere banu batakuribata kisi. Mukome:syega banu barengaae mu myoyo. Musakirega banu batari na managa. Mwigumirisyega ku bo:ne. 
1TH.5.15	Mukabuke omu:nu wo:ne asigega kusubyanyisya ecibi:bi ne ce:ja:bo, nawe mukome:rega kusiku okukorerana ebye kisi, na ku ba:nu bo:ne. 
1TH.5.16	Mukonderwega kusiku. 
1TH.5.17	Musabwega ku:sa uri. 
1TH.5.18	Musi:mega mu byone, okuba okwo nikwo Nyamuanga kenda kwimwe mu Kristo Yesu. 
1TH.5.19	Mutasimya Mwoyo. 
1TH.5.20	Mutagayaga oburagi. 
1TH.5.21	Musakega byone, murumyega ebyo bwana. 
1TH.5.22	Mwiŋaŋega ebibi:bi byone anu bite:ra.
1TH.5.23	Nyamuanga wo murembe omwene abe:sye kata. Ne myoyo jemwe no buanga ne mibiri jemwe birindwega byone bitane:soro, mu ku:ja kwa Ratabugenyi Yesu Kristo. 
1TH.5.24	Unu kababirikira ni mwiikanyibwa ka niwe arikora. 
1TH.5.25	Ba:na ba:su, mucisabirwega. 
1TH.5.26	Muke:sye aba:su bo:ne no kunyunyana okweru. 
1TH.5.27	Enibe:fumirisisya imbere ya Ratabugenyi ati, mubasomere aba:su bo:ne inyaruba inu. 
1TH.5.28	Ecigongo ca Ratabugenyi Yesu Kristo cibega aamwi nemwe.
2TH.1.1	Anye Paulo, aamwi na Silwano na Timoteo, ecike:sya ikanisa ya Batesalonika, inu iri mu Nyamuanga Rata na mu Ratabugenyi Yesu Kristo. 
2TH.1.2	Ecigongo cibega kwimwe no murembe, binu ebiso:ka ku Nyamuanga Rata na ku Ratabugenyi Yesu Kristo. 
2TH.1.3	Ba:na Ba:su, kuci:ire eswe okusi:ma Nyamuanga kurwemwe. Kuci:ire okukora kutyo, okuba okwikirisya kwemwe okwiyongesya, no kwendana kwemwe bo:ne okufura. 
2TH.1.4	Neswe abene eci:ku:ya kurwemwe mu kanisa ja Nyamuanga, kurwo kwigumirisya kwemwe, no kwikirisya kunu muri nakwo mu kunya:sibwa kwemwe kwone na mu nya:ko jinu omwigumirisisyamo.
2TH.1.5	Eco nico ecibarikisyo co kuramura kwa Nyamuanga kunu kurengere, korereki muboneke rwa kutyo mwiire obukama bwa Nyamuanga, bunu obukora nimunya:sibwa. 
2TH.1.6	Okuba kurengere imbere ya Nyamuanga, okubaye:ra jinyako banu ababanya:sya. 
2TH.1.7	Nemwe banu omunya:sibwa kabafuŋamya neswe, mu kusweruka kwa Ratabugenyi Yesu kuso:ka mu rwire, aamwi na bamaraika ba managa gae. 
2TH.1.8	Anu ari:ja mu rubesi rwo muriro, nasubya, orusi:ma ku banu batamenyere Nyamuanga, na ku banu batakworobera Ebigambo byo bwana ebya Ratabugenyi Yesu. 
2TH.1.9	Nibo bariyanwa intambara, nikwo kusimagira kwa kajanende okuso:ka mu me:so ga Ratabugenyi, na mwikusyo rya managa gae, 
2TH.1.10	ariba:ja okukusibwa mu be:ru bae, no kuru-gu:rwa mu bo:ne banu abe:kirisya, mu rusiku ruriya. Okuba mwekirisisye binu cababwiriye. 
2TH.1.11	Kwecikora nimbasabirwa kusiku ati, Nyamuanga weswe ababare mwiire okubirikirwa kwemwe, akumisye cinu co:ne cikondere, no murimu gwone ogwo kwikirisya, akore na managa, 
2TH.1.12	korereki risi:na rya Ratabugenyi Yesu Kristo rikusibwe mwimwe, okuba muri mu mwene, rwe cigongo ca Nyamuanga weswe na Ratabugenyi Yesu Kristo kutyo ciri.
2TH.2.1	Mbe, ba:na ba:su, ecibaremberesya kurwo ku:ja kwa Ratabugenyi Yesu Kristo, na kurwo kwikofyanya kweswe ku Mwene, ati, 
2TH.2.2	Mutaja kuteratera bwangu mu kwiganirisya kwemwe, amwi mutaja kuwa mwoyo, kurwo mwoyo, amwi kurwo musango, amwi kurwa inyaruba nisusa ati iso:kere kwiswe, binu ebyaika ati, orusiku rwa Ratabugenyi rwakingire. 
2TH.2.3	Omu:nu wo:ne asiga kubabebeya mu njira yo:ne, okuba orusiku ruriya rutaku:ja, tari okwaukana ariba kwatangata okubao, no mu:nu wo kunyamura ariba amara okuswerurwa, niwe omwana wo kusimagira, 
2TH.2.4	Niwe karema cinu co:ne ecitogwa Nyamuanga, ne:ku:ya okuciinya na co:ne cinu eciramibwa, nenyanja omwene mu yekaru ya Nyamuanga, neyeresya omwene ati, niwe Nyamuanga. 
2TH.2.5	?Mutakwicuka ati anu nariga nicari kwimwe, nababwiriye ebyo? 
2TH.2.6	Na woryanu mumenyere cinu eciingirira, korereki asweruke mu mwanya gwae. 
2TH.2.7	Okuba obumbise bwo bwikoti obukora na ka wori, nawe ariwo unu kaingirira okukinga runu ariso:sibwao. 
2TH.2.8	Mbe niwo arisweruka omwikoti uriya, unu Ratabugenyi Yesu ari:ta no mwika gwa mu kanwa kae, niwe arimumarao no kusweruka kwo ku:ja kwae. 
2TH.2.9	Oku:ja kwo mwikoti oyo okususana no kukora kwa Syetani, kakora mu managa go:ne ne bibarikisyo ne birugu:ro ebyo rurimi, 
2TH.2.10	Niwe arikora mu kubebeya kwone kwo bunyamusi ku banu ababura, okuba abaremo:kwenda ebye cimari korereki baonyibwe. 
2TH.2.11	Nyamuanga kwarikora nabatumira okuyabya kwa managa, korereki be:kirisye ebyo rurimi. 
2TH.2.12	Korereki baramurwe bo:ne banu batakwikirisya ebye cimari, nawe abakondererwa obunyamusi.
2TH.2.13	Eswe kuciire okusi:ma Nyamuanga kusiku kurwemwe, ba:na ba:su, banu mwenderwe Ratabugenyi. Ecisi:ma Nyamuanga unu abasorere ku bwambiro mukinge mu mweruro mu kwesibwa kwo mwoyo no kwikirisya ebye cimari. 
2TH.2.14	Nibyo ababirikiriye ne Bigambo byeswe byo bwana, korereki mubone rikusyo rya Ratabugenyi Yesu Kristo. 
2TH.2.15	Mbe, ba:na ba:su, mwimereguruga mukomee, murumyega okwiigisya kunu mweigisibwe, amwi mu kwaika amwi mu nyaruba yeswe.
2TH.2.16	Ratabugenyi Yesu Kristo omwene, na Rata Nyamuanga unu acendere naciyana okusi:ri:ka kwa kajanende, no kwiikanya kwo bwana mu cigongo, 
2TH.2.17	abasi:ri:sye emitima jemwe, abarumyega mu bikorwa byone byo bwana, na mu misango jo:ne jo bwana.
2TH.3.1	Ebya ku bute:ro, ba:na ba:su, mucisabirwega, omusango gwa Ratabugenyi guswire no kukusibwa, rwa kutyo guri mwimwe. 
2TH.3.2	Neswe munsabirwe cionyibwe mu ba:nu abe:koti na banyamusi okuba batari bo:ne banu bari no kwikirisya. 
2TH.3.3	Nawe Ratabugenyi ni mwiikanyibwa, ka niwe aribarumya no kubarindaga ku mubi:bi. 
2TH.3.4	Neswe eci:ikanya Ratabugenyi kubwemwe ati omukora binu ecibaragirira na ka murabikoraga. 
2TH.3.5	Ratabugenyi atangasye emitima jemwe mu kwenda kwa Nyamuanga, na mu kwigumirisya kwa Kristo. 
2TH.3.6	Ba:na ba:su, ecibakomeresya mwisi:na rya Ratabugenyi Yesu Kristo, ati, mwiyaurega ku wa:su wo:ne unu atakuribata kisi rwa jintungwa jinu mwayabirwe eswe. 
2TH.3.7	Okuba mumenyere emwe abene rwa kutyo kube:ire okucirorerako eswe, okuba eswe citaribatire buyagayaga mwimwe. 
2TH.3.8	Amwi cita:ri:ye biryo bya mu:nu wo:ne kutyo era, nawe cakoraga emirimu mu ngeta na mu mwisi, nicinya:ka no kwikome:sya, korereki cisige kutamirisya mu:nu wo:ne. 
2TH.3.9	Tari ati citakutura, nawe nici:tegayo cibe co kurorerako korereki muciru:be. 
2TH.3.10	Okuba anu cariga ciri aamwi nemwe cabaragiriye ati, omu:nu wo:ne akarema okukora emirimu, no kurya asige kurya. 
2TH.3.11	Okuba ecungwa ati, bariyo abandi mwimwe banu batakuribata kisi, amwi batakukora mirimu na katyari, nawe abe:tu:ra mu bya bandi. 
2TH.3.12	Ecibaragirira no kubakomeresya mu Ratabugenyi Yesu Kristo ati, banu bari kutiyo bakorega emirimu bacore:rere, no kurya ebiryo byebwe abene. 
2TH.3.13	Nawe emwe, ba:na ba:su, mutaigwaga okukora ebyo bwana. 
2TH.3.14	Omu:nu wo:ne akarema okworobera omusango gweswe mu nyaruba inu, oyo mumubarikisye, amwi mwasiga kuyengyanya nage, korereki e:sware. 
2TH.3.15	Amwi mutamutogaga rwo muremo, nawe mumutongerega rwo mwana wanyu.
2TH.3.16	Ratabugenyi wo murembe omwene abayanega omurembe siku jo:ne mu njira jo:ne. Ratabugenyi abega nemwe bo:ne. 
2TH.3.17	Anye Paulo enandika okuke:sya kwani no kuboko kwani anye omwene, nico ecibarikisyo cani mu nyaruba jani jo:ne. Nikwo kutyo enandika anye. 
2TH.3.18	Ecigongo ca Ratabugenyi Yesu Kristo cibega nemwe bo:ne.
1TI.1.1	Anye Paulo, intumwa ya Kristo Yesu rwa kutyo aragiriye Nyamuanga Omukisya weswe na Yesu Kristo, niwe okwiikanya kweswe, 
1TI.1.2	Ku Timoteo, omwana wani kata mu kwikirisya. Ecigongo no bwira no murembe bibega kwawe, binu ebiso:ka ku Rata Nyamuanga, na ku Ratabugenyi Yesu Kristo. 
1TI.1.3	Ubega mu Efeso, rwa kutyo nakubwiriye anu nariga ningenda Makedonia, korereki ukomeresyega abandi basigega kwiigisya binu bita:syanyisye ne byeswe. 
1TI.1.4	Amwi basigega kungwa sumo ne bitabo byo kwiburwa binu bitana bute:ro. Ebyo ebire:ta jimamba, nawe bitakusakira kumbaka kwa Nyamuanga kunu kuri mu kwikirisya. 
1TI.1.5	Nawe obute:to bwe ciragiro nikwo okwenda kunu okuso:ka mu mutima omweru, na mu nwoyo gwe kisi, na mu kwikirisya kunu kutarimo burigerige, 
1TI.1.6	Abandi bata:sisye mwibyo, nibacu:kira ebisimuro bya kutyo era. 
1TI.1.7	Nibenda okuba be:igisya be biragiro, ke:nu batakumenya binu abasimura, nakabee biri binu ababambara.
1TI.1.8	Nawe cimenyere ati, ebiragiro ni bya kisi, omu:nu akabikorera rwa kutyo byaragiriywe. 
1TI.1.9	Cimenyere ati, ebiragiro bitatereyweo barenge:resi, nawe banu batari barenge:resi na be:koti, banu bataku:baya Nyamuanga na be bibi:bi, banu bate:rere na banu abarema Nyamuanga, banu abe:ta be:semwene na banyiramwene, na be:ti ba ba:nu, 
1TI.1.10	na baromesi, na banu abaro:sya abarume be:ja:bo, na banu abe:ba ba:nu, na bo rurimi, na banu abaraira kutyo era, ne bindi byone binu bita:syanyisye no kwiigisya kunu kwimire, 
1TI.1.11	rwe Bigambo byo bwana ebya rikusyo rya Nyamuanga omukuibwa, binu ankomeresisye.
1TI.1.12	Enisi:ma unu anae amanaga, niwe Yesu Kristo Ratabugenyi, okuba anyiganirisisye ati ndi mwiikanyibwa nantu:rao ku murimu gwae. 
1TI.1.13	Nariga mufumi kara, no munya:sya, no wa imangire, nawe nafwiriywe ecigongo, okuba nakoraga mu butamenya na mu bute:kirisya. 
1TI.1.14	Nawe ecigongo ca Ratabugenyi niciongesya okufura aamwi no kwikirisya no kwenda, binu biri mu Kristo Yesu. 
1TI.1.15	Gunu nigwo omusango omwiikanyibwa na ka gunu gwiire okwikirisibwa na ba:nu bo:ne ati, Kristo Yesu ejire mu ca:ro korereki aonye abe bibi:bi, mwabo anye nibakirire. 
1TI.1.16	Kwakorere Yesu Kristo nanfwira ecigongo, korereki e:resye okwigumirisya kwae kuku:miye. E:resye mwanye owo kwamba, nibega eco kurorerako ku banu abajo:kwikirisya kukinga mu buanga bwa kajanende. 
1TI.1.17	Mbe, Omukama wa kajanende, Unu atakubora, ka Unu atakuboneka, niwe Nyamuanga umwi enyere, niwe ayabwega cibaro na rikusyo kajanende na kajanende.
1TI.1.18	Awe mwana wani Timoteo, enikukomeresya eciragiro rinu, rwo buragi bunu bwatangatire okubao, korereki urwanirega oburemo bwe kisi kurwebyo, 
1TI.1.19	Urumyega okwikirisya no mutima gwe kisi, abandi wejire baku:rira ebyo kura, niba:tikirwa obwato mu kwikirisya. 
1TI.1.20	Mwabo niwe Humenayo na Alekisanda, banu nayae Syetani, korereki be:igisibwe basigega kufuma.
1TI.2.1	Mbe, kukira byone, enibakomeresya ati, mubaremberesisye bo:ne aamwi no kusabwa, no kutongerera, no kusi:ma. 
1TI.2.2	Musabirwe abakama na bakuru bo:ne, korereki cibega no buanga bucore:re no bwo murembe, mu ku:baya Nyamuanga na mu kwibaririra. 
1TI.2.3	Eco nico ece kisi, cinu cikondere imbere ya Nyamuanga Omukisya weswe, 
1TI.2.4	unu kenda ba:nu bo:ne bakisibwe no kumenya ebye cimari. 
1TI.2.5	Okuba ariwo Nyamuanga umwi, no mwaikanya wa Nyamuanga na ba:nu ni umwi, niwe omu:nu Yesu Kristo, 
1TI.2.6	unu e:tegereyo acungure bo:ne, orusingiro rubeo mu mwanya gwarwo. 
1TI.2.7	Ena:ika ebye cimari, nitakubeya ati, Anye nateyweo nibe musimusi we bigambo ebyo na intumwa no mwiigisya wa ba:maanga mu kwikirisya no kumasya.
1TI.2.8	Kwenikora ninenda abarume basabwega wo:ne wo:ne, be:musisye amaboko ame:ru, batari ne:sungu na jimamba. 
1TI.2.9	Nikwo kutyo na bagasi, be:cumega mu bifwaro binu bi:ire, aamwi na jintungwa ja kisi no kwibaririra, tari kuyasyaga nfwiri, amwi kufwara ijaabu, amwi myenda ja bugusi burambu. 
1TI.2.10	Nawe be:cume ne bikorwa byo bwana, rwa kutyo kwiire abagasi banu abe:toga baramya ba Nyamuanga. 
1TI.2.11	Omugasi e:igirega mu bucore:re na mu kworoba kwone. 
1TI.2.12	Nawe nitakwikirisisya mugasi okwiigisya, amwi okutunga omurume, nawe abega mu bucore:re. 
1TI.2.13	Okuba Adamu niwe atangatire okuyangwa, Ewa nasingirira. 
1TI.2.14	Ka na Adamu tari niwe abebeibwe, nawe omugasi niwe abebeibwe, naba mu kunyamura. 
1TI.2.15	Nawe arionyibwa kurwo kwibura aba:na, baka-kome:ra mu kwikirisya na mu kwenda na mu burenge:resi aamwi no kwibaririra.
1TI.3.1	Gunu nigwo omusango mwiikanybwa ati, omu:nu akenda oburo:ji
1TI.3.2	Mbe omuro:ji
1TI.3.3	atari mukorwa, atari mubumi, nawe ni mwororo, atari muyombi, atakurigira mpirya. 
1TI.3.4	Abe unu atungire kisi inyumba yae, unu ana ba:na bae bamworobee mu tungwa ja kisi. 
1TI.3.5	Nawe omu:nu araba atamenyere okutunga inyumba yae, ?katura kutiki okucuma ikanisa ya Nyamuanga? 
1TI.3.6	Ataba unu amara kwikirisya wori wori, asiga kwiku:ya nefura nagwa mu ntambara ya Syetani. 
1TI.3.7	Kumwiire one okwaikwaga kisi na be mwira, asiga kugwa mu kufumwa na mu mutego gwa Syetani. 
1TI.3.8	Nikwo kutyo na bafurubendi kube:ire okuba banu be:inyire, tari ba nyaikira ebiri, banu batakunywa bwarwa bwafu, batakungwa jimpirya, 
1TI.3.9	banu abagwata obumbise bwo kwikirisya mu mutima gwo bwana. 
1TI.3.10	Mbe, abo batangate okuregejwa, niwo bakore obufurubendi batariko esoro. 
1TI.3.11	Nikwo kutyo na bagasi bebwe kube:ire, kuba banu be:inyire, banyatabeeresya, banyatakorwa, na be:ikanyibwa mu byone. 
1TI.3.12	Abafurubendi babega na mugasi umwi, banu batungire kisi aba:na bebwe na jinyumba jebwe abene. 
1TI.3.13	Okuba banu abakora kisi emirimu jo bufurubendi, nibo ababona ecibaro, no buba:si bwafu mu kwikirisya kunu kuri mu Kristo Yesu. 
1TI.3.14	Enikwandikira binu, nakabee eniikanya okukujako bwangu. 
1TI.3.15	Nawe nikako:ra, enikwandikira ukorereki umenye kutyo kukwiire okukoraga mu nyumba ya Nyamuanga, niyo ikanisa ya Nyamuanga omuanga, niyo iŋingi no rufuka ebye cimari. 
1TI.3.16	Rwa kutyo ecitogora, obumbise bwo kuramya Nyamuanga ni bukuru, ati,
1TI.3.16	Oyo niwe abu:risibwe mu mubiri,
1TI.3.16	Naba murenge:resi mu mwoyo,
1TI.3.16	Narorwa bamaraika,
1TI.3.16	Nasimurwa mu ba:maanga,
1TI.3.16	Ne:kirisibwa mu ca:ro,
1TI.3.16	Nagegerwa mwikusyo.
1TI.4.1	Mbe Omwoyo ka:ikirira abweru ati, mu siku ja ku bute:ro aba:nu abandi bariso:ka mu kwikirisya, baryungwa emyoyo jinu ejiyabya, no kwiigisya kwa masambwa, 
1TI.4.2	ganu aga:ika ebyo rurimi mu burigerige, omutima gwebwe nigwocibwa uti na cu:ma cibira. 
1TI.4.3	Nibaingirira aba:nu okutwara, nibaingirira okurya ebiryo, binu Nyamuanga akorere biribwega mu kusi:ma na banu abe:kirisva na banu bamenyere ebye cimari. 
1TI.4.4	Okuba cinu co:ne cayangirwe na Nyamuanga ni ca kisi, amwi citario ca kuremwa, cikaramirwa no kusi:ma. 
1TI.4.5	Okuba ece:sibwa no musango gwa Nyamuanga no kusabwa.
1TI.4.6	Ure:cukyaga ba:na ba:su ebyo, urabaga mukosi we kisi owa Yesu Kristo, niwiri:sya mu misango jo kwikirisya ne jo kwiigisya kwe kisi kunu waru:bire. 
1TI.4.7	Uremega jinsumo jimbi:bi ne je cikwekuru. Nuwinasyega oku:baya Nyamuanga. 
1TI.4.8	Okuba okwinasya kwo mubiri kuri na muri:ro muto:to, nawe oku:baya Nyamuanga kuri no muri:ro mu byone, okuba kuri no murago gwo buanga bwa woryanu na bunu obwenda oku:ja. 
1TI.4.9	Omusango gunu ni mwiikanyibwa na ka gwiire okwikirisibwa bo:ne. 
1TI.4.10	Okuba kwecikora nicinyaka nici:kome:sya, okuba eciikanya Nyamuanga omuanga, niwe Omukisya wa ba:nu bo:ne, okukira muno wa banu abe:kirisya. 
1TI.4.11	Ragiriraga ebyo ubi:igisyega. 
1TI.4.12	Omu:nu wo:ne asiga kugaya obuto:to bwao nawe nubega co kurorerako ku banu abe:kirisya, mu kwaika, na mu kwenda, na mu kwikirisya, na mu bweru. 
1TI.4.13	Kome:raga okusoma, no kukomeresya, no kwiigisya, okukinga runu ndi:ja. 
1TI.4.14	Ute:seranyaga eciyanwa cinu mwawe, rinu wayabirwe kurwo buragi, na kurwo kutu:rwako amaboko ga bakaruka. 
1TI.4.15	Wiganirisyega ebyo, ubega mwibyo, okwiyongesya kwao kuboneke ku ba:nu bo:ne. 
1TI.4.16	Wiyame omwene no kwiigisya kwao. Nuwikome:sye mwibyo, okuba ukakora kutyo, uri:wonya omwene na banu abakungwa.
1TI.5.1	Utagonyaga mukaruka, nawe wamuremberesya rwesomwana, na bamura rwa ba:na banyu, 
1TI.5.2	Abakwekuru ubaremberesye rwa banyokomwana, na bagasi abato:to rwa basubati. 
1TI.5.3	Ubayanega ecibaro abatumba banu barabee batumba kata kata. 
1TI.5.4	Nawe omutumba wo:ne akaba ari na ba:na amwi be:cukuru, batangatega okwiigira jintungwa jo kwikirisya mu nyumba jebwe, babariye abe:busi bebwe, okuba eco nico ecikondera Nyamuanga. 
1TI.5.5	Nawe unu kaba mutumba kata, nasigwa enyere, niwe ke:ikanya Nyamuanga, nakome:ra okusabwa no kuremberesya mu mwisi na mu ngeta. 
1TI.5.6	Nawe unu kanurirwa orumura, niwe afu:ye acari muanga. 
1TI.5.7	Ubakomeresye ebyo, basigega kufumwa. 
1TI.5.8	Nawe omu:nu wo:ne akarema okwama abae, no kukira akarema okwama aba mu nyumba yae, oyo okwikirisya akuremere, atakwikirisya. 
1TI.5.9	Omutumba wo:ne atandikwa acari kwiya myaka makumi gata:nu na rimwi, unu atwaywe murume umwi. 
1TI.5.10	Abe unu ka:ikwa kisi kurwe bikorwa byo bwana, araba arerere aba:na, araba akumire abagenyi, araba aro:sisye ebigere bya be:ru, araba arasakiye banu abanya:sibwa, araba e:kome:sisye mu bikorwa byone byo bwana, 
1TI.5.11	Nawe nuremega abatumba banu bacari bato:to, okuba bakatamwa ebya Kristo, abasuba okururu:ka nibenda okutwarwa. 
1TI.5.12	Nibajira intambara okuba be:sere okwikirisya kwebwe okwo kwamba. 
1TI.5.13	Rindi abe:igira okurengaara, nibeindainda mu misi. Batakurengaara era, nawe ababa barongoji na banu abe:tu:ra mu bya bandi, niba:ika binu bite:ire. 
1TI.5.14	Kwenikora ninenda banu bacari bato:to batwarwega, be:burega aba:na, batungega jinyumba, basige kuyana omuremo omwanya gwo kugombana. 
1TI.5.15	Okuba abandi bario woryanu banu baindukire okuru:ba Syetani. 
1TI.5.16	Omu:nu wo:ne unu ke:kirisya akaba na batumba, abasakirega, ikanisa isige kusitoerwa, korereki isakirega abatumba cimwi cimwi.
1TI.5.17	Abakaruka banu abatunga kisi, be:ire okuyanwa ecibaro kwiya kabiri, okukira muno ni banu abakome:ra mu kusimura na mu kwiigisya. 
1TI.5.18	Okuba binu byandikirwe ebyaika ati,
1TI.5.18	Utaboyaga munwa iŋa inu eitajirira ni:ura oburo.
1TI.5.18	Na rindi ati,
1TI.5.18	Unu kakora omurimu e:ire omuyero gwae.
1TI.5.19	Omukaruka akabu:rwa, ute:kirisyaga, tari ba:iki bario babiri amwi basatu. 
1TI.5.20	Banu abanyamura, ubagonye imbere ya bo:ne, korereki abandi bo:bayega. 
1TI.5.21	Enikukomeresya imbere ya Nyamuanga, na imbere ya Yesu Kristo, na imbere ya bamaraika abasorwa, ati, ukorega kutiyo, wasiga kuba na soro:re, amwi utakwitiriranya mu musango gwone. 
1TI.5.22	Utanguirisyaga kuterako mu:nu wo:ne amaboko, amwi utasangira mu bibi:bi bya bandi. Wirinde ubega mweru. 
1TI.5.23	Siga kunywa manji genyere, nawe nunyweko amanji ge mijabibu mato:to kurwa inda yao, na kurwo burwae bunu ourwaraga kwiya ka:fu. 
1TI.5.24	Ebibi:bi bya ba:nu abandi ebiboneka, nibitangatira okuramurwa. Nawe ebya bandi ebibaru:ba inyuma. 
1TI.5.25	Nikwo kutyo ebikorwa bye kisi ebya bandi ebiboneka abweru, na binu bitari kutyo bitakutura kubiswa.
1TI.6.1	Banu baboyerwe ingurwema yo bugaya babarega be:sebugenyi ne cibaro co:ne, korereki risi:na rya Nyamuanga risige kufumwa no kwiigisya kweswe kusige kufumwa. 
1TI.6.2	Banu bari na be:sebugenyi banu abe:kirisya, basiga kubagaya, okuba ni ba:na ba:su. Nawe akiri babakorerega okuba banu ababona amabona mu mirimu je kisi, nibo abe:kirisya na bendwa. Wiigisyega ebyo no kukomeresya. 
1TI.6.3	Omu:nu wo:ne ake:igisya kundi, amwi akarema okwikirisya emisango jinu ji:mire, nijo eja Ratabugenyi Yesu Kristo, ne jo kwiigisya kunu kwiire oku:baya Nyamuanga. 
1TI.6.4	Oyo ke:ku:ya, nawe atana cinu asombo:keywe, nawe ni murwae wa mamba no kubambasyanya kwe misango, munu oruso:ka orwiso, no kuyomba, no kufuma, no kubarikisya kubi:bi mu mutima, 
1TI.6.5	no kukarasyanya kwa ba:nu baranyamukire obwenge, banu balaso:sibweko ebye cimari, nibe:ganirisya ati oku:baya Nyamuanga ni kuboneramo muri:ro. 
1TI.6.6	Nawe oku:baya Nyamuanga aamwi no kwiywa ni muri:ro mwafu. 
1TI.6.7	Okuba citare:tere ci:nu mu:si, amwi citakutura kuso:kamo na ci:nu. 
1TI.6.8	Nawe cikaba ne biryo ne bifwaro, ebyo bicimarega. 
1TI.6.9	Nawe banu abenda okuni:ba abagwa mu kusakwa na mu muye:to, na mu kurigira okwafu okwo bumu:mu na kunu okunyamura. Okurigira okwo okutubisya aba:nu mu kusimagira no kubura. 
1TI.6.10	Okuba okwenda jimpirya niryo risina rye bibi:bi byone, jinu abandi abe:sigombera, nibayabibwa okuso:ka mu kwikirisya, nibe:soma kata no busurumbae bwafu.
1TI.6.11	Nawe awe, omu:nu wa Nyamuanga, wiruke ebyo, mubega oburenge:resi, no bweru, no kwikirisya, no kwenda, no kwigumirisya, no bwororo. 
1TI.6.12	Rwanaga oburemo bwe kisi obwo kwikirisya. Ugwate obuanga bwa kajanende bunu wabirikiriywe, nutogora okutogora kwe kisi imbere ya banu bariga nibarora bari ba:fu. 
1TI.6.13	Enikukomeresya imbere ya Nyamuanga unu kayana byone obuanga, na imbere ya Kristo Yesu unu a:ikire okwaika kwe kisi imbere ya Pontio Pilato, ati, 
1TI.6.14	Ugumyega eciragiro cinu, utariko ebara amwi esoro, kukinga ku kuboneka kwa Ratabugenyi Yesu Kristo, 
1TI.6.15	kunu aryeresya mu mwanya gwakwo, niwe owo buinga enyere:ra, unu kakuibwa, niwe Mukama wa bakama no Mukuru wa bakuru, 
1TI.6.16	Unu ari no butafwa enyere:ra, e:kae mu bweru bunu butakufugerwako, unu atario mu:nu unu aramubwene, amwi atario unu katura okumurora. Niwe ayabwega rikusyo na managa kajanende. Amina.
1TI.6.17	Ukomeresyega abani:bi ba mu magoro ganu ati, basigega kwikuya, amwi kwiikanya obuni:bi bunu butari bwo kwikara, nawe be:ikanyega Nyamuanga unu kaciyanaga bi:nu byone mu bwira, korereki cibikondererwega. 
1TI.6.18	Bakorega ebye kisi, babega bani:bi mu bikorwa byo bwana, babega bangu kugaba, no kusangira ebi:nu. 
1TI.6.19	Nikwo kutyo abe:bi:kira orufuka rwo bwana kurwa jisiku jinu ejenda oku:ja, bakorereki bagwate obuanga bwe cimari. 
1TI.6.20	Awe Timoteo, yama cinu wabi:kisibwe, wikenge okuromaroma kwa kutyo era kunu kutakwiya mu kwikirisya. Wikenge okurwana kwo bwenge, bunu obutogwa kutyo mu rurimi. 
1TI.6.21	Obwenge obwo abandi wejire babwikirisya, nibayaba mu kwikirisya. Ecigongo cibega nemwe.
2TI.1.1	Anye Paulo, intumwa ya Yesu Kristo kurwo kwenda kwa Nyamuanga, rwo murago gwo buanga bunu buri mu Kristo Yesu kutyo guri, 
2TI.1.2	Ku Timoteo, omwana wani omwendwa. Ecigongo no bwira no murembe bibe kwawe, binu ebiso:ka ku Nyamuanga Rata na ku Kristo Yesu Ratabugenyi. 
2TI.1.3	Enisi:ma Nyamuanga unu enikorera no mutima gwo bwana rwa basaja. Enikwicuka obuto:sa mu kusabwa kwani mu mwisi na mu ngeta, 
2TI.1.4	Ninkumbura okukurora, korereki ni:jure okukonderwa, okuba eni:cuka amasiga gao. 
2TI.1.5	Eni:cuka okwikirisya kunu kutana burigerige kunu kuri mwawe, kunu kwatangatire mu kaka wanyu Loisi, na mu nyokomwana Eunike, ka nimenyere kata ati kuri mwawe one.
2TI.1.6	Kwenikora ninkwicukya okukoraga eciyanwa ca Nyamuanga cinu ciri mwawe kurwo kuterwako amaboko gani. 
2TI.1.7	Okuba Nyamuanga ataciyanire mwoyo gwo bu:ba, nawe ogwa managa no gwo kwenda, no gwo kwibaririra. 
2TI.1.8	Mbe wasiga kwiswaraga okumwimako Ratabugenyi, nakabee ari anye omuboywa wae, nawe nya:sibwaga aamwi nanye kurwe Bigambo byo bwana, rwa managa ga Nyamuanga kutyo gari. 
2TI.1.9	Niwe acikisisye, nambirikira okubirikira okweru, tari rwe bikorwa byeswe kutyo biri, nawe acibirikiye kurwo kukararira kwae omwene na kurwe cigongo cae, cinu aciyanire mu Kristo Yesu, amagoro na magoro gacari kubao, 
2TI.1.10	nawe woryanu ecigongo eco cabu:risibwe mu kuboneka kwo Mukisya weswe Yesu Kristo, unu aso:sisyeo okufwa, naswerura obuanga no butafwa kurwe Bigambo byo bwana, 
2TI.1.11	binu natereyweo nibe musimusi, na intumwa no mwiigisya wabyo. 
2TI.1.12	Kwarikora ninya:si-bwa, nawe nitakwiswara, okuba nimenyere Unu ne:kirisisye, ni:menya kata ati, katura okurinda cinu namugwasisye, kukinga ku rusiki ruriya. 
2TI.1.13	Rumyaga eco kurorerako ece misango jinu ji:mire, jinu wongwaga kwanye, mu kwikirisya na mu kwenda kunu kuri mu Kristo Yesu. 
2TI.1.14	Eci:nu co bwana cinu wabi:kisibwe uca:mega mu Mwoyo Mweru unu e:kae mwiswe.
2TI.1.15	Umenyere ati, bo:ne banu bari mu Asia bansigire, kwabo nibo Figelo na Erimogene. 
2TI.1.16	Ratabugenyi afwire ecigongo inyumba ya Onesiforo okuba ara:fuŋa-misye, amwi atajiriraga swaro runyoro rwani. 
2TI.1.17	Nawe, anu ariga:ri Rumi, anyenjee managa ndijei nambona. 
2TI.1.18	Awe umenyere kisi rwa kutyo anfurubendee mu Efeso. Ratabugenyi amufwire cigongo ca Ratabugenyi ku rusiku ruriya.
2TI.2.1	Mbe awe, mwana wani, kome:raga mu cigongo cinu ciri mu Kristo Yesu. 
2TI.2.2	Binu wongwaga kwanye aamwi na banu bariga nibarora bari ba:fu, ejo ujibi:kisyega aba:nu banu abe:ikanyibwa, banu baritura okwiigisya na bandi one. 
2TI.2.3	Usangire mu nya:ko jani, rwo musirikare we kisi owa Yesu Kristo. 
2TI.2.4	Musirikare wo:ne unu kajo:rwana, atakwinyasya emirimu ejindi ejo buanga bunu, korereki akondisye unu amwandikire okuba musirikare. 
2TI.2.5	Omu:nu unu kaki:byanya mu bwenywa, atakuyabwa rutenga akaba ataki:byanyisye rwa kutyo buragiriywe. 
2TI.2.6	Omurimi unu kanyaka kumwiire abe wo kwamba okugega amatwasyo. 
2TI.2.7	Iganirisyaga binu ena:ika, okuba Ratabugenyi arakuyanaga okusombo:kerwa mu byone. 
2TI.2.8	Icuka Yesu Kristo, unu asu:kire mu bafu:ye, owa mu rwiburo rwa Daudi, rwe Bigambo byani ebyo bwana kutyo ebyaika. 
2TI.2.9	Nibyo Ebigambo binu eninya:kira okukinga mu buboywa, rwo munyamusi. Nawe omusango gwa Nyamuanga gutakuboywa. 
2TI.2.10	Kwenikora ninigumirisya byone kurwa basorwa, korereki abene one babone omweruro gunu guri mu Kristo Yesu aamwi na rikusyo rya kajanende. 
2TI.2.11	Omusango gunu ni mwiikanyibwa ati, Araba cafu:ye aamwi nage, mbe ciriba baanga aamwi nage. 
2TI.2.12	Cike:gumirisya, ciritunga aamwi nage. Cikamwiga:na, no Mwene arici:ga:na eswe. 
2TI.2.13	Cikaba citari be:ikanyibwa, Omwene kaba ari mwiikanyibwa:ra. Atakutura kwirema omwene.
2TI.2.14	Ube:cukyega ebyo, namukomeresya imbere ya Nyamuanga ati, basigega kubambasyanya emisango okuba kutakure:ta muri:ro, nawe okuyabya banu abongwa. 
2TI.2.15	Ikome:sya okwiyeresya ku Nyamuanga ati, uri mukosi unu wikirisibwe, ka unu utakwiswara, unu kakorera bwima omusango gwe cimari. 
2TI.2.16	Nawe wikengega emisango ja kutyo era jinu jite:ire okuba ejongesya obunyamusi. 
2TI.2.17	No musango gwebwe guraryaga rwa riko:koro, kwabo nibo Umenayo na Fileto, 
2TI.2.18	banu bayabire mu bye cimari, niba:ika ati, okusu:ka kwa bafu:ye kurabeeo, nibacu:sya okwikirisya kwa bandi. 
2TI.2.19	Nawe omusingi gwa Nyamuanga guri ao gurumire, guriko ecibarikisyo cinu ati, Ratabugenyi amenyere abae, na rindi ati, Unu wo:ne katogora risi:na rya Ratabugenyi, asige byo burangirangi.
2TI.2.20	Nawe mu nyumba inene bitakubamo bi:nu bya jaabu na mpirya era, nawe ne bya mati ne bya rimoga. Ebindi ni bye cibaro, ne bindi bitari bya cibaro. 
2TI.2.21	Mbe, omu:nu ake:cumako ebyo, arabaga ci:nu ce cibaro, cinu ce:sibwe, na cinu ci:ire omwenenyumba okukoreraga, cinu cicumacumiywe omurimu gwone ogwo bwana. 
2TI.2.22	Nawe irukaga inamba yo bumura, mubega ebyo burenge:resi, no kwikirisya, no kwenda, no murembe, aamwi na banu abamusabwa Ratabugenyi no mwoyo gunu gwerere. 
2TI.2.23	Nawe usigega jimamba jo bumu:mu no butamenya, okuba umenyere ati, eji:bura inyombo. 
2TI.2.24	Nawe omugaya wa Ratabugenyi ate:ire kuyomba, nawe abega nfura ku bo:ne, na unu katura okwiigisya, no mwigumirisya. 
2TI.2.25	Atongerega mu bufura banu abayajana, e:fura amwi Nyamuanga aribayana okuta, bamenyegesye ebye cimari, 
2TI.2.26	bakabaruke okuso:ka mu muye:to gwa Syetani, oyo abagwasisye korereki bakore binu kenda.
2TI.3.1	Mbe umenye ati, mu siku ja ku bute:ro jiriba siku ja nya:ko. 
2TI.3.2	Okuba aba:nu baribaga nibeyenda abene, na banu abenda jimpirya, na banu abe:ku:ya, na be cigundu, na bafumi, banyato:robera be:busi bebwe, na banyatasi:ma, banu bate:rere, 
2TI.3.3	banyatenda ba:na be:ja:bo, banyataroma gumwi, ababeeresya, banyate: bamura, na baruru, banu batakwenda ebye kisi, 
2TI.3.4	Banu abaso:ka be:ja:bo mu ciwi, na ba kasinye, na banu abe:kuya, banu abenda orumura kukira Nyamuanga. 
2TI.3.5	Bari no rususo rwo kuramya Nyamuanga nawe nibarema amanaga gakwo. Ubeŋaŋe abo. 
2TI.3.6	Okuba kwabo nibo banu abe:ingisya mu nyumba, nibasa:kura abagasi abamu:mu banu basitoeywe ebibi:bi byafu, banu batungirwe inamba ya nyami nyafu. 
2TI.3.7	Abayenga nibe:igira kusiku, nawe barata:mi:bwe okukinga mu kusombo:kerwa kwe cimari. 
2TI.3.8	Rwa Yane na Yambure kutyo bayajene na Musa, na banu one nikwo kutyo abayajana ne bye cimari, ka banyamukire obwenge bwebwe, ni be:kote mu kwikirisya. 
2TI.3.9	Nawe bariyongesya okuja imbere okuba obumu:mu bwebwe buriboneka ku ba:nu bo:ne, rwa kutyo obwa bariya bwabonekere.
2TI.3.10	Nawe awe waru:bire kisikisi okwiigisya kwani, na jintungwa jani, no bukarae bwani, no kwikirisya kwani, no kwigumirisya kwani, no kwenda kwani, no kurindirira kwani, 
2TI.3.11	No kunya:sibwa kwani, no kunya:ka kwani, binu byambwene mu Antiokia, na mu Ekonio, na mu Lusitira, rwa kutyo nanya:sibwaga. Na Ratabugenyi amonyisye mu byone. 
2TI.3.12	Na bo:ne banu abenda okwikara be:ru mu Kristo Yesu baranya:sibwaga. 
2TI.3.13	Nawe aba:nu ababi:bi, na bo rurimi barisagirira okubi:ya, nibabebeya no kubebeibwa.
2TI.3.14	Nawe awe ubega mu binu weigisibwe, na mu binu wakomeresibwe, okuba umenyere banu bakwiigisisye. 
2TI.3.15	Okuso:ka ku buto:to bwao umenyere Binu Byandikirwe ebyeru, binu ebitura okukwengeya, kukinga mu mweruro kurwo kwikirisya kunu kuri mu Kristo Yesu. 
2TI.3.16	Binu Byandikirwe byone ni mwika gwa Nyamuanga, bi:ire kurwo kwiigisya, na kurwo kutongera, na kurwo kwimya, na kurwo kwengeya mu burenge:resi, 
2TI.3.17	Korereki omu:nu wa Nyamuanga aku:mire, abe na byone binu bi:ire ku murimu gwone ogwo bwana.
2TI.4.1	Enikukomeresya imbere ya Nyamuanga na Kristo Yesu, unu ariramura abaanga na bafu:ye, na kurwo kuboneka kwae no bukama bwae, ati, 
2TI.4.2	Simuraga omusango, ubega umaririye mu mwanya gunu gwiire na mu mwanya gunu gute:ire. Ganyaga, gonyaga, komeresyaga no kwigumirisya kwone no kwiigisya. 
2TI.4.3	Okuba omwanya guri:ja anu barirema okungwa okwikirisya kunu kwimire, nawe amatwi garibanyegera, barikofya abe:igisya ŋumo, rwa kutyo baririgira abene. 
2TI.4.4	Bariindura amatwi gebwe basige kungwa ebye cimari, nibaindukira ji:sumo jo rurimi. 
2TI.4.5	Nawe awe kengaga mu byone. Nya:kaga, ukorega omurimu gwo kusimuraga Ebigambo byo bwana, ku:misyaga okukora kwao.
2TI.4.6	Okuba obuanga bwani obwitururwa woryanu, no mwanya gwo kuta:tirwa kwani gwafugee. 
2TI.4.7	Ndarwanire oburemo bwo bwana, namarire okutangirana, ndarumisye okwikirisya. 
2TI.4.8	Cinu casigaeo, nibi:kiywe orutenga rwo burenge:resi, runu Ratabugenyi arinanira ku rusiku ruriya, niwe unu katema eci:na cirengere. Amwi atari anye era, nawe aribayana bo:ne banu abenda okuboneka kwae. 
2TI.4.9	Wikome:sye oku:ja kwanye bwangu. 
2TI.4.10	Okuba Dema ansigire, nenda ebya mu ca:ro cinu, nagenda Tesalonika. Kireseke nagenda Galatia, Tito nagenda Dalimatia. 
2TI.4.11	Luka niwe cinage enyere:ra. Gega Mariko, u:je aamwi nage, okuba kansakira mu mirimu. 
2TI.4.12	Nawe Tukiko namutumire Efeso. 
2TI.4.13	Rigoti rinu nasigire Tiroa ewa Karipo, ariba waja, u:je naryo, ne bitabo one, nawe kukirao ure:te ebitabo bya jinjai. 
2TI.4.14	Alekisanda omuyesi we bikomo ankorere kubi:bi muno. Ratabugenyi arimuriya rwe bikorwa byae kutyo biri. 
2TI.4.15	Awe one umwikengega oyo, okuba aremere emisango jeswe muno muno. 
2TI.4.16	Mu kuromanwa kwani okwo kwamba ariga atario mu:nu unu anyimireko, nawe bo:ne bamoeko. Enisabwa basige kubarirwa cikayo. 
2TI.4.17	Nawe Ratabugenyi e:mereguyu aamwi nanye, nantamo amanaga, korereki niku:misye binu nariga ninsimura, na ba:maanga bo:ne korereki bongwe, naonyibwe mu kanwa ka i:ntare. 
2TI.4.18	Ratabugenyi aramonyaga mu cikorwa co:ne cibi:bi, ka arandindaga okukinga mu bukama bwae obwa mu rwire. Akusibwega kajanende na kajanende. Amina. 
2TI.4.19	Ke:sya Pirisika na Akula, na ba inyumba ya Onesiforo. 
2TI.4.20	Erasito asigae Korinto, nawe Tirofimo namusigire Mileto arwae. 
2TI.4.21	Wikome:sye oku:ja ji:siku ja imbeo jicari ku:ja. Euburo kakuke:sya, aamwi na Pudente na Lino, na Kilaudia, na ba:su bo:ne. 
2TI.4.22	Ratabugenyi abega no mwoyo gwao. Ecigongo cibega nemwe.
TIT.1.1	Anye Paulo, omugaya wa Nyamuanga na intumwa ya Yesu Kristo, kurwo kwikirisya kwa basorwa ba Nyamuanga, bamenye ebye cimari binu bi:ire oburenge:resi. 
TIT.1.2	Mu kwiikanya kwo buanga bwa kajanende, bunu Nyamuanga aragire anu amagoro ga kajanende gacari kubao, ka niwe atakutura kubebeya. 
TIT.1.3	Nawe e:resisye omusango gwae mu mwanya gwae mu busimusi bunu nabi:kisi:bwe anye, rwa kutyo Nyamuanga Omukisya weswe aragiriye. 
TIT.1.4	Ku Tito, omwana wani kata mu kwikirisya kweswe bo:ne. Ecigongo no murembe bibega kwawe, binu ebiso:ka ku Nyamuanga Rata na ku Kristo Yesu Mukisya weswe.
TIT.1.5	Kwonakorere ninkusiga mu Kerete, ukorereki ucumega binu byasigariye, utega abakaruka mu misi jo:ne, rwanye kutyo nakuragiriye. 
TIT.1.6	Omu:nu wo:ne akaba atariko esoro, omurume wo mugasi umwi, ari na ba:na banu abe:kirisya, banu batakubu:rwa ati ni bamagwemagwe amwi banyato:roba. 
TIT.1.7	Okuba omukaruka kumwiire kuba atariko esoro, okuba ni mubi:ki wa Nyamuanga. Abe mu:nu atari mukome:e, atari we:sungu, atari mukorwa, atari mubumi, atakurigira mabona. 
TIT.1.8	Nawe abega mukumi wa bagenyi, unu kenda ebire:si, unu ke:baririra, no murenge:resi, no mweru, na mwirindi. 
TIT.1.9	Abe unu karumya omusango mwiikanyibwa rwa kutyo e:igisibwe, korereki aturega okukomeresya mu kwiigisya kunu kwimire, no kubaiga aba jimamba.
TIT.1.10	Okuba bario ba:fu banyato:roba, banu aba:ika ebya kutyo era, banu ababebeya, mwabo ba:fu ni bo rutendo. 
TIT.1.11	Abo be:ire okusibwa eminwa, okuba abo nibo abafumbika misi mikobe, nibe:igisya binu bitabe:ire, kurwa mabona go burigerige. 
TIT.1.12	Omuragi umwi webwe abe:ne a:ikire ati, Abakerete ababeya kusiku, ni ntyanyi mbi:bi na baru:ru barenga. 
TIT.1.13	Okwaika okwo ni kwa cimari. Nikwo urakoraga nubagonya no bururu, korereki barenge:rere mu kwikirisya. 
TIT.1.14	Basige kutegeresya sumo je Ciyaudi ne biragiro bya ba:nu banu abafutatira ebye cimari. 
TIT.1.15	Ku banu be:rere, byone ni byeru, nawe citario ci:nu ce:ru ku bajabi na banyate:kirisya. Okwiganirisya kwebwe ne mitima jebwe jijabiae. 
TIT.1.16	Aba:ika ati, cimenyere Nyamuanga, nawe abamwiga:na mu bikorwa byebwe. Abo abafururusya, ni banyatongwa, ka bate:ire mu bikorwa byone ebyo bwana.
TIT.2.1	Nawe awe, yaikaga binu bi:ire okwiigisya kunu kwimire. 
TIT.2.2	Abakaruka abakuru basige kukorwa, barimo ecibaro, nibe:baririra be:ihire mu kwikirisya, na mu kwenda na mu kwigumirisya. 
TIT.2.3	Na bakwekuru nikwo kutyo one, baribatega rwa kutyo kwiire abe:ru, batari babeeresya, amwi batatungirwe bwarwa bwafu, nawe abe:igisya binu birengere. 
TIT.2.4	Korereki be:igisye abagasi abato:to ati, bendega abarume bebwe no kwendaga aba:na bebwe, 
TIT.2.5	babe bo kwibaririra, na be:tongee, bakorega emirimu mu misi jebwe, babe bafura, bo:roberega abarume bebwe korereki omusango gwa Nyamuanga gusigega kufumwa. 
TIT.2.6	Na banu bacari kwikura one nikwo kutyo ubabwirega okwibaririra. 
TIT.2.7	Mu byone wiyeresyega rwe cirorero ce bikorwa byo bwana. Niwiyeresyega okuba wo bwima mu kwiigisya, na we cibaro. 
TIT.2.8	Ube wo kwaika bwima, kunu batakutura kubonamo cikayo, korereki unu atakwimireko e:sware, atana cibi:bi ca kukwaikako. 
TIT.2.9	Abagaya bo:roberega be:sebugenyi, babakondisyega, kutoŋana uri. 
TIT.2.10	Basigega kwiba, nawe be:resyega okwiikanyibwa kwone kwo bwana, korereki bakondyega okwiigisya kwa Nyamuanga Omukisya weswe mu byone.
TIT.2.11	Okuba ecigongo ca Nyamuanga cabonekere, cinu ecire:tera ba:nu bo:ne omweruro. 
TIT.2.12	Ecici:igisya okurema obunyamusi na marigire ge ca:ro, korereki cibega ci:baririye mu magoro ga wori mu burenge:resi na mu kuru:baga Nyamuanga. 
TIT.2.13	Nicirindirira okwiikanya kwa ribando, nikwo okuboneka kwa Nyamuanga omukuru no Mukisya weswe Yesu Kristo mwikusyo ryae. 
TIT.2.14	Oyo niwe e:teeyo kurweswe, korereki acicungure mu bumaya bwone, e:cumire aba:nu babe bae cimari, banu bakome:ree ebikorwa bye kisi. 
TIT.2.15	Yaika ebyo, ukomeresyega, no kugonya na managa go:ne. Mu:nu wo:ne asigega kukugaya.
TIT.3.1	Ube:cukyega okworoberaga abatungi na bakuru no kubongwa, bamaririrega okukora omurimu gwone ogwo bwana. 
TIT.3.2	Basigega kufuma mu:nu wo:ne, na kuyomba uri, babega bo:roro, be:resyega obufura bwone ku ba:nu bo:ne. 
TIT.3.3	Okuba eswe one kara cariga ciri batamutamu na banyantongwa, na barubebeibwa, nicikorera marigire no rumura rundi na rundi, cariga bo rwango na bo rwiso, na bo busoko, nicitamanganwa. 
TIT.3.4	Nawe obufura bwa Nyamuanga Omukisya weswe no kwenda kwae ku ba:nu, wejire byaboneka, 
TIT.3.5	Nacionya, tari kurwe bikorwa byo burenge:resi binu cakorere eswe, nawe nacionya kurwe cigongo cae, kurwo kwosibwa kwo kwiburwa kwa kabiri, no kukorwa baya:ya no Mwoyo Mweru, 
TIT.3.6	kunu aci:tururiyeko bwafu, kubwa Yesu Kristo Mukisya weswe, 
TIT.3.7	korereki cibarirwe oburenge:resi kurwe cigongo cae, cibe bari bo mwandu mu kwiikanya kwo buanga bwa kajanende. 
TIT.3.8	Omusango gunu ni mwiikanyibwa. Enenda awe ukome:sye kata ebigambo binu ati, banu abe:kirisya Nyamuanga bakabuke okukome:ra mu bikorwa byo bwana. Ebyo ni bya kisi ka birengere aba:nu. 
TIT.3.9	Nawe wikengega jimamba jo butamutamu, ne bitabo byo kwiburwa, na inyombo, no kubambasyanya ebye biragiro, okuba ebyo bitana rinu ci:ire ka ni bya kutyo era. 
TIT.3.10	Omu:nu unu e:kotere, ukamara okumubwira orwo kwamba no rwa kabiri, umureme. 
TIT.3.11	Umenye ati, omu:nu unu ari kutyo ayabibwe, ka anyamuye, ne:temera omwene eci:na.
TIT.3.12	Ariba natuma Aritema kwawe, amwi Tukiko, wikome:sye oku:ja kwanye mu Nikopoli, okuba nendere okumarire:yo ji:siku ja imbeo. 
TIT.3.13	Ikome:sya okusakwa Jena, nyabiragiro, aamwi na Apolo, mu rugendo rwebwe, basige kuburwa ci:nu. 
TIT.3.14	Abeswe be:igire okwikomesya mu bikorwa byo bwana korereki basakire mu bukene, basige kuburwa amatwasyo. 
TIT.3.15	Bo:ne banu bari aamwi nanye ababake:sya. Uke:sye banu abacenda eswe mu kwikirisya. Ecigongo cibega nemwe bo:ne.
PHM.1.1	Anye Paulo, omuboywa wa Kristo Yesu, aamwi na Timoteo owasu, ku Filemoni, omwendwa no mukosi we:ja:su, 
PHM.1.2	amwi na Apofia omusubati, na Arikipo omusirikare we:ja:su, na ba ikanisa inu iri mu nyumba yao. 
PHM.1.3	Ecigongo no murembe bibega kwimwe, binu ebiso:ka ku Nyamuanga Rata na ku Ratabugenyi Yesu Kristo.
PHM.1.4	Enisi:ma Nyamuanga wani kusiku, ninkwaika mu kusabwa kwani, 
PHM.1.5	Okuba nonguywe okwenda kwao, no kwikirisya kunu unakwao ku Ratabugenyi Yesu na ku be:ru bo:ne. 
PHM.1.6	Enisabwa ati, okusangira kwo kwikirisya kwao kukorega omurimu mu kumenya omusango gwone ogwo bwana gunu guri mwiswe kurwa Kristo. 
PHM.1.7	Okuba natendeywe muno no kusi:ri:sibwa kurwo kwenda kwao, mwana wa:su, okuba urafuŋamisye emyoyo ja be:ru.
PHM.1.8	Mbe, nakabee ndi no buba:si bwafu mu Kristo bwo kukuragirira binu bi:ire, 
PHM.1.9	nawe enikuremberesya:ra kurwo kwenda, okuba ndi Paulo omukaruka omukuru, na ka wori ndi muboywa wa Kristo Yesu. 
PHM.1.10	Enikuremberesya kurwo mwana wani unu ne:buriye mu buboywa bwani, niwe Onesimo. 
PHM.1.11	Ariga atakukujuna, nawe woryanu kacijuna awe nanye. 
PHM.1.12	Enimusubya kwawe, oyo niwe omwoyo gwani. 
PHM.1.13	Unu anye nari nendere okuba nage anu, korereki a:furubenderega anye mu mwanya gwao mu buboywa bwe Bigambo byo bwana. 
PHM.1.14	Nawe nitakwenda kukora musango ke:nu nitamenyere kwiganirisya kwao, obufura bwao bwasiga kuba mu kusinyirisibwa, nawe mu kwenda. 
PHM.1.15	Okuba amwi nikwo akorere nakuso:kako omwanya, korereki ubega nage kajanende 
PHM.1.16	Atacari mugaya rindi, nawe kukira omugaya, abee mwana wa:su omwendwa mu mubiri na mu Ratabugenyi, okukira muno kwanye, nawe kwawe kukirao muno. 
PHM.1.17	Mbe, araba oumbara ati ndi we:ja:nyu, umuramire oyo rwanye omwene. 
PHM.1.18	Nawe araba akunyamuriye amwi oumutonga ci:nu, eco nucimbarire anye. 
PHM.1.19	Anye Paulo nandika eco no kuboko kwani, anye omwene ndiriya, nawe nitakukutonga ribanja ryao kwanye, niryo awe omwene. 
PHM.1.20	Mbe, mwana wa:su, nibone amabona kwawe mu Ratabugenyi, unsi:ri:sye omwoyo gwani mu Kristo.
PHM.1.21	Nakwandikira okuba eniikanya obwororo bwao, okuba nimenyere ati, urikora binu ena:ika no kukirao. 
PHM.1.22	Nawe ka rindi uncumacumire awo kusumbira, okuba eniikanya ati ndisubibwa kwimwe kurwo kusabwa kwemwe. 
PHM.1.23	Epafura kakuke:sya, niwe omuboywa we:ja:su mu Kristo Yesu. 
PHM.1.24	Na Mariko, na Arisitariko, na Dema, na Luka ababake:sya, nibo abakosi be:ja:su. 
PHM.1.25	Ecigongo ca Ratabugenyi Yesu Kristo cibega ne myoyo jemwe.
HEB.1.1	Nyamuanga unu kara a:ikiriraga mu migabo myafu na mu nyami nyafu ku basaja mu baragi, 
HEB.1.2	Niwe mu siku jinu eja ku bute:ro a:ikiye neswe mu Mwana, unu ateeo kuba muri wo mwandu owa byone, mu:yo nimwo akoree ebyaro. 
HEB.1.3	Oyo niwe okuse:ka:na kwa rikusyo ryae, no rususo rwae kata kutyo ari, na ka niwe agumisye ebi:nu byone no musango gwo buinga bwae. Oyo wejire amara okukora eco kwesya ebibi:bi, nenyanja ku kuboko kwe buryo okwa Nyabuinga mu rwire.
HEB.1.4	Naba akirire ba:naraika obure:si, okuba ari:ye omwandu ri:sina rye kisi kukira abo. 
HEB.1.5	?Okuba ku ba:naraika niga unu arabwiriywe ati,
HEB.1.5	Awe uri Mwana wani
HEB.1.5	Rero anye nakwibura?
HEB.1.5	Na rindi ati,
HEB.1.5	?Anye ndabaga Esemwene,
HEB.1.5	No mwene arabaga Mwana wani?
HEB.1.6	Na rindi anu kare:ta owo bubere mu:si, ka:ika ati,
HEB.1.6	Bamaraika borne aba Nyamuanga bamuramyega.
HEB.1.7	Ku bya ba:naraika ka:ika ati,
HEB.1.7	Oyo kakora ba:naraika bae miyaga, na bafurubendi bae kabakora mbesi ja muriro.
HEB.1.8	Nawe nabwira Omwana ati,
HEB.1.8	Awe Nyamuanga, ecitebe cao ca iŋoma ni ca kajanende.
HEB.1.8	Isimbo yo bukama bwao ni simbo yo burenge:esi.
HEB.1.9	Wendere oburengeresi nutamanganwa no burangirangi,
HEB.1.9	Nyamuanga, niwe Nyamuanga wao kwakorere nakwitirira amafuta go kukonderwa kukira abe:ja:nyu.
HEB.1.10	Rindi na:ika ati,
HEB.1.10	Awe Ratabugenyi, ku bwambiro wateeo musingi gwe caro,
HEB.1.10	No rwire ni mirimu ja maboko gao.
HEB.1.11	Ebyo biriwao, nawe awe uri:kara. Nebyo byone birikokora rwe cifwaro,
HEB.1.12	Ka uribisinga rwo mugutu nibiindurwa rwe cifwaro,
HEB.1.12	Nawe awe ouba mbwobwo mbwobwo,
HEB.1.12	Ne myaka jao jitariwao.
HEB.1.13	?Nawe arabwiriye maraika ki ati,
HEB.1.13	Inyanja ku kuboko kwani okwe buryo,
HEB.1.13	Kukinga runu ndikora abaremo bao
HEB.1.13	Kuba rwe citebe ce bigere byao?
HEB.1.14	?Abo bo:ne tari nijo emyoyo jinu ejifurubenda, nijitumwa okufurubendera banu abenda oku:ja okurya omwandu gwo mweruro?
HEB.2.1	Nikwo kutyo kuci:ire eswe okwikomeresya kata jinu conguywe, casiga kwifura niciyeywa okubiso:kamo. 
HEB.2.2	?Okuba omusango ogwo gwaikirwe na ba:naraika araba gwariga gurumire, na buri cikayo no butongwa byabwene intambara inu i:mire, 
HEB.2.3	mbe eswe ciriona kutiki cike:seranya omweruro munene rwa gunu? Nigwo gunu Ratabugenyi atangatire okwaika, nigurumibwa kwiswe na banu bonguywe. 
HEB.2.4	Nyamuanga omwene na:ika aamwi nabo mu bibarikisyo na mu biruguro na mu bya managa bindi na bindi, na mu biyanwa byo Mwoyo Mweru, rwa kutyo endaga omwene.
HEB.2.5	Okuba atatungisye ba:naraika i:si inu eyenda oku:ja, inu eca:ikako, 
HEB.2.6	Nawe omu:nu oumwi a:ikire arebe, na:ika ati,
HEB.2.6	?Omu:nu ni ci:nu ki korereki umwicuke?
HEB.2.6	?No mwana wo mu:nu ni ci:nu ki korereki umukararwe?
HEB.2.7	Wamukorere arebereo kuto:to ku ba:naraika,
HEB.2.7	Numufwafya orutenga rwa rikusyo ne cibaro,
HEB.2.7	Numutungya ku mirimu ja maboko gao,
HEB.2.8	Nuta ebi:nu byone emwaro ye bigere byae.
HEB.2.8	Kwo kutu:ra ebi:nu byone emwaro yae, atasagisye ci:nu co:ne cinu atatee emwaro yae. Nawe woryanu cicari kurora ebi:nu byone nibiru:rwa emwaro yae. 
HEB.2.9	Nawe ecirore:rera Yesu oyo akorerwe are:bereo kuto:to ku ba:naraika kurwa jinyako jo kufwa, nafwafibwa orutenga rwa rikusyo ne cibaro, korereki arabe orufu kurwa ba:nu bo:ne, kurwe cigongo ca Nyamuanga.
HEB.2.10	Okuba kwariga kumwiire Oyo akorere bi:nu byone na ka biriwo kubwae, ejire enda okure:ta aba:na ba:fu mwikusyo, kwariga kumwiire okuku:misya Omukuru wo mweruro gwebwe mu kunya:sibwa. 
HEB.2.11	Okuba unu ke:sya na banu abesibwa ni ba umwi bo:ne. Kwakorere narema okujira jiswaro okubatogaga aba:na ba:bo, 
HEB.2.12	na:ika ati,
HEB.2.12	Ndibabwira aba:na ba:su risi:na ryao,
HEB.2.12	Ndikwimbira aagati yo kwikofyanya.
HEB.2.13	Na rindi na:ika ati,
HEB.2.13	Anye ndamwiikanyaga Oyo.
HEB.2.13	Na rindi ati,
HEB.2.13	Rora, anye na ba:na banu Nyamuanga anae.
HEB.2.14	Mbe okuba aba:na basangiye amanyinga no mubiri, no Mwene one nyaburiko asangiye ebyo, korereki mu njira yo kufwa asimagisye oyo ariga:ri na managa go kufwa, niwe Syetani, 
HEB.2.15	korereki abasurumure bo:ne banu bariga mu bugaya kurwo ku:baya orufu, siku jo:ne jo buanga bwebwe. 
HEB.2.16	Okuba ni cimari atagegere rususo rwa ba:naraika, nawe naba mu rwiburo rwa Iburaimu. 
HEB.2.17	Kwakorere nikumwiya okususanyibwa na ba:na ba:bo mu byone, korereki abega Mugabisi Mukuru owe cigongo no mwiikanyibwa mu bya Nyamuanga, korereki akore eco:go ce bibi:bi bya ba:nu. 
HEB.2.18	Omwene katura okusakira banu abasakwa, okuba ariga nanyasibwa no kusakwa omwene.
HEB.3.1	Mbe ba:na ba:su abe:ru, banu musangiye okubirikirwa kwa mu rwire, mwiganirisyega Yesu, unu ari Intumwa no Mugabisi Omukuru owe bigambo binu eci:kirisya. 
HEB.3.2	Oyo ariga:ri mwiikanyibwa ku Unu amusorere, rwa Musa kutyo ariga:ri mwiikanyibwa mu nyumba yo:ne ya Nyamuanga. 
HEB.3.3	Okuba Oyo abariywe ati e:ire rikusyo kukira erya Musa, rwa kutyo unu kombaka inyumba kaba na rikusyo kukira erya inyumba. 
HEB.3.4	Okuba inyumba yo:ne iri na unu ayumbakire, nawe Unu ombakire byone ni Nyamuanga. 
HEB.3.5	Ni cimari Musa ariga:ri mwiikanyibwa mu nyumba yae yo:ne rwo mukosi, abe rusingiro ku binu byariga nibyenda okwaikwa. 
HEB.3.6	Nawe Kristo abee mwiikanyibwa mu nyumba yabo rwo Mwana, neswe ciri nyumba eyo, cikaba cirumisye obuba:si bweswe, no kwiku:ya kwo kwiikanya kweswe kukinga ku bute:ro.
HEB.3.7	Mbe, rwo Mwoyo Mweru kutyo ka:ika ati,
HEB.3.7	Rero mukongwa oburaka bwae,
HEB.3.8	Mwasiga kukome:sya emitima jemwe,
HEB.3.8	Rwa mu mwanya gwa risungu,
HEB.3.8	Rwa mu rusiku rwo kusakwa mwibara.
HEB.3.9	Anu basaja wanyu bansakaga, nibandegeja,
HEB.3.9	Nibaroraga ebikorwa byani myaka makumi gana.
HEB.3.10	Kwonakorere nimbiirirwa riimbo eryo,
HEB.3.10	Ninauka ati, Abayaba kusiku mu mitima jebwe,
HEB.3.10	Ka batamenyere jinjira jani.
HEB.3.11	Rwa kutyo naraiye mwisungu ryani ati,
HEB.3.11	Bataringira mu kufukama kwani.
HEB.3.12	Mwirinde, ba:na ba:su. Mu munu wo:ne mwimwe gwasiga kubao omutima omubi:bi ogwo bute:kirisya, ogwo kuso:ka ku Nyamuanga omuanga. 
HEB.3.13	Nawe mukomeresyanyega kusiku:siku, anu omwanya gucariwo gunu ogutogwa ati, rero, korereki munu wo:ne kwimwe asige kukome:sibwa no bubebeya bwe bibi:bi. 
HEB.3.14	Okuba cirabee banu asangiye mu Kristo, cikaba cirumisye okwiikanya kweswe kwo kwamba kukinga ku bute:ro.
HEB.3.15	Anu a:ikire ati,
HEB.3.15	Rero mukongwa oburaka bwae,
HEB.3.15	Mwasiga kukome:sya emitima jemwe
HEB.3.15	Rwa mu mwanya gwa risungu.
HEB.3.16	?Mbe ni baga banu wejire bongwa nibamujisya risungu? ?Batari bo:ne banu baso:kere mu Misiri kubwa Musa? 
HEB.3.17	?Ka ni baga banu ajiriye risungu myaka makumi gana? ?Tari nibo banu banyamuye, ne bitundu byebwe nibigwa mwibara? 
HEB.3.18	?Ka ni baga banu e:raisisisye obutengira mu kufukama kwae? ?Tari nibo banu bato:robere? 
HEB.3.19	Mbe, ecirora ati bata:urire kwingira okuba baremere okwikirisya.
HEB.4.1	Mbe eswe, nakabee gucasigae omurago gwo kwingira mu kufukama kwae, cu:baega mu:nu wo:ne kwimwe asiga kuboneka uti agurebereko. 
HEB.4.2	Okuba eswe one casimuriywe Ebigambo byo bwana, rwa bene, nawe omusango gunu bonguywe gutabare:tee muri:ro, okuba gutasasikene no kwikirisya mu banu bonguywe. 
HEB.4.3	Okuba eswe banu ce:kirisisye ecingira mu kufukama okwo, rwa kutyo a:ikire ati,
HEB.4.3	Rwa kutyo naraiye mwisungu ryani,
HEB.4.3	Bataringira mu kufuŋama kwani,
HEB.4.3	nakabee aramarire emirimu jae kuso:kerera anu i:si yamogerwe. 
HEB.4.4	Okuba a:ikire arebe ku rusiku rwa kata:nu na kabiri ati,
HEB.4.4	Ku rusiku rwa kata:nu na kabiri, Nyamuanga ne:sya omwoyo mu mirimu jae jo:ne.
HEB.4.5	Na andi na:ika ati,
HEB.4.5	Abo bataringira mu kufuŋama kwani.
HEB.4.6	Mbe okuba omusango gunu gusigaeyo ati, abandi abengiramo, na banu bambire okubwirwa ebigambo byo bwana nibarema okwingira kurwo butongwa, 
HEB.4.7	Mbe na:ura orusiku orurebe, wejire omwanya mure:ra gwatura, na:ika mu Daudi ati, Rero, rwa kutyo a:ikire kara, ati,
HEB.4.7	Rero mukongwa oburaka bwae
HEB.4.7	Mwasiga kukome:sya emitima jemwe.
HEB.4.8	Okuba, aja Yosua abafuŋamya, atakasubire kwaika rusiku rundi. 
HEB.4.9	Mbe casigaeo ecifuŋamo ca isabato ku ba:nu ba Nyamuanga. 
HEB.4.10	Okuba unu engiye mu kufuŋama kwae, niwe afuŋamire mu mirimu jae, rwa Nyamuanga kutyo afuŋamire mu jae.
HEB.4.11	Mbe cikome:rega okwingira mu kufuŋama okwo, omu:nu wo:ne asiga kugwa mu butongwa bweja:bo obwo. 
HEB.4.12	Okuba omusango gwa Nyamuanga ni muanga, na ka guri na managa, guri no bu:gi kukira ecimari ca mo:gi agabiri, ogusoma ndijei nigwaura obuanga no mwoyo, ne byungo no musono:koro, ka ni mwangu okusombo:kerwa obwiganirisya no bukarae bwo mutima. 
HEB.4.13	Amwi citario ciyangwa co:ne cinu cibisire imbere yae, nawe ebi:nu byone biri abweru, bisweruywe mu me:so ga Gamare we misango jeswe.
HEB.4.14	Mbe cirumyega binu ce:kirisisye, okuba ciri no mugabisi Omukuru unu engiye mu rwire, niwe Yesu Omwana wa Nyamuanga. 
HEB.4.15	Okuba Omugabisi weswe atari unu atakutura kucirumwa mu burenga bweswe, nawe asakwaga rweswe mu byone, nawe atakorere bibi:bi. 
HEB.4.16	Mbe cifugere no buba:si ku citebe ce cigongo, korereki cifwirwega ecigongo, na ka cibone ecigongo co kucisakira mu mwanya gwo bukene.
HEB.5.1	Okuba omugabisi Omukuru wo:ne unu ke:torwa mu ba:nu, katu:rwao kurwa ba:nu mu misango ja Nyamuanga, korereki aso:sye ebiyanwa ne byogo kurwe bibi:bi. 
HEB.5.2	Oyo katura okwigumirisya na banu batakumenya na banu abayaba, okuba omwene one asingiywe oburenga. 
HEB.5.3	Kwokakora nikumwiya okutamba ebyogo kurwe bibi:bi byae omwene, rwa kutyo katambira abandi. 
HEB.5.4	Amwi atariwo mu:nu wo:ne unu ke:yana ecibaro eco, tari Nyamuanga amubirikiye, rwa Aroni.
HEB.5.5	Nikwo kutyo Kristo one ate:ku:isye omwene kuba mugabisi mukuru, nawe ateyweo na Unu amubwiriye ati,
HEB.5.5	Awe uri Mwana wani
HEB.5.5	Rero nakwibura.
HEB.5.6	Rwa kutyo ka:ika aandi ati,
HEB.5.6	Awe uri mugabisi wa kajanende,
HEB.5.6	Rwa kutyo ariga:ri Melikisedeki.
HEB.5.7	Oyo mu siku jae jo kwikara mu mubiri, wejire asabwa no kuremberesya Oyo a:turire okumuonya mu kufwa, nasabwa narira muno na masiga, nongwibwa okuba o:bayire Nyamuanga. 
HEB.5.8	Nakabee ariga:ri Mwana, nawe engiye okworoba mu binu anya:sibwe. 
HEB.5.9	Mbe wejire amara okukumisibwa, naba Mwambi wo mweruro gwa kajanende ku bo:ne banu abamworobera. 
HEB.5.10	Niwe Oyo Nyamuanga atogere omugabisi Omukuru rwa kutyo arigairi Melikisedeki.
HEB.5.11	Oyo ciriko ne misango myafu ejo kwaika, jinu jikome:e okutonda okuba mutakungwa kisi. 
HEB.5.12	Okuba nakabee kube:ire emwe mube be:igisya okuba omwanya gwaturire mure:ra, nawe mukenere omu:nu asube okube:igisya obwambiro bwo kwiigisya kwe misango ja Nyamuanga. Mwabee banu mukenere amata, aamwi bitari biryo bikome:e. 
HEB.5.13	Okuba unu kanywa mata, kaba acari kumenya muno omusango gwo burenge:resi, okuba ni mwana muto:to. 
HEB.5.14	Nawe ebiryo ebikome:e nibya bakuru, banu bari no bwenge bunu babunasisye nibunara okwaura eje kisi ne mibi:bi.
HEB.6.1	Mbe cisige emisango jo kwamba eja Kristo, cikome:rega okukinga mu buku:miye. Cisige kusuba kutao orufuka rwo kuta mu bikorwa ebifu:ye, no kumwikirisya Nyamuanga, 
HEB.6.2	no kwiigisya kwo kubatija,
HEB.6.3	Mbe jecikore kutyo, Nyamuanga ake:kirisya.
HEB.6.4	Okuba banu barabwene obweru, nibaraba ku ciyanwa ca mu rwire, nibasangira no Mwoyo Mweru, 
HEB.6.5	Nibaraba ku musango gwo bwana ogwa Nyamuanga na ku managa ga magoro ganu agendo:ku:ja, 
HEB.6.6	Kumara nibaso:kamo, jitamisye abo okubasubya rindi mu kuta, okuba abasuba okumubamba Omwana wa Nyamuanga ku musaraba abene:ra, nibamuswasya bukwenukwenu. 
HEB.6.7	Okuba i:si einywa iŋuba inu eiigwagako, nimesya emikubi jinu jibe:ire banu abairimaga, ni:bona ribando rya Nyamuanga. 
HEB.6.8	Nawe ikamesya amawa na maso:koro, eiremwa myenda okwiimwa. Obute:ro bwayo ni kwocibwa.
HEB.6.9	Nawe, abendwa, norwo kutyo eca:ika ebyo, ci:kirisisye ati ebyemwe ni bya kisi kukira ebyo, ka ni binu bi:ire omweruro. 
HEB.6.10	Okuba Nyamuanga atari murangirangi okuba atakurabirwa omurimu gwemwe, no kwenda kwemwe kurwa risi:na ryae, kunu mweresisye mu kukorera abe:ru, rwa kutyo mucakora. 
HEB.6.11	Neswe ecenda emwe bo:ne mweresyega okwikome:sya okwo kukinga ku butero, mu kwiikanya kunu kuku:miye. 
HEB.6.12	Musigega kurengaara, nawe mubaroreregako banu abarya omwandu gwa binu byaragirwe kurwo kwikirisya no kwigumirisya.
HEB.6.13	Okuba, Nyamuanga wejire araga Iburaimu omurago, ne:raisya omwene, okuba ariga atario unu kamukira obukuru unu katura okumwirairira. 
HEB.6.14	Na:ika ati,
HEB.6.14	Ni cimari ndakuyanaga ribando ryafu, na ka ndakufufyaga.
HEB.6.15	Nikwo kutyo wejire e:gumirisya nayabwa omurago. 
HEB.6.16	Okuba aba:nu abe:raisya unu kabakira obukuru, ne cirairo nico ecimara jimamba jebwe jo:ne. 
HEB.6.17	Nyamuanga kwakorere natao eci:rairo, nenda okweresya abari bo mwandu gwo murago ati, okurumya obwiikanyo bunu buteyweo imbere yeswe, cibega na cinu ecicikome:sya na managa, 
HEB.6.18	kurwe bigambo bibiri ebyo bitakucu:ka, binu Nyamuanga atakutura kubeeramo. 
HEB.6.19	Nibwo obwiikanyo bunu ciri nabwo rwa risikyo ryo mwoyo, ni bwiikanyo bunu butakwitima:twa, nawe burumire, ni bunu obwingira munda ya risaenge, 
HEB.6.20	munu omutangasi weswe Yesu engiye kubweswe, naba mugabisi mukuru wa kajanende rwa kutyo ariga:ri Melikisedeki.
HEB.7.1	Okuba Melikisedeki uyo, omukama wa Salemu, unu ariga:ri mugabisi wa Nyamuanga wa inguru muno, niwe abonene na Iburaimu, anu ariga nasuba okuso:ka okwita abakama, namusabirwa ribando. 
HEB.7.2	Oyo Iburaimu amugabiye imwi ya kwikumi ku byone. Okugajura risima ryae, kwamba ariga Mukama wo burengeresi, na rindi Omukama wa Salemu, kwo kwaika ati, Omukama wo murembe. 
HEB.7.3	Ariga:tari ne:semwene, amwi nyiramwene, atari na ruganda ariga:tari na bwambiro bwa siku jae, amwi atana bute:ro bwa buanga, nawe asusene no Mwana wa Nyamuanga, kaba mugabisi kusiku.
HEB.7.4	Mbe mwiganirisye obukuru bwo mu:nu oyo kutyo ariga:ri, unu saja Iburaimu ayae imwi ya kwikumi ku bisa:kurwa. 
HEB.7.5	Na ba:na ba Lawi, banu abayabwa obugabisi, norwo kutyo baso:kere mu cibunu ca Iburaimu, nawe baragiriywe okusoro:syaga imwi ya kwikumi ku ba:nu, nibo aba:na ba:bo. 
HEB.7.6	Nawe omu:nu uyo atakubarwa mu ruganda rwabo, niwe asoro:sisye ku Iburaimu, nasabirwa ribando unu aragirwe omurago. 
HEB.7.7	Nawe omusango gunu gutakwigamwa ati, Omukuru kasabirwa omuto:to ribando. 
HEB.7.8	Anu banu abafwa abayabwa imwi ya kwikumi, nawe oyo ni unu a:ikirwe ati, ni muanga. 
HEB.7.9	Ecitura okwaika ati, na Lawi one araso:sisye imwi ya kwikumi mu Iburaimu, niwe Lawi anu aramiraga imwi ya kwikumi, 
HEB.7.10	Okuba ariga acari mu cibunu ca saja wabo, anu Melikisedeki abonene nage.
HEB.7.11	?Mbe okukurmira kwakabeeo kurwo bugabisi bwe Cilawi, okuba nimwo aba:nu bayabirwe ebiragiro, ka niki cikeni:sye omugabisi oundi wo kwimuka mu mbaga ya Melikisedeki, unu atakubarwa mu mbaga ya Aroni? 
HEB.7.12	Okuba obugabisi bukaindurwa, ne biragiro one ni busibusi biindurwe. 
HEB.7.13	Okuba unu a:ikirweko ebyo, ni wa ruganda rundi, runu rucariga kubona mu:nu wa kufurubenda ku cigabiro. 
HEB.7.14	Okuba guri abweru ati, Ratabugenyi aso:kere mu Yuda, oruganda runu Musa ata:ikireko bugabisi.
HEB.7.15	Rindi binu eca:ika biri abweru kukirao, okuba e:mukire omugabisi oundi wo kususana rwa Melikisedeki, 
HEB.7.16	unu atasorerwe kuba mugabisi rwa kutyo baragiriywe mu biragiro byo mubiri, nawe asorerwe rwa managa kutyo gari ago buanga bunu butana bute:ro, 
HEB.7.17	okuba ka:ikwa ati,
HEB.7.17	Awe uri mugabisi wa kajanende raw kutyo Melikisedeki ariga:ri.
HEB.7.18	Okuba eciragiro co kwamba caso:sibweo okuba cariga citana managa amwi muri:ro. 
HEB.7.19	Okuba ebiragiro bitakuku:misya ci:nu co:ne, nawe obwiikanyo bwe kisi muno nibwingisibwa, bunu obucifugesya ku Nyamuanga.
HEB.7.20	Na ka ebyo byakorerwe citario ci:rairo. 
HEB.7.21	Okuba abagabisi bariya batu:rwagao citario ci:rairo, nawe Oyo ateyweo ne ci:rairo na unu amubwiriye ati,
HEB.7.21	Ratabugenyi e:raiye atari:garura ati,
HEB.7.21	Awe uri mugabisi wa kajenende.
HEB.7.22	Nikwo kutyo Yesu ne:meregururu oburagane bwo bwana kukirao.
HEB.7.23	Na banu abakorwa bagabisi ni ba:fu, okuba okufwa okubaingirira okwikara. 
HEB.7.24	Nawe Oyo ari no bugabisi bunu butariso:kao, okuba ke:kara kajanende. 
HEB.7.25	Kwokakora natura okukisya kata banu aba:ja ku Nyamuanga kubwae, okuba ni muanga siku jo:ne kabasabirwaga.
HEB.7.26	Okuba eswe kwariga kuci:ire okuba no mugabisi Omukuru rwoyo, anu ari mweru, atariko esoro, ka atariko cikayo, unu a:uywe ku be bibi:bi, na ka unu abee inguru kukira orwire. 
HEB.7.27	Oyo ata:kenere kuso:sya byogo kusiku, okwamba kurwe bibi:bi byae omwene, niwo kurwe bibi:bi bya ba:nu, rwa bagabisi abakuru bariya kutyo bakoraga, okuba Omwene akorere kata rumwi era, ne:tegayo omwene kuba co:go. 
HEB.7.28	Okuba ebiragiro ebitu:rao aba:nu banu batana managa babe bagabisi bakuru, nawe omusango gwe ci:rairo, cinu casingiriye ebiragiro, nico cateeo Mwana, unu aku:misi:bwe kukinga kajanende.
HEB.8.1	Mbe mu misango jinu ca:ikire, omunene ni gunu ati, Ciri no mugabisi Omukuru unu ari kutiyo, unu enyanjire ku kuboko kwe buryo okwe citebe ca iŋoma eco Bukuru, mu rwire, 
HEB.8.2	Naba mukosi wo rubara rweru, na wa riyema rye cimari, rinu Ratabugenyi ayemere, ritayemerwe na mu:nu. 
HEB.8.3	Okuba abagabisi abakuru bo:ne abatu:rwao korereki baso:syega ebiyanwa ne byogo. Kwakorere nikumwiya Oyo one okuba ne co kuso:sya. 
HEB.8.4	Mbe kumba aja ari ku ca:ro, atakabee mugabisi uri, okuba bario banu abaso:sya ebiyanwa rwa kutyo ebiragiro biri. 
HEB.8.5	Abo abafurubendera ebyo rususo ne bya rirengesi rye bya mu rwire, rwa kutyo Musa aragiriywe na Nyamuanga, anu ariga nenda okukora riyema, okuba a:ikire ati, Kabuka, ukorega byone rwo rususo runu weresibwe ku ci:ma. 
HEB.8.6	Nawe woryanu abwene okufurubenda kwe kisi muno, okuba abee ntumwa ya indagano ye kisi muno, binu biri ne mirago je kisi muno.
HEB.8.7	Okuba indagano iriya eyo kwamba yakabee itariko esoro, gutakayenjerwe mwanya kwiyo eya kabiri. 
HEB.8.8	Kwo kuba wejire a:ika amasoro gebwe na:ika ati,
HEB.8.8	Ratabugenyi ka:ika ati,
HEB.8.8	Rora jisiku eji:ja,
HEB.8.8	Anu ndiragana indagano inyaya na inyumba ya
HEB.8.8	Israeli na inyumba ya Yuda.
HEB.8.9	Tari rwa indagano inu naragene na basaja wabo,
HEB.8.9	Ku rusiku ruriya nabagwatire okuboko nimbaso:sya mu:si ya Misiri,
HEB.8.9	Okuba abo batagumire mu ndagano yani,
HEB.8.9	Nanye one nitabakaraywe, nikwo kutyo Ratabugenyi ka:ika.
HEB.8.10	Okuba inu niyo indagano inu ndiragana na inyumba ya Israeli,
HEB.8.10	Nikwo kutyo Ratabugenyi ka:ika,
HEB.8.10	Jisiku jiriya ariba je:ya,
HEB.8.10	Nditu:ra ebiragiro byani mu kwiganirisya kwebwe,
HEB.8.10	Na ka ndibyandika mu mitima jebwe.
HEB.8.10	Anye niribaga Nyamuanga webwe
HEB.8.10	Na bene baribaga ba:nu bani.
HEB.8.11	Amwi mu:nu wo:ne atarisuba kwiigisya we:ja:bo,
HEB.8.11	Amwi mu:nu wo:ne atari:igisya mwana wabo, ati, Numenye Ratabugenyi,
HEB.8.11	Okuba bo:ne bari:menya anye,
HEB.8.11	Okuso:ka ku muto:to okukinga ku mukuru.
HEB.8.12	Okuba ndibafwira ecigongo obunyamusi bwebwe,
HEB.8.12	Na ka nitarisuba kwicuka bibi:bi byebwe rindi.
HEB.8.13	Okuba a:ikire ati, Indagano inyaya, mbe na:ikokosya indagano yo kwamba. Nawe eci:nu ca kara cinu cakokoe, eciba ciri yei no kucweka.
HEB.9.1	Mbe, na indagano yo kwamba yariga iri na jintungwa jo kuramyaga jinu jariga jiragiriye, no rubara orweru, mu ca:ro. 
HEB.9.2	Okuba riyema eryo ryakorerwe rinu emuryango byariga birimo itara, na imeja ne mikate jo kweresya, niyo atogwaga Orubara Orweru. 
HEB.9.3	Na munda ya risaenge rya kabiri, arigao anu atogwaga Orubara Orweru kata kata. 
HEB.9.4	Nimwo byariga birimo i:piki ya ijaabu na risandikwa rya indagano rinu ryariga riswikiyweko ijaabu mbara jo:ne, rinu ryarigamo akabiga aka ijaabu munu emanu yariga, na isimbo ya Aroni inu yafu:kire na mabatra ga ribui aga indagano. 
HEB.9.5	Na inguru yaryo bariga bariko bakerubi ba rikusyo baswikiye ecitebe ce cigongo. Ebyo citana mwanya gwo kwaikako cimwi-cimwi. 
HEB.9.6	Mbe ebi:nu ebyo anu byakorerwe, abagabisi bengiraga mwiyema ryo kwamba ku:sa uri, nibakumisya emirimu jo kuramya. 
HEB.9.7	Nawe mu rya kabiri, omugabisi Omukuru enyere engiraga rugenda rumwi era ku mwaka, nawe atakwingiramo atana rwamba runu kaso:sya kubwae omwene na kurwe bikayo bya ba:nu. 
HEB.9.8	Mwoyo Mweru ariga ne:resya ati, injira yo kwingira mu rubara orweru yariga icari kubu:risibwa, anu riyema ryo kwamba ryariga rice:mereguyu. 
HEB.9.9	Eryo niryo orususo rwa jisiku jinu ja wori. Mwiyema eryo bariga nibaso:sya ebiyanwa ne byogo, binu bitakutura kuku:misya unu karamya mu byo mutima. 
HEB.9.10	Ebyo ni ntungwa jo kurya ne jo kunywa ne jo kwosya kwa nyami nyafu, jinu jaragiriywe ejo mubiri, jinu jateyweo kukinga mu magoro go kugorora emisango jo:ne.
HEB.9.11	Nawe Kristo wejire aja, naba mugabisi mukuru we misango jo bwana jinu ejenda oku:ja, nengira mwiyema ryo bukuru na rinu riku:miye kukirao, rinu ritakorerwe na maboko, kwo kwaika ati, ritari rya mu:si inu, 
HEB.9.12	Amwi atengiye na rwamba rwa mbusi na rwa binyara, nawe engiye na manyinga gae omwene, nengira kata mu rubara orweru rumwi era, nakora okucungura kwa kajanende. 
HEB.9.13	Okuba orwamba rwa jimbusi no rwa jindume, na rifu rya iŋafu binu byamijirwaga ku banu bari no bujabi, araba ebyo ebyesya no kucuma omubiri, 
HEB.9.14	Mbe amanyinga ga Kristo, unu e:tegereyo ku Nyamuanga atariko ebara, kurwo Mwoyo wa kajanende, ?mbe amanyinga gae gatarikira muno okwesya emitima jemwe mu bikorwa ebifu:ye korereki mukorerega Nyamuanga omuanga?
HEB.9.15	Mbe omwene naba mwaikanya wa indagano inya:ya, korereki banu babirikiywe bayabwe omwandu gwa kajanende gunu baragirwe, okuba okufwa kwabeeo kunu okucungura mu bikayo binu byakorerwe mu ndagano ya kara. 
HEB.9.16	Okuba indagano yo mwandu ikaba iriwo, ni busibusi kubeo okufwa kwa unu aragire. 
HEB.9.17	Okuba omu:nu akafwa, indagano yo mwandu niwo eijira amanaga, okuba indagano eyo itana managa na katyari akaba acari muanga unu aragire. 
HEB.9.18	Mbe na indagano yo kwamba one yateyweo no rwamba ruriwo. 
HEB.9.19	Okuba Musa wejire amara okubwira ba:nu bo:ne ebiragiro byone rwa kutyo aragiriywe, nagega orwamba rwe binyara no rwa jimbusi aamwi na manji no bufufi bwa ina:ma obutukurasi, no mwotwa, namijirira ku citabo ecene na ku ba:nu bo:ne. 
HEB.9.20	Na:ika ati,
HEB.9.20	Runu nirwo orwamba rwa indagano inu Nyamuanga abaragiriye.
HEB.9.21	Kutyo one namijirira orwamba kwiyema na ku bi:nu byone ebyo kufurubendera. 
HEB.9.22	Na mu bira:giro uti bi:nu byone ebyesibwa no rwamba. No rwamba rukarema okwitwa mbe no kwiswaririrwa kutariwo.
HEB.9.23	Mbe ji:suso je bi:nu bya mu rwire ni busibusi byesibwe ne byogo ebyo, nawe ebya mu rwire ebyene ni busibusi byesibwe ne byogo bye kisi kukira ebyo. 
HEB.9.24	Okuba Kristo atengiye mu rubara orweru runu rwakorerwe na maboko, runu orususana no rwe cimari, nawe engiye mu rwire orwene, korereki abonekega imbere ya Nyamuanga woryanu kurweswe. 
HEB.9.25	Amwi atakenere kwiso:syaga kwiya ka:fu, rwa kutyo mugabisi Omukuru kengiraga mu rubara orweru buri mwaka no rwamba rutari rwae. 
HEB.9.26	Okuba bikaba kutyo, kwakamwiire okunya:sibwaga kwiya ka:fu kuso:kerera ku kuyangwa kwa i:si. Nawe woryanu ku butero bwa magoro abu:risibwe rumwi era, korereki e:tambe omwene kuba co:go co kuso:sya ebibi:bi. 
HEB.9.27	Rwa kutyo aba:nu batereyweo okufwa rumwi era, okumara intambara ni:ja, 
HEB.9.28	Na Kristo nyaburiko, unu aso:sibwe rumwi era kuba co:go korereki agege ebibi:bi bya ba:nu ba:fu, ariboneka orwa kabiri atana cibi:bi, korereki akisye banu abamurindirira.
HEB.10.1	Okuba ebiragiro biri rwa rirengesi era erye bi:nu byo bwana binu byariga nibyenda oku:ja, amwi bitari rususo rwe bi:nu ebyo cimari, ebyogo ebyo kwebikora mbiremo:tura okuku:misya banu abafugera no kubiso:sya siku jo:ne ne myaka jo:ne. 
HEB.10.2	?Okuba byakabee biri kutyo, bitakasigiywe okuso:sibwa? Okuba banu abaramya, wejire be:sibwa kata rumwi batakabee na kwimenyako bibi:bi rindi. 
HEB.10.3	Nawe ebyogo ebyo ebi:cukyaga ebibi:bi buri mwaka. 
HEB.10.4	Okuba jitamisye orwamba rwa jindume no rwa jimbusi okuso:syako ebibi:bi. 
HEB.10.5	Wejire aja mu ca:ro, kwakorere na:ika ati,
HEB.10.5	Ebyogo ne byo kuso:sya utabyendere,
HEB.10.5	Nawe wancumacumiye omubiri.
HEB.10.6	Utakondereywe ebyo kwoca ebikobe, ne byo kuso:sya kurwe bibi:bi.
HEB.10.7	Mbe niwo nina:ika ati,
HEB.10.7	Rora ne:jire okukora binu owenda, awe Nyamuanga
HEB.10.7	Rwa kutyo nandikiywe mu mufunjo gwe citabo.
HEB.10.8	Anu a:ikire inguru ati, Ebyogo ne byo kuso:sya ne byo kwoca bikobe na binu ebiso:sibwa kurwe bibi:bi utabyendere, amwi utabikondereywe, rwa kutyo ebiso:sibwa mu biragiro. 
HEB.10.9	Niwo na:ika ati, Rora ne:jire okukora binu owenda. Kaso:syao eco kwamba korereki arumye eca kabiri. 
HEB.10.10	Kurwo kwenda okwo eswe ce:sibwe kurwo kuso:sibwa kwo mubiri gwa Kristo rumwi era. 
HEB.10.11	Na bagabisi bo:ne abe:mereguru kusiku nibatamba kwiya ka:fu ebyogo ebyebyo, binu bitaritura kuso:syao bibi:bi na katyari. 
HEB.10.12	Nawe Oyo wejire amara okutamba eco:go cimwi era eca kajanende kurwe bibi:bi, mbe niwo nenyanja ku kuboko kwe buryo okwa Nyamuanga. 
HEB.10.13	Kuso:kerera ao arindiriye kukinga abaremo bae ariba batu:rwa emwaro ye bigere byae. 
HEB.10.14	Okuba abaku:misisye banu abe:sibwa kukinga kajanende kurwo kutamba eco:go cimwi. 
HEB.10.15	Mbe no Mwoyo Mweru niwe kaci:mako, okuba wejire amara okwaika ati,
HEB.10.16	Inu niyo indagano inu ndiragana nabo,
HEB.10.16	Nikwo kutyo ka:ika Ratabugenyi,
HEB.10.16	Jisiku jiriya ariba je:ya,
HEB.10.16	Nditu:ra ebiragiro byani mu mitima jebwe
HEB.10.16	Na ka ndibyandika mu kwiganirisya kwebwe.
HEB.10.17	Niwo na:ika ati,
HEB.10.17	Ne bibi:bi byebwe ne bikayo byebwe nitarisuba kubi:cuka.
HEB.10.18	Mbe ebyo bikaba bi:swaririywe, ebyo:go bitaca-so:sibwa kurwe bibi:bi. Injira yo kufugera ku Nyamuanga 
HEB.10.19	Kwecikora, ba:na ba:su, niciba no buba:si okwingira mu rubara orweru kurwa manyinga ga Kristo, 
HEB.10.20	Nicingira mu njira inu acikoree inya:ya na i:manga, inu eitiŋana mwisaenge, nigwo omubiri gwae. 
HEB.10.21	Na ka ciri no mugabisi Omukuru unu atungire inyumba ya Nyamuanga. 
HEB.10.22	Mbe cifugere no mutima gwe cimari kurwo kwikirisya kunu kuku:miye, cibe ne mitima jeswe jimijiyweko obute:menyako cibi:bi, ne mibiri jeswe jo:si:bwe na manji ge kisi. 
HEB.10.23	Cirumyega binu eci:kirisya no kwiikanya, kuteratera uri, okuba unu aragire omurago ni mwiikanyibwa. 
HEB.10.24	Na ci:ganirisyanyega eswe abene:ra korereki cikome:syanye okwenda no kukora ebyo bwana. 
HEB.10.25	Citasigaga kwikofyanya aamwi, rwa jintungwa ja bandi kutyo jiri, nawe cikomeresyanyega niciyongesya muno okukora kutyo, rwa kutyo omurora orusiku ruriya rwajo:fugera.
HEB.10.26	Okuba cikanyamurira cigundu ke:nu camarire okuyabwa okusombo:kerwa ebye cimari, mbe eciba citacasigaeo co:go cindi ca bibi:bi, 
HEB.10.27	nawe bwasigae obu:ba bwo kurindirira ntambara no bururu bwo muriro gunu ogu:jo:kwoca abaremo. 
HEB.10.28	Unu ariga nagaya ebiragiro bya Musa nafwa, kurwo kwaika kwa banu barorere babiri amwi basatu, cigongo uri. 
HEB.10.29	?Omwiganirisya kutiki? Unu atajire Omwana wa Nyamuanga, nabara amanyinga ga indagano ganu gamwesisye ati, ni cinu ca kutyo era, namwima:turira Omwoyo we cigongo, ?mbe oyo ate:ire intambara nene muno? 
HEB.10.30	Okuba amumenyere unu a:ikire ati, Orusima ndwani, anye ndisubya orusima, Na rindi ati,
HEB.10.30	Ratabugenyi aritemera aba:nu bae ecima.
HEB.10.31	Ni musango gwo ku:baya muno okugwa mu maboko ga Nyamuanga omuanga.
HEB.10.32	Nawe mwicuke jisiku ja kara ati, wejire mwase:ka:nirwa obweru, nimwigumirisya mu kurwana okwafu kwo kunya:sibwa. 
HEB.10.33	Orundi runu mwabee ciku:mo kurwo kufumwa no kunya:sibwa, no rundi anu mwasangiye na banu bakoreywe ebyo. 
HEB.10.34	Okuba mwafwiriye ababoywa ecigongo, nimwikirisya okusa:kurwa ebi:nu byemwe nimukonderwa, okuba mumenyere ati muri ne bi:nu bye kisi na binu ebi:karao. 
HEB.10.35	Mbe mutesaga bubasi bwemwe, bunu obure:ta omuye:ro mwafu. 
HEB.10.36	Okuba mukenere okwigumirisya, korereki ariba mwamara okukora binu Nyamuanga kenda, niwo muyabwe omurago.
HEB.10.37	Okuba kacasigaeo kasinjeke era.
HEB.10.37	Na Unu ka:ja ari:ja, atariko:ra.
HEB.10.38	Nawe omurenge:resi arabaga muanga kurwo kwikirisya.
HEB.10.38	Nawe omu:nu akasuba inyuma,
HEB.10.38	Omwoyo gwani gutakumukondererwa.
HEB.10.39	Nawe eswe citari ba kusuba inyuma mu kusimagira, nawe ciri banu abe:kirisya kukinga mu mweruro gwo mwoyo.
HEB.11.1	Okwikirisya nikwo okurumya binu eciikanya, nikukomeresya binu bitakuboneka. 
HEB.11.2	Okuba aba:nu ba kara bamenyerwaga kurwo kwikirisya okwo. 
HEB.11.3	Kurwo kwikirisya ecisombo:kerwa ati, ebi:nu byone byakorerwe ne cigambo ca Nyamuanga, nikwo na binu ebirorwa bitakorerwe kuso:ka mu binu ebiboneka.
HEB.11.4	Kurwo kwikirisya Abeli aso:sisisye Nyamuanga eco:go co bwana kukira eca Kaini. Nico camweresisye ati ni murenge:resi, Nyamuanga niwe abi:mireko ebiyanwa byae. Nikwo kutyo, nakabee afu:ye aca:ikaga.
HEB.11.5	Kurwo kwikirisya Enoka agegerwe atabwene rufu. Atabonekere okuba Nyamuanga amugegere. Okuba anu ariga acari kugegwa e:miyweko ati, akondisyaga Nyamuanga. 
HEB.11.6	Mbe okwikirisya kukaba kutariwo, no kukondisya Nyamuanga one kutario. Okuba unu ka:ja ku Nyamuanga kumwiire okwiikirisya ati ariwo, na rindi ati, niwe omugabi wo muyero ku banu aba:nu-yenja.
HEB.11.7	Kurwo kwikirisya, Nuu ejire Nyamuanga amukabusya ku misango jinu jariga jicari kuboneka, no:baya Nyamuanga, nakonja ingaraba inu aba mu musi gwae baoneemo. Nikwo akorere natemera i:si ecima, naba muri wo mwandu gwo burengeresi bunu buri mu kwikirisya.
HEB.11.8	Kurwo kwikirisya Iburaimu, wejire abirikirwa nongwa, ne imuka nagenda orubara runu ariga naja okuyabwa gube omwandu. Nasorkayo atamenyere enu kagenda. 
HEB.11.9	Kurwo kwikirisya nabaga mugenyi mu:si inu yaragirwe, iri ati itari yae, nama:maga mu maema aamwi na Isaka na Yakobo, banu bariga bari bo mwandu be:ja:bo abo murago ogwo. 
HEB.11.10	Okuba ariga narore:rera omusi gunu gune misingi, gunu gumbakirwe no kukorwa na Nyamuanga. 
HEB.11.11	Kurwo kwikirisya na Sara omwene nayabwa amanaga go kujira inda, nakabee ariga:ri mukwekuru atacatura kwibura, okuba e:kirisisye ati, Unu aragire ni mwiikanyibwa. 
HEB.11.12	Mbe nikwo bakorere nibe:burwa no:yo oumwi, unu ariga uti afu:ye, nibaba ba:fu rwa jinjota ja mu rwire, na rwa isenyi ya ku mwaro inu itakubarwa. 
HEB.11.13	Abo bo:ne bafwiriye mu kwikirisya, batayabirwe binu bariga baragirwe, nawe nibabirorera kura, nibabisandabira, niba:ika ati, ciri bagenyi na baribasi ku ca:ro. 
HEB.11.14	Okuba banu aba:ika kutiyo abe:resya abweru ati, abaenja i:si yebwe abe:ne. 
HEB.11.15	Kumba be:cukire eca:ro cinu baso:keremo, bakabee no mwanya gwo kusubayo. 
HEB.11.16	Nawe woryanu abaranga eca:ro co bwana kukira eco, nico cinu ciri mu rwire. Nyamuanga nikwo kakora narema okwiswara okutogwa Nyamuanga webwe, okuba abe:ra:biye omusi.
HEB.11.17	Kurwo kwikirisya Iburaimu, wejire asakwa, namuso:sya Isaka kuba co:go. Unu aramiye omurago ariga nenda okuso:sva Omwana wae unu e:buywe umwi era, 
HEB.11.18	Unu ariga abwiriywe ati,
HEB.11.18	Mu Isaka nimwo orwiburo rwao ruritogerwa.
HEB.11.19	Ne:kirisya ati, Nyamuanga katura okumusu:rura mu bafu:ye, okuba omwo nimwo amuyabiywe mu rususo.
HEB.11.20	Kurwo kwikirisya Isaka asabiywe Yakobo na Esau ribando, naraga binu byariga nibyenda okuija. 
HEB.11.21	Kurwo kwikirisya Yakobo, wejire endo:kufwa, nasabirwa ribando aba:na ba Yusufu umwi-umwi naramya e:timbirisisye ku simbo yae. 
HEB.11.22	Kurwo kwikirisya Yusufu, wejire endo:kufwa, na:ika ebyo kuso:kayo kwa ba:na ba Israeli, naragarira ebya mawa gae.
HEB.11.23	Kurwo kwikirisya, wejire Musa e:burwa, abe:busi bae nibamubisa me:si gasatu, okuba bamurorere ati ni mwana mure:si, nibarema oku:baya eciragiro co mukama. 
HEB.11.24	Kurwo kwikirisya Musa, wejire akura, narema okutogwa mwana wo muyasya wa Farao. 
HEB.11.25	Ne:tora okunya:sibwaga aamwi na ba:nu ba Nyamuanga, kukira okukondererwa ebibi:bi mwanya muto:to. 
HEB.11.26	Ne:ganirisya ati, okufumwa kwa Kristo ni buni:bi bwafu kukira obuni:bi bwa Misiri, okuba arore:reraga omuye:ro. 
HEB.11.27	Kurwo kwikirisya naso:ka Misiri, ato:baire esungu ryo mukama, okuba e:gumirisyaga rwa unu karora Unu atakuboneka. 
HEB.11.28	Kurwo kwikirisya akorere Ipasaka, no kumijira orwamba, korereki unu ariga nendo:kusimagisya abo bubere asiga kubakuniako.
HEB.11.29	Kurwo kwikirisya baturire mu Nyanja ya Syamu ari rwa ku cu:mu. Abamisiri wejire basaka okukora kutiyo nibamirwa. 
HEB.11.30	Kurwo kwikirisya indugu ya Yeriko ni:gwa, wejire yamara okwisingwa siku ita:nu ne: biri.
HEB.11.31	Kurwo kwikirisya Raabu unu ariga:ri cabarume atasimagisibwe aamwi na banyato:roba, okuba akumire abatatirisya kwa bwanabwana.
HEB.11.32	?Nongesye kwaika ki? Okuba omwanya ogureba nika:ika ebya Gidioni na Baraki, na Samusoni na Yefuta, ne bya Daudi na Samweli ne bya Baragi. 
HEB.11.33	Abo kurwo kwikirisya baigire amakama, nibakora ebyo burengeresi, nibabona emirago, nibabumbatanya eminwa ja ji:tare, 
HEB.11.34	nibasimya amanaga go muriro, nibe:rega obu:gi bwe cinyambutu, anu bariga barenga nibayabwa amanaga, nibaba baya:ri mu buremo, nibairisya ebise bya ba:naanga. 
HEB.11.35	Abagasi nibayabwa abafu:ye bebwe basu:ruywe. Abandi nibanya:sibwa bate:kirisisye kucungurwa, korereki babone okusu:ruka kunu kukondere muno. 
HEB.11.36	Na bandi nibasakwa nibagombererwa no kubumwa. Rindi nibaboywa nibatu:rwa mwiboero. 
HEB.11.37	Nibarasirwa amabui, nibabuturirwa emikeko, nibasakwa, nibe:twa ne cinyambutu. Be:indaindaga bafwae jingubo ja jinaima ne ja jimbusi, nibasigwa, nibanyasibwa, nibakorwa kubi:bi. 
HEB.11.38	Abo i:si itabe:ire. Nibayengayenga mwibara na mu bi:ma na mu nsenga na mu mo:bo ga musi. 
HEB.11.39	Abo bo:ne basi:mirwe kurwo kwikirisya, nawe batabwene murago, 
HEB.11.40	Okuba Nyamuanga ariga acibonee eswe cinu cikondere muno ati, abene basige kukumisibwa eswe citariwo.
HEB.12.1	Mbe neswe one, okuba ciri na ba:fu banu abacirora bacisingiye rwe ri:re rinene kutyo, citure kura eci:nu co:ne ecisito, ne cibi:bi cinu cicirumataniyeko, cibirimega okutangirana kunu kuri imbere yeswe no kwigumirisya. 
HEB.12.2	Nicirore:era Yesu, niwe Omwambi no Mukumisya wo kwikirisya kweswe, Unu okuba akondereywe binu byateywe imbere yae, ne:gumirisya omusaraba, nagaya amaswaro, nenyanja ku kuboko kwe buryo okwe citebe ca iŋoma eca Nyamuanga.
HEB.12.3	Mbe mwiganirisyega Oyo e:gumirisisye jimamba jinyafu ja be bibi:bi, jinu bamubambasisye, korereki musige kuigwa no kufwa omutima. 
HEB.12.4	Mucariga kuyajana na bibi:bi nimurwana ndijei amanyinga ngafwa. 
HEB.12.5	Rindi mwarabiywe okukomeresibwa okwo, rwa kutyo mwabwiriywe rwa ba:na ati,
HEB.12.5	Mwana wani, utagayaga okutongera kwa Ratabugenyi
HEB.12.5	Amwi akakugonya, wasiga kufwa mutima.
HEB.12.6	Okuba Ratabugenyi unu endere kamutongera,
HEB.12.6	Kabuma Omwana wo:ne unu karamira.
HEB.12.7	Mwigumirisyega mu kutongerwa, okuba Nyamuanga kabakora rwa ba:na. ?Okuba ni mwana ki unu esemwene atakutongera? 
HEB.12.8	Nawe mukaba mutana kutongerwa kunu bo:ne basangiye, muri ba:na be mwira amwi mutari ba:na. 
HEB.12.9	Rindi cariga na barata bo mubiri, banu bacitongeraga, nicibayanaga ecibaro. ?Mbe kutaci:ire muno okworobera Esemwene myoyo jeswe, cibe baanga? 
HEB.12.10	Okuba ni cimari abo bacitongeraga siku no:to rwa kutyo bendaga, nawe Oyo kacitongera cibonemo omuri:ro korereki cisangire obweru bwae. 
HEB.12.11	Okutongerwa kwone okwa woryanu, citakwiganirisya ati ni kwa kukonderwa, nawe ni kwa busurumbae. Nawe wora kweya, nikutwasya amatwasyo go murembe ku banu be:igisibwe mukwo, nigo amatwasyo go burengeresi.
HEB.12.12	Mbe mukome:sye amaboko ganu gareremae, na jiriokora jinu jikomborikire. 
HEB.12.13	Mbe, mugororerega amaguru gemwe jinjira, korereki unu katigi:ra asige kuyu:kira rubara, nawe akiri aonyibwe. 
HEB.12.14	Muru:bega omurembe na ba:nu bo:ne, no bweru bunu omu:nu akaba atanabwo atarirora Ratabugenyi. 
HEB.12.15	Mukabukega mu:nu wo:ne asige kureba ku cigongo ca Nyaumanga, risigega kufu:ka risina ryone eryo bururu rinu erinya:sya no kujabiasya ba:fu. 
HEB.12.16	Asigega kubao muromesi, amwi unu ataku:kaya Nyamuanga, rwa Esau unu agusisye obukuru bwae obwo kwiburwa, nabugusya biryo bityari. 
HEB.12.17	Okuba mumenyere ati, wejire asuba okwenda okurya omwandu gwa ribando, naremwa, okuba atabwene mwanya gwo kuta nakabee ariyenjere narira na masiga mogomogo.
HEB.12.18	Okuba mutajiye ku ci:ma cinu ecigwatwako, na cinu eca:ka omuriro, amwi mutajiye mu kwirabusya, amwi ku cisu:te ne ciure. 
HEB.12.19	Amwi ku kurira kwa iŋombi amwi ku buraka bwe misango. Ebyo aba:nu wejire bongwa, nibaremberesya basige kubwirwa musango gundi gwone. 
HEB.12.20	Okuba bataguturire gunu gwaragiriywe ati, Nakabee ciri citunganwa cikaku:nia ku ci:ma eco, ci:tirwe mabui. 
HEB.12.21	Na ebyo byabonekere byariga bya makanyo muno, ndijei Musa na:ika ati, No:baya muno no kuyarara. 
HEB.12.22	Nawe mwejire ku ci:ma ca Sayuni, na ku musi gwa Nyamuanga omuanga, na ku Yerusalemi ya mu rwire, na ku bise bya ba:naraika banu batakubarwa, 
HEB.12.23	na ku kwikofyanya okunene na ikanisa ya bo bubere banu bandikirwe mu rwire, na ka mwejire ku Nyamuanga unu karamura bo:ne, na ku myoyo ja barengeresi banu baku:misibwe, 
HEB.12.24	na ku Yesu omwaikanya wa indagano inyaya, na ku manyinga go kumijira ganu aga:ika kisi kukira aga Abeli.
HEB.12.25	Mukabuke musigega kurema Unu ka:ika. Okuba, banu bamuremere oyo ababwiriye ari mu ca:ro, araba bataonere, kukira muno eswe citariona cikafutatira Oyo ka:ika okuso:ka mu rwire. 
HEB.12.26	Oyo atikimisye i:si no buraka bwae mu magoro gariya. Nawe woryanu aragire omurago ati,
HEB.12.26	Rucasigaeo rumwi ndisingisya tari i:si era, nawe no rwire one.
HEB.12.27	Omusango gunu arikire ati, Rucasigaeo rumwi, ogweresya ati, binu ebisingisibwa biriso:sibwao, rwa binu byakorerwe, korereki binu bitakusingisibwa bi:kareo. 
HEB.12.28	Mbe okuba cayanirwe obukama bunu butakusingisibwa, cisi:mega Nyamuanga, nikwo cimukorere mu binu ebimukondera, na mu ku:baya no kumuyana ecibaro. 
HEB.12.29	Okuba Nyamuanga weswe ni muriro gunu ogwoca.
HEB.13.1	Mugumega okwendana na ba:na be:ja:su. 
HEB.13.2	Mutarabirwaga okukuma abagenyi, okuba abandi kurwo kukora kutyo barakumire ba:naraika kumenya uri. 
HEB.13.3	Mwicukega ababoywa muri ati muboerwe aamwi nabo. Mwicuke na banu abakorwa kubi:bi, okuba emwe one muri mu mubiri. 
HEB.13.4	Okutwarana kukusibwe na bo:ne, no buriri bube bweru, okuba abaromesi na basengi Nyamuanga aribatemera ecima. 
HEB.13.5	Mutabaga na jintungwa jo kurigira jimpirya, nawe binu munabyo biba:narega, okuba Omwene arikire ati,
HEB.13.5	Nitarikusiga na katyari, amwi nitarikweseranya na katyari.
HEB.13.6	Kwecikora nica:ika no buba:si ati,
HEB.13.6	Ratabugenyi niwe omusakisi wani. Nitaryubaya.
HEB.13.6	?Omu:nu arinkora atiki?
HEB.13.7	Mwicukega banu babatungire banu bababwiriye omusango gwa Nyamuanga. Murorega jintungwa jebwe ku bute:ro, murorerega ku kwikirisya kwebwe. 
HEB.13.8	Yesu Kristo rwa kutyo ariga rigoro nikwo kutyo ari rero, na kukinga kajanende. 
HEB.13.9	Mutagegwagegwaga na kwiigisya kundi na kundi okwe cigenyi, okuba ni kwa bwana omutima gurumibwe ne cigongo, amwi gutakurumibwa na ntungwa ja kurya, jinu banu abaribatiramo batakubonamo muri:ro.
HEB.13.10	Eswe ciri ne cisyengerero cinu bataragiriywe kuri:rako banu abafurubenda mwiyema. 
HEB.13.11	Okuba ebitunganwa biriya, orwamba rwabyo nirwo omugabisi Omukuru kasira mu rubara orweru kurwe bibi:bi, jinyama jabyo nijorcerwa ku mwira gwo busumbiro. 
HEB.13.12	Yesu kwakorere nanya:sibwa ku mwira kwirango, korereki e:sye aba:nu na manyinga gae omwene. 
HEB.13.13	Mbe ciuruke cimuje:ko ku mwira gwo busumbiro, cigege ecifumo cae. 
HEB.13.14	Okuba anu citana musi mwikara, nawe eciyenja gunu ogwenda oku:ja. 
HEB.13.15	Mbe kurwoyo ciso:sisye Nyamuanga eco:go co kuku:ya kusiku, niryo ritwasyo rye minwa jinu eja:ika risi:na ryae. 
HEB.13.16	Nawe mutarabirwaga okukora ebyo bwana no kugaba, okuba ebyogo byejabo ebyo bikondee Nyamuanga.
HEB.13.17	Mungwega banu babatungire, mubo:roberega, okuba abo abe:gana emyoyo jemwe, rwa banu abajo:bu:sibwa binu barakorere, korereki bakore kutyo no kukonderwa, tari mu busurumbae, okuba emwe mutakabwenemo muri:ro. 
HEB.13.18	Mucisabirwega, okuba cimenyere ati, riri no mutima gwe kisi, cendere okukora byone na jintungwa jo bwana. 
HEB.13.19	Enibaremberesya muno okukoraga kutyo, korereki nisubibwe kwimwe bwangu.
HEB.13.20	Nyamuanga wo murembe unu amuso:sisye mu bafu:ye omure:fi Omukuru wa jina:ma kurwa manyinga ga indagano ya kajanende, niwe Ratabugenyi Yesu, 
HEB.13.21	abaku:misye mu misango jo:ne ejo bwana, korereki mukorega binu kenda. Akorega mwiswe binu ebimukondera mu me:so gae kubwa Yesu Kristo. Oyo akusibwega kajanende na kajanende. Amina.
HEB.13.22	Mbe enibaremberesya, ba:na ba:su, mwigumirisye omusango gunu mwakomeresibwe, okuba nabandikira mu misango mito:to era. 
HEB.13.23	Mumenyere ati Omwana wa:su Timoteo arasurumuywe. Akaja bwangwe, enibabona emwe aamwi nage.
HEB.13.24	Muke:sye bo:ne banu ababatangasya, na be:ru bo:ne. Abende Italia ababake:sya.
HEB.13.25	Ecigongo cibega nemwe bo:ne.
JAS.1.1	Anye Yakobo, unu ndi mugaya wa Nyamuanga na wa Ratabugenyi Yesu Kristo, enibake:sya emwe aba jiŋanda rikumi na jibiri jinu janyarambukire.
JAS.1.2	Mbe ba:na ba:su wora mwagwa mu kusakwa okundi no kundi, mubarega byone kuba byo kukondererwa. 
JAS.1.3	Mumenye ati, okusakwa kwo kwikirisya kwemwe okure:ta okwigumirisya. 
JAS.1.4	Mbe okwigumirisya kukorega murimu muku:miye, korereki mube banu muku:miye na banu mukurire, na banu mutakugerukirwa ci:nu.
JAS.1.5	Nawe omu:nu wo:ne kwimwe akagerukirwa obwenge, asabwe Nyamuanga unu kagabira bo:ne kwima uri, amwi atakugonya. Oyo ariyabwa. 
JAS.1.6	Nawe asabwe mu kwikirisya, kwitima:ta uri. Okuba unu ke:tima:ta kasusana na rituma rya mu nyanja rinu erigegwa no muyaga nirisirwa ei nei. 
JAS.1.7	Okuba omu:nu oyo ate:ganirisyaga ati, aribona ci:nu co:ne ku Ratabugenyi. 
JAS.1.8	Ni mu:nu wa mitima ebiri, atakurema mu njira jae jo:ne. 
JAS.1.9	Nawe owasu unu atana cibaro akonderwega okuba kakuibwa. 
JAS.1.10	No muni:bi akonderwega okuba kakeibwa, okuba ariwao rwo bwaso bwo bunya:si. 
JAS.1.11	Okuba risu:ba eriuruka no mumwi mwafu, niriotosya obunya:si, no bwaso bwendeko niburagara, no bure:si bwo rususo rwabwo nibubura. Mbe nikwo kutyo one omuni:bi ariotoka mu njira jae.
JAS.1.12	Ari na ribando omu:nu unu ke:gumirisya okusakwa, okuba ariba aiga ariyabwa orutenga rwo buanga, runu Ratabugenyi aragire banu abamwenda. 
JAS.1.13	Omu:nu akasakwa, asiga kwaika ati, Nyamuanga niwe kansaka. Okuba Nyamuanga atakusakwa bibi:bi, amwi omwene one atakusaka mu:nu wo:ne. 
JAS.1.14	Nawe omu:nu kasakwa anu kakururwa no kukongyakongibwa no kurigira kwae omwene. 
JAS.1.15	Okurigira okujira inda, nikwibura ebibi:bi. Ne bibi:bi ariba byakura, nibi:bura okufwa. 
JAS.1.16	Mutabebeibwaga, ba:na ba:su abendwa. 
JAS.1.17	Ebiyanwa byone ebyo bwana, ne biyanwa byone ebiku:miye ebiso:ka inguru, nibi:ka okuso:ka ku Rata wo bweru, unu atakuindukainduka, amwi atakucu:kacu:ka rwa rirengesi. 
JAS.1.18	Niwe aci:buye no musango gwae rwa kutyo akarariye, korereki cibe rwo mutongoro gwa binu ayangire.
JAS.1.19	Ba:na ba:su abendwa, mumenye ati, mu:nu wo:ne abega mwangu wo kungwa, nawe asigega kwangua okwaika amwi kubiirwa. 
JAS.1.20	Okuba risungu ryo mu:nu ritakukora burenge:resi bwa Nyamuanga. 
JAS.1.21	Mbe mutega kura obujabi, no burangirangi bunu busagiriye, muramirega no bwororo omusango gwabibirwe, gunu ogutura okuonya emyoyo jemwe. 
JAS.1.22	Nawe mubega bakosi bo musango, amwi mutari bo kungwa:ra, nimwibebeya abene. 
JAS.1.23	Okuba omu:nu wo:ne akongwa omusango, ke:nu atakugukora, oyo kasusana rwo mu:nu unu ke:rora obusu bwae mwirore kutyo ari, 
JAS.1.24	okuba ke:rora nagenda, narabirwa aonao kutyo kasusa. 
JAS.1.25	Nawe unu karora mu biragiro ebiku:miye ebye ci:bure, nagumamo, atari unu kongwa no kurabirwa, nawe ni mukosi unu kakora. Oyo arayabwaga ribando mu kukora kwae. 
JAS.1.26	Omu:nu wo:ne ake:ganirisya ati, ndi wa dini, nawe akarema okuingirira orurimi rwae, nawe ne:bebeya omutima gwae omwene, mbe idini yo mu:nu oyo ni ya kutyo era. 
JAS.1.27	Idini yo bwana inu itariko ekomo imbere ya Nyamuanga Rata njii, okujo:rora abasigwa na batumba mu butaka bwebwe no kwibaririra areme okuba na makomo ga mu:si.
JAS.2.1	Ba:na ba:su, mutabaga na kwikirisya kwa Yesu Kristo, Ratabugenyi wa rikusyo, ke:nu nimusoro:ra aba:nu. 
JAS.2.2	Okuba mu rikofyanyisyo ryemwe akengira omu:nu unu afwae inarye ya ijaabu, ka afwae ebye cire:re, mbe no mutaka nengira afwae jinsembe, 
JAS.2.3	Nemwe mukamukusya unu afwae ebye cire:re, nimwaika ati, Awe inyanja anu akondere, ka nimubwira omutaka ati, Awe imereguru ariya, amwi ati, inyanja anu mu maguru gani. 
JAS.2.4	?Mbe mutakusoro:ra mu mitima jemwe nimuba baramusi bo kwiganirisya kubi:bi? 
JAS.2.5	Mungwe, ba:na ba:su abendwa. ?Nyamuanga atasorere abataka ba mu ca:ro, babe bani:bi mu kwikirisya, barye omwandu gwo bukama bunu aragire banu abamwenda? 
JAS.2.6	Nawe emwe mwagaire omutaka. ?Abani:bi tari nibo ababe:gairisya, nibabakurubesya okubasira imbere ya baramusi? 
JAS.2.7	?Tari nibo abafuma risi:na ryo bwana rinu omutogwa?
JAS.2.8	Nawe mukaku:misya eciragiro ce cikama cinu eca:ika ati,
JAS.2.8	Yendaga omwikasyanya wao rwa kutyo owiyenda omwene.
JAS.2.8	Mukakora kutyo omukora kwa bwana. 
JAS.2.9	Nawe mukaba na isoro:re mu ba:nu, omukora ebibi:bi, ebiragiro nibibe:tira ogwemwe ati, muri banyamusi. 
JAS.2.10	Okuba omu:nu wo:ne abagwata ebiragiro byone, nawe akakaya mu cimwi era, mbe kajira intambara mu byone. 
JAS.2.11	Okuba Oyo a:ikire ati, Utaromeraga, niwe a:ikire one ati, Ute:taga. Mbe, ukarema okuromera, nawe nuwita, wabee munyamusi we biragiro. 
JAS.2.12	Mwaikega no kukoraga rwa banu abenda okuramurwa ne biragiro bye ci:bure. 
JAS.2.13	Okuba unu atakufwira cigongo ariramurwa cigongo uri. Nawe ecigongo eci:ku:isya ku ntambara.
JAS.2.14	Mbe ba:na ba:su, ?omu:nu kabonamo:ki, aka:ika ati, ni:kirisisye, ke:nu atana bikorwa? ?Okwikirisya era okufura okumuonya? 
JAS.2.15	Akaba ario mwana wa:su, omurume amwi mugasi, bari tuyu, batana biryo, 
JAS.2.16	No umwi kwimwe akababwira ati, Mugende kwa bwana, mubire, mwigute, ke:nu mutakubayana binu bakenere ebyo mubiri, ?mbe okwiyaki? 
JAS.2.17	No kwikirisya one nikwo kutyo, kukaba kutana bikorwa, kufu:ye okwene:ra.
JAS.2.18	Nawe omu:nu aryaika ati, Awe uri no kwikirisya, nanye ndi ne bikorwa. Nyeresya okwikirisya kwao kunu kutana bikorwa, nanye enikweresya okwikirisya kwani mu bikorwa byani. 
JAS.2.19	Awe owikirisya ati, Nyamuanga ni umwi. Oukora kisi. Emisambwa one eji:kirisya kutyo nijiyarara. 
JAS.2.20	Nawe, awe omu:nu unu utari ci:nu, ?amwi outura okumenya ati, okwikirisya kunu kutariko bikorwa ni kwa kutyo era? 
JAS.2.21	?Saja Iburaimu atayabirwe oburenge:resi kurwe bikorwa? Okuba aso:sisye omwana wae Isaka ku cigabiro. 
JAS.2.22	Warora ati, okwikirisya kwakoree amwi ne bikorwa byae, no kwikirisya kwae kwaku:misibwe mu bikorwa byae. 
JAS.2.23	Binu byandikirwe nibiku:mira binu ebyaika ati,
JAS.2.23	Iburaimu e:kirisi:sye Nyamuanga, nabarirwa oburenge:resi.
JAS.2.23	Natogwa omusa:ni wa Nyamuanga.
JAS.2.24	Omurora ati, omu:nu kabarirwa oburenge:resi kurwe bikorwa, amwi tari kurwo kwikirisya kwenyere. 
JAS.2.25	?Ka na Raabu unu ariga:ri maraya, nikwo kutyo atabariywe oburenge:resi kurwe bikorwa, okuba akumire abatatirisya, nabaisiŋanya mu njira indi? 
JAS.2.26	Okuba rwo mubiri gunu gutarimo mwoyo kutyo gufu:ye, nyaburiko no kwikirisya kunu kutana bikorwa kufu:ye.
JAS.3.1	Mbe ba:na ba:su, mutabaga be:igisya ba:fu, okuba mumenyere ati, eswe ciritemerwa eci:na cisito. 
JAS.3.2	Okuba eswe bo:ne eciyaba kwiya ka:fu. Omu:nu wo:ne akaba atakuyaba mu kwaika, oyo ni mu:nu unu akumiye, niwe katura okuingirira no mubiri gwae gwone. 
JAS.3.3	Mbe, ecitu:ra ebyuma mu minwa ja jifarasa, korereki jico:roberega, nicijicu:syacu:sya ne mibiri jajo jo:ne. 
JAS.3.4	Rora na jijaaji. Nakabee jineneere kutiki, nijisirwa no muyaga gwa managa, nawe ejiindurwa na rigobero eto:to enu wo:ne omugofi kenda okuirore:resya. 
JAS.3.5	Nyaburiko no rurimi one ni cungo cito:to, orwiku:ya bikuru. Murore akariro ni katyari kutyo ako:ca akamara amasaka ma:fu.
JAS.3.6	Orurimi ni muriro, ni:si yo bunyamusi inu yateyweo mu byungo byeswe. Nirwo orujabiasya omubiri gwone, na ka orukongesya biyangwa byone byo busimukwa, no rwene orukongesibwa no muriro gwa inyanja yo muriro. 
JAS.3.7	Okuba aba:nu abatunga jintyanyi ja nyami jo:ne na jinyonyi, na binu ebi:kurura, na binu biri mu nyanja, na ka barabitungire. 
JAS.3.8	Nawe atario mu:nu unu katura okutunga orurimi. Ni ci:nu cibi:bi rinu citakuingirirwa, rwijuye obusungu bunu obwita. 
JAS.3.9	Orwo nirwo eciku:isya Nyamuanga Rata, ka nirwo eci:imira aba:nu banu bakoreywe mu rususo rwa Nyamuanga. 
JAS.3.10	Mbe, okuku:ya no kwiima nibiso:ka mu kanwa kamwi ako ako. Ba:na ba:su ebyo bite:ire kubao. 
JAS.3.11	?Ecinyo ecifwamo amanji go bwana na maruru mu mumiro gumwi? 
JAS.3.12	Mbe ba:na ba:su, ?omutini ogutura okutwasya jijeituni, amwi omujabibu ogutura okutwasya jitini? Amwi mu mumiro gumwi amanji gatakufwamo go munyu na ge kisi.
JAS.3.13	?Niga mwimwe arino bwenge no kusombo:kerwa? Mbe, e:resyega ebikorwa byae mu ntungwa jo bwana, mu bwororo bwo bwenge. 
JAS.3.14	Nawe mukaba na rifuwa ryo bururu na inyombo mu mitima jemwe, mute:ku:yaga amwi mutabeyaga no kuragirira ebye cimari. 
JAS.3.15	Obwenge obwo butaso:kere inguru, nawe ni bwa si, ni bwa ba:nu, ka ni bwa Syetani. 
JAS.3.16	Okuba rifuwa na inyombo bikaka biriwo, nigubao omuoranye ne misango jo:ne mibi:bi. 
JAS.3.17	Nawe obwenge bunu obuso:ka inguru, okwamba bwerere, ka ni bwo murembe, ni bwo bwororo, ni bwangu kungwa, bwijuye ecigongo na matwasyo go bwana, amwi butana soro:re, amwi butana burigerige. 
JAS.3.18	Nawe ritwasyo ryo burenge:resi eriyambwa mu murembe ku banu abarega omurembe.
JAS.4.1	?Oburemo no kurwana ebiso:ka a:ki mwimwe? ?Bitakuso:ka mu kurigira kwemwe kunu okurwana mu byungo byemwe? 
JAS.4.2	Omurigira, nawe mutana ci:nu, ndijei nimwita. Omujira rifuwa, nawe mutakubona, ndijei nimurwana no kukora oburemo. Mutana ci:nu okuba mutakusabwa. 
JAS.4.3	Omusabwa nimurema okuyanwa, okuba omusabwa kubi:bi, korereki mubikorere mu kurigira kwemwe.
JAS.4.4	Emwe abaromerwa, ?mutakumenya ati, obusa:ni bwa i:si ni busoko ku Nyamuanga? Mbe omu:nu wo:ne akenda okuba musa:ni wa i:si ke:kora musoko wa Nyamuanga. 
JAS.4.5	?Tere amwi omwitogera ati, binu byandikirwe ebyaika kutyo era ati, Omwoyo unu e:kae mwiswe ke:sigombera ndijei najira rifuwa? 
JAS.4.6	Nawe kongesya okugaba ecigongo. Nikwo ebikora binu byandikirwe nibyaika ati, Nyamuanga kayajana na be cigundu, nawe abo:roro kabayana ecigongo. 
JAS.4.7	Mbe mworoberega Nyamuanga. Nawe muyajane na Syetani, arabe:rukaga. 
JAS.4.8	Mufugererega Nyamuanga, no mwene one arabafugereragako. Emwe abe bibi:bi, mwisa:bega jingaro. Emwe abe mitima jibiri, mwiyesyega mu mitima jemwe. 
JAS.4.9	Musurumbare, murire jimamu, mukunge. Okuseka kwemwe kucu:ke kuba mamu, no kukonderwa kwemwe kube kusurumbara. 
JAS.4.10	Mwikeyega mu me:so ga Ratabugenyi, no mwene aribakusya. 
JAS.4.11	Mutaromanaga, ba:na ba:su. Unu karoma owabo, amwi unu karamura owabo, niwe karoma ebiragiro, naramura ebiragiro. Mbe nawe ukaramura ebiragiro, utari mukosi we biragiro, nawe waba muramusi. 
JAS.4.12	Unu aragiriye ebiragiro na unu katema eci:na ni umwi. Niwe katura okuonya no kusimagisya. ?Nawe awe na:we:ga unu outemera owe:ja:nyu eci:na?
JAS.4.13	Mbe emwe banu omwaika ati, Rero amwi mutondo ecigenda mu musi murebe, nicimarayo mwaka gumwi, nicika:na, nicibonamo amabona. 
JAS.4.14	Ke:nu eja mutondo mutajimenyere. ?Obuanga bwemwe buri atiki? Muri rwa ingesi inu eiboneka kasinjeke era ni:wao. 
JAS.4.15	Akiri mwaka:ikire ati, Ratabugenyi akenda, ciriba baanga nicikora kutya amwi kutya. 
JAS.4.16	Nawe woryanu omwiku:ya mu kutu:nu:na kwemwe. Okwiku:ya kwone kwejabo okwo ni kubi:bi. 
JAS.4.17	Mbe unu amenyere okukora ebye kisi, naremo:kora, eco eciba cibi:bi ku:yo.
JAS.5.1	Mbe emwe abani:bi, mukunge murire kurwo butaka bunu buriba:jako. 
JAS.5.2	Obuni:bi bwemwe bwaborere, ne bifwaro byemwe byaribirwe amaenje. 
JAS.5.3	Jijaabu jemwe na jimpirya jemwe jajirire obutaretare, no butaretare bwajo buriba rusingiro kwimwe, burisuba okurya emibiri jemwe rwo muriro. Mwibi:kiye ebi:nu mu siku ja ku bute:ro. 
JAS.5.4	Mbe murore, omuye:ro gwa bakosi banu babagesee amasambu gemwe, gunu mwabe:mire nimubajimya, nigwo ogurira. Ne bikunga byebwe banu babagesee byengiye mu matwi ga Ratabugenyi we bise. 
JAS.5.5	Murari:ye ebye kisi mu ca:ro nimukondererwa orumura nimuyama mu mitima jemwe rwa ku rusiku rwo kukomera. 
JAS.5.6	Mwaramuye omurenge:resi nimumwitira ogwae, nimumwita, nawe atayajene nemwe.
JAS.5.7	Mbe ba:na ba:su, mwiganirisyega kukinga Ratabugenyi anu ari:ja. Mbe, omurimi kurindirira amatwasyo ga i:si ago bwana, ke:gumirisya okukinga anu kabonera iŋuba ya risunga ne ye citiku. 
JAS.5.8	Mbe emwe one mwigumirisyega. Murumyega emitima jemwe, okuba oku:ja kwa Ratabugenyi kuri yei. 
JAS.5.9	Musigega kwitoŋanira emwe abene:ra, ba:na ba:su, korereki musige kutemerwa eci:na. Mbe Omuramusi e:mereguyu ku rwigi. 
JAS.5.10	Ba:na ba:su, murore abaragi banu ba:ikaga mwisi:na rya Ratabugenyi, babega co kurorerako rwa kutyo banya:sibwaga no kwigumirisya. 
JAS.5.11	Mbe, ecibatoga ba ribando banu be:gumirisyaga. Mwonguywe ebyo kwigumirisya kwa Yobu, na ka mwarorere obukarae bwa Ratabugenyi, rwa kutyo Ratabugenyi ni wo bufura bwafu ne cigongo ca:fu. 
JAS.5.12	Nawe, ba:na ba:su, okukira byone, mutarairiraga orwire, nakabee iri si, nakabee ciri cirairo cindi co:ne. Nawe yee yemwe ibe yee, na uri yemwe ibe uri, korereki musige kugwa mu ntambara.
JAS.5.13	?Ariwo mwimwe omu:nu unu ari na inyako? Oyo asabwe. ?Ariwo unu kakonderwa? Embega jinyimbo jo kuku:ya Nyamuanga. 
JAS.5.14	?Ariwo mwimwe unu arwae? Oyo abirikire abakaruka ba ikanisa, bamusabirwe nibamubambaga amafuta mwisi:na rya Ratabugenyi. 
JAS.5.15	No kusabwa kwo kwikirisya kuriosya omurwae, na Ratabugenyi arimwimusya. Araba ariga akorere ebibi:bi, ariswaririrwa. 
JAS.5.16	Mbe, mwigambiranega ebibi:bi byemwe, musabiranega, korereki muosibwe. Okusabwa kwo mu:nu murenge:resi okukora na managa ma:fu. 
JAS.5.17	Eliya ariga:ri mu:nu wa ntungwa jimwi ne jeswe, nasabwa muno iŋuba isige kugwa. Iŋuba ni:rema okugwa ku ca:ro myaka esatu na me:si gata:nu na kumwi. 
JAS.5.18	Nasuba okusabwa rindi, iŋuba ni:gwa okuso:ka mu rwire, i:si ni:mesya amatwasyo gayo. 
JAS.5.19	Ba:na ba:su, omu:nu wo:ne mwimwe akayaba okuso:ka mu bye cimari, okumara omu:nu akamusubya, 
JAS.5.20	amenyega ati, unu kasubya owe bibi:bi okuso:ka mu njira yae yo kuyaba, oyo kaonya omwoyo gwo mu:nu mu kufwa, naswikira bibi:bi byafu.
1PE.1.1	Anye Petero, unu ndi ntumwa ya Yesu Kristo, enibandikira emwe abasorwa banu Munyarambukire no kwikara mu:si inu itari yemwe, mu Ponto na Mu Galatia na Kapadokia, na mu Asia, na mu Bitunia. 
1PE.1.2	Banu mwasorerwe rwa kutyo Nyamuanga Rata ambire okubamenya kara, nimwesibwa no Mwoyo, korereki mumworobere Yesu Kristo no kumijirwako amanyinga gae. Ecigongo no murembe biyongesye kwimwe.
1PE.1.3	Asi:mwe Nyamuanga Esemwene Ratabugenyi Yesu Kristo, unu aci:buye orwa kabiri kurwe cigongo cae ca:fu, korereki cibega no kwiikanya kunu kutakuwao, okuba Yesu Kristo asu:kire mu bafu:ye, 
1PE.1.4	korereki cirye omwandu gunu gutakubora, na gunu gutana bujabi, gunu gutakuotoka, nigwo gunu mubi:kiywe mu rwire, 
1PE.1.5	emwe banu omurindwaga no buinga bwa Nyamuanga kurwo kwikirisya, korereki mubone omweruro gunu gumaririye okuswerurwa mu siku ja ku bute:ro.
1PE.1.6	Omweruro ogwo nigwo omusandabira, nakabee kube:ire okusurumbasibwa okusakwa kwafu mwanya mutyari ogwa woryanu. 
1PE.1.7	Korereki okusakwa kwo kwikirisya kwemwe kuboneke kuri no kusi:ma, na rikusyo ne cibaro mu kusweruka kwa Yesu Kristo. Okusakwa kwo kwikirisya ni kwa kisi okukira okwa ijaabu inu eiwao nakabee eisakwa mu muriro. 
1PE.1.8	Yesu Kristo niwe unu omwenda nakabee mucari kumurora. Niwe unu nakabee mutakumurora woryanu, ke:nu omumwikirisya, nimusandaba kusandaba kunu kutakwaikwa, na kunu kwijuye rikusyo, 
1PE.1.9	nimuyabwa cinu cakorere nimwikirisya, nigwo omweruro gwe myoyo jemwe.
1PE.1.10	Abaragi banu baragaga ebye cigongo cinu cendaga oku:ja kwimwe, nibo bayenjaga muno no kutatirisya ebyo mweruro gunu, 
1PE.1.11	Nibayenja okumenya amagoro kutyo gari amwi kutyo agasusana, ago ge:resibwe no Mwoyo wa Kristo unu atangatire okwaika ebyo kunya:sibwa kwa Kristo na rikusyo rinu erisingirira. 
1PE.1.12	Bariga basweruriywe ati, bata:ikire misango ejo kubwebwe abene, nawe ni kurwemwe. Nijo emisango jinu mwabwiriywe wori na banu bababwiriye Ebigambo byo bwana kurwo Mwoyo Mweru unu atumirwe okuso:ka mu rwire. Ne:jo bamaraika one abenda okusunguriramo no kurora.
1PE.1.13	Mbe mwiboega ebibunu byo bwenge bwemwe, mwikenge, nimwiikanya kata ecigongo cinu murire:terwa orwo Yesu Kristo arisweruka. 
1PE.1.14	Mube rwa ba:na abo:roro, musige kwisusanya rwo kurigira kwemwe kwa kara okwa mu butamenya bwemwe. 
1PE.1.15	Nawe mubega be:ru mu ntungwa jo:ne rwa kutyo Oyo ababirikiye ni mweru. 
1PE.1.16	Okuba byandikirwe ati,
1PE.1.16	Mubega be:ru, okuba anye ndi mweru.
1PE.1.17	Mbe Unu karamura rwe bikorwa bya ba:nu kutyo biri, kwitiriranya uri, mbe mukamutoga oyo Rata, muribatega no bu:ba mu siku jemwe ejo kuitiŋana mu:si. 
1PE.1.18	Mumenyere ati, okucungurwa kwemwe mu ntungwa jemwe eja kutyo era, jinu mwayabirwe basaja wanyu, mbe mutacunguriywe na bi:nu binu ebiwao, rwa jimpirya amwi jaabu, 
1PE.1.19	Nawe mwacunguriywe na manyinga go bugusi oburambu aga Kristo, rwa go mwana wa ina:ma unu atariko esoro nakabee riri:komo. 
1PE.1.20	Unu ariga amenyerwe kara, i:si icari kutu:rwako rufuka, nawe nabu:risibwa kurwemwe ku bute:ro bwa ji:siku. 
1PE.1.21	Kubwae emwe mwekirisisye Nyamuanga unu amusu:ruye mu bafu:ye namuyana rikusyo, korereki okwikirisya kwemwe no kwiikanya kwemwe bibe ku Nyamuanga.
1PE.1.22	Mwamarire okwiyesya emyoyo jemwe mu kworobera ebye cimari, nimukinga mu kwendana na ba:na ba:su kunu kutarimo burigerige. Mukome:rega okwendana mu mutima gwerere. 
1PE.1.23	Okuba mwebuywe orwa kabiri, tari na mbibo inu eibora, nawe ni inu itakubora, kurwo musango gwa Nyamuanga gunu guri muanga, gunu guri:kara kajanende. 
1PE.1.24	Okuba,
1PE.1.24	Abo mubiri bo:ne bari rwo bunya:si,
1PE.1.24	Na rikusyo ryebwe uti bwaso bwa manya:si.
1PE.1.24	Obunya:si obuotoka, no bwaso nibuunguruka
1PE.1.25	Nawe omusango gwa Ratabugenyi guri:kara kajanende na kajanende.
1PE.1.25	Nigwo Omusango gwo bwana gunu mwasimuriywe.
1PE.2.1	Mbe mutega kura orwango rwone no burigerige bwone, no rurimi, na rifuwa, no kwaika kubi:bi kwone. 
1PE.2.2	Mube rwa ba:na baja:re banu abamara okwiburwa, nimurigira amata go mwoyo ganu gatarimo burigerige, korereki gabakusye okukinga ku mweruro. 
1PE.2.3	Araba mwarabire nimurora ati, Ratabugenyi ni wo bufura. 
1PE.2.4	Mwejire ku:yo, niwe ribui rianga, rinu aba:nu baremere nawe Nyamuanga niwe arisorere, eryo bugusi burambu. 
1PE.2.5	Mbe, emwe one omumbakwa rwa mabui amaanga mube nyumba yo mwoyo, na ka mube bagabisi abe:ru banu abaso:sya ebyogo byo mwoyo, binu ebikondera Nyamuanga kubwa Yesu Kristo. 
1PE.2.6	Okuba binu byandikirwe biriwo binu ebyaika ati,
1PE.2.6	Rora, enitu:ra mu Sayuni ebui ekuru erya ku sonde, rinu risorerwe ne ryo bugusi burambu.
1PE.2.6	Mbe unu mwamwikirisya atariswasibwa na katyari.
1PE.2.7	Mbe kwimwe banu mwekirisisye oyo ni wa bugusi burambu. Nawe ku banu batakwikirisya abee
1PE.2.7	Ribui rinu abombasi baremere, Niryo ryabee ribui rinene rya ku sonde.
1PE.2.8	Na rindi ati,
1PE.2.8	Ribui rinu eri:ku:jurwako no rutare runu orugwisya.
1PE.2.8	Abe:ku:juraga ku musango, okuba batagunguywe, rwa kutyo batereyweo.
1PE.2.9	Nawe emwe muri rwiburo rusorwa, muri bagabisi be cikama, abo ruganda rweru, ka muri ba:nu bo butunge, korereki mukumusyega ebyo bwana bya Unu ababirikiye okuso:ka mu cisu:te mwingire mu bweru bwae obwo kurugu:ra. 
1PE.2.10	Emwe kara mwariga mutari ba:nu, nawe woryanu muri ba:nu ba Nyamuanga. Mwariga mutakufwirwa cigongo, nawe woryanu mwafwiriywe ecigongo.
1PE.2.11	Abendwa, enibaremberesya rwa baitiŋani na baribasi, ati, mwiŋange okurigira kwo mubiri kunu okurwana no mwoyo. 
1PE.2.12	Mube na jintungwa jemwe je kisi mu ba:maanga, korereki nakabee ababa:ikako rwa bakosi be bibi:bi, nawe bakusye Nyamuanga mu rusiku rwo kurorwa, okuba barorere ebikorwa byemwe ebyo bwana. 
1PE.2.13	Mworoberega ciragiro co:ne eca ba:nu kubwa Ratabugenyi. Nakabee ari mukama, mumworobere okuba ni mukuru. 
1PE.2.14	Nakabee bari basi:ba, mubo:robere rwa banu batumirwe korereki batongerega banu abakora kubi:bi, no kusi:ma banu abakora kisi. 
1PE.2.15	Okuba nikwo kutyo Nyamuanga kenda ati, mukore kisi korereki mujibisyega obumu:mu bwa ba:nu banu batana bwenge. 
1PE.2.16	Mube rwa be:bure, nawe ci:bure cemwe cisige kuba co kubisa obubi:bi, nawe mube rwa bagaya ba Nyamuanga. 
1PE.2.17	Mubarega ba:nu bo:ne. Mwendega aba:su. Mu:bayega Nyamuanga. Mubarega omukama.
1PE.2.18	Emwe abagaya, mworoberega be:sobugenyi mu bu:ba bwone, tari ba kisi era na bo:roro, nawe na baruru one. 
1PE.2.19	Okuba cinu nico ecisi:mwa, omu:nu unu kanya:sibwa kutyo era, ake:gumirisya okwasibwa okuba ke:cuka Nyamuanga. 
1PE.2.20	Okuba mukakora kubi:bi nimubumwa amai, mukaba nimwigumirisya, ?Omuba na kusi:mwa ki? Nawe mukakora ebye kisi no kunya:sibwa, mukaba nimwigumirisya, mbe eco nico ecisi:mwa na Nyamuanga.
1PE.2.21	Okuba ebyo nibyo mwabirikiririywe. Okuba Kristo one anya:si:bwe kurwemwe, nabasigira eco kurorerako, korereki muru:be orugere rwae. 
1PE.2.22	Ariga atakorere bibi:bi, nakabee burigerige butabonekere mu kanwa kae. 
1PE.2.23	Wejire bamufuma, atasubaga kufuma. Wejire anya:sibwa atakangire, nawe e:teeo ku Unu katema eci:na mu burenge:resi. 
1PE.2.24	Niwe agegere ebibi:bi byeswe kwiti mu mubiri gwae omwene, eswe banu cafu:ye ku bibi:bi korereki cibega baanga ku burenge:resi. Mwaonyibwe kurwa mauta gae. 
1PE.2.25	Okuba mwariga muri rwa jina:ma jinu jiburire, nawe woryanu mwasubire ku Mure:fi no Muro:ji we myoyo jemwe.
1PE.3.1	Nyaburiko, emwe abagasi, mworoberega abarume bemwe, korereki bakaba bario abarume banu bate:kirisisye omusango gwa Nyamuanga, abo baindurwe na jintungwa ja bagasi bebwe, nakabee batonguywe omusango, 
1PE.3.2	Okuba abarora jintungwa jemwe ejo bwana ne jo ku:baya. 
1PE.3.3	Obure:re bwemwe butabaga bwa inguru era, obwo kusyonga ji:fwiri amwi kunanika jijaabu, amwi kufwara ebifwaro, 
1PE.3.4	nawe bube bwo mu:nu unu abisirwe mu mutima, mwicume ne ci:nu rinu citakunyamuka, nigwo omwoyo mwororo no mucore:re, okuba ni gwa bugusi burambu imbere ya Nyamuanga. 
1PE.3.5	Okuba nikwo kutyo kara one abagasi abe:ru banu be:ikanyaga Nyamuanga kutyo be:cumaga, nibo:robera abarume bebwe. 
1PE.3.6	Rwa Sara kutyo o:roberaga Iburaimu, namutoga Ratabugenyi. Nemwe muri ba:na bae, mukaba nimukora ebyo bwana, nimurema okukangwa na bu:ba bwone. 
1PE.3.7	Nemwe abarume, nyaburiko mubega na bagasi bemwe no bwenge, nimuyana omugasi ecibaro, rwe ci:nu citakome:e, okuba one ni baribomwandu be:janyu abe ciyanwa co buanga, korereki okusabwa kwemwe kusige okuingirirwa.
1PE.3.8	Ebya ku bute:to, mubega bo:ne no kwiganirisya kumwi, mufwirane ecigongo, mwendane rwa ba inda eimwi, mubega bafura na bo:roro. 
1PE.3.9	Mutasubisyanya cibi:bi ne ce:ja:bo, amwi cifumo ne ce:ja:bo, nawe mube banu abasabirwa ribando. Okuba eco nico mwabirikiririywe, korereki murye omwandu gwa ribando. 
1PE.3.10	Okuba,
1PE.3.10	Unu kenda obuanga, amwi kenda okubona ji:siku jo bwana, Aingirirega orurimi rwae mu bubi:bi, no munwa gwae gusige kwaika burigerige.
1PE.3.11	Aso:ke mu bubi:bi, akorega ebye kisi. Ayenjega omurembe, aguru:bega.
1PE.3.12	Okuba ame:so ga Ratabugenyi agarora abarenge:resi. Na matwi gae agategeresya okusabwa kwebwe. Nawe obusu bwa Ratabugenyi busisinyariye banu abakora obubi:bi.
1PE.3.13	Mukakome:ra okukora ebye kisi, ?mbe niga unu arabakoraga kubi:bi? 
1PE.3.14	Nawe mukanya:sibwa kurwo burenge:resi, mu na ribando. Muto:bayaga kukanga kwebwe, amwi mutawaga mwoyo. 
1PE.3.15	Nawe mu mitima jemwe mubarega Kristo ati, ni Ratabugenyi. Mubega mumaririye kusiku okuindura mu:nu wo:ne unu kababu:sya ebyo kwiikanya kunu kuri mwimwe, nawe mwaike mu bufura no bu:ba. 
1PE.3.16	Mubega no mutima gwo bwana, korereki banu ababa:ikako kubi:bi be:swa-rega, nibo banu abafuma jintungwa jo bwana jinu munajo mu Kristo. 
1PE.3.17	Okuba Nyamuanga akenda, ni kwa kisi emwe okunya:sibwa nimukora ebye kisi, kukira okunya:sibwa nimukora kubibi.
1PE.3.18	Okuba na Kristo one anya:sibwe rumwi era kurwe bibi:bi. Omurenge:resi nanya:sibwa kubwa banu batari barenge:resi, korereki acire:te ku Nyamuanga. E:tirwe mu mubiri, nawe nakorwa muanga mu mwoyo. 
1PE.3.19	Mu mwoyo ogwo agendeemo nasimurira emyoyo jinu jiboyerwe mwiboyero, 
1PE.3.20	banu baremere okungwa kara, anu okwigumirisya kwa Nyamuanga kwariga nikurindirira mu siku ja Nuu, anu ingaraba yariga icakonjwa, munu aba:nu baonyibwe mu manji, batari ba:fu nawe ni ba:nu bata:nu na basatu era. 
1PE.3.21	Nemwe one woryanu omuonyibwa mu cijekekanyo ce:ja:bo eco, nikwo okubatijibwa, tari kuso:syao riko ku mubiri, nawe ni kusabwa omutima gwe kisi ku Nyamuanga, kurwo kusu:ka kwa Yesu Kristo. 
1PE.3.22	Niwe agendere mu rwire, ari ku kuboko kwe buryo okwa Nyamuanga, bamaraika na batungi na ba managa nibai:nywa emwaro yae.
1PE.4.1	Okuba Kristo anya:si:bwe mu mubiri kurwemwe, mbe nemwe one mufwarega okwiganirisya okwo rwe bigwato. Okuba unu anya:si:bwe mu mubiri asigire ebibi:bi. 
1PE.4.2	Mukore kutyo korereki mumare ji:siku jemwe mu mubiri jinu jicasigaeo, tari rwa kutyo aba:nu abarigira, nawe rwa kutyo Nyamuanga kenda. 
1PE.4.3	Okuba ji:siku jinu jiraturire nijo jabe:ire okukora rwa kutyo aba:maanga abenda, no kuribatiraga mu buromesi, na mu namba, na mu kukorwa, na mu kuyerwa, na mu kunywanywa, no kuramya ebisusano ebibi:bi. 
1PE.4.4	Mu bigambo ebyo abarugu:ra okuba emwe mutakubirima amwi nabo mu rumura runu rutana ndengo, nibabafuma. 
1PE.4.5	Abo bariroma eci:na ku Unu amariri:ye okutemera eci:na abaanga na bafu:ye. 
1PE.4.6	Okuba kwobakorere abafu:ye one nibabwirwa Ebigambo byo bwana, korereki batemerwe eci:na rwa ba:nu ba mu mubiri, nawe babe baanga mu mwoyo rwa Nyamuanga. 
1PE.4.7	Nawe obute:ro bwa byone buri yei. Mbe mwibaririrega nimutengeja mu kusabwa. 
1PE.4.8	Okukira jo:ne mukome:rega okwendana, okuba okwenda nikwo okuswikira ebibi:bi byafu. 
1PE.4.9	Mukumanega, kwitoŋanira uri. 
1PE.4.10	Rwa kutyo buri mu:nu agabiywe eciyanwa, mufurubenderane emwe abene:ra, rwa babiki be kisi abe cigongo ca Nyamuanga ecindi ne cindi. 
1PE.4.11	Omu:nu wo:ne akasimura, a:ikega rwo kwaika kwa Nyamuanga. Omu:nu wo:ne akafurubenda, afurubende rwa managa ga Nyamuanga ganu amuyae. Nyamuanga akusibwega mu jo:ne kubwa Yesu Kristo, unu ari na rikusyo kajanende na kajanende. Amina.
1PE.4.12	Abendwa, mutarugu:raga okusakwa kunu kuri mwimwe, kunu okubasaka rwo muriro, uti mwarora ci:nu cigenyi. 
1PE.4.13	Nawe mukonderwega okuba musangiye mu kunya:sibwa kwa Kristo, korereki mukonderwe no kusandabira mu kusweruka kwa rikusyo ryae. 
1PE.4.14	Mukafumwa kurwa risi:na rya Kristo, muri na ribando, okuba Omwoyo wa rikusyo na wa Nyamuanga e:kae kwimwe. 
1PE.4.15	Nawe omu:nu wo:ne kwimwe atanya:sibwa okuba ni mwiti, amwi mwifi, amwi mukosi wa bibi:bi, amwi unu ke:tu:ra mu ja bandi. 
1PE.4.16	Nawe omu:nu wo:ne akanya:sibwa okuba ni Mukristo, asigega kwiswara, nawe akusyega Nyamuanga kurwa risi:na eryo. 
1PE.4.17	Okuba omwanya gweire okuramura okwambira mu nyumba ya Nyamuanga. Mbe araba kukambira kwiswe, ?obute:ro bwa banu batakworobera Ebigambo byo bwana bya Nyamuanga buriba kutiki? 
1PE.4.18	Araba ni kukome:e omurenge:resi okuona, ?mbe abarangirangi na banyamusi bariboneka a:ki? 
1PE.4.19	Mbe na banu abanya:sibwa rwa kutyo Nyamuanga kenda, mbakorega ebyo bwana nibabi:kira Omumogi Omwiikanyibwa emyoyo jebwe.
1PE.5.1	Mbe enibabwira abakaruka ba ikanisa banu bari mwimwe, okuba anye ndi mukaruka we:ja:nyu, na unu narorere jinya:ko ja Kristo, na ka nisangiye rikusyo rinu eryenda okuswerurwa. 
1PE.5.2	Mure:bega nijo rya Nyamuanga rinu riri mwimwe, nimuriro:jaro:ja, tari kurwo kusinyirisibwa, nawe mu kwenda, rwa kutyo Nyamuanga kenda, amwi tari kurwo kurigira amabona go burigerige, nawe no mutima gunu gumaririye. 
1PE.5.3	Mutatungira managa obutunge bwemwe, nawe mubega co kurorerwako kwiijo. 
1PE.5.4	Mbe Omure:fi omukuru ariba aswerurwa, muriyabwa orutenga rwa rikusyo runu rutakuotoka.
1PE.5.5	Nyaburiko, nemwe abato:to mworoberega abakaruka. Mbe emwe bo:ne mwiboega obwororo, nimukorerana emwe abene:ra. Okuba Nyamuanga kayajana na be cigundu, nawe abo:roro kabayana ecigongo. 
1PE.5.6	Mbe mwikeyega emwaro yo kuboko kwa managa kwa Nyamuanga, korereki abakusye mu mwanya gunu gwiire. 
1PE.5.7	Okuwa omwoyo kwemwe kwone mumutwikega Omwene, okuba Omwene kabe:gana emwe.
1PE.5.8	Mutengeje, okuba omuremo wemwe Syetani ke:indainda rwa intare inu eibu:ta ni:yenja unu irarya. 
1PE.5.9	Oyo mumuingirire murumire mu kwikirisya kwemwe, okuba mumenyere ati jinya:ko ejo ejo jiswirire aba:na banyu banu bari mu ca:ro co:ne. 
1PE.5.10	Mbe ariba mwamara okunya:sibwako mwanya muto:to, Nyamuanga aribaku:misya, nabarumya, nabayana managa. Niwe Nyamuanga we cigongo co:ne, unu ababirikiye mu Kristo korereki mwingire mwikusyo ryae rya kajanende. 
1PE.5.11	Oyo ayabwega obuinga kajanende na kajanende. Amina. 
1PE.5.12	Nabandikira inyaruba ye misango mito:to mu maboko ga Silwano owa:su omwikanyibwa rwa kutyo eni:ganirisya, nimbatongera, nimbabwira ati eco nico ecigongo ce cimari eca Nyamuanga. Mwimereguru murumire mu cigongo eco. 
1PE.5.13	Omugasi unu ari Babuloni, omusorwa we:ja:nyu kabake:sya. Omwana wani Mariko one kabake:sya. 
1PE.5.14	Muke:syanye no kunyunyana kwo kwenda. Omurembe gubega nemwe bo:ne banu bari mu Kristo.
2PE.1.1	Anye Simoni Petero, unu ndi mugaya na intumwa ya Yesu Kristo, enandikira banu babwene okwikirisya kwo bugusi burambu aamwi neswe mu bure-nge:resi bwa Nyamuanga no Mukisya weswe, niwe Yesu Kristo. 
2PE.1.2	Ecigongo no murembe biyongesyega kwimwe mu kumenya Nyamuanga na Ratabugenyi Yesu. 
2PE.1.3	Rwa kutyo obuinga bwa Bunyamuanga bwaciyae eswe byone ebyo buanga no bwiyami kurwo kumumenya Unu acibirikiye kurwa rikusyo ryae no bwira bwae omwene.
2PE.1.4	Kwibyo cayabirwe emirago jo bugusi burambu ne minene muno, korereki kurwebyo musangire obusimuka bwa Nyamuanga, wejire mwamara okuona mu bunyamuke bunu buri mu ca:ro kurwo kurigira. 
2PE.1.5	Mbe nikwo kutyo mukome:rega okwongesya obwira mu kwikirisya kwemwe. Na mu bwira bwemwe mwongesyega okumenya. 
2PE.1.6	Na mu kumenya kwemwe mwongesyega okwibaririra. Na mu kwibaririra kwemwe mwongesyega okwigumirisya. Na mu kwigumirisya kwemwe mwongesyega obwiyami. 
2PE.1.7	Na mu bwiyami bwemwe mwongesyega okwendana na ba:na banyu. Na mu kwendana na ba:na banyu mwongesyega okwenda.
2PE.1.8	Okuba emisango ejo jikaba mwimwe no kufura, ejibakora banu mutari barenga, amwi mutari banu batana matwasyo mu kumenya Ratabugenyi Yesu Kristo. 
2PE.1.9	Okuba unu atana misango ejo ni muofu, karora eu:ja, arabiywe kutyo e:sibwe ebibi:bi byae ebya kara. 
2PE.1.10	Mbe ba:na ba:su, mukome:rega muno okurumya okubirikirwa kwemwe no kusorwa kwemwe, okuba ejo mukajikora, mutari:ku:jura na katyari. 
2PE.1.11	Okuba nikwo kutyo muriyanwa okwingira cikama mu bukama bwa kajanende obwa Ratabugenyi no Mukisya weswe, niwe Yesu Kristo.
2PE.1.12	Nikwo enikora nimaririye kusiku okube:cukya ejo, nakabee mujimenyere, nimuruma mu kumasya kunu munakwo. 
2PE.1.13	Nawe eni:ganirisya ati ni kwa kisi, nikaba nicari mwiuna rinu, nibakungirisyega nimbe:cukya. 
2PE.1.14	Okuba nimenyere ati, nitakuko:ra kuso:ka mwiuna rinu, rwa kutyo Ratabugenyi Yesu Kristo ambarikisisisye. 
2PE.1.15	Nawe enikome:raga, korereki ariba namara okufwa, muturega okwicuka ejo kusiku. 
2PE.1.16	Okuba eswe cita:ru:bire sumo jinu jate:me:kerwe mu bwengebwenge anu cariga nicibamenyesya obuinga bwa Ratabugenyi Yesu Kristo no ku:ja kwae, nawe carorere amakanyo gae na me:so geswe. 
2PE.1.17	Okuba Nyamuanga Rata a:muyanire ecibaro na rikusyo, wejire riraka ryaso:ka mwikusyo ryafu nirimwaika ati,
2PE.1.17	Unu niwe Omwana wani omwendwa unu enikondererwa muno.
2PE.1.18	Neswe conguywe riraka eryo niriso:ka mu rwire, anu cariga ciri aamwi nage ku ci:ma ece:ru.
2PE.1.19	Rindi eswe ciri no musango gwo buragi gunu gurumire muno. Omukora kwa bwana mukategeresya omusango ogwo, rwa itara inu eya:kira mu cisu:te, kukinga anu obwire burice:ra, na risonde nirise:ka:na mu mitima jemwe. 
2PE.1.20	Okwamba mumenye ati, omusango gwone ogwo buragi gwa mu binu byandikirwe, gutakugajurwa gwenyere:ra, 
2PE.1.21	Okuba gutario musango gwo buragi gunu gware:terwe mu kwenda kwa ba:nu anu cikabe:reega, nawe aba:nu ba:ikaga binu byaso:kaga ku Nyamuanga, nibagegwa no Mwoyo Mweru.
2PE.2.1	Nawe bariga bario abaragi bo rurimi mu ba:nu, na ka mwimwe one baribao abe:igisya bo rurimi, banu barire:ta okwiigisya kunu okusimagisya mu burigerige. Barirema Ratabugenyi unu abagurire, nibe:re:tera okusimagisibwa bwangu. 
2PE.2.2	Na ba:fu bariru:ba orukubo rwebwe, banu injira ye cimari kufumwa kurwebwe. 
2PE.2.3	Abo baribona amabona mwimwe kurwo kurigira kwebwe, niba:ika emisango jo rurimi. Intambara yebwe kuso:ka kara itakuko:ra, no kusimagisibwa kwebwe kutakuongerera. 
2PE.2.4	Okuba araba Nyamuanga ate:swaririye bamaraika banu banyamuye nawe nabe:sa mu ryobo, nabatu:ra mu mo:bo ge cisu:te, barindisibwe intambara. 
2PE.2.5	Narema okwiswaririra i:si ya kara, nawe naonya Nuu, niwe omusimusi wo burenge:resi, na be:ja:bo bata:nu na babiri benyere:ra, nare:ta induruma ku:si ya banyamusi. 
2PE.2.6	Naindura emisi ja Sodoma na Gomora kuba efu, najitemera eci:na najisimagisya, najitao kuba cirorero ku banyamusi. 
2PE.2.7	Naonya Lutu omurenge:resi, unu ariga nawa omwoyo muno kurwa jintungwa jo rukubo rwa banyamusi. 
2PE.2.8	Okuba omu:nu:yo omurenge:resi unu ariga abe:kaemo nabarora no kubongwa anya:sibwaga omwoyo gwae omurenge:resi kusiku kurwe bikorwa byebwe ebyo bwikoti. 
2PE.2.9	Ratabugenyi amenyere okuonya abeyami mu kusakwa, no kurinda abanyamusi kukinga ku rusiku rwo kutema eci:na, 
2PE.2.10	nawe okukira bo:ne, ni banu abaribatira mu byo mubiri, mu kurigira kwo bujabi, nibagaya abatungi. Ni baba:si na ba kasinye nibagaya abe cibaao, ku:baya uri.
2PE.2.11	Nawe bamaraika, nakabee babakirire amanaga no buinga, nawe batakubabu:ra amwi kubafuma imbere ya Ratabugenyi. 
2PE.2.12	Nawe abo bari rwa jintyanyi jinu jitana bwenge mu busimuka bwajo, niji:burwa korereki jigwatwe no kusimagira. Abafuma mu misango jinu batamenyere. Nikwo kutyo barisimagisibwa mu kusimagira. 
2PE.2.13	Abajo:bona omuye:ro gwo bunyamusi bwebwe. Abatoga ati, orumura rwa kusiku nikwo okukonderwa. Ni mabara na masoro anu abarya aamwi nemwe nibaru:ba orumura mu kubebeya kwebwe. 
2PE.2.14	Ame:so gebwe ge:juye oburomesi, nigarema okusiga ebibi:bi, nibakongyakongya emyoyo ja banu batarumire. Bari ne mitima jinu jinarire okurigira, ni ba:na be ci:imo. 
2PE.2.15	Abo basigire injira yo bwima nibayaba, nibaru:ba injira ya Balaamu omwana wa Beori, unu ariga endere omuye:ro gwo bunyamusi. 
2PE.2.16	Nawe nagonyibwa kurwo bunyamusi bwae, isikiri inu itakwaika niya:ika no buraka bwo mu:nu, ni:ingirira orusaro rwo muragi.
2PE.2.17	Abo nibo ebinyo binu bitarimo manji, ni me:re ganu agagegwa no muyaga gwe ciure. Nibo abarindisibwa ecisu:te eci:rafuru pi. 
2PE.2.18	Okuba aba:ika emisango minene muno eja kutyo era, nibakongyakongya banu abe:ruka abo nibabakongyakongya mu kurigira kwo mubiri na mu rukubo. 
2PE.2.19	Ababaraga omurago ati ababa be:bure, ke:nu abene bari bagaya bo bunyamuke. Okuba omu:nu akaigwa owe:ja:bo, mbe naba mugaya wo:yo kamuiga.
2PE.2.20	Okuba araba bambire okwiruka obujabi bwa i:si kurwo kumenya Ratabugenyi no Mukisya Yesu Kristo, nawe bakasuba okukomwa omwo nibaigwa, mbe ebyebwe bya ku bute:ro ebibiya kukira ebyo kwamba. 
2PE.2.21	Okuba bwakabee kwa bwana okusiga okumenya injira yo burenge:resi, kukira okwamba okuimenya nibasuba inyuma okusiga eciragiro ece:ru cinu bayabirwe. 
2PE.2.22	Cabaku:miriye cijekekanyo ce cimari ati, Imbwa yasubi:ye amatanake gayo, na ingurube inu yo:sibwe yasubire okwigaragasya mu rutoto.
2PE.3.1	Abendwa, woryanu inyaruba inu ni ya kabiri inu enibandikira. Mwijo jo:ne enikungirisya obwenge bwemwe bunu butarimo burigerige, nimbe:cukya. 
2PE.3.2	Korereki mwicukega emisango jinu ja:ikirwe kara na baragi abe:ru, ne ciragiro ca Ratabugenyi Omukisya weswe, cinu eswe care:teywe na jintumwa jemwe.
2PE.3.3	Okwamba mumenye ati, mu siku ja ku bute:ro abagayi bariboneka banu barigaya nibaribatira mu kurigira kwebwe abene, 
2PE.3.4	niba:ika ati, ?Omurago gwo ku:ja kwae guri a:ki? Okuba basaja anu bakama:miyega, ebi:nu byone biri mbwobwo mbwobwo rwa kutyo byabaga kuso:kerera anu byambire okuangwa. 
2PE.3.5	Okuba abe:ugya omusango gunu ati, kara orwire rwariga rurio, na i:si one yaso:kere mu manji, yariga iri mu manji, nibibao kurwo musango gwa Nyamuanga, 
2PE.3.6	Kurwo musango ogwo i:si ya kara ni:sikibwa amanji ni:simagira. 
2PE.3.7	Na ka kurwo musango ogwo i:si ya woryanu no rwire rwa woryanu bibi:kiywe omuriro, nibirindwa kukinga ku rusiku rwo kutema eci:na no rwo kusimagira kwa ba:nu abanyamusi.
2PE.3.8	Nawe abendwa, mutarabirwa cinu ati, Ku Ratabugenyi orusiku rumwi ruri ati myaka cisira, ne myaka cisira jiri ati rusiku rumwi. 
2PE.3.9	Ratabugenyi atakuko:ra kukumisya emirago jae, rwa bandi kutyo abe:togera kuko:ra, nawe ke:gumirisya nemwe, okuba atakwenda mu:nu wo:ne abure, nawe bo:ne bakinge mu kuta.
2PE.3.10	Nawe orusiku rwa Ratabugenyi oru:ja rwo mwifi. Niwo orwire ruriso:kao ne ciru:mo cinene, ne binu byo busimuka birifukumba kurwo kubira okwafu, na i:si ne bikorwa binu birimo birirungura. 
2PE.3.11	Araba mumenyere ati, ebyo byone biriwerera, ?mbe kube:ire mube ba ntungwa ki mu kuribata okweru no kwiyama? 
2PE.3.12	Okuba omurindirira nin wenda muno oku:ja kwo rusiku rwa Nyamuanga, runu orwire rurirungura nduwerera, ne bi:nu byo busimuka birifukumba kurwo kubira okwafu. 
2PE.3.13	Nawe ecirindirira orwire oruya:ya na i:si inya:ya, munu bwikae oburenge:resi, rwa kutyo aragire.
2PE.3.14	Mbe abendwa, okuba omurindirira ebyo, mukome:rega korereki abasange mu murembe mutariko ebara amwi mutariko esoro. 
2PE.3.15	Na ka mwiganirisyega ati, okwigumirisya kwa Ratabugenyi nigwo omweruro. Nikwo kutyo no mwana wa:su mwendwa Paulo one kutyo abandikiye mu bwenge bunu ayabirwe, 
2PE.3.16	rwa kutyo kandika mu nyaruba jae jo:ne. Jirimo ejindi mikome:e okusombo:kerwa, jinu banu bate:igisibwe na banu batarumire abajico:tora, ndijei mbasimagira abene, rwa kutyo abakora na binu byandikirwe ebindi one. 
2PE.3.17	Mbe abendwa, banu mwatangatire okusombo:kerwa, mwikengega mwasiga kugegwagegwa no kuyaba kwa banyantongwa, nimugwa okuso:ka mu bukome:e bwemwe. 
2PE.3.18	Nawe mukurirega mu cigongo, na mu kumenya Ratabugenyi no Mukisya weswe Yesu Kristo. Oyo akusibwega woryanu na kukinga kajanende na kajanende.
1JN.1.1	Ecibabwira ejo Musango gwo buanga, gunu gwabeeo kuso:ka ku bwambiro, na gunu carorere na me:so geswe, na ka gunu ce:komeresisye, na maboko geswe nigagugwatako. 
1JN.1.2	Obuanga bwabu:risibwe, niciburora, neswe ecibwaika nicibasimurira emwe obuanga bwa kajanende bunu bwariga na Rata, nibubu:risibwa kwiswe. 
1JN.1.3	Gunu carorere nicungwa, nigwo ecibabwira, korereki emwe one musangire neswe. No kusangira kweswe ecisangira na Rata no Mwana wae Yesu Kristo. 
1JN.1.4	Enibandikira jinu, korereki okukonderwa kweswe kuku:mire.
1JN.1.5	Na gunu nigwo omusango gunu conguywe ku Mwene, na ka nigwo ecibabwira emwe ati, Nyamuanga ni bweru, amwi mu mwene citarimo cisu:te na katyari. 
1JN.1.6	Cika:ika ati, cisangiye nage ke:nu niciribatira mu cisu:te, mbe eca:ika orurimi nicirema okukora eje cimari. 
1JN.1.7	Nawe cikaribatira mu bweru, rwo Mwene kutyo ari mu bweru, ecisangira eswe abene:ra, na manyinga go Mwana wae Yesu Kristo agace:sya ebibi:bi byone. 
1JN.1.8	Cika:ika ati, citari na bibi:bi eci:bebeya eswe abene, na ka eje cimari jitacirimo eswe. 
1JN.1.9	Cike:gamba ebibi:bi byeswe, Omwene ni mwiikanyibwa no murenge:resi, kaci:swaririra ebibi:bi byeswe, no kuce:sya obunyamusi bwone. 
1JN.1.10	Cika:ika ati, citakorere bibi:bi, ecimukora Omwene wa rurimi, na ka omusango gwae gutacirimo eswe.
1JN.2.1	Emwe ba:na ba:ni bato:to, enibandikira jinu korereki musige kukora ebibi:bi. Mbe omu:nu wo:ne akakora ebibi:bi, ciri na unu kacisabirwa ku Rata, niwe Yesu Kristo omurenge:resi. 
1JN.2.2	No:yo niwe eco:go kurwe bibi:bi byeswe. Amwi tari kurwe bibi:bi byeswe era, nawe kurwa ba:nu bo:ne aba mu ca:ro.
1JN.2.3	Mbe cikagwata ebiragiro byae, nikwo kutyo ecimenya ati, cimumenyere Omwene. 
1JN.2.4	Unu ka:ika ati, Nimumenyere, ke:nu narema okugwata ebiragiro byae, ni wa rurimi, ne je cimari jitamurimo. 
1JN.2.5	Nawe unu wo:ne kagwata omusango gwae, ni cimari okwenda kwa Nyamuanga okukumisibwa mu:yo. Ecitura okumenya ati cimurimo kutya ati, 
1JN.2.6	unu ka:ika ati, nimurimo, kumwiire omwene one aribatega rwo Mwene kutyo a:ribataga.
1JN.2.7	Abendwa, nitakubandikira ciragiro ciya:ya, nawe ni ciragiro ca kara, cinu mwariga munaco kuso:kerera ku bwambiro. Eciragiro eco eca kara nigwo omusango gunu mwonguywe. 
1JN.2.8	Rindi enibandikira eciragiro eciya:ya, gunu guri gwe cimari mu Mwene na mwimwe, okuba ecisu:te eciwao, no bweru bwe cimari woryanu bwase:ka:nire. 
1JN.2.9	Unu ka:ika ati, ndi mu bweru, ke:nu nasoka omwana wa:bo, acari mu cisu:te na ka wori. 
1JN.2.10	Unu kenda omwana wa:bo ke:kara mu bweru, amwi ci:ku:juro citamurimo. 
1JN.2.11	Nawe unu kasoka omwana wabo ari mu cisu:te, karibatira mu cisu:te, amwi atakumenya eyo kagenda, okuba ecisu:te camuofufifye ame:so.
1JN.2.12	Enibandikira emwe aba:na bato:to, okuba mweswaririywe ebibi:bi byemwe kurwa risi:na ryae. 
1JN.2.13	Enibandikira emwe, barata, okuba mumenyere Oyo ariwo okuso:ka ku bwambiro. Enibandikira emwe abamura, okuba mwaigire omubi:bi. Nabandikiye emwe aba:na abato:to, okuba mumenyere Rata. 
1JN.2.14	Nabandikiye emwe barata, okuba mumenyere Oyo ariwo okuso:ka ku bwambiro. Nabandikiye emwe abamura, okuba muri na managa, no musango gwa Nyamuanga guri mwimwe, ka mwamuigire ombubi:bi.
1JN.2.15	Mutendaga i:si, nakabee binu biri mu:si. Omu:nu wo:ne akenda i:si, okwenda kwa Rata kutamurimo. 
1JN.2.16	Okuba binu biri mu:si, nikwo okurigira kwo mubiri, no kurigira kwa me:so, no kwiku:ya kwo buanga, ebyo bitakuso:ka ku Rata, nawe ebiso:ka mu:si. 
1JN.2.17	Ka i:si eiwao aamwi no kurigira kwayo, nawe unu kakora binu Nyamuanga kenda, oyo ke:kara kajanende.
1JN.2.18	Aba:na bato:to, omwanya gunu ni gwa ku bute:ro. Rwa kutyo mwonguywe ati, omuremo wa Kristo ka:ja, na ka wori abaremo ba Kristo bariwo ba:fu. Kwecikora nicimenya ati, omwanya gunu ni gwa ku bute:ro. 
1JN.2.19	Baso:kere mwiswe okuba batariga beswe, okuba bakabee beswe bake:kae aamwi neswe. Nawe baci-so:keremo korereki babu:risibwe ati batari beswe bo:ne. 
1JN.2.20	Nemwe mwabambagirwe amafuta no Mweru uyo, ka mumenyere jo:ne. 
1JN.2.21	Nitabandikiye okuba mutamenyere je cimari, nawe okuba mujimenyere, okuba rutariwo rurimi runu oruso:ka mu je cimari. 
1JN.2.22	?Owo rurimi niga, tari uyo karema ati, Yesu atari Kristo? Oyo niwe omuremo wa Kristo, karema Rata no Mwana. 
1JN.2.23	Omu:nu wo:ne unu karema Mwana, na Rata one atanage. Unu katogora Mwana, ari na Rata one.
1JN.2.24	Omusango gunu emwe mwonguywe kuso:ka ku bwambiro, gwikarega mwimwe. Omusango gunu mwonguywe kuso:ka ku bwambiro guke:kara mwimwe, nemwe one muri:kara mu Mwana na mu Rata. 
1JN.2.25	No murago gunu abaragire ni gunu ati, obuanga bwa kajanende. 
1JN.2.26	Nabandikiye ejo, kurwa banu abenda okubayabya. 
1JN.2.27	Nemwe rwa kutyo mwene ababambagire amafuta, okubambagwa okwo kwikae mwimwe. Amwi mutakenere mu:nu wa kube:gisya, nawe okubambagwa okwo rwa kutyo okube:igisya mu misango jo:ne, ka ni kwa cimari amwi rutari rurimi. Mbe rwa kutyo kwabe:igisisye, mwikarega mu Mwene.
1JN.2.28	Na woryanu, aba:na bato:to mwikare mu Mwene, korereki ariba asweruka cibe no buba:si, amwi citarijira nswaro imbere yae anu ari:ja. 
1JN.2.29	Araba mumenyere ati, Omwene ni murenge:resi, mbe omumenya ati, omu:nu wo:ne unu kakora oburenge:resi, e:buywe no Mwene.
1JN.3.1	Murore okwenda kunene kutyo kuri kunu Rata acendere ati, eswe citogwe aba:na ba Nyamuanga. Ka nikwo kutyo ciri. Kweikora i:si ni:rema okucimenya, okuba ita:mumenyere Omwene. 
1JN.3.2	Abendwa, ciri ba:na ba Nyamuanga woryanu, amwi cicari kubu:risibwa kutyo ciriba. Nawe cimenyere ati, Omwene ariba abu:risibwa, eswe ecisusana rwo Mwene, okuba cirimurora kutyo ari. 
1JN.3.3	Mbe no mu:nu wo:ne unu kamwiikanya kutyo, ke:esya rwa kutyo Omwene ni mweru.
1JN.3.4	Omu:nu wo:ne mu kakora ebibi:bi niwe karema okuragirirwa okuba ebibi:bi nikwo okurema kuragirira. 
1JN.3.5	Ka mumenyere ati, Omwene a:bu:risibwe korereki aso:syeo ebibi:bi na mu Mwene citarimo cibi:bi. 
1JN.3.6	Omu:nu wo:ne unu amurimo atakukoraga bibi:bi. Omu:nu wo:ne mu kakoraga ebibi:bi, acariga kumurora, amwi kumumenya. 
1JN.3.7	Aba:na ba:ni abato:to, mu:nu wo:ne asiga kubayabya. Unu kakoraga oburenge:resi niwe omurenge:resi, rwa kutyo Omwene ni murenge:resi. 
1JN.3.8	Unu kakoraga ebibi:bi ni wa Syetani, okuba Syetani kakoraga ebibi:bi kuso:kerera ku bwambiro. Kwakorere Omwana wa Nyamuanga nabu:risi-bwa, korereki asimagisye emirimu ja Syetani. 
1JN.3.9	Omu:nu wo:ne mu e:buywe na Nyamuanga atakukoraga bibi:bi, okuba imbibo yae imurimo. Amwi atakutura kukoraga ebibi:bi, okuba e:buywe na Nyamuanga. 
1JN.3.10	Mu musango gunu aba:na ba Nyamuanga ababu:risibwa na ba:na ba Syetani ati, omu:nu wo:ne unu atakukoraga burenge:resi oyo atari wa Nyamuanga, nakabee ari unu atakwenda mwana wa:bo.
1JN.3.11	Okuba omusango gunu mwonguywe kuso:ka ku bwambiro ni gunu ati, cendanega. 
1JN.3.12	Citaba rwa Kaini unu ariga:ri owo mubi:bi, ne:ta omwana wa:bo. ?Na cinu cakorere namwita niki? Okuba ebikorwa byae byariga bibi:bi nebyo mwana wa:bo byariga bya burenge:resi. 
1JN.3.13	Ba:na ba:su, i:si ikabasoka mutarugu:raga. 
1JN.3.14	Eswe cimenyere ati, caso:kere mu kufwa nicingira mu buanga, okuba ecenda aba:na ba:su. Unu atana kwenda e:kae mu kufwa. 
1JN.3.15	Omu:nu wo:ne unu kasoka omwana wa:bo ni mwiti. Ka mumenyere ati, omwiti wo:ne atana buanga bwa kajanende mu mwene. 
1JN.3.16	Cimenyere okwenda kutyo kuri, okuba Omwene ategereyo obuanga bwae kubweswe. Neswe one kuci:ire okutegayo obuanga bweswe kurwa ba:na ba:su. 
1JN.3.17	Nawe unu wo:ne ari ne bi:nu bya mu:si, akarora omwana wa:bo akenere, narema okumufwira ecigongo, ?mbe okwenda kwa Nyamuanga okumwikaramo kutiki? 
1JN.3.18	Aba:na ba:ni abato:to, cisigega kwendana mu misango amwi mu kwaika, nawe cendanega mu bikorwa na mu cimari. 
1JN.3.19	Ciramenyaga ati ciri ba cimari, nicifuŋamya emitima jeswe imbere yae mu musango gunu ati, 
1JN.3.20	Okuba emitima jeswe jikaci:tira ogweswe, Nyamuanga ni mukuru kukira emitima jeswe, amenyere misango jo:ne. 
1JN.3.21	Abendwa, emitima jeswe jikarema okuci:tira ogweswe, eciba no buba:si imbere ya Nyamuanga. 
1JN.3.22	No Mwene kaciyana cinu co:ne ecisabwa, okuba ecigwata ebiragiro byae na ka ecikora binu bikondere mu me:so gae. 
1JN.3.23	Ne ciragiro cae nico cinu ati, ci:kirisye risi:na ryo Mwana wae, niwe Yesu Kristo, na ka cendanega, rwa kutyo aciragiriye. 
1JN.3.24	Na unu kagwata ebiragiro byae kamwikaramo, no Mwene ke:kara mu mwene. Nikwo kutyo ecimenya ati, e:kae mwiswe, kurwo Mwoyo unu aciyae.
1JN.4.1	Abendwa, mute:kirisyaga buri mwoyo gwone, nawe musakega emyoyo, araba jaso:kere ku Nyamuanga. Okuba abaragi ba:fu abo rurimi be:mukire mu ca:ro. 
1JN.4.2	Omutura okumenya Omwoyo gwa Nyamuanga kurwo musango gunu ati, omwoyo gwone gunu ogutogora ati, Yesu Kristo e:jiye mu mubiri, nigwo guso:kere ku Nyamuanga. 
1JN.4.3	No mwoyo gwone gunu gutakutogora Yesu kutyo, gutaso:kere ku Nyamuanga. Ogwo nigwo omwoyo gwo muremo-wa-Kristo, gunu mwonguywe ati, ogu:ja, na ka wori gwabeeo mu:si. 
1JN.4.4	Emwe muri ba Nyamuanga, aba:na ba:ni abato:to. Ka murabaigire abo, okuba Unu ari mwimwe kakira obukuru unu ari mu:si. 
1JN.4.5	Abo ni ba mu ca:ro. Kwabakora niba:ika eja mu ca:ro, na abe ca:ro nibabongwa. 
1JN.4.6	Eswe ciri ba Nyamuanga. Unu amenyere Nyamuanga kacungwa eswe. Unu atari wa Nyamuanga atakucungwa. Nikwo kutyo ecitura okumenya omwoyo gwe cimari no mwoyo gwo kuyaba.
1JN.4.7	Abendwa, cendanega, okuba okwenda ni kwa Nyamuanga, na mu:nu wo:ne unu kenda oyo e:buywe na Nyamuanga, na ka:menyere Nyamuanga. 
1JN.4.8	Unu atakwenda atamenyere Nyamuanga, okuba Nyamuanga niwe okwenda. 
1JN.4.9	Okwenda kwa Nyamuanga kwabu:risibwe kwiswe ati, Omwana wae unu e:buywe umwi era, Nyamuanga amutumire mu ca:ro, korereki eswe cibe baanga kubwae. 
1JN.4.10	Okwenda kuri ati, tari ati eswe cendere Nyamuanga, nawe Omwene niwe acendere, natuma Omwana wae abe co:go kurwe bibi:bi byeswe. 
1JN.4.11	Abendwa, araba Nyamuanga acendere kutiyo, neswe kuci:ire okwendanaga. 
1JN.4.12	Atario unu ararorere Nyamuanga anu cikabe:reega. Cikaba cendene, mbe Nyamuanga ke:kara mwiswe, no kwenda kwae okuku:mira mwiswe.
1JN.4.13	Cimenyere ati cimwikaemo, no Mwene e:kae mwiswe ati, okuba acigabiye Omwoyo gwae. 
1JN.4.14	Neswe carorere nica:ika ati, Rata atumire Omwana abe mukisya we ca:ro. 
1JN.4.15	Unu katogora ati, Yesu ni Mwana wa Nyamuanga, Nyamuanga amwikaemo, no mwene e:kae mu Nyamuanga. 
1JN.4.16	Eswe cimenyere na ka ce:kirisisye okwenda kunu Nyamuanga acendere. Nyamuanga niwe okwenda. Unu ke:kara mu kwenda, oyo ke:kara mu Nyamuanga, na Nyamuanga ke:kara mu mwene.
1JN.4.17	Nikwo kutyo okwenda kwaku:misibwe mwiswe, korereki cibe no buba:si ku rusiku rwo kuramurwa. Okuba rwa kutyo ari, neswe nikwo kutyo ciri mu ca:ro cinu. 
1JN.4.18	Okwenda kutarimo bu:ba, nawe okwenda okuku:miye okuirisya obu:ba, okuba obu:ba burimo intambara. No:yo ko:baya acari kukumira mu kwenda.
1JN.4.19	Eswe ecenda okuba ambire okucenda eswe. 
1JN.4.20	Omu:nu aka:ika ati, Nendere Nyamuanga, ke:nu nasoka omwana wa:bo, oyo ni wa rurimi. Okuba unu atakwenda mwana wa:bo unu karora, atakutura kwenda Nyamuanga unu acariga kurora. 
1JN.4.21	Na ka ciri ne ciragiro cinu caso:kere ku Mwene ati, unu kenda Nyamuanga endega no mwana wa:bo one.
1JN.5.1	Mu:nu wo:ne unu ke:kirisya ati, Yesu niwe Kristo, oyo e:buywe na Nyamuanga. Na unu kenda Unu e:buye, kenda na unu e:buywe nage. 
1JN.5.2	Cikenda Nyamuanga no kugwata ebiragiro byae, nikwo ecimenya ati, ecenda aba:na ba Nyamuanga. 
1JN.5.3	Okuba okwenda kwa Nyamuanga ni kunu ati, cigwatega ebiragiro byae. Ne biragiro byae bitasitoere. 
1JN.5.4	Okuba rinu co:ne ce:buywe na Nyamuanga eciiga i:si. No kuiga kunu kwaigire i:si nikwo okwikirisya kweswe. 
1JN.5.5	?Mbe unu kaiga i:si niga, tari unu ke:kirisya ati, Yesu ni Mwana wa Nyamuanga?
1JN.5.6	Oyo niwe e:jire na manji na manyinga, niwe Yesu Kristo. Ate:jire na manji era, nawe e:jire na manji na manyinga. 
1JN.5.7	No Mwoyo niwe ke:mako ejo, okuba Omwoyo niwe ecimari. 
1JN.5.8	Okuba banu abe:mako ni basatu aba, Omwoyo, na manji, na manyinga. Na basatu abo abaroma gumwi. 
1JN.5.9	Mbe cike:kirisya okwimako kwa ba:nu, okwimako kwa Nyamuanga nikwo kunu ati, kamwimako Omwana wae. 
1JN.5.10	Unu ke:kirisya Omwana wa Nyamuanga ari no kwimako mu mwene. Unu atakwikirisya Nyamuanga katoga Nyamuanga ati, ni wa rurimi, okuba atakwikirisya emisango jinu Nyamuanga amwimireko Omwana wae. 
1JN.5.11	Na gunu e:mireko ni gunu ati, Nyamuanga aciyae obuanga bwa kajanende, no buanga bunu buri mu Mwana wae. 
1JN.5.12	Unu ari no Mwana ari no buanga. Unu atari no Mwana wa Nyamuanga atana buanga.
1JN.5.13	Nabandikira emisango ejo korereki mumenye ati, muri no buanga bwa kajanende, emwe banu mwekirisisye risi:na ryo Mwana wa Nyamuanga. 
1JN.5.14	Neswe ciri no buba:si bunu ku Mwene ati, cikasabwa ci:nu co:ne rwa kutyo kenda kacungwa. 
1JN.5.15	Cikamenya ati kacungwa, mbe cinu co:ne ecisabwa, cimenyere ati, ciri nabyo binu camusabirwe. 
1JN.5.16	Omu:nu wo:ne akarora omwana wa:bo nakora ecibi:bi cinu citari co kufwa, asabwega, na Nyamuanga ariyana obuanga banu abakora ecibi:bi cinu citari co kufwa. Ciriwo ecibi:bi co kufwa. Nitakwaika ati acisabirwe. 
1JN.5.17	Cinu citari co burenge:resi ni cibi:bi. Nawe ciriwo ecibi:bi cinu citari co kufwa.
1JN.5.18	Cimenyere ati, mu:nu wo:ne unu e:buywe na Nyamuanga atakukoraga bibi:bi, nawe Oyo e:buywe na Nyamuanga kamurinda, no mubi:bi atakumukuniako. 
1JN.5.19	Cimenyere ati Ciri ba Nyamuanga, ne ca:ro co:ne ci:kae mu mubi:bi. 
1JN.5.20	Na ka cimenyere ati, Omwana wa Nyamuanga e:jire, naciyana obwenge korereki cimenye Unu ari we cimari. Neswe ciri mu:yo ari we cimari, niwe Omwana wae Yesu Kristo. Oyo niwe Nyamuanga we cimari no buanga bwa kajanende. 
1JN.5.21	Aba:na ba:ni abato:to mwirindega ku bisusano.
2JN.1.1	Anye omukaruka enandikira omugasi omusorwa na ba:na bae, banu enenda mu cimari. Amwi nitari anye era, nawe na bo:ne banu bamenyere eje cimari, 
2JN.1.2	kurwo kumasya kunu kuri mwiswe, na ka kurabaga neswe kajanende. 
2JN.1.3	Obwira ne cigongo no murembe, binu ebiso:ka ku Nyamuanga Rata na ku Yesu Kristo, niwe Omwana wa Rata, birabaga neswe mu kumasya na mu kwenda.
2JN.1.4	Enikonderwa muno okuba nasangire abandi ku ba:na bao nibaribatira mu bye cimari, rwa kutyo Rata aciragiriye. 
2JN.1.5	Na woryanu, omugasi awe we cibaro nitakwandikira ciragiro ciya:ya nawe enikuremberesya ebui cariga cinaco kuso:ka ku bwambiro ati, cendanega. 
2JN.1.6	No kwenda nikwo kunu ati, ciribatega mu biragiro byae. Eco nico eciragiro, rwa kutyo mwonguywe kuso:ka ku bwambiro, korereki muciribatiregamo. 
2JN.1.7	Okuba ababebeya ba:fu be:mukire mu:si, banu batakwikirisya ati, Yesu Kristo ejire mu mubiri. Oyo niwe omubebeya no muremo-wa-Kristo. 
2JN.1.8	Mwikengega, mwasiga kubusya emirimu jinu mwakorere, nawe mubone omuye:ro gunu gukobere.
2JN.1.9	Omu:nu wo:ne unu kasagirira, narema okuguma mu kwiigisya kwa Kristo, atari na Nyamuanga. Unu kaguma mu kwiigisya okwo, oyo ari na Rata no Mwana one. 
2JN.1.10	Omu:nu wo:ne akaba:jako, unu atakurema kwiigisya okwo, mbe mutamukumaga mu nyumba, amwi mutamuke:syaga, 
2JN.1.11	okuba unu kamuke:sya kasangira mu bikorwa byae bibi:bi. 
2JN.1.12	Nakabee ndi ne misango myafu ejo kubandikira, nawe nitakwenda kujandika ku rupapura no bwino. Nawe eniikanya okukinga kwimwe, ca:ikane nicirore:rana korereki okukonderwa kwemwe kuku:mire. 
2JN.1.13	Aba:na bo muyara we:ja:nyu omusorwa abakuke:sya.
3JN.1.1	Anye omukaruka enandikira Gayo, niwe omwendwa unu nimwendere mu cimari. 
3JN.1.2	Awe omwendwa, enisabwa ati, ubega na ribando mu misango jo:ne, na ka ubega no buanga bwo mubiri, rwo mwoyo gwao kutyo guri muanga. 
3JN.1.3	Okuba nakondeywe muno aba:su wejire ba:ja, niba:ika ebyo kumasya kwao, rwa kutyo awe ouribatira mu kumasya. 
3JN.1.4	Nitakukondererwa musango gundi kukira gunu ati, enungwa ati, aba:na ba:ni abaribatira mu kumasya.
3JN.1.5	Mbe omwendwa, emirimu jao jo:ne jinu oukorera aba:na ba:su na bagenyi, oukoraga mu kwiikanyibwa. 
3JN.1.6	Abo abakwimako ebyo kwenda kwao imbere ya ikanisa. Awe ukabaeregesya rwa kutyo kukwiire imbere ya Nyamuanga, oukora kisi. 
3JN.1.7	Okuba bagendere kurwa Risi:na ryae, batagwatire ci:nu ku ba:maanga. 
3JN.1.8	Mbe kuci:ire eswe okukumaga be:ja:bo abo, korereki cikorerega aamwi mu je cimari.
3JN.1.9	Nandikiye ikanisa. Nawe Diotirefe, unu kenda okuba mukuru webwe, atakwikirisya jeswe. 
3JN.1.10	Kwondikora ariba naja nimbe:cukya ebikorwa byae binu kakora, rwa kutyo kaciroma misango mibi:bi. Ka jitari ijo era, nawe omwene one atakukuma ba:na ba:su, ka na banu abenda okubakuma, kabaganya nabairisya mu kanisa.
3JN.1.11	Mbe omwendwa, utaru:baga ejo bubi:bi, nawe ejo bwana. Unu kakora ebyo bwana ni wa Nyamuanga. Unu kakora ebibi:bi acariga kurora Nyamuanga. 
3JN.1.12	Bo:ne abamwimako Demetirio, ne je cimari one eje:resya kutyo. Ka neswe one ecimwimako, na:we umenyere ati okwimako kweswe ni kwa cimari. 
3JN.1.13	Nariga ne misango myafu ejo kukwandikira, nawe nitakwenda kwandikira bwino na karamu. 
3JN.1.14	Nawe eniikanya okukurora bwangu, niwo ciryaikana nicirore:rana. 
3JN.1.15	Ubega no murembe. Abasa:ni beswe abakuke:sya. Ke:sya abasa:ni beswe rwa amasi:na gebwe kutyo gari.
JUD.1.1	Anye Yuda, unu ndi mugaya wa Yesu Kristo no mwana wa:bo Yakobo, enandikira banu babirikiywe, abendwa mu Nyamuanga Rata, na banu abarindwa kurwa Yesu Kristo. 
JUD.1.2	Ecigongo no murembe no kwenda byongesibwe kwimwe.
JUD.1.3	Mbe abendwa bani, anu nariga nini:komesya okubandikira ejo mweruro gweswe bo:ne, nindora ati, ni busibusi nibandikire no kubakomeresya ati murwanirirega muno okwikirisya kunu abe:ru bayabirwe rumwi era. 
JUD.1.4	Okuba bario aba:nu banu bengiye bwitebe, banu batu:riywe intambara inu kuso:ka kara, ni banu bataku:baya Nyamuanga, banu abacu:sya ecigongo ca Nyamuanga kuba rukubo, nibarema Omukuru umwi enyere, niwe Ratabugenyi Yesu Kristo.
JUD.1.5	Nakabee muramenyere ejo jo:ne, nawe enenda okube:cukya ati, Ratabugenyi wejire amara okubaonya aba:nu mu:si ya Misiri, e:jire e:ya nasimagisya banu bate:kirisisye. 
JUD.1.6	Na bamaraika one banu baremere okukabukira obukuru bwebwe bwa kara, nawe nibasiga obwikaro bwebwe, nibo karindisya emwaro mu cisu:te mu nyoro jinyatawao kukinga ku ntambara ya ku rusiku orukuru. 
JUD.1.7	Rwa Sodoma na Gomora ne misi jinu jariga jisijene, jinu jaru:baga oburomesi, rwabo kutyo abakora, nibaru:baga ejindi-jindi jo mubiri jinu jitari jo busimuka. Emisi ejo jateyweo okuba co kurorerako nijinya:sibwa intambara yo muriro gwa kajanende.
JUD.1.8	Nyaburiko na baro:ti banu, abajabiasya omubiri, nibagaya obukuru, nibafuma abe cibaro. 
JUD.1.9	Nawe Mikaeli, niwe maraika omukuru, e:jire ayomba na Syetani, nabambasyanya nage kurwe citundu ca Musa, ataya:rire kumure:tako ntambara amwi kumufuma, nawe na:ika ati, Ratabugenyi akugonye. 
JUD.1.10	Nawe aba:nu banu nibo abafuma binu batamenyere, nibe:nyamura mu binu bamenyere mu busimuka, rwa jintyanyi jinu jitana bwenge. 
JUD.1.11	Jiribabona abo! Okuba abaribatira mu njira ya Kaini, nibabirimira mu kuyaba kwa Balaamu korereki babone amabona, nibasimagira mu bwikoti bwa Kora. 
JUD.1.12	Abo, wora barya nemwe, ababa byaji mu marya gemwe ago kwendana. Ni bare:fi banu abe:ri:sya abene:ra, ku:baya uri. Ni me:re ganu gatarimo manji, nigayembwa no muyaga. Ni mati ganu agaunguruka ganu gatana matwasyo, ganu garafu:ye kabiri, ganu gasinduywe cimwi. 
JUD.1.13	Abo ni matuma ga mu nyanja ganu agasa:ruma, nigafukumba rifiro rya maswaro gebwe. Abo ni njota jinu ejiyenga-yenga jinu jibi:kiywe ecisu:te cinu ci:rabuye kajanende.
JUD.1.14	Enoka, unu ariga:ri wa kata:nu na kabiri kuso:ka ku Adamu, niwe ababwiriye abo oburagi ati, Rora, Ratabugenyi ka:ja na be:ru bae bisira na bisira. 
JUD.1.15	Ka:ja okuramura ba:nu bo:ne, no kube:tira ogwebwe banu bataku:baya Nyamuanga, kurwe bikorwa byebwe ebyo burangirangi, binu bakorere mu burangirangi, na kurwe misango emikome:e jinu bamwaikagako abe bibi:bi banu bataku:baya Nyamuanga. 
JUD.1.16	Abo nibo abe:toŋanira nibatukuma, ni banu abaribata rwo kurigira kwebwe kutyo kuri. Ne minwa jebwe ejisagirira okwaika emisango jo kwiku:ya nibayana aba:nu ecibaro korereki babonemo amibona.
JUD.1.17	Nawe emwe, abendwa, mwicukega jinu ja:ikirwe kara na jintumwa ja Ratabugenyi Yesu Kristo, 
JUD.1.18	kutyo bababwiriye ati, mu siku ja ku bute:ro baribao abagayi banu bariribatira mu kurigira kwebwe kwo burangirangi. 
JUD.1.19	Abo nibo abare:ta okwiyaura, ni bo mubiri, banu hatari na Mwoyo. 
JUD.1.20	Nawe emwe abendwa, mwiyu-mbake mu kwikirisya kwemwe okweru muno, nimu-sabwa mu Mwoyo Mweru. 
JUD.1.21	Mwirindega mu kwenda kwa Nyamuanga, nimurindirira ecigongo ca Ratabugenyi Yesu Kristo kukinga mu buanga bwa kajanende. 
JUD.1.22	Mubafwire abandi ecigongo banu abe:tima:ta, 
JUD.1.23	na bandi mubaonyega, nimubasabura mu muriro. Na bandi mubafwire cigongo mu bu:ba, nimutamanganwa ne cifwaro cinu cajabiasibwe no mubiri.
JUD.1.24	Nawe ku Oyo katura okubarinda obute:ku:jura, no kube:meregusyu mutariko esoro imbere ya rikusyo ryae mu kusandaba, 
JUD.1.25	ku Nyamuanga umwi era, niwe Omukisya weswe, rikusyo ribega ku Mwene kubwa Ratabugenyi Yesu Kristo, no bukuru, na managa, no buinga, kuso:ka kari:ja na kari:ja, na ka wori na kukinga kajanende ko:ne. Amina.
REV.1.1	Kunu nikwo okuswerura kwa Yesu Kristo kunu Nyamuanga amuyae, korereki e:resyega abagaya bae jinu ni busibusi jibeo bwangu, natuma maraika wae korereki amweresye omukosi wae Yoana. 
REV.1.2	Yoana niwe unu agwimireko omusango gwa Nyamuanga no kwimako kwa Yesu Kristo, ne:mako jo:ne jinu arorere. 
REV.1.3	Unu kasoma ari na ribando, aamwi na banu abongwa emisango jo buragi bunu, na banu abagwata jinu jandikirwemo. Okuba omwanya guri yei.
REV.1.4	Anye Yoana enandikira jikanisa eta:nu ne:biri jinu jiri mu Asia. Mubega ne cigongo no murembe binu ebiso:ka ku Unu ariwo, na Unu ariga:rio, ka Unu aribao, na ku Myoyo eta:nu ne:biri jinu jiri imbere ye citebe ca iŋoma. 
REV.1.5	Nibyo ebiso:ka ku Yesu Kristo omwimako omwiikanyibwa, niwe owo bubere okuso:ka mu bafu:ye, na unu atungire abakama ba mu:si. Niwe Unu acendere eswe, nacisurumura mu bibi:bi byeswe kurwa manyinga gae, 
REV.1.6	nacikora kuba bukama na bagabisi ku Nyamuanga Esemwene. Oyo abega na rikusyo na managa kajanende na kajanende. Amina. 
REV.1.7	Rora, ka:ja na me:re. Ame:so go:ne garimurora, na banu ba:musomere barimurora. Na jiŋanda jo:ne ja mu ca:ro jiririra jimamu kubwae. Yee, Amina.
REV.1.8	Nanye Alufa na Omega. Nanye obwambiro no bute:ro. Nikwo kutyo ka:ika Ratabugenyi. Nyamuanga unu ariwo, na unu ariga:rio, na unu aribao, niwe unu katura byone.
REV.1.9	Anye Yoana, unu ndi mwana wanyu, na unu nisangiye nemwe mu Yesu, mu kunya:sibwa na mu bukama na mu kwigumirisya, nariga kwisinga rinu eritogwa Patimo kurwo musango gwa Nyamuanga na kurwo kumwimako Yesu. 
REV.1.10	Nimba mu Mwoyo ku rusiku rwa Ratabugenyi, ninungwa oburaka bunene inyuma yani, rwo bwa iŋombi, 
REV.1.11	nibwaika ati, Jinu ourora ujandike mu citabo, ujitume ku kanisa eta:nu ne:biri jinu jiri Efeso, na Simurina, na Perigamo, na Tuatira, na Saridi, na Filadefia, na Laodikia.
REV.1.12	Nini:kebukira nirore oburaka bunu bwariga mbwaika nanye. Wejire ne:kebukira nindora jitara eta:nu ne:biri eja jijaabu. 
REV.1.13	Na agati ya jitara nindora unu kasusana no Mwana wo mu:nu, ariga afwae cifwaro ŋwaa ku bigere, na ka afwae orukoba rwa ijaabu mu cifuba. 
REV.1.14	No mutwe gwae na ji:fwiri jae jariga je:rere rwa magafu, rwa mabui ga iŋuba. Na me:so gae gariga rwa jimbesi jo muriro. 
REV.1.15	Ne bigere byae nibisusana rwe cu:ma ecitukurasi cinu ciku:bire muno, rwa cinu ecise:ka:na mu ruija. No buraka bwae bwariga rwe ciru:mo ca manji ama:fu. 
REV.1.16	Ariga:ri na jinjota eta:nu ne:biri mu kuboko kwae okwe buryo, ne cinyambutu ca mo:gi agabiri niciso:ka mu kanwa kae. No busu bwae bwariga rwa risu:ba kutyo erise:ka:na mu managa garyo.
REV.1.17	Wejire namurora, ningwa mu maguru gae rwo mufu:ye. Nanterako okuboko kwae okwe buryo, na:ika ati, Siga ku:baya, nanye owo kwamba no wa ku bute:ro. 
REV.1.18	Nanye unu ndi Muanga. Nariga nafu:ye, ka rora ndi muanga kajanende na kajanende, na ka ndina ji:funguro jo kufwa ne je bwire. 
REV.1.19	Mbe, yandika jinu warorere, na jinu jiriwo, na jinu jiribao ejo ariba jawa. 
REV.1.20	Imbisike ya jinjota eta:nu ne:biri jinu warora mu kuboko kwani okwe buryo, no bwa jitara eta:nu ne:biri eja jijaabu ni inu ati, jinjota eta:nu ne:biri nibo bamaraika ba jikanisa eta:nu ne:biri. Na jitara eta:nu ne:biri nijo jikanisa eta:nu ne:biri.
REV.2.1	Yandikira intumwa ya ikanisa ya Efeso ati, Unu kagwata jinjota eta:nu ne:biri mu kuboko kwae okwe buryo, unu karibatira agati ya jitara eta:nu ne:biri eja jijaabu, niwe ka:ika ati, 
REV.2.2	Anye nimenyere ebikorwa byao, no kukome:ra kwao, no kwigumirisya kwao, na rwa kutyo utakutura kwigumirisisya ababi:bi, nawe wabasakire banu abe:toga jintumwa ke:nu hatari nibo, nubarora ati ababeya. 
REV.2.3	Ka we:gumirisyaga niwi:kome:sya kurwa risi:na ryani, amwi utaigirwe. 
REV.2.4	Nawe ndi no musango kwawe ati, wasigire okwenda kwao okwo kwamba. 
REV.2.5	Mbe icuka enu waguye, ute, ukorega ebikorwa byo kwamba. Araba utakukora kutyo eniku:jako, ninso:syao itara yao awayo, ariba utatee. 
REV.2.6	Nawe uri no musango gunu ati, utamangenwe ne bikorwa bya Banikolaiti, binu anye one nitamangenwe nabyo. 
REV.2.7	Unu ari no kutwi, nongwe jinu Omwoyo kabwira jikanisa. Unu kaiga ndimuyana okurya kwiti ryo buanga, rinu riri mu Paradiso ya Nyamuanga.
REV.2.8	Yandikira intumwa ya ikanisa ya Simurina ati, Owo kwamba no wa ku bute:ro, Unu ariga afu:ye, nasuba okuba muanga, niwe ka:ika ati, 
REV.2.9	Nimenyere okunya:sibwa kwao no butaka bwao, nawe uri muni:bi. Nimenyere no kufuma kwa banu abe:toga Bayaudi, ke:nu hatari nibo, nawe ni ba rikofyanyisyo rya Syetani. 
REV.2.10	Uto:bayaga okunya:sibwa kunu oujo:bona. Mbe, Syetani kajo:kwesa abandi mwimwe mu mabubusi, korereki musakwe. Murinya:sibwa siku ikumi. Ubega mwiikanyibwa kukinga kufwa, anye ndikuyana orutenga rwo buanga. 
REV.2.11	Unu ari no kutwi, nongwe jinu Omwoyo kabwira jikanisa. Unu kaiga atarirumwa kufwa kwa kabiri na katyari.
REV.2.12	Yandikira intumwa ya ikanisa ya Perigamo ati, Unu ari ne cinyambutu ca mo:gi agabiri ka:ika ati, 
REV.2.13	Nimenyere anu wikae niwo ciri ecitebe ca iŋoma eca Syetani. Na ka ugwatire muno risi:na ryani, amwi utaremere kwikirisya anye, nakabee mu siku ja Antipa omwiikanyibwa wani unu anyimireko, unu e:tiywe mwimwe anu Syetani e:kae. 
REV.2.14	Nawe ndi ne misango mito:to kwawe, okuba uriyo na banu abagwata okwi-igisya kwa Balaamu, unu e:igisisye Balaki okutao eci:ku:juro imbere ya ba:na ba Isiraeli, barye binu byaso:sibwe co:go ku bisusano no kukora oburomesi. 
REV.2.15	Na:we one nikwo kutyo uri na banu abagwata okwiigisya kwa Banikolaiti. 
REV.2.16	Mbe nute. Ukarema okuta, eniku:jako bwangu, nindwana nabo ne cinyambutu ca mu kanwa ka:ni. 
REV.2.17	Unu ari no kutwi, nongwe jinu Omwoyo kabwira jikanisa. Unu kaiga ndimuyana emanu inu ibisire, ka ndimuyana ribui:ryeru, na kwibui eryo ryandikirweko risi:na riya:ya, rinu mu:nu wo:ne atakumenya tari unu kayabwa.
REV.2.18	Yandikira intumwa ya ikanisa ya Tuatira ati, Omwana wa Nyamuanga, unu ari na me:so ganu gari rwa jimbesi jo muriro, ne bigere byae bisusene rwe cu:ma ecitukurasi cinu ciku:bire memo. 
REV.2.19	Nimenyere ebikorwa byao, no kwenda kwao, no kwikirisya kwao, no kufurubenda kwao, no kwigumirisya kwao. Ne bikorwa byao ebya ku bute:ro ni byafu kukira ebyo kwamba. 
REV.2.20	Nawe ndi no musango kwawe, okuba utakuganya omugasi uriya Yejebeli unu ke:toga muragi, ne:igisya nayabya abagaya bani ati, baromerega no kurya binu byaso:sibwe co:go ku bisusano. 
REV.2.21	Namuyae omwanya gwo kuta, nawe atakwenda kuta mu buromerwa bwae. 
REV.2.22	Rora, enimwesa ku buriri, nimbe:sa banu baromeranaga nage mu kunya:sibwa kwafu, bakarema okuta mu bikorwa byae. 
REV.2.23	Ka na ba:na bae ndibe:ta no rufu, ndijei jikanisa jo:ne nijimenya ati, nanye unu enitatirisya obwiganirisya no mutima, ka ndiyana buri mu:nu mwimwe rwe bikorwa byae kutyo biri. 
REV.2.24	Nawe enibabwira, emwe abandi abende Tuatira, bo:ne banu mutana kwiigisya okwo, ka banu mutamenyere ebyo bwina bya Syetani rwa kutyo aba:ika. Emwe nitakubatu:rako mugugu gundi. 
REV.2.25	Nawe cinu munaco mucigumyega kukinga anu ndi:jira. 
REV.2.26	Mbe unu kaiga, nagumya ebikorwa byani kukinga ku bute:ro, oyo ndimuyana okutunga amaanga. 
REV.2.27	Aribatunga na isimbo ye cu:ma rwa jinyungu jo mumogi kutyo eja:twa. Okuba nikwo nayabirwe Rata. 
REV.2.28	Ka ndimuyana injota ya katondo. 
REV.2.29	Unu ari no kutwi, nongwe jinu Omwoyo kabwira jikanisa.
REV.3.1	Yandikira intumwa ya ikanisa ya Saridi ati, Unu ari ne Myoyo eta:nu ne:biri eja Nyamuanga na jinjota eta:nu ne:biri, niwe ka:ika ati, Nimenyere ebikorwa byao ati, uri na risi:na uti uri muanga, ke:nu ufu:ye. 
REV.3.2	Tengeja, urumye binu byasigaeo binu byariga nibyendo:kufwa, okuba nitarorere ku bikorwa byao binu biku:miye imbere ya Nyamuanga wani. 
REV.3.3	Mbe icuka kutyo waramiye na kutyo wonguywe. Ubigwate ebyo, ute. Mbe ukarema okutengeja, ndi:ja rwo mwifi, amwi utarimenya saa inu ndikwijirako. 
REV.3.4	Nawe uri na masi:na mato:to mu Saridi ga banu batajabiasisye ngubo jebwe. Abo bariribata aamwi nanye bafwaye jingubo jinyeru, okuba be:ire. 
REV.3.5	Nyaburiko na unu kaiga arifwafibwa jingubo jinyeru. Amwi jinitarisimya esi:na ryae mu citabo co buanga na katyari, Ka nditogora risi:na ryae imbere ya Rata, na imbere ya bamaraika bae. 
REV.3.6	Unu ari no kutwi, nongwe jinu Omwoyo kabwira jikanisa.
REV.3.7	Yandikira intumwa ya ikanisa ya Filadefia ati, Omweru no we cimari, unu ari no rufunguro rwa Daudi, na ka unu ke:gura, amwi atario unu ke:gara, ka unu ke:gara amwi atario unu ke:gura, niwe ka:ika ati, 
REV.3.8	Nimenyere ebikorwa byao. Rora, natee orwigi runu rwiguye imbere yao, amwi omu:nu wo:ne atakutura kwigara. Nimenyere ati, uri na managa mato:to, nugwata omusango gwani, amwi ute:ga:nire esi:na ryani. 
REV.3.9	Rora, banu aba mu rikofyanyisyo rya Syetani, banu abe:toga Bayaudi, ke:nu hatari nibo nawe ababeya, mbe ndibare:ta oku:ja okuramya imbere ye bigere byao, korereki bamenye ati anye nikwendere. 
REV.3.10	Okuba wagwatire omusango gwani ogwo kwigumirisya, anye one ndikurinda usige kwingira mu mwanya gwo kusakwa gunu ogwenda oku:ja ku ca:ro co:ne okubasaka banu be:kae mu ca:ro. 
REV.3.11	Eni:ja bwangu. Rumya cinu uri naco, omu:nu wo:ne asiga kukugegera orutenga rwao. 
REV.3.12	Unu kaiga, ndimukora ŋingi mu yekaru ya Nyamuanga wani, amwi atarisuba kuuruka anja. Anye ndimwandikako risi:na rya Nyamuanga wani, na risi:na ryo musi gwa Nyamuanga wani, nigwo Yerusalemi omuya:ya gunu ogwika okuso:ka ku Nyamuanga wani mu rwire, na risi:na ryani riya:ya. 
REV.3.13	Unu ari no kutwi, nongwe jinu Omwoyo kabwira jikanisa.
REV.3.14	Yandikira intumwa ya ikanisa ya Laodikia ati, Oyo ari Amina no mwimako omwiikanyibwa, no wo kwamba wo kuanga kwa Nyamuanga, niwe ka:ika ati, 
REV.3.15	Nimenyere ebikorwa byao ati, utanyiriye amwi utakubira. Kumba unyiriye amwi nubira. 
REV.3.16	Mbe okuba uri ne:birabira, amwi utanyiriye amwi utakubira enijo:kukutanaka mu kanwa kani. 
REV.3.17	Okuba owaika ati, Ndi muni:bi nani:bire, amwi nitari na cinu nikenere. Ka na utakumenya ati uri mutaka, no wo kufwirwa ecigongo, no mukene, no muofu, na ka uri tuyu. 
REV.3.18	Mbe nikubwire obwenge ati, nugure kwanye ijaabu inu yesibwe mu muriro, korereki uni:be. Ugure na jingubo jinyeru korereki ufware, jiswaro jo buju:re bwao jisige kuboneka. Ugure no muti gwo kubambaga ku me:so gao korereki urore. 
REV.3.19	Enibagonya no kubatongera bo:ne banu enenda. Mbe kome:raga, ute. 
REV.3.20	Rora, nimereguyu ku rwigi enibirikira. Omu:nu wo:ne akongwa oburaka bwani, ne:gura orwigi, anye eningira ku mwene, nindya aamwi nage, no mwene one karya nanye. 
REV.3.21	Unu kaiga ndimuyana okwiyanja aamwi nanye ku citebe ca:ni eco bukama, rwanye one kutyo naigire nininyanja aamwi na Rata ku citebe cae eco bukama. 
REV.3.22	Unu ari no kutwi, nongwe jinu Omwoyo kabwira jikanisa.
REV.4.1	Ejo je:jire jawa, mbe nindora orwigi rwiguyeo mu rwire, no buraka bunu nambire okungwa bwariga rwo bwa iŋombi, nibwaika nanye ati, Rinya anu, nikweresye binu ni busibusi bibeo ejo ariba jawa. 
REV.4.2	Aonao nimba mu Mwoyo. Mbe rora, ecitebe ca iŋoma cariga citeyweo mu rwire, na Unu acinyanjireko. 
REV.4.3	Na Unu ariga acinyanjireko orususo rwae rwariga rwa ribui rya Yasepi ne rya sadio
REV.4.4	Ecitebe co bukama cariga cisingiywe ebitebe byo bukama makumi gabiri na bina. Na ku bitebe ebyo bariga benyanjireko abakaruka makumi gabiri na bana, bafwaye bifwaro byeru, na ku mitwe jebwe bafwae ji:nenga ja jijaabu.
REV.4.5	Na ku citebe eco nijiso:kako ndafi na mabaruka na maraka. Na jitara eta:nu ne:biri jariga nija:ka imbere ye citebe, nijo Myoyo eta:nu ne:biri eja Nyamuanga. 
REV.4.6	Na imbere ye citebe ca iŋoma nindora inu isusene nyanja ya marore rwa kirisitalo.
REV.4.7	Intyanyi yo kwamba yariga ni:susana rwa intare. Intyanyi ya kabiri ni:susana rwe cinyara. Intyanyi ya kasatu yariga no busu nibususana rwo bwo mu:nu. Na intyanyi ya kana yariga ni:susana rwa iŋona inu eiguruka. 
REV.4.8	Na jintyanyi ejo ena jariga jiri na mababa gata:nu na rimwi jiswirire, jariga jiswirire ame:so mbara jo:ne na munda. Amwi jitana bwisisyo bwa mwoyo mu mwisi na mu ngeta nija:ika ati, Mweru, Mweru, Mweru, Ratabugenyi Nyamuanga, unu katura byone, niwe unu arigao na unu ariwo na unu aribao.
REV.4.9	Mbe jintyanyi ejo ariba jamuyana rikusyo ne cibaro no kusi:ma Oyo enyanjire ku citebe ca iŋoma, unu ari muanga kajanende na kajanende, 
REV.4.10	Mbe niwo abakaruka amakumi agabiri na:bana bari:nama imbere yo:yo enyanjire ku citebe ca iŋoma, nibaramya Oyo ari muanga kajanende na kajanende, nibe:sa ji:nenga jebwe imbere ye citebe, niba:ika ati, 
REV.4.11	Awe Ratabugenyi na Nyamuanga weswe, awe wiire okuramira rikusyo ne cibaro no buinga, okuba awe wayangire byone, nibiyangwa nibibao kurwo kwenda kwao.
REV.5.1	Mu kuboko kwa oyo ariga enyanjire ku citebe ca iŋoma nindora ecitabo cinu candikire munda na inguru ciboyerwe ne biboyero bita:nu na bibiri. 
REV.5.2	Nindora maraika wa managa naragirisya na buraka bunene ati, ?Niga unu e:ire okuramburura ecitabo no kusurumura ebiboyero byendeko bita:nu na bibiri? 
REV.5.3	Atabeeo mu:nu mu rwire, nakabee ari mu ca:ro, nakabee ari emwaro ye ca:ro, unu aturire okuciramburura amwi kucirore:rera. 
REV.5.4	Anye nindira muno, okuba atabonekereo unu e:ire okuramburura ecitabo amwi kucirore:rera.
REV.5.5	Oumwi ku bakaruka nambwira ati, Siga kurira. Rora Intare ya mu ruganda rwa Yuda, niwe risina rya Daudi, aigire ke:ire okuramburura ecitabo no kusurumura ebiboero byaco bita:nu na bibiri. 
REV.5.6	Aagati ye citebe ne ya jintyanyi ena, na aagati ya bakaruka nindora Omwana wa Ina:ma e:mereguyu, ari ati e:tirwe, ariga:ri na maembe gata:nu na gabiri, na me:so gata:nu na gabiri, nijo Myoyo eta:nu ne:biri eja Nyamuanga, jinu ejitumwa mu ca:ro co:ne. 
REV.5.7	Naja naso:sya ecitabo mu kuboko kwe buryo okwa oyo enyanjire ku citebe ca iŋoma.
REV.5.8	Wejire agega ecitabo, jintyanyi ejo na bakaruka amakumi agabiri na:bana nibe:nama imbere yo Mwana wa Ina:ma, buri umwi ariga:ri na ritungu, ne bibiga bya jijaabu binu bi:juye emigaju, nikwo okusabwa kwa be:ru. 
REV.5.9	Nibemba orwimbo oruya:ya, niba:ika ati, Awe wiire okugega ecitabo no kusurumura ebiboero byaco, okuba we:tirwe, nu:gurira Nyamuanga aba:nu ba mu ŋanda jo:ne, na mu nyaika jo:ne, na mu nyami jo:ne ja ba:nu, na mu maanga go:ne, kurwa manyinga gao, 
REV.5.10	Nu:bakora bukama na bagabisi ku Nyamuanga weswe. Na ka baritunga ku ca:ro. Okuku:ibwa kwo Mwana wa Ina:ma 
REV.5.11	Nindora, ninungwa oburaka bwa bamaraika banu basingiye ecitebe ca iŋoma na jintyanyi na bakaruka, no bwafu bwebwe bariga bari bisira ekumi kwiya bisira ekumi, na bisira kwiya bisira. 
REV.5.12	Niba:ika na buraka bunene ati, Omwana wa Ina:ma unu e:tirwe e:ire okuyabwa obuinga, no buni:bi, no bwenge, na managa, ne cibaro, na rikusyo, na ribando. 
REV.5.13	Ninungwa ebiangwa byone binu biri mu rwire, na binu biri ku ca:ro na binu biri emwaro ye ca:ro, ne bya ku nyanja, na binu birimo byone, nimbyungwa nibyaika ati, Oyo enyanjire ku citebe ca iŋoma no Mwana wa Ina:ma bayabwega ribando, ne cibaro, na rikusyo, no buinga, kajanende na kajanende. 
REV.5.14	Jintyanyi ena nija:ika ati, Amina. Na bakaruka amakumi agabiri na:bana nibe:nama nibaramya.
REV.6.1	Nindora anu Mwana wa Ina:ma asurumuye eciboero cimwi ca ku bita:nu na bibiri. Ninungwa intyanyi imwi kwina, niyaika rwo buraka bwa ribaruka ati, Ija. 
REV.6.2	Mbe nindora ifarasi nyeru, na unu enyanjireko ari no bukoma. Nayabwa orutenga, nagenda okuiga, naiga.
REV.6.3	Wejire asurumura eciboero ca kabiri, ninungwa intyanyi ya kabiri niyaika ati, Ija. 
REV.6.4	Ni:so:kayo ifarasi indi inu iri nukurasi. Na unu ariga ainyanjireko nayabwa okuso:syao murembe ku ca:ro, ka be:tane abene:ra. Nayabwa ecinyambutu cinene.
REV.6.5	Wejire asurumura eciboero ca kasatu, ninungwa intyanyi ya kasatu niyaika ati, Ija. Mbe nindora ifarasi nyirafuru. Na unu ariga ainyanjireko ariga:ri ne cirengero mu kuboko kwae. 
REV.6.6	Ninungwa rwo buraka aagati ya jintyanyi ena nibwaika ati, Risengo rya ingano na isiringi. Masengo gasatu ga isairi na isiringi, nawe wasiga kunyamura amafuta na manji ga matwasyo.
REV.6.7	Wejire asurumura eciboero ca kana, ninungwa oburaka bwa intyanyi ya kana niyaika ati, Ija. 
REV.6.8	Mbe nindora ifarasi nyererefwe, na unu ariga ainyanjireko risi:na ryae Rufu, na Ebwire ni:muru:ba. Nibayabwa amanaga kwiba:ra rya kana rye ca:ro, be:te ne cinyambutu na injara, no rufu, na matyanyi ga i:si.
REV.6.9	Wejire asurumura eciboero ca kana, nindora emyoyo ja banu be:tirwe kurwo Musango gwa Nyamuanga, na kurwo kwimako kunu bariga banakwo, nimbarora emwaro ye cigabiro. 
REV.6.10	Nibaikirira inguru na buraka bunene ati, Awe Ratabugenyi, omweru no we cimari, ?urikingya:ri okurema okuramura banu be:kae ku:si no kubasubisya orusi:ma kurwa manyinga geswe? 
REV.6.11	Nibayabwa buri munu ecifwaro ce:ru, nibabwirwa okwisya omwoyo rindi mwanya muto:to, kukinga buku:mire obukumi bwa bagaya be:ja:bo, no bwa ba:na ba:bo banu abajo:kwitwa rwa bene one.
REV.6.12	Wejire asurumura eciboyero ca kata:nu na cimwi, nindora nicibao eciyararo cinene. Risu:ba ndi:rabura rwo mwenda gwo bwose, no kwesi kwone nikuba rwa manyinga. 
REV.6.13	Na jinjota ja mu rwire nijigwa ku:si, rwo mutini gunu ogusingisibwa omuyaga mwafu niguragasya amaorofya gagwo. 
REV.6.14	No rwire niruso:kao rwo mufunjo gwe citabo kutyo ogusingwa. Ne bi:ma byone na masinga go:ne nibiso:sibwa ewabyo. 
REV.6.15	Na bakama be ca:ro, na be cibaro, na bakuru bo buremo, na bani:bi, na ba managa, na bagaya fco:ne na be ci:bure bo:ne, nibe:ibisa mu nsenga na mu mabui ga mu bi:ma. 
REV.6.16	Nibabwira ebi:ma na mabui ati, nimucigwire, mucibise mu me:so go:yo enyanjire ku citebe ca iŋoma na mwisungu ryo Mwana wa ina:ma, 
REV.6.17	okuba orusiku orukuru orwa risungu ryae rwakingire, ?mbe ka niga unu katura okwimereguruwo?
REV.7.1	Ejo jejire jawa nindora bamaraika bana be:mereguyu ku sonde ena eja i:si, bagwatire emiyaga ena eja i:si, muyaga gwone gusige kuyemba ku:si, amwi ku nyanja, amwi kwiti ryone. 
REV.7.2	Nindora maraika oundi narinya okuso:ka ebuturuka, ari no runyamo rwa Nyamuanga omuanga. Na:ikirira inguru na buraka bunene, nabwira bamaraika abana banu bayabirwe okunyamura i:si na inyanja, 
REV.7.3	na:ika ati, Mwasiga kunyamura i:si, amwi inyanja, amwi amati, kukinga anu cirimara okutako orunyamo abagaya ba Nyamuanga weswe ku bisu:su byebwe.
REV.7.4	Ninungwa obukumi bwebwe banu bateyweko orunyamo, bariga bari 144,000 banu baso:kere mu ŋanda jo:ne ja ba:na ba Isiraeli.
REV.7.5	Aba mu ruganda rwa Yuda bateyweko runyamo 12,000,
REV.7.5	Na ba mu ruganda rwa Rubeni 12,000
REV.7.5	Na ba mu ruganda rwa Gadi 12,000
REV.7.6	Na ba mu ruganda rwa Aseri 12,000
REV.7.6	Na ba mu ruganda rwa Nafutali 12,000
REV.7.6	Na ba mu ruganda rwa Manase 12,000
REV.7.7	Na ba mu ruganda rwa Simeoni 12,000
REV.7.7	Na ba mu ruganda rwa Lawi 12,000
REV.7.7	Na ba mu ruganda rwa Isakari 12,000
REV.7.8	Na ba mu ruganda rwa Jabuloni 12,000
REV.7.8	Na ba mu ruganda rwa Yusufu 12,000
REV.7.8	Na ba mu ruganda rwa Benjamini 12,000.
REV.7.9	Ejo je:jire jawa, mbe nindora cise cinene cinu omu:nu wo:ne atakutura kubara, banu baso:kere mu maanga go:ne na mu ŋanda jo:ne na mu ba:nu ba nyami jo:ne, na mu nyaika jo:ne. Abo bariga be:mereguyu imbere ye citebe ca iŋoma na imbere yo Mwana wa ina:ma, bafwae ebifwaro ebyeru, bari na matabi ga makinda mu maboko gebwe. 
REV.7.10	Niba:ikirira inguru na buraka bunene niba:ika ati, Omweruro guri na Nyamuanga weswe unu enyanjire ku citebe ca iŋoma, ka guri no Mwana wa Ina:ma. 
REV.7.11	Na bamaraika bo:ne banu bariga be:mereguyu basingiye ecitebe ca iŋoma, amwi na bakaruka na jintyanyi ena, nibagwa bwifumbike imbere ye citebe ca iŋoma, nibaramya Nyamuanga, 
REV.7.12	Niba:ika ati, Amina. Nyamuanga weswe abega na ribando na rikusyo, no bwenge, no kusi:ma, ne cibaro, no buinga, na managa, kajanende na kajanende. Amina.
REV.7.13	Oumwi ku bakaruka naindura nambu:sya ati, ?Banu bafwae ebifwaro ebyeru ebyo ni baga, ka abaso:ka a:ki? 
REV.7.14	Ni:mubwira ati, Awe umenyere, Ratabugenyi. Nambwira ati, Banu nibo abaso:ka mu kunya:sibwa okwo kunene, nibo:sya ebifwaro byebwe, nibabyesya mu manyinga go Mwana wa Ina:ma. 
REV.7.15	Kwabakora nibaba imbere ye citebe ca iŋoma ca Nyamuanga, nibamukorera mu mwisi na mu ngeta mu yekaru yae. No:yo enyanjire ku citebe ca iŋoma aribayemera riyema ryae. 
REV.7.16	Batarisuba kurumwa mweko rindi, amwi batarisuba kwitwa bwiro rindi, amwi risu:ba ritaribo:ca, nakabee iri mbita yo:ne. 
REV.7.17	Okuba Omwana wa Ina:ma unu ari aagati ye citebe ca iŋoma niwe aribare:ba, nabatangasya ku binyo bya manji go buanga. Na Nyamuanga aryeya amasiga go:ne mu me:so gebwe.
REV.8.1	Wejire asurumura eciboero ca kata:nu na kabiri, nikaba kajibijibi mu rwire mwanya gwa nusu saa. 
REV.8.2	Nindora bamaraika bata:nu na babiri banu be:mere-guyu imbere ya Nyamuanga. Nibayabwa jiŋombi eta:nu ne:biri. 
REV.8.3	Maraika oundi na:ja ne:mereguru ku cigabiro, ari na impiki ya ijaabu. Nayabwa emigaju myafu, korereki ajisasye no kusabwa kwa be:ru bo:ne ku cigabiro ca ijaabu cinu cariga imbere ye citebe ca iŋoma. 
REV.8.4	Na ingesi yo mugaju ni:so:ka ku kuboko kwa maraika, ni:rinya imbere ya Nyamuanga, aamwi no kusabwa kwa be:ru. 
REV.8.5	Maraika oyo nagega impiki, naijusya omuriro gwa ku cigabiro, naye:sa ku ca:ro. Nigabao amabaruka, na maraka, na jindafi, ne ciyararo. 
REV.8.6	Niwo bamaraika abata:nu na:babiri banu bariga na jiŋombi eta:nu ne:biri nibe:ra:ba okubuma.
REV.8.7	Maraika wo kwamba nabuma iŋombi, ni:ba ŋuba ya mabui no muriro, bisasisye na manyinga, nibyeswa ku ca:ro. Na riba:ra rya kasatu erye ca:ro niriya, na riba:ra rya kasatu erya mati niriya, na manya:si amabisi go:ne nigaya.
REV.8.8	Maraika wa kabiri nabuma iŋombi, eci:nu cinu cisusene ci:ma cinene nice:swa mu nyanja. Na riba:ra rya kasatu erya inyanja niriba manyinga. 
REV.8.9	Nibifwa riba:ra rya kasatu erye bi:nu byo buanga ebya mu nyanja. Na riba:ra rya kasatu erya ma:to nigasimagira.
REV.8.10	Maraika wa kasatu nabuma iŋombi, mbe injota ni:so:ka mu rwire, niyaka rwo rumuri, ni:gwa kwiba:ra rya kasatu erye misima, na ku binyo bya manji. 
REV.8.11	Na risi:na rya injota eyo eritogwa Nyabusungu. Na riba:ra rya kasatu erya manji nigarura, na ba:nu ba:fu nibafwa kurwa manji okuba ga:rusi:bwe.
REV.8.12	Maraika wa kana nabuma iŋombi, na riba:ra rya kasatu erya risu:ba niribumwa, na riba:ra rya kasatu eryo kwesi, na riba:ra rya kasatu erya jinjota, korereki riba:ra ryabyo erya kasatu ribe cisu:te, no mwisi gusige kwatika riba:ra ryagwo erya kasatu, na mu ngeta one kutyo. 
REV.8.13	Nindora ninungwa iŋona ni:guruka aagati yo rwire, niyaika na buraka bunene ati, Jababona, jababona, jababona, emwe banu mwikae ku ca:ro, kurwa maraka ga jiŋombi ja bamaraika abasatu banu baja okubuma.
REV.9.1	Maraika wa kata:nu nabuma iŋombi, nindora injota ni:so:ka mu rwire ni:gwa ku ca:ro. Nayabwa orufunguro rwe ryobo rinu ritana bute:ro. 
REV.9.2	Ne:gura eryobo rinu ritana bute:ro. Ingesi ni:so:ka mu ryobo ni:rinya rwa ingesi ye ryocero rinene muno. Na risu:ba no rutumba nibi:rabura kurwa ingesi ya mu ryobo. 
REV.9.3	Jinsige nijiso:ka mu ngesi nijija ku ca:ro, nijiyanwa amanaga, rwa jinge ja mu:si kutyo jiri na managa. 
REV.9.4	Nijibwirwa ati, musige kunyamura obunya:si bwa i:si, nakabee ciri ci:nu co:ne cibisi, nakabee riri eti ryone, tari aba:nu era banu batana runyamo rwa Nyamuanga ku bisu:su byebwe. 
REV.9.5	Nijiyanwa okuba-nya:sya me:si gata:nu, nawe jisige kube:ta. Okuruma kwajo kwariga rwo kuruma kwa inge kutyo eiruma omu:nu. 
REV.9.6	Na mu siku ijo aba:nu bariyenja okufwa, nawe batarikubona na katyari. Baryenda okufwa, no kufwa kuribe:ruka.
REV.9.7	No rususo rwa jinsige jasusanaga na jifarasi jinu ejiba jimaririye okurwana oburemo. Jariga jifwae ku mitwe rwa ji:nenga jinu ejisusana na ijaabu, no busu bwajo nibususana rwo busu bwa ba:nu. 
REV.9.8	Ka jariga na jifwiri rwa jifwiri ja bagasi, na me:no gajo gariga rwa ga jintare. 
REV.9.9	Jariga jifwae mu cifuba rwe bifwaro bye cu:ma. Oburaka bwa mababa gajo bwariga rwo buraka bwa magari ga jifarasi nyafu jinu ejigona okuja ku buremo. 
REV.9.10	Jiri ne mikira na jimbore:ra jinu ejisusana rwe ja jinge. Jariga na managa mu mikira jajo go kurumira aba:nu me:si gata:nu. 
REV.9.11	Jariga no mukama wajo, niwe maraika we ryobo rinu ritana bute:ro. Risi:na ryae mu Cieburania natogwa Abadoni, na mu Cigiriki natogwa Apolioni. 
REV.9.12	Inya:ko yo kwamba yaturire. Rora, jica:ja jinya:ko ebiri, emisango jinu ariba jawa.
REV.9.13	Maraika wa kata:nu na umwi nabuma iŋombi, ninungwa oburaka bunu bwaso:kere mu sonde ena eje cigabiro ca ijaabu cinu ciri imbere ya Nyamuanga. 
REV.9.14	Nibubwira maraika wa kata:nu na umwi unu ariga na iŋombi ati, Surumura bamaraika abana banu baboerwe ku musima omunene gunu ogutogwa Efurati. 
REV.9.15	Bamaraika abana abo nibasurumurwa, banu be:ra:biywe isaa, no rusiku, no kwesi, no mwaka, korereki be:tega riba:ra rya kasatu erya ba:nu. 
REV.9.16	No bukumi bwe bise bya basirikare banu barinyire ku farasi bariga bisira makumi gabiri kwiya bisira ekumi. Ninungwa obukumi bwebwe. 
REV.9.17	Nikwo kutyo narorere jifarasi mu ciroro, na banu bariga bajinyanjireko bafwae mu cifuba ebifwaro bye byuma bitukurasi rwo muriro, ne byo rwisi:si,
REV.9.18	Riba:ra rya kasatu erya ba:nu be:tirwe na jinya:ko esatu jinu, omuriro na ingesi ne cibiriti, jinu jaso:kere mu kanwa kajo. 
REV.9.19	Okuba amanaga ga jifarasi ejo gari mu kanwa kajo na mu mikira jajo. Okuba emikira jajo ejisusana rwa jinjoka, jiri ne mitwe jinu ejiruma.
REV.9.20	Na ba:nu banu basigaeo, banu bate:tirwe mu nya:ko ejo, batatee bikorwa bya maboko gebwe, amwi batasigire okuramya emisambwa, ne bisusano bya jijaabu ne bya jimpirya, ne bye byuma, ne bya mabui, ne bya mati, binu bitakutura kurora amwi kungwa, amwi kuribata. 
REV.9.21	Nibarema okuta mu bwiti bwebwe, amwi mu maiku gebwe, amwi mu buromesi bwebwe, amwi mu bwifi bwebwe.
REV.10.1	Nindora maraika oundi owa managa ne:ka okuso:ka mu rwire afwae eri:re. Ariga:ri na rikoma-rya-basi ku mutwe gwae, no busu bwae bwariga rwa risu:ba, na maguru gae gariga rwa jiŋingi jo muriro. 
REV.10.2	Ariga:ri na akatabo kafumbuye mu kuboko kwae. Nataja ku nyanja no kuguru kwae okwe buryo, na ku ca:ro no kuguru kwae okwe bumosi. 
REV.10.3	Na:ikirira inguru na buraka bunene rwa intare kutyo eibu:ta. Wejire a:ikirira inguru, amabaruka gata:nu na:gabiri niga:ika na maraka gago. 
REV.10.4	Amabaruka agata:nu gabiri wejire ga:ika na: maraka gago, nariga ninja okwandika. Mbe ninungwa oburaka nibuso:ka mu rwire, nibwaika ati, Boya jinu amabaruka agata:nu na:gabiri ga:ika, amwi utajandika. 
REV.10.5	Maraika unu narorere e:mereguyu ku nyanja na ku ca:ro, ne:namusya okuboko kwae okwe buryo nakurore:resya mu rwire. 
REV.10.6	Naraira ku Unu ari muanga kajanende na kajanende, Unu ayangire orwire na binu birimo, ne ca:ro na binu birimo, na inyanja na binu birimo, naraira ati, Omwanya gutacariwo rindi, 
REV.10.7	Nawe mu siku ja maraika wa kata:nu na kabiri, ariba aja okubuma, niwo obumbise bwa Nyamuanga nibuku:mira, rwa kutyo ababwiriye abagaya bae, nibo abaragi.
REV.10.8	Oburaka bunu nonguywe nibuso:ka mu rwire nibusuba okumbwira ati, Genda ugege akatabo akafumbuye mu kuboko kwa maraika unu e:mereguyu ku nyanja na ku ca:ro. 
REV.10.9	Ningenda ku maraika, nambwira ati, Gega ukamire, akajo:kurura munda yao, nawe mu kanwa kao akajo:kunuri:rira rwo bu:ki. 
REV.10.10	Ningega akatabo mu kuboko kwa maraika ninkamira. Nikanuri:rira rwo bu:ki mu kanwa ka:ni. Wejire nakarya, inda ya:ni ni:rura kabukabu. 
REV.10.11	Nambwira ati, Kukwiire okuraga rindi ebya ba:nu ba nyami nyafu, na maanga ma:fu na nyaika nyafu, nebya bakama ba:fu.
REV.11.1	Nanana risa:ru ryo kurengera, rinu ryasusene na i:simbo, nambwira ati, Imuka urenge iyekaru ya Nyamuanga, ne cigabiro na banu abaramisyamo. 
REV.11.2	No rubanja runu ruri aanja ya iyekaru, urusige aanja, amwi wasiga kururenga, okuba rwayabirwe aba:maanga, no musi omweru barigutajirira me:si makumi gana na gabiri.
REV.11.3	Nanye ndibayana abokwimako ba:ni babiri okuraga, barage siku cisira cimwi na magana gabiri na makumi gata:nu na rimwi (1,260) bafwae amagunira. 
REV.11.4	Abo ni mijeituni ebiri na jitara ebiri jinu ji:mereguyu imbere ya Ratabugenyi we ca:ro. 
REV.11.5	Mbe omu:nu wo:ne akenda okubakora kubi:bi, omuriro guriso:ka mu kanwa kebwe, nigumara abaremo bebwe. Omu:nu wo:ne unu kenda okubakora kubi:bi, nikwo kutyo one kumwiire okwitwa. 
REV.11.6	Abo bari no buinga bwo kwigara orwire, iŋuba isigega kugwa mu siku jo kuraga kwebwe. Ka bari no buinga bwo kucu:sya amanji kuba manyinga, no kunya:sya eca:ro ne binya:syo bya nyami jo:ne, mu mwanya gwone rwa kutyo baryenda. 
REV.11.7	Mbe ariba bamara okwimako kwebwe, niwo rityanyi rinu eriso:ka mu ryobo rinu ritana bute:ro ririrwana nabo, niribaiga, niribe:ta. 
REV.11.8	Ne bitundu byebwe biriba mwiparapara ryo musi omunene gunu ogutogerwa mu byo mwoyo ati, Sodoma na Misiri, niyo eyo na Ratabugenyi abambiywe ku musaraba. 
REV.11.9	Mbe aba:nu ba nyami nyafu, na ba mu ŋanda, na ba mu nyaika nyafu, na ba:maanga barirora ebitundu byebwe siku esatu na nusu, amwi batari:kirisya bitundu byebwe okweswa mu fwa. 
REV.11.10	Na banu be:kae mu ca:ro barikonderwa kurwebwe, nibasandaba, ka barigenyanya emigemu, okuba abaragi abo babiri banya:syaga banu be:kae ku ca:ro. 
REV.11.11	Siku esatu na nusu jejire je:ya, omwoyo gwo buanga gunu gwaso:kere ku Nyamuanga nigubengiramo, nibe:mereguru, obu:ba bwafu nibubagwata banu babarorere. 
REV.11.12	Nibongwa oburaka bunene nibuso:ka mu rwire, nibubabwira ati, Murinye enu. Nibarinya mu rwire bari mu ri:re, na baremo bebwe nibabarora. 
REV.11.13	Mu saa eyo nicibao ciyararo cinene, na riba:ra rya rikumi eryo musi nirigwa, nibe:twa ba:nu bisira bita:nu na bibiri (7,000) mu ciyararo. Na banu basigaeo nibo:baya, nibakusya Nyamuanga wa mu rwire. 
REV.11.14	Inya:ko ya kabiri yaturireo. Mbe rora, inya:ko ya kasatu ei:ja bwangu.
REV.11.15	Maraika wa kata:nu na kabiri nabuma iŋombi yae. Nigabao maraka manene mu rwire, niga:ika ati, Obukama bwa i:si bwabee bwa Ratabugenyi na bwa Kristo wae. Niwe aritunga kajanende na kajanende. 
REV.11.16	Na bakaruka amakumi agabiri na:bana, banu benyanjire ku bitebe byebwe bye cikama imbere ya Nyamuanga, nibafukama nibaramya Nyamuanga. 
REV.11.17	Niba:ika ati, Ecikusi:ma awe Ratabugenyi Nyamuanga, unu outura byone, unu uriwo na unu warigao. Ecikusi:ma okuba wagegere obuinga bwao bwafu nu:tunga. 
REV.11.18	Amaanga nigabiirwa, na risungu ryao niri:ja, no mwanya nigwiya ogwo kutemeramo abafu:ye eci:na, no gwo kuyaniramo omuye:ro abagaya bao, nibo abaragi na be:ru na banu abo:baya risi:na ryao, abakuru na bato:to. Nigwo omwanya gwo kunyamuriramo banu abanyamura eca:ro. 
REV.11.19	Iyekaru ya Nyamuanga eya mu rwire ni:iguka, risandikwa rya indagano ndiboneka mu yekaru yae. Nikubao kurabya, na maraka, na mabaruka, ne ciyararo, na iŋuba nyafu ya mabui.
REV.12.1	Niciboneka ecibarikisyo cinene mu rwire. Omugasi naboneka unu ariga afwae risu:ba, no kwesi kwariga emwaro ya maguru gae, na ku mutwe gwae ariga afwae orutenga rwa jinjota ekumi ne:biri. 
REV.12.2	Ariga:ri na inda, narumwa obusungu narira, na:sibwa okwibura. 
REV.12.3	Niciboneka ecibarikisyo ecindi mu rwire. Mbe rora, riyoka enene etukurasi rinu riri ne mitwe eta:nu ne:biri na maembe ekumi, na ku mitwe jaryo jarigako ji:nenga eta:nu ne:biri. 
REV.12.4	No mukira gwaryo nigukurura riba:ra rya kasatu erya jinjota ja mu rwire, nirije:sa ku ca:ro. Riyoka niri:mereguru imbere yo mugasi unu ariga najo:kwibura, korereki rirye omwana wae unu ajo:kwibura.
REV.12.5	Ne:bura omwana we cirume unu aritunga maanga go:ne na i:simbo ye cu:ma. Omwana wae nasirwa ku Nyamuanga na ku citebe cae eca iŋoma. 
REV.12.6	Omugasi ne:rukira mwibara, eyo ariga na anu e:ra:biywe na Nyamuanga, korereki bamuri:sisye eyo siku 1,260.
REV.12.7	Nibubao oburemo mu rwire. Mikaeli na bamaraika bae nibaja okurwana na riyoka. Na riyoka nirirwana aamwi na bamaraika baryo. 
REV.12.8	Nibarema okuiga, amwi batasubire kubona wa kuba mu rwire. 
REV.12.9	Na riyoka rinene niryeswa, niryo riyoka rya kara, rinu eritogwa Mukurisya, niwe Syetani, unu kabebeya ca:ro co:ne. Ne:swa ku ca:ro, na bamaraika bae nibe:swa aamwi nage. 
REV.12.10	Ninungwa buraka bunene mu rwire nibwaika ati, Woryanu omweruro gwa Nyamuanga weswe gwejire, na managa gae, no bukama bwae, no buinga bwa Kristo wae, okuba omubu:si wa ba:na ba:su e:serwe, unu kababu:raga imbere ya Nyamuanga mu mwisi na mu ngeta. 
REV.12.11	Abo bamuigire kurwa manyinga go Mwana wa ina:ma, na kurwo musango gwo kwimako kwebwe. Nibarema okwenda obuanga bwebwe ndijei nibafwa. 
REV.12.12	Mbe emwe orwire na banu mwikaemo, mukonderwe. Jababona emwe i:si na inyanja, okuba Omukurisya e:kire kwimwe ari na risungu ryafu, okuba amenyere ati, omwanya gwae ni mutyari.
REV.12.13	Riyoka wejire ryarora ati, rye:swa ku ca:ro, nirinya:sya omugasi unu e:buye omwana we cirume. 
REV.12.14	Omugasi nayabwa amababa gabiri aga ipungu inene, korereki agurukire mwibara mu bwikaro bwae, enu kari:sibwa omwanya ne myanya na nusu yo mwanya, nabiswa mu me:so ga riyoka. 
REV.12.15	Na riyoka ndifubura amanji rwo musima mu kanwa karyo inyuma yo mugasi uyo, korereki rimukurusye no musima. 
REV.12.16	I:si ni:sakira omugasi, niyasamya omunwa gwayo, ni:nywa omusima gunu riyoka ryafubuye mu kanwa karyo. 
REV.12.17	Riyoka niribiirirwa omugasi uyo, nirigenda okurwana no rwiburo rwae runu rwasigaeo, banu babigwatire ebiragiro bya Nyamuanga nibe:ma ku Yesu. 
REV.12.18	Niri:me-reguru ku senyi ya ku mwaro.
REV.13.1	Nindora rityanyi niriso:ka mu nyanja rinu riri na maembe ekumi ne mitwe eta:nu ne:biri. Na ku maembe gayo jariga jiriko nenga ekumi, na ku mitwe jayo gandikirweko amasina go kufuma. 
REV.13.2	Na rityanyi rinu narorere ryasusanaga rwa ingo,
REV.13.3	Nindora omutwe gwaryo gumwi gusomere bwiti, na riuta ryaryo ryo kufwa niriora. Ne ca:ro co:ne nicirugu:ra niciru:ba rityanyi. 
REV.13.4	Nibaramya riyoka, okuba ryariyae obuinga bwaryo. Nibaramya rityanyi niba:ika ati, ?Niga unu kasusana na rityanyi rinu? ?Ka niga unu katura okurwana naryo?
REV.13.5	Niriyabwa omunwa gunu ogwaika ebikuru ne byo kufuma. Niri:kirisibwa okumara me:si makumi gana na gabiri. 
REV.13.6	Niryasamya omunwa gwaryo nirifuma Nyamuanga, nirifuma risi:na ryae, na riyema ryae, na banu be:kae mu rwire. 
REV.13.7	Niriyanwa okurwana na be:ru no kubaiga. Niriyanwa amanaga ku ŋanda jo:ne, na ku ba:nu ba nyami jo:ne, na ku ba nyaika jo:ne, na ku maanga go:ne. 
REV.13.8	Na baririramya ba:nu bo:ne banu be:kae mu ca:ro, banu bo:ne amasi:na gebwe gatandikirwe mu citabo co buanga eco Mwana wa Ina:ma unu e:tirwe, kuso:kerera ku kuyangwa kwe ca:ro. 
REV.13.9	Omu:nu wo:ne akaba no kutwi, nongwe. 
REV.13.10	Omu:nu wo:ne akenda okugwata jingwatwa, one arigwatwa ngwatwa. Omu:nu wo:ne ake:ta ne cinyambutu, one ni busibusi e:twe ne cinyambutu. Kunu nikwo okwigumirisya no kwikirisya kwa be:ru.
REV.13.11	Nindora rityanyi erindi niriso:ka mu ca:ro. Ryariga na maembe gabiri rwa go mwana wa ina:ma, niryaika rwa riyoka. 
REV.13.12	Nirikorera obuinga bwone obwa rityanyi ryo kwamba, nirikora imbere yaryo. Nirikora eca:ro na banu be:kaemo baramyega rityanyi ryo kwamba, rinu ryaorere riuta ryo kufwa. 
REV.13.13	Nirikora ebibarikisyo binene, nirire:ta omuriro ku ca:ro kuso:ka mu rwire mu me:so ga ba:nu. 
REV.13.14	Niribebeya banu be:kae ku ca:ro kurwe bibarikisyo binu ryayabirwe okukora imbere ya rityanyi. Niribwira banu be:kae ku ca:ro ati bakorere rityanyi ecisusano, niryo rityanyi rinu ryariga na riuta ryo kufwa niriora.
REV.13.15	Niriyabwa okuyana ecisusano ca rityanyi okwisya omwoyo, korereki ecisusano ca rityanyi ca:ikega, no kukora be:twe bo:ne banu batakuramya ecisusano ca rityanyi. 
REV.13.16	Nirisinyirisya bo:ne, abakuru na bato:to, na bani:bi na bataka, na be:bure na bagaya, baterweko ecibarikisyo ku kuboko kwebwe okwe buryo, amwi ku bisu:su byebwe, 
REV.13.17	korereki omu:nu wo:ne asige kutura kugura amwi kuka:na, tari unu ari ne cibarikisyo, niryo risi:na rya rityanyi amwi obukumi bwa risi:na ryaryo. 
REV.13.18	Anu niwo obwenge buri. Unu ari no kusombo:kerwa abare obukumi bwa rityanyi, okuba ni bukumi bwo mu:nu. No bukumi bwaryo ni magana gata:nu na rimwi na makumi gata:nu na rimwi, ne:ta:nu na imwi (666).
REV.14.1	Nindora, mbe Omwana wa Ina:ma e:mereguyu ku ci:ma ca Sayuni, na bariga bariwo aamwi nage ba:nu bisira egana na makumi gana na bina (144,000) banu bari na risi:na ryae na risi:na rya Esemwene ryandikire ku bisu:su byebwe. 
REV.14.2	Ninungwa oburaka nibuso:ka mu rwire rwo buraka bwa manji ama:fu, ka rwo buraka bwa ribaruka rinene. Oburaka bunu nonguywe bwariga rwo bwa babumi ba matungu banu ababuma matungu gebwe. 
REV.14.3	Nibemba orwimbo oruya:ya imbere ye citebe ca iŋoma, na imbere ya jintyanyi ena na bakaruka. Amwi atariwo unu katura okwiigira orwimbo orwo tari aba:nu abo 144,000 banu bagurirwe mu ca:ro. 
REV.14.4	Abo nibo bate:jabiasisye ku bagasi, okuba ni be:baririsi. Abo nibo abaru:ba Omwana wa Ina:ma wo:ne wo:ne enu kagenda. Nibo bagurirwe mu ba:nu babe mutongoro ku Nyamuanga na ku Mwana wa Ina:ma. 
REV.14.5	Mu kanwa kebwe katabonekeremo rurimi. Bariga batariko esoro.
REV.14.6	Nindora maraika oundi naguruka aagati mu rwire unu ariga:ri ne Bigambo byo bwana ebya kajanende, ebyo kubwira banu be:kae ku ca:ro, ku maanga go:ne, na ku ŋanda jo:ne, na ku ba nyaika jo:ne, na ku ba:nu ba nyami jo:ne. 
REV.14.7	Na:ika na buraka bunene ati, Mu:baye Nyamuanga, mumukusye, okuba omwanya gwo kuramura kwae gweire. Muramye Unu akorere orwire, ne ca:ro, na inyanja, ne binyo bya manji. 
REV.14.8	Na maraika oundi owa kabiri namuru:ba, na:ika ati, Gwaguye, gwaguye omusi omunene gwa Babuloni, gunu gwanywesisye amaanga go:ne obwarwa bwa risungu ryo buromesi bwagwo.
REV.14.9	Maraika oundi owa kasatu namuru:ba, na:ika na buraka bunene ati, Omu:nu wo:ne akaramya rityanyi ne cisusano caryo, ne:kirisya orunyamo rwaryo mu cisu:su cae, amwi mu kuboko, 
REV.14.10	oyo one arinywa ku bwarwa bwa risungu rya Nyamuanga, bunu butasasisyemo manji, mu cikombe ca risungu ryae. Oyo arinya:sibwa mu muriro ne cibiriti imbere ya bamaraika abe:ru na imbere yo Mwana wa Ina:ma. 
REV.14.11	Na ingesi yo kunya:sibwa kwebwe eitu:ta kajanende na kajanende, amwi batana kwisya mwoyo mu mwisi na mu ngeta. Nibo banu abaramya rityanyi ne cisusano caryo, na unu wo:ne ke:kirisya orunyamo rwa risi:na ryaryo. 
REV.14.12	Awo niwo kuri okwigumirisya kwa be:ru, banu abagwata ebiragiro bya Nyamuanga, nibe:kirisya Yesu.
REV.14.13	Ninungwa oburaka nibuso:ka mu rwire nibwaika ati, Bana ribando abafu:ye banu abafwira mu Ratabugenyi kuso:ka rero. Nikwo kutyo Omwoyo ka:ika, korereki besye omwoyo mu mirimu jebwe jo kunya:ka, okuba ebikorwa byebwe ebigenda nabo.
REV.14.14	Mbe nindora eri:re ryeru, na ku ri:re eryo nindora enyanjireko unu ariga nasusana rwo Mwana wo Mu:nu, ku mutwe gwae afwae orutenga rwa ijaabu, agwatire orugera rwo bu:gi mu kuboko kwae. 
REV.14.15	Maraika oundi naso:ka mu yekaru, na:ikirira inguru na buraka bunene, nabwira oyo enyanjire ku ri:re ati, Nu:tu:reko orugera rwao ugese, okuba omwanya gwo kugesa gweire, okuba orugeso rwe ca:ro rwaiye. 
REV.14.16	No:yo enyanjire ku ri:re ne:sa orugera rwae ku ca:ro, eca:ro nicigeswa. 
REV.14.17	Na maraika oundi naso:ka mu yekaru ya mu rwire, one ariga no rugera rwo bu:gi. 
REV.14.18	Na maraika oundi naso:ka ku cigabiro, unu ariga:ri na managa ku muriro, na:ikirira na buraka bunene, nabwira oyo ariga:ri no rugera rwo bu:gi ati, Nu:tu:reko orugera rwao orwo bu:gi, uteme amatwasyo go mujabibu gwe ca:ro, okuba amatwasyo gagwo gaiye. 
REV.14.19	Maraika oyo ne:sa orugera rwae ku ca:ro, natema amatwasyo ku mujabibu gwe ca:ro, nage:sa mwinokero rinene erya risungu rya Nyamuanga. 
REV.14.20	Rinokero niritajirirwa ku mwira gwo musi, amanyinga nigaso:ka mwinokero nigakinga ku nkoba ja jifarasi, nige:ya mairi magana gabiri.
REV.15.1	Nindora ecibarikisyo ecindi cinene eco kurugu:ra mu rwire. Nindora bamaraika bata:nu na babiri banu bariga ne binya:syo bita:nu na bibiri ebyo kumarisya. Okuba risungu rya Nyamuanga eriku:mirira mwibyo.
REV.15.2	Nindora rwa inyanja ya marore gasasikene no muriro. Nindora na banu baigire rityanyi ne cisusano caryo no bukumi bwa risi:na ryaryo, nimbarora be:mereguyu ku nyanja ya marore, bari na matungu ga Nyamuanga. 
REV.15.3	Nibemba orwimbo rwa Musa omugaya wa Nyamuanga, no rwimbo rwo Mwana wa Ina:ma, niba:ika ati,
REV.15.3	Ebikorwa byao ni bikuru ne byo kurugu:ra,
REV.15.3	Awe Ratabugenyi Nyamuanga unu outura byone.
REV.15.3	Jinjira jao ni jo burenge:resi ne jo kumasya,
REV.15.3	Awe Mukama wa kajanende.
REV.15.4	?Niga unu ataku:baya no kukusya risi:na ryao, Awe Ratabugenyi?
REV.15.4	Okuba na:we Omweru
REV.15.4	Okuba amaanga go:ne gari:ja nigaramisya imbere yao,
REV.15.4	Okuba ebikorwa byao byo burenge:resi byabu:ri-sibwe.
REV.15.5	Ejo wejire jawa, nindora, mbe iyekaru ya riyema ryo rusingiro mu rwire yi:guye. 
REV.15.6	Nibaso:ka mu yekaru bamaraika bata:nu na babiri banu bari ne binya:syo bita:nu na bibiri. Bariga bafwae emyenda ja bafuta emyeru nijirabangirya, bafwae jinkoba ja ijaabu mu bifuba. 
REV.15.7	Intyanyi imwi ku ntyanyi ejo ena ni:yana bamaraika abo bata:nu na babiri bibiga bita:nu na bibiri ebya ijaabu binu bi:juye risungu rya Nyamuanga unu ari muanga kajanende na kajanende. 
REV.15.8	Iyekaru niijura ingesi inu yaso:kere mwikusyo rya Nyamuanga na mu managa gae. Amwi atabeeo mu:nu unu aturire okwingira mu yekaru, okukinga ariba byaku:mira binya:syo bita:nu na bibiri ebya bamaraika bata:nu na babiri.
REV.16.1	Ninungwa oburaka bunene nibuso:ka mu yekaru, nibubwira bamaraika abata:nu na:babiri ati, Mugende musuke ebibiga ebita:nu ne bibiri ebya risungu rya Nyamuanga ku ca:ro. 
REV.16.2	Owo kwamba nagenda, ne:ta akabiga kae ku ca:ro. Mbe aba:nu banu bari no runyamo rwa rityanyi, na banu abaramya ecisusano caryo, nibe:mukirwa bironda bibi:bi nibitatabuka.
REV.16.3	Maraika wa kabiri nasuka akabiga kae mu nyanja. Ni:ba manyinga rwa go mufu:ye, ne bi:nu ebianga byone bya mu nyanja nibifwa.
REV.16.4	Maraika wa kasatu nasuka akabiga kae ku misima na ku binyo bya manji, nigaba manyinga. 
REV.16.5	Ninungwa maraika wa manji na:ika ati,
REV.16.5	Uri Murenge:resi awe unu uriwo, na ka unu warigao, na Unu uribao.
REV.16.5	Na:we Mweru okuba watemere eci:na kutyo,
REV.16.6	Okuba be:tire amanyinga ga be:ru na ga baragi,
REV.16.6	Na:we wabanywesisye amanyinga, okuba gabe:ire.
REV.16.7	Ninungwa ecigabiro nica:ika ati,
REV.16.7	Nikwo kutyo, Ratabugenyi Nyamuanga unu outura byone.
REV.16.7	Ebi:na byao ni bya cimari, ka birengere.
REV.16.8	Maraika wa kana nasuka akabiga kae kwisu:ba, niriyabwa okwoca aba:nu no muriro. 
REV.16.9	Aba:nu nibo:cibwa kwoca kunene nibafuma risi:na rya Nyamuanga unu ari na managa ku binya:syo ebyo, nawe batatee amwi kumuyana rikusyo.
REV.16.10	Maraika wa kata:nu nasuka akabiga kae ku citebe co bukama bwa rityanyi. Obukama bwaryo nibuba cisu:te, nibe:ruma jindimi jebwe kurwo kwasibwa. 
REV.16.11	Nibafuma Nyamuanga wa mu rwire kurwo kwasibwa kwebwe na maronda gebwe, amwi batatee mu bikorwa byebwe.
REV.16.12	Maraika wa kata:nu na umwi nasuka akabiga kae ku musima omunene gunu ogutogwa Efurati. Amanji gagwo nigo:mira korereki abakama banu abaso:ka ebuturuka bacumacumirwe injira. 
REV.16.13	Nindora emyoyo esatu mijabi jinu ejisusana na gawarukerwe nijiso:ka mu kanwa ka riyoka, na mu kanwa ka rityanyi, na mu kanwa ko muragi wo rurimi. 
REV.16.14	Okuba nijo emyoyo je misambwa jinu ejikora ebibarikisyo. Nijo ejiuruka nijigenda ku bakama ba i:si na be ca:ro co:ne, korereki jibakofye ku buremo bwo rusiku orukuru rwa Nyamuanga unu katura byone. 
REV.16.15	Rora eni:ja rwo mwifi. Ana ribando unu kacuma ebifwaro byae, asige kuyenga tuyu, ka basige kurora obujure bwae. 
REV.16.16	Nibabakofifya anu katogwa mu Cieburania ati, Aramagedoni.
REV.16.17	Maraika wa kata:nu na kabiri nasuka akabiga kae mu rutumba. Oburaka bunene nibuso:ka mu yekaru ku citebe ca iŋoma nibwaika ati, Byawa. 
REV.16.18	Nikubao kurabya na maraka na mabaruka. Nicibao eciyararo cinene, cinu cicariga kubao anu aba:nu bakabe:reegao ku ca:ro, okuba ni cinene muno na ca managa. 
REV.16.19	No musi omunene niguta:namo maba:ra gasatu ne misi ja maanga nijigwa, Nyamuanga nagwicuka omusi omunene gwa Babuloni, korereki agunywesye ecikombe co bwarwa bwo bururu bwa risungu ryae. 
REV.16.20	Amasinga go:ne nige:ruka, ne bi:ma bitasubire kuboneka. 
REV.16.21	Na iŋuba nyafu eya mabui nigagwa ku ba:nu okuso:ka mu rwire, na buri ebui riri uti ratiri igana. Aba:nu nibafuma Nyamuanga kurwe cinya:syo ca mabui ga iŋuba, okuba ecinya:syo eco ni cinene muno.
REV.17.1	Na:ja umwi ku bamaraika bata:nu na babiri banu bariga ne bibiga bita:nu na bibiri, na:ika nanye, na:ika ati, Ija anu, nje nikweresye intambara ya maraya Omukuru, unu enyanjire ku manji ama:fu. 
REV.17.2	Niwe unu abakama be ca:ro bama:maga nage. Na banu be:kae ku ca:ro nibakorwaga obwarwa bwo buromerwa bwae. 
REV.17.3	Nansira ibara mu mwoyo, nindora omugasi unu enyanjire kwityanyi ritukurasi, rinu riswirire amasi:na go kufuma, rinu riri ne mitwe eta:nu ne:biri na maembe ekumi. 
REV.17.4	Omugasi uyo ariga afwae omwenda gwo ruyoyo na mutukurasi, ka ananikirwe na ijaabu na mabui go bugusi oburambu na jiru:ru, ariga agwatire ecikombe ca ijaabu cinu ci:ju:ye ebyo kufururusya ne byo bujabi ebyo buromerwa byae. 
REV.17.5	Ku cisu:su cae ryandikirweko risi:na ryo bumbise ati, 
REV.17.6	Nindora omugasi uyo akorerwe amanyinga ga be:ru, na manyinga ga banu be:mire ku Yesu. Wejire namurora nindugu:ra cirugu:ro cinene. 
REV.17.7	Maraika oyo nambu:sya ati, ?Kubaki ourugu:ra? Enija okukubwira obumbise bwo mugasi uyo, no bwa rityanyi rinu rimugegere, rinu riri ne mitwe eta:nu ne:biri na maembe ekumi.
REV.17.8	Rityanyi rinu warora ryariga ririwo, ka ritariwo wori, eri:ja okuso:ka mu ryobo rinu ritana bute:ro nirigenda mu kubura. Na banu be:kae ku ca:ro, banu batandikirwe masi:na gebwe mu citabo co buanga, kuso:kerera anu i:si yayangirwe, nibo barirugu:ra ariba barora rityanyi rinu ryarigao, ka ritariwo, nawe ririsuba okubao. 
REV.17.9	Omwoyo gunu guri no bwenge ni gunu. Emitwe eta:nu ne:biri ni bi:ma bita:nu na bibiri, binu omugasi enyanjireko. 
REV.17.10	Ka nibo abakama bata:nu na babiri. Abata:nu baragu:ye, oumwi ariwo, no undi acari ku:ja. Mbe ariba:ja, kumwiire okwikarao mwanya muto:to. 
REV.17.11	Na rityanyi rinu ryarigao ka ritariwo, oyo niwe owa kata:nu na kasatu, one ni wa ku bata:nu na babiri, one kagenda mu kubura. 
REV.17.12	Amaembe ekumi ganu warora, nibo abakama ekumi, banu bicari kubona bukama. Nawe bariyabwa amanaga rwa bakama batunge aamwi na rityanyi bamare saa imwi. 
REV.17.13	Abo abaroma gumwi, nibayana rityanyi amanaga gebwe no kutunga kwebwe. 
REV.17.14	Abo barirwana no Mwana wa Ina:ma, no Mwana wa Ina:ma aribaiga okuba niwe Omukuru wa bakuru, niwe Omukama wa bakama. Banu bari aamwi nage bariiga aamwi nage, nibo banu babirikiywe na basorwa na be:ikanyibwa.
REV.17.15	Nambwira ati, Amanji ganu warora, ganu maraya oyo enyanjireko, nibo aba:nu ba ŋanda, ne bise, na maanga, na ba nyaika nyafu. 
REV.17.16	Na maembe ekumi ganu warora, na rityanyi, abo barisoka maraya oyo, nibamusiga tuyu, na cina:bi, nibarya inyama yae, nibamwoca no muriro. 
REV.17.17	Okuba Nyamuanga niwe atee mu mitima jebwe okukora binu arwajire, barome gumwi, bayanega rityanyi obukama bwebwe, kukinga runu emisango ja Nyamuanga jiriku:mirira. 
REV.17.18	No mugasi unu warora nigwo omusi omunene gunu gutungire abakama be ca:ro.
REV.18.1	Ejo wejire jawa, nindora maraika oundi ne:ka okuso:ka mu rwire, unu ariga na managa ma:fu. I:si niyera kurwa rikusyo ryae. 
REV.18.2	Na:ikirira inguru na buraka bwa managa, na:ika ati, Gwagu:ye, Babuloni omusi omunene gwagu:ye. Niguba bwikaro bwe misambwa, no bwikingo bwe myoyo jo:ne emijabi, no bwikingo bwa nyonyi jo:ne jinjabi na jinu ejifururusya. 
REV.18.3	Okuba amaanga gagu:ye kurwo bwarwa bwa risungu ryo buromerwa bwae. Abakama be ca:ro bama:maga nage, na batani be ca:ro nibani:ba kurwa managa go rumura rwae. 
REV.18.4	Ninungwa oburaka obundi nibuso:ka mu rwire nibwaika ati, Muguso:kemo, aba:nu ba:ni, mwasiga kusangira ne bibi:bi byae, amwi mwasiga kusangira na mu nya:ko jae. 
REV.18.5	Okuba ebibi:bi byae byagerekene kukinga mu rwire, na Nyamuanga e:cukire obunyamusi bwae. 
REV.18.6	Mumuyane rwa kutyo omwene abayanire. Ka mwongesyeko kwiya kabiri rwe bikorwa byae kutyo biri. Na mu mutao gunu asasisye, mumusasisyemo misere ebiri. 
REV.18.7	Rwa kutyo e:ku:isye ne:kara mu rumura, mumuyane kutiyo okunya:ka no kusurumbara. Okuba ka:ika mu mutima gwae ati, Ninyanjire ati mugore amwi nitari mutumba, amwi nitaribona butaka na katyari. 
REV.18.8	Kwojirikora niji:ja jinya:ko jae mu rusiku rumwi, okufwa, no butaka, na injara, na ka aryocibwa mu muriro. Okuba Ratabugenyi Nyamuanga unu amuramuye niwe ari na managa.
REV.18.9	Na bakama be ca:ro, banu bama:mire nage nibaruru:ka, ariba barora ingesi yo kwocibwa kwae, barimuririra na jimamu. 
REV.18.10	Nibe:mereguru kura kurwo bu:ba bwo kunya:sibwa kwae, niba:ika ati, Mai awe:e, mai awe:e, omusi omunene ogwa Babuloni, nigwo omusi gwa managa, okuba intambara yao yakingire mu saa imwi.
REV.18.11	Na batani be ca:ro baririra nibasurumbara kubwae, okuba atacariwo unu kagura ebi:nu byebwe. 
REV.18.12	Nibyo jijaabu na jimpirya, na mabui go bugusi oburambu, na bafuta jo bwana, ne myenda jo ruyoyo, ne myenda ja ariri ne mitukurasi, na mati go:ne age migaju, ne bi:nu byone byo mwino, ne bya mati go bugusi oburambu muno, ne bye ciyere, ne bye cu:ma, ne bya mabui go bwana, 
REV.18.13	No mudarasini, ne binjari, no mwotwa, na mafuta amarange, ne biku, no bwarwa, na jifu jiniji na ingano, na jiŋa, na jina:ma, na jifarasi, na magari, na bagaya, ne myoyo ja ba:nu. 
REV.18.14	Na matwasyo ganu omutima gwao gwarigiraga gakuoeko, ne binure byone ne bire:si byone byakuoeko, amwi utarisuba kubirora na katyari. 
REV.18.15	Abatani be bi:nu ebyo, banu ani:bisye, bari:mereguru kura kurwo bu:ba bwo kunya:sibwa kwae, nibamuririra na jimamu, 
REV.18.16	niba:ika ati, Mai awe:e, mai awe:e, omusi omunene gunu gwariga gufwae ibafuta yo bwana ne myenda jo ruyoyo ne mitukurasi, nigucumwa na jijaabu na mabui go bugusi oburambu na jiru:ru. 
REV.18.17	Okuba obuni:bi bwafu obwo bwasimagira mu saa imwi. Abagofi bo:ne, na bo:ne banu abaribata wo:ne wo:ne mu meri, na bafugi, na banu abatanira mu nyanja, nibe:mereguru kura, 
REV.18.18	Wejire barora ingesi yo kwocibwa kwae, niba:ikirira inguru ati, ?Ni musi ki gunu ogususana no musi omunene ogwo? 
REV.18.19	Nibe:tutu:murira oruteri ku mitwe jebwe, niba:ikirira inguru nibarira na jimamu niba:ika ati, Mai awe:e, mai awe:e, omusi omunene, gunu gwani:bisye abenemeri bo:ne kurwo bugusi bwagwo obwafu, okuba gwasimagiye mu saa imwi.
REV.18.20	Awe orwire, nemwe abe:ru na jintumwa na baragi, mumukondererwe, okuba Nyamuanga amutemee eci:na kurwemwe. 
REV.18.21	Niwo maraika wa managa nabatura ebui inene, rwo rubui orunene, naryesa mu nyanja, na:ika ati, Nikwo kutyo omusi omunene ogwa Babuloni guryeswa, amwi gutarisuba kuboneka na katyari. 
REV.18.22	Nakabee buri buraka bwa matungu, amwi bwa bembi, amwi bwa banu ababuma jikuri na jiŋombi, butarisuba kungwibwa mwawe na katyari. Nakabee ari mubuya wa bubuya bwone atarisuba kuboneka mwawe rindi na katyari. Nakabee buri buraka bwo kuse:ra ku rubui butarisuba kungwibwa mwawe rindi na katyari. 
REV.18.23	Nakabee buri bweru bwa tara butaryesya mwawe na katyari. Nakabee buri buraka bwa mutwasi amwi bwa mwenga butarisuba kungwibwa mwawe na katyari. Okuba abatani bao bariga bakuru be ca:ro, okuba amaanga go:ne gabebeibwe na maiku gao. 
REV.18.24	Ka na manyinga ga baragi na ga be:ru na ga banu bo:ne be:tirwe ku ca:ro, nigo gabonekee mu:yo.
REV.19.1	Ejo wejire jawa ninungwa rwo buraka obunene obwe cise cinene cinu ciri mu rwire, niba:ika ati, Areruya. Omweruro na rikusyo no buinga bina Nyamuanga weswe, 
REV.19.2	okuba okuramura kwae ni kwa cimari ka kwimire, okuba aramuye maraya Omukuru unu anyamuraga eca:ro no buromerwa bwae, namusubisya orusi:ma kurwa manyinga ga bagaya bae. 
REV.19.3	Niba:ika orwa kabiri ati, Areruya. Na ingesi yae eitu:ta kajanende na kajanende. 
REV.19.4	Abakaruka amakumi agabiri na:bana aamwi na jintyanyi ena nibe:nama nibaramya Nyamuanga unu enyanjire ku citebe ca iŋoma, niba:ika ati, Amina, Areruya. 
REV.19.5	Oburaka nibuso:ka mu citebe ca iŋoma, nibwaika ati, Mukusye Nyamuanga weswe, emwe abagaya bae bo:ne banu omumu:baya, abakuru na bato:to.
REV.19.6	Ninungwa oburaka bwe cise cinene, rwo buraka bwa manji ama:fu, ka rwo buraka bwa mabaruka ga managa, nibwaika ati, Areruya, okuba Ratabugenyi Nyamuanga atungire, niwe Unu katura byone. 
REV.19.7	Cikonderwe, cisandabe, cikusyega Oyo, okuba oburegesi bwo Mwana wa Ina:ma bweire, no Mwenga wae e:cumacumire. 
REV.19.8	Nayabwa okufwara ibafuta inyeru kobokobo, okuba ibafuta inu nibyo ebikorwa byo burenge:resi ebya be:ru. 
REV.19.9	Nambwira ati, Yandika ati, Bana ribando banu bakokerwe ku buregesi bwo Mwana wa Ina:ma. Nambwira ati, Jinu nijo emisango je cimari eja Nyamuanga, 
REV.19.10	Ningwa imbere ya maguru gae okumuramya. Nambwira ati, Wasiga kukora kutyo. Anye ndi mukosi we:ja:nyu na wa mu ba:na banyu banu abe:ma ku Yesu. Ramyaga Nyamuanga. Kwo kuba omwoyo gwo buragi nikwo okwima ku Yesu.
REV.19.11	Nindora orwire rwigukire mbe ni:boneka ifarasi nyeru. Na Unu ariga airinyireko katogwa Mwiikanyibwa na wa Cimari. Niwe karamura narwana mu burenge:resi. 
REV.19.12	Ame:so gae gariga rwo rubesi rwo muriro, na ku mutwe gwae ariga afwae ji:nenga nyafu. Ari na risi:na rinu ryandikirwe rinu atamenyere mu:nu wo:ne tari niwe omwene:ra. 
REV.19.13	Ariga afwae ecifwaro cinu ci:nire mu manyinga, na risi:na ryae niritogwa Musango gwa Nyamuanga. 
REV.19.14	Ne cise ca mu rwire nicimuru:ba barinyire ku farasi nyeru, bafwae jibafuta nyeru kobokobo. 
REV.19.15	Ecinyambutu co bu:gi niciso:ka mu kanwa kae, korereki nico arwanire amaanga. Ka aribatunga na i:simbo ye cu:ma, natajirira rinokero ryo bwarwa bwo bururu bwa risungu rya Nyamuanga Unu katura byone. 
REV.19.16	Ka ku cifwaro cae na kwituba ryae arina risi:na ryandikireko ati, 
REV.19.17	Nindora maraika unu e:mereguyu mwisu:ba. Na:ikirira inguru na buraka bunene, nabwira jinyonyi jo:ne jinu ejiguruka mu rutumba ati, Mu:je mwikofyanye ku marya ama:fu aga Nyamuanga, 
REV.19.18	korereki murye emibiri ja bakama, ne mibiri ja bakuru, ne mibiri ja baya:ri, na jinyama ja jifarasi ne mibiri ja banu bajirinyireko, ne mibiri ja ba:nu bo:ne abe ci:bute na bagaya, abato:to na bakuru.
REV.19.19	Nindora rityanyi na bakama be ca:ro ne bise byebwe nibe:kofyanya okurwana na Oyo enyanjire ku farasi ne cise cae. 
REV.19.20	Rityanyi nirigwatwa aamwi no muragi wo rurimi unu akorere ebibarikisyo imbere yaryo nabebeya abo be:kirisisye orunyamo rwa rityanyi, na banu baramyaga ecisusano caryo. Abo ku bubiri nibe:swa mbarora mu nyanja yo muriro gunu ogwaka ne cibiriti. 
REV.19.21	Na banu basigaeo nibe:twa ne cinyambutu ca Unu ariga arinyire ku farasi, cinu eciso:ka mu kanwa kae. Jinyonyi jo:ne niji:guta jinyama je mibiri jebwe.
REV.20.1	Nindora maraika ne:ka okuso:ka mu rwire, ari no rufunguro rwe ryobo rinu ritana bute:ro, ka ari na runyoro runene mu kuboko kwae. 
REV.20.2	Nagwata riyoka, niyo injoka ya kara, inu eitogwa Mubeeresya na Syetani, namuboya myaka cisira, 
REV.20.3	namwesa mu ryobo rinu ritana bute:ro, namwigarira, natako ecisibiro, korereki asigega kubebeya amaanga kukinga emyaka ecisira ariba jawa. Ejo ariba jawa, ni busibusi asurumurwe siku no:to.
REV.20.4	Nindora ebitebe bye cikama, na banu bariga benyanjireko, nibayanwa okutema eci:na. Nindora emyoyo ja banu batemerweko emitwe okuba be:mire ku Yesu, na kurwo musango gwa Nyamuanga, ka banu baremere okuramya rityanyi amwi ecisusano caryo, amwi bate:kirisisye runyamo ku bisu:su amwi ku maboko gebwe. Nibasubo:rora nibatunga aamwi na Kristo myaka cisira. 
REV.20.5	Abafu:ye abandi batasubire kurora, kukinga emyaka cisira anu jaoe. Okwo nikwo okusu:ka kwo kwamba. 
REV.20.6	Unu ari no mugabo mu kusu:ka kwo kwamba ari na ribando, ka ni mweru. Kwabo okufwa kwa kabiri kutari na managa. Nawe baribaga bagabisi ba Nyamuanga na ba Yesu, nibatunga aamwi nage myaka cisira.
REV.20.7	Mbe emyaka ejo ecisira ariba jawa, Syetani niwo arisurumurwa mu buboywa bwae. 
REV.20.8	Mbe arigenda okubebeya aba:maanga ba ku sonde ena eje ca:ro, banu abatogwa Gogi na Magogi, nabakofifya ku buremo, obwafu bwebwe nibaba rwa isenyi ya ku mwaro. 
REV.20.9	Nibaso:ka ku bugari bwe ca:ro nibasingira obusumbiro bwa be:ru no musi omwendwa. Omuriro nigwika okuso:ka mu rwire nigubo:ca. 
REV.20.10	Na Syetani unu ababebeyaga neswa mu nyanja yo muriro ne cibiriti omwo riri rityanyi no muragi wo rurimi. Mbe barinya:sibwaga mu mwisi na mu ngeta kajanende na kajanende.
REV.20.11	Nindora ecitebe ce:ru cinene ca iŋoma, na Unu ariga aci:nyanyireko, oyo orwire na i:si nibi:ruka okuso:ka imbere yae. Na:nu byariga biri atasubire kuboneka. 
REV.20.12	Nindora abafu:ye abakuru na bato:to be:mereguyu imbere ye citebe ca iŋoma. Ebitabo nibifumburwa. Ecitabo ecindi nicifumburwa nico ecitabo co buanga. Abafu:ye nibatemerwa eci:na ku misango jinu jandikirwe mu bitabo, rwe bikorwa byebwe kutyo byariga biri. 
REV.20.13	Inyanja ni:so:sya abafu:ye banu barimo. Orufu ne bwire nibiso:sya abafu:ye banu barimo. Nibatemerwa eci:na rwe bikorwa byebwe kutyo byariga biri. 
REV.20.14	Orufu ne bwire nibyeswa mu nyanja yo muriro. Okwo nikwo okufwa kwa kabiri, niyo inyanja yo muriro. 
REV.20.15	Mbe mu:nu wo:ne unu abonekere atandikirwe mu citabo co buanga, oyo neswa mu nyanja yo muriro.
REV.21.1	Nindora orwire oruya:ya na i:si inya:ya, okuba orwire rwo kwamba na i:si yo kwamba byaoeo, na inyanja itacariwo. 
REV.21.2	Nindora omusi omweru, nigwo Yerusalemi omuya:ya, nigwika okuso:ka mu rwire ewa Nyamuanga, gucumacumire rwo mwenga unu kacumacumirwa omurume wae. 
REV.21.3	Ninungwa oburaka bunene nibuso:ka ku citebe ca iŋoma, nibwaika ati, Rora, obwikaro bwa Nyamuanga buri aamwi na ba:nu. Ari:kara aamwi nabo, na bene bariba ba:nu bae. Na Nyamuanga aribaga aamwi nabo, niwe Nyamuanga webwe. 
REV.21.4	Omwene aryeya amasiga go:ne mu me:so gebwe. Okufwa kutarisuba kubao rindi. Amwi jitarisuba kubao mamu, amwi kurira, amwi kwasibwa okuba ebyo kwamba byaoeo.
REV.21.5	Oyo enyanjire ku citebe ca iŋoma na:ika ati, Rora enibikora byone kuba biya:ya. Na:ika ati, Yandika, okuba emisango jinu ni jo kwiikanyibwa na je cimari. 
REV.21.6	Nambwira ati, Jaku:miye. Nanye Alufa na Omega, nanye obwambiro no bute:ro. Unu ari no bwiro ndimunywesya ku cinyo ca manji go buanga kutyo era. 
REV.21.7	Unu kaiga arirya binu omwandu. Anye niriba Nyamuanga wae, no mwene naba mwana wani. 
REV.21.8	Nawe abo:ba na banu batakwikirisya, na banu abafururusya, na be:ti, na baromesi, na ba maiku, na banu abaramya ebisusano, na bo rurimi bo:ne, omugabo gwebwe guriba mu nyanja inu eyaka omuriro ne cibiriti. Okwo nikwo okufwa kwa kabiri.
REV.21.9	Na:ja umwi ku bamaraika bata:nu na babiri banu bariga bari ne bibiga bita:nu na bibiri binu byariga bi:juye ebinya:syo bita:nu na bibiri ebya ku bute:ro. Na:ika nanye ati, Ija, nje nikweresye omwenga, niwe omugasi wo Mwana wa Ina:ma. 
REV.21.10	Nangegera mu Mwoyo kukinga ku ci:ma ecinene cire:ra, nanyeresya omusi omweru gunu ogutogwa Yerusalemi, nigwika okuso:ka mu rwire ku Nyamuanga. 
REV.21.11	Gwariga na rikusyo rya Nyamuanga, nigweŋengeta rwa ribui ryo bugusi oburambu muno, rwa ribui rya yasepi yo munyerwe rinu erirabangirya. 
REV.21.12	Gwariga na indugu nene nde:ra, na marango ekumi na gabiri. Na ku marango bariga bario bamaraika ekumi na babiri, na ka gandikirweko amasi:na ga jiŋanda ekumi ne:biri eja ba:na ba Israeli. 
REV.21.13	Orubara rwe buturuka gariga marango gasatu, na mu murungu marango gasatu, na mu marimbe marango gasatu, ne bugwa marango gasatu. 
REV.21.14	Indugu yo musi yariga iri ne misingi ekumi ne:biri, nigabako amasi:na ekumi na gabiri aga jintumwa ekumi na babiri abo Mwana wa Ina:ma.
REV.21.15	Unu ariga na:ika nanye ariga:ri na risa:ru rya ijaabu eryo kurengera, korereki arenge omusi na marango gagwo, na indugu yagwo. 
REV.21.16	Omusi gwariga guriŋene-riŋene mbara jo:ne. Obure:ra bwagwo bwariga rwo bugari. Narenga omusi na risa:ru. Narenga mairi 1,500. Obure:ra bwagwo no bugari no bwamba buriŋene. 
REV.21.17	Narenga na indugu yagwo. Yariga maboko egana na makumi gana na gana (144) rwa indengo yo mu:nu, niyo eya maraika. 
REV.21.18	Indugu yagwo yariga yumbakirwe ya yasepi yo munyerwe. No musi gwariga gwa ijaabu nde:si, rwa rirore ryo bwana. 
REV.21.19	Emisingi ja indugu yo musi jirebekere na mabui go:ne ago bugusi oburambu. Omusingi gwo kwamba gwariga gurebekere na yasepi yo munyerwe, ogwa kabiri safiro yo mu:rura, ogwa kasatu karikedoni ya mabara-bara, ogwa kana sumaradi yo munyerwe. 
REV.21.20	Ogwa kata:nu onikisi ya mabara-bara, ogwa kata:nu na gumwi sadio nukurasi, ogwa kata:nu na kabiri kirisorito yo munyerwe, ogwa kata:nu na kasatu berulo yo mu:rura, ogwa kata:nu na kana topasi ye ciwondo,
REV.21.21	Amarango ekumi na bagiri gariga ga ru:ru ekumi ne:biri. Buri irango ru:ru imwi. Injira yo musi yariga ya ijaabu nde:si, rwa rirore rinu erirabangirya.
REV.21.22	Nitabwenemo yekaru, okuba iyekaru yendemo niwe Ratabugenyi Nyamuanga unu katura byone, no Mwana wa Ina:ma. 
REV.21.23	Amwi omusi ogwo gutakenere esu:ba amwi kwesi kusekamo, okuba rikusyo rya Nyamuanga niryo eritamo bweru, na itara yendemo niwe Omwana wa Ina:ma. 
REV.21.24	Amaanga gariribatiraga mu bweru bwagwo, na bakama be ca:ro barire:tamo rikusyo ryebwe. 
REV.21.25	Amarango gagwo gatari:garwa na katyari mu mwisi, okuba omwo ingeta itaribamo. 
REV.21.26	Ka barire:tamo rikusyo ne cibaro ca maanga. 
REV.21.27	Eci:nu co:ne cinu cite:rere citaringiramo na katyari, amwi unu kakora binu ebifururusya ne byo rurimi, tari abo era banu bandikirwe mu citabo co buanga eco Mwana wa Ina:ma.
REV.22.1	Nanyeresya omusima gwa manji go buanga, gunu ogurabangirya rwa rirore, niguso:ka mu citebe ca iŋoma ca Nyamuanga ne co Mwana wa Ina:ma, niguurura aagati ya injira yo musi. 
REV.22.2	Orubara no rubara rwo musima ryariga ririo riti ryo buanga, rinu eritwasya amatwasyo ekumi na gabiri, niritwasya buri kwesi. Na masya ga riti eryo ni go kuonya amaanga. 
REV.22.3	Eciimo citaribayo rindi. Ecitebe ca iŋoma eca Nyamuanga ne co Mwana wa Ina:ma ciriba omwo. Na bagaya bae barimukoreraga. 
REV.22.4	Ka bariroraga obusu bwae, na risi:na ryae ririba ku bisu:su byebwe. 
REV.22.5	Ingeta itaribao rindi, amwi batarikena bweru bwa tara amwi bwa esu:ba, okuba Ratabugenyi Nyamuanga niwe aribayanaga obweru. Ka baritunga kajanende na kajanende.
REV.22.6	Nambwira ati, Emisango jinu ni ja kwiikanyibwa na ja cimari. Ratabugenyi Nyamuanga we myoyo ja baragi, niwe atumire maraika wae korereki e:resye abagaya bae jinu ji:ire okubao bwangu. 
REV.22.7	Mbe rora, eni:ja bwangu. Ari na ribando unu kagwata emisango jo buragi bwe citabo cinu.
REV.22.8	Anye Yoana nanye nonguywe nindora jinu. Wejire nongwa nindora, niwo nini:nama okuramya imbere ya maguru ga maraika unu anyeresisye ejo. 
REV.22.9	Nambwira ati, Wasiga kukora kutiyo. Anye ndi mugaya we:ja:nyu no wa mu ba:na ba:nyu abaragi, no wa banu abagwata emisango je citabo cinu. Ramya Nyamuanga. 
REV.22.10	Nambwira ati, Wasiga kutako ciboero ku misango jo buragi bwe citabo cinu, okuba omwanya guri yei. 
REV.22.11	Unu kanyamura agume okunyamura, no mujabi agume okujabiara. No murenge:resi agume okure-nge:resya, no mweru agume e:rere. 
REV.22.12	Rora eni:ja bwangu. Omuye:ro gwani ndi nagwo, niyane buri mu:nu rwo murimu gwae kutyo guri.
REV.22.13	Anye nanye Adufa na Omega, obwambiro no bute:ro, owo kwamba no wo kumarisya. 
REV.22.14	Bari na ribando banu bamotere ebifwaro byebwe korereki be:kirisibwe okukinga kwiti ryo buanga, baitiŋane mu musi. 
REV.22.15	Ku mwira niyo jiri jimbwa, na ba maiku, na baromesi, na be:ti, na banu abaramya ebisusano, na unu wo:ne kenda orurimi narukora.
REV.22.16	Anye Yesu natumire maraika wani okubabwira emwe misango ejo kurwa jikanisa. Anye nanye risina na wa mu rwiburo rwa Daudi, nanye injota inu eise:ka:na eya katondo. 
REV.22.17	Mbe Mwoyo na Mwenga aba:ika ati, Ija. Na unu kongwa a:ike ati, Ija. Na unu ari no bwiro na:je. Na unu kenda, agege amanji go buanga kutyo era.
REV.22.18	Enikabusya bo:ne banu abongwa emisango jo buragi bwe citabo cinu ati, Mu:nu wo:ne akajongesyako, Nyamuanga arimwongesyako ebinya:syo binu byandikirwe mu citabo cinu. 
REV.22.19	No mu:nu wo:ne akaso:syamo mu misango je citabo co buragi bunu, Nyamuanga arimuso:sisyako omugabo gwae kwiti ryo buanga, na mu musi omweru, jinu jandikirwe mu citabo cinu.
REV.22.20	Unu ka:ika emisango jinu ka:ika ati, Ni cimari eni:ja bwangu. Amina, nuuje Ratabugenyi Yesu. 
REV.22.21	Ecigongo ca Ratabugenyi Yesu cibega aamwi na be:ru bo:ne.
