MAT.1.1	Yisa Masia yejamm piinue na: u din tee David yaaboonne, ki David mun din tee Abraham yaaboonn.
MAT.1.2	Abraham din mar Aisak,
MAT.1.2	ki Aisak din mar Jakɔb,
MAT.1.2	ki Jakɔb mun din mar Juda nan u waarii.
MAT.1.3	Juda din mar Peres nan Sera, ki bi naae din tee Tamar;
MAT.1.3	ki Peres din mar Hesron,
MAT.1.3	ki Hesron din mar Ram.
MAT.1.4	Ram din mar Aminadab,
MAT.1.4	ki Aminadab din mar Nason,
MAT.1.4	ki Nason mun din mar Salmon.
MAT.1.5	Salmon din mar Boas, wunba naa din tee Rahab;
MAT.1.5	ki Boas din mar Obed, wunba naa din tee Ruf;
MAT.1.5	ki Obed mun din mar Jese.
MAT.1.6	Jese din mar Kpanbar David;
MAT.1.6	ki David mun din mar Solomon,
MAT.1.6	wunba naa din tee Yuraya pakɔɔk.
MAT.1.7	Solomon din mar Rehoboam,
MAT.1.7	ki Rehoboam din mar Abia,
MAT.1.7	ki Abia mun din mar Asa.
MAT.1.8	Asa din mar Jehosafat,
MAT.1.8	ki Jehosafat din mar Joram,
MAT.1.8	ki Joram mun din mar Yusaya.
MAT.1.9	Yusaya din mar Jotam,
MAT.1.9	ki Jotam din mar Ahas,
MAT.1.9	ki Ahas mun din mar Hesekaya.
MAT.1.10	Hesekaya din mar Manase,
MAT.1.10	ki Manase din mar Amon,
MAT.1.10	ki Amon mun din mar Josaya,
MAT.1.11	ki Josaya din mar Jekonaya nan u waarii,
MAT.1.11	ba din soor Israel niib daaba
MAT.1.11	ki saan namm Babilɔnn yoonba na.
MAT.1.12	Ba din soorib ki saan namm Babilɔnn na poorpo,
MAT.1.12	ki Jekonaya din mar Salatiel,
MAT.1.12	ki Salatiel mun din mar Serubabel.
MAT.1.13	Serubabel din mar Abiud,
MAT.1.13	ki Abiud din mar Elayakim,
MAT.1.13	ki Elayakim mun din mar Asor.
MAT.1.14	Asor din mar Sadok,
MAT.1.14	ki Sadok din mar Akim,
MAT.1.14	ki Akim mun din mar Eliud.
MAT.1.15	Eliud din mar Eleasar,
MAT.1.15	ki Eleasar din mar Matan,
MAT.1.15	ki Matan mun din mar Jakɔb.
MAT.1.16	Jakɔb din mar Josef, ki Josef mun din tee Mari sɔrɔ,
MAT.1.16	ki Mari din mar Yisa nba ki bi yiu
MAT.1.16	Yennu Niganntɔɔ Masia na.
MAT.1.17	Li paak, Abraham yoo ki tan tuu David yoo din tee yejamm piik nan bannae. Ki David yoo ki tan tuu yoo nba ki bi din soor niib maŋ daaba ki saan namm Babilɔnn na din tee yejamm piik nan banna. La din nyii li yoo ki tan tuu Masia maaru yoo mun din tee yejamm piik nan bannae.
MAT.1.18	Ba din mar Yisa Masia biaŋinbae na: u naa Mari din tee Josef sarkpeŋe, ŋaan ki bi daa din ki kɔɔn leebi, ŋaan ki bi din tan la ki u mɔk poor, ki Yennu Seyeeŋ paŋ nie ki u soor poor maŋ. 
MAT.1.19	Josef nba ki u din yaa wun kunɔ na din tee Yennu nipeemɔe. Li paak, u din ki loon ki wun nyinnir paanu ni ki lin dinn Mari fei, ŋaan u din lor u par nie nan u ji kan kɔɔnɔ. 
MAT.1.20	Wa ji din dukii linba na po nee, ki Yennu malaka baar u boor ni u dammiit ni ki tan betɔ a “Fin Josef, wunba tee David yaaboonn, daa yêen a sarkpeŋ Mari kɔɔnu, kimaan wa mɔk poor nba na tee Yennu Seyeeŋ paŋ nie ki u soor poor maŋ. 
MAT.1.21	U tan sa mar bonjabike, ki a sa pur u sann Yisa, kimaan u tan sa nyinn u niib bi biit ni.”
MAT.1.22	Linba na kur din tun a lin gbeen linba ki ti Yomdaanɔ Yennu din te ki u sɔkiniisɔɔ pak li po nee a 
MAT.1.23	“Sapaamunn tan sa soor poor ki mar bonjabik, ki bi tan sa pur u sann Emmanuel.” (Li paak tee a “Yennu be nant.”)
MAT.1.24	Josef nba din tan fiir gɔɔn ni yoonba ki u tun kaman nan Yennu malaka na nba betɔ biaŋinba na, ki ji din sak ki gaar u sarkpeŋ Mari, 
MAT.1.25	ŋaan u din ki dɔɔ nanɔ mɔkmɔk nan wa din tan mar u sapaanmar, bonjak na. Ki Josef din pur u sann Yisa.
MAT.2.1	Bi din mar Yisa dosau nna ni, ki bi yir Betlehem, ki li be Judea tingbouŋ ni. Bi din marɔ Bat Herod yooe. Li yoo na ki banntesiab din nyii yendopo ki baar Jerusalem ki tan boi niib a 
MAT.2.2	“Israel teeb kpanbar saakɔɔ nba ki bi marɔ na, u be lee? Ti daan la u ŋmaabire yendopo ki baar na a ti tan jiantɔ.” 
MAT.2.3	Bat Herod nba din gbat nna maŋ, ki li biir ŋɔɔ nan Jerusalem teeb kur para ni, ki bi ji din ki fit kari. 
MAT.2.4	Ki u din yiin Yennu jiantu yudamm nan sennu wannteeb ki tan boib a “Lee ki bi sa mar Yennu Niganntɔɔ Masia na?”
MAT.2.5	Ki bi jiinɔ a “Betlehem doo nba be Judea tingbouŋ ni na; kimaan Yennu sɔkinii na din sɔb ki yaa a Yennu yet a
MAT.2.6	‘Fin Betlehem nba be Juda tingbouŋ ni na,
MAT.2.6	a ki tee tinbik kaa Juda yiar ni,
MAT.2.6	kimaan batsɔɔ tan sa nyi a nie,
MAT.2.6	ki ŋɔɔe tan sii yen n niib Israel teeb.’ ”
MAT.2.7	Linba na poorpoe ki Bat Herod din yiin bannteeb maŋ woonin ni, ki tan boib ki fiitib fanu a wun bann yoo nba ki ŋmaabir na daan nyii; 
MAT.2.8	ki u din yetib, “I saa man Betlehem ki saa lon bik maŋ fanu; yoo nba ki i lau, yin jenna ki tan betin ki n mun saan ki saa jiantɔ.” 
MAT.2.9	Bat na nba din pak nna ki gbenn yoonba, ki bi nyii ki soor sɔnu; ba din saa maŋ ki bi la ŋmaabir nba daan nyii yendopo na, ki li gar bi tɔɔnn po ki saa set bik maŋ nba be ŋaak nba na ni, li sanpaapo. 
MAT.2.10	Ba la ŋmaabir maŋ na, ki bi para ni penn bonchiann. 
MAT.2.11	Ki bi kɔɔ ŋaak maŋ ni, ki la bik maŋ nan u naa Mari; ŋanne ki bi gbaan ki jiant bik maŋ, ŋaan biit bi paka ki nyinn piinii ki turɔ; piinii maŋ din tee sarima nan tulaarnyun nan tulaarsiar nna ki bi yir mir.
MAT.2.12	Tɔn, ki Yennu din pak ki turib bi dammiit ni, a bi ji daa ŋmat Bat Herod boor ni; li paak, ki bi ji din tɔkin sanjogauŋ ki ŋmat kun bi doo ni.
MAT.2.13	Bannteeb na nba din kun na poorpoe ki ti Yomdaanɔ Yennu malaka din baar Josef boor u dammiit ni, ki betɔ a “Fiit ki jii sanpantik maŋ nan u naa kii tiin kii saa Ijipt tingbouŋ ni, ki saa kar leŋ nan yoo nba ki n tan sa tura mɔb biak, kimaan Bat Herod loon ki wun lon bik maŋ boore ki kpiu.”
MAT.2.14	Ki u din fiir nyiɔk ki jii bik na nan u naa ki chiar ki saan namm Ijipt tingbouŋ ni. 
MAT.2.15	U din be leŋe nan yoo nba ki Bat Herod din tan kpo na. Linba kur din tun a lin gbeen linba ki ti Yomdaanɔ Yennu din te ki u sɔkiniisɔɔ pak li po nee a “N din nyinn n bija maŋ Ijipt tingbouŋ nie.”
MAT.2.16	Herod nba din tan bann nan bannteeb maŋ kparɔe na, ki li gbatɔ bonchiann, ki u din tun lanjimanba a bin saan Betlehem nan li digbanbis ni ki saa kpi bonjabis kur; ki bi din kpi sanpantii nan binba tee bina ŋannlelee kaman nan wa daan boi bannteeb maŋ ki bann yoo nba ki ŋmaabir na daan nyii na.
MAT.2.17	Wa kpii waas na biaŋinba na ki li din teen ki gbeen linba ki Yennu sɔkinii Jeremaya din pak na po a
MAT.2.18	“Rama tiŋ nɔɔk nie ki bi gbia fuut,
MAT.2.18	mɔnii nan fabinii nan kpemɔnboor kir bo,
MAT.2.18	ki Rachel mɔ u waas paak,
MAT.2.18	ki bi barimɔ ki tan goo,
MAT.2.18	kimaan u waas kura kpowa.”
MAT.2.19	Tɔn, ki Bat Herod tan kpo; ki u kuun poorpo ki ti Yomdaanɔ Yennu malaka bia din saan Josef boor u dammiit ni, Ijipt tingbouŋ ni, 
MAT.2.20	ki saa yetɔ “Fiit ki jii bik maŋ nan u naa, ki ŋmat saan Israel tingbouŋ ni, kimaan binba din lor a bin kpi bik maŋ na kpowa.” 
MAT.2.21	Ki Josef din fiir ki jii bik maŋ nan u naa ki din ŋmat ki saan Israel tingbouŋ ni.
MAT.2.22	Wa din tan gbat a Akelaus dii naan ki kar u baa Herod naangbant paak Judea tiŋ ni na, ki jaŋmaanii soorɔ nan wun kun leŋ; ki Yennu bia din wannɔ u dammiit ni a wun ŋmat saan Galilee tingbouŋ ni. 
MAT.2.23	Ki u din saan ki saa kar doo nba ki bi yi Nasaret na ni, a lin teen gbeen maan nba ki Yennu sɔkiniinba nba din sɔb linba na a “Bi tan sii yiu Nasaret nirɔe.”
MAT.3.1	Li yoo maŋ na, Jɔɔnn nba wuur niib Yennu nyunwuru na din be muuk ni, Judea tingbouŋ ni, ki mɔɔntir Yennu barŋanii ki yeen a 
MAT.3.2	“Nyikin man i biit, kimaan Yennu naan dinu per na.” 
MAT.3.3	Yennu sɔkinii Aisaya din poŋ sɔb ŋɔɔ Jɔɔnn poewa a
MAT.3.3	“Nisɔɔ tan sii be muuk ni ki hoot ki yaa a
MAT.3.3	‘Ŋammit man ti Yomdaanɔ baaru sɔnu ki turɔ,
MAT.3.3	ki bia ŋamm u sɔnii ki lii took.’ ”
MAT.3.4	Jɔɔnn din lia lagumii kobit liatire, ki bia boob gbann u siak ni, ki u jeet din tee naasuut nan siate. 
MAT.3.5	Li yoo ki Jerusalem doo ni teeb, nan Judea tingbouŋ ni teeb kur, nan Jɔɔdann mɔkir tingbouŋ ni teeb kur din saan u boor ni, 
MAT.3.6	ki fiit bi toonbiit, ki u wurib Yennu nyunwuru Jɔɔdann mɔkir maŋ ni.
MAT.3.7	Wa din tan la ki Farisiinba nan Sajusiinba bonchiann ki bi mun baat u boor ni a wun wurib Yennu nyunwuru na, ki u betib a “Yimm walabirii na! Ŋmee kpaani a yii tin ki nyi Yennu wutoor nba yaa lin baar i paak na ni? 
MAT.3.8	Yii tuun man linba sa wann nan i set nyik i biit. 
MAT.3.9	I daa mɔk parbifaant nan Abraham tee i yeja; n beerie, Yennu sa fit ki fiin tana nba na ki lin kpant Abraham yaaboona. 
MAT.3.10	Pajar poŋ teen siira a wun chɔɔ tiinii; ki tiik nba kur ki loon lɔɔnŋana, bi sa chɔɔre ki lur muu ni. 
MAT.3.11	Min ŋanin wuuri nyun ki li want nan i nyik i biita, ŋaan wunba yaa wun baar n poor po na cheen; ki n poŋ ki ŋan nan ki n jii u taasaati; ŋɔɔe sa jii Yennu Seyeeŋ nan muu ki wuur i para. 
MAT.3.12	U dia u dilenn ŋmanniie ki yaa wun lenn bonŋann, ki nyinn dibin ki wuun u bɔɔr ni, ŋaan joo fouŋ na muu nba kan mi ki kpeenni.”
MAT.3.13	Li yoo maŋ ki Yisa din nyii Galilee ki saan Jɔɔdann mɔkir po, ki baar Jɔɔnn boor ni a wun wurɔ Yennu nyunwuru. 
MAT.3.14	Ki Jɔɔnn ki saki, ki yetɔ a “Mine bo sa baar a boor ni ki a wurin, ŋaan ki a mun tan baat n boor ni-ii?”
MAT.3.15	Ŋaan ki Yisa yetɔ a “Ŋaant ki lin tun nna mɔtana, kimaan nnee ki li ŋan ki tin tun toonŋana kura.” Li yoo na ki Jɔɔnn sak.
MAT.3.16	Wa wur Yisa Yennu nyunwuru ki gbenn yoonba, li taakpaak ni ki Yisa nyii nyun na ni; ki sanpaapo tan loot, ki u la ki Yennu Seyeeŋ siik u paak ki naan nan ŋmann na, ki tan jakin u paak. 
MAT.3.17	Ki kunkɔr nyii sanpaapo ki yet a “N Bilonkakii na, ŋɔɔe ki n numm gboou.”
MAT.4.1	Ki Yennu Seyeeŋ din te ki Yisa kɔɔ muuk ni a Sintaanii-n saa jammɔ. 
MAT.4.2	U din be leŋ ki ki dii siar dapiinna yennu ni nan nyiɔk, ki kon ji din tan soorɔ. 
MAT.4.3	Ki Sintaanii baar u boor ni ki tan yetɔ a “Li-i tee ki a set kii tee Yennu Bijaie, fan yet tana na ki lin kpant jeet ki a di.”
MAT.4.4	Ki Yisa jiin ki yetɔ a “Li sɔb Yennu gbouŋ ni a ‘Jeet kuukɔɔ paak kaa te ki nirɔ be, ŋaan maan nba kur ki Yennu pak na paak.’ ”
MAT.4.5	Li tonton na ki Sintaanii jiiu ki saan nanɔ Jerusalem, ki saa donnɔ Yennu jiantu ŋasaakak mɔpinyerik paak, ŋaan betɔ a 
MAT.4.6	“Li-i tee ki a set kii tee Yennu Bijaie, fan yukir mɔb nna na, kimaan li sɔb Yennu gbouŋ ni a ‘U sa te ki u malakanba-ii guua; bi sii dia-a nan bi nii ki a taar kan gbiat tann gbaa ki a la daŋi.’ ”
MAT.4.7	Ki Yisa yetɔ, “Li bia sɔb Yennu gbouŋ ni a ‘Sɔɔ daa bikii u Yomdaanɔ Yennu.’ ”
MAT.4.8	Ki Sintaanii bia din jiiu ki doo nanɔ jɔɔr nba fɔk bonchiann paak ki saa wannɔ tingbouŋ na yent kur kur nan li mɔkint, 
MAT.4.9	ŋaan betɔ a “Li-i tee ki a bo sa gbaan ki jiantin, n bo sa tura yent maŋ kura.”
MAT.4.10	Ki Yisa betɔ, “Seetir nna Sintaanii. Li sɔb Yennu gbouŋ ni a ‘Nirɔ-ii jiantir u Yomdaanɔ Yennu kuukɔɔe, kii bia kii waa ŋɔɔ kuukɔɔ.’ ”
MAT.4.11	Ŋanne ki Sintaanii ji din yaat ŋaan nyikɔ, ki Yennu malakanba sik ki tan teenɔ saauŋ.
MAT.4.12	Yisa nba din tan gbat nan Jɔɔnn kɔɔ dansarik na, ki u saan Galilee. 
MAT.4.13	Wa din baar Nasaret na u din ki yukir leŋi, ŋaan gar ki saan Kapenaum doo nba be mɔk-kpiŋ, Sebulun nan Naftali tiŋ ni na. 
MAT.4.14	Linba na din tun a lin gbeen Yennu sɔkinii Aisaya nba din pak linba na poe a
MAT.4.15	“Sebulun tiŋ nan Naftali tiŋ nba be
MAT.4.15	Jɔɔdann mɔk-pootir po,
MAT.4.15	ki bia be mɔkgbeŋŋir boor,
MAT.4.15	nan Galilee tiŋ nba ki binba ki tee Juu teeb na kar li ni;
MAT.4.16	binba be bunbɔnn ni na la yentjaann;
MAT.4.16	binba kar kuun bunbɔnn yent ni na la ki
MAT.4.16	yentu na yentir ki baatib.”
MAT.4.17	Li yoo maŋ ki Yisa din piin ki mɔɔntir Yennu barŋanii ki teen niib a “Nyikin i biit man, kimaan Yennu naan dinu per na.”
MAT.4.18	Yisa nba din somm Galilee mɔkgbeŋŋir kpiŋ na, ki u tan la nirɔ wunba ki bi yiu Simon ki bia yiu Piita na, nan u waarɔ Andru, ki bi lubin janlaauŋ mɔkir ni, kimaan bi din tee jansoorae. 
MAT.4.19	Ki u yetib a “I waan man, ki n sa te ki yii daak nifosaarii kii teen Yennu kaman nan ya so janii biaŋinba na.” 
MAT.4.20	Ki bi set din nyik bi janlaant yiama ŋaan waau.
MAT.4.21	Wa din nyii leŋ ki saan tɔɔnn po waaminna, ki u la Sebedee nan u waas bannlee, Jems nan u waarɔ Jɔɔnn, ki bi be burgbetir ni ki lik bi janlaant; ki u yiimm. 
MAT.4.22	Li taakpaak ni, ki bi nyik burgbetir na nan bi baa, ŋaan waa Yisa.
MAT.4.23	Yisa din lin Galilee tiŋ maŋ kura po, ki want niib Yennu maan, jiantu diit ni, ki mɔɔntir Yennu naan barŋanii mɔɔntii ki teemm, ki te ki binba mɔk yiarboorii boorii kur nan binba mɔk gbanantont kur paak. 
MAT.4.24	Ki bi din lin ki mɔɔnt u sann Siria tingbouŋ ni kura po. Ki bi din jikit baatboorii boorii kura, ki baat namm u boor ni: binba din yiar yiarbooru nba kur, gbanantont, binba din gbee nan narinbiit, binba din baa gbitgbia, nan gbanankpeenn damm, ki u din te ki bi paak. 
MAT.4.25	Ki niburchiauŋ nba din nyii Galilee, nan Doi-piik, nan Jerusalem, nan Judea, nan Jɔɔdann mɔk-pootir din bit ki waau.
MAT.5.1	Yisa nba din la niburchiauŋ maŋ na, ki u doo kunkonn paak ki saa kar; ki u poorpoweiteeb lakin u boor ni. 
MAT.5.2	Ki u piin ki wantib Yennu maan ki yeen a
MAT.5.3	“Binba mi bi mɔŋ nan bi namii,
MAT.5.3	parpeenn tee bi yare,
MAT.5.3	kimaan Yennu naan tee bi yare.
MAT.5.4	“Binba mɔ ki fabin, parpeenn tee bi yare,
MAT.5.4	kimaan Yennu sa maan bi parawa.
MAT.5.5	“Binba sikin bi mɔŋ, parpeenn tee bi yare,
MAT.5.5	kimaan ŋamme tan sii yen tingbouŋ na.
MAT.5.6	“Binba ninbina mɔn ki bi para ni lakib nan Yennu toona,
MAT.5.6	parpeenn tee bi yare,
MAT.5.6	kimaan Yennu sa gboomm bi para nba lakib linba maŋ paak.
MAT.5.7	“Binba mɔk ninbatinu nan bi leeb,
MAT.5.7	parpeenn tee bi yare,
MAT.5.7	kimaan ŋamme ki Yennu mun bia sa timm ninbaauk.
MAT.5.8	“Binba para ni yeen, parpeenn tee bi yare,
MAT.5.8	kimaan ŋamme sa la Yennu.
MAT.5.9	“Binba tee sandantinna nan kunkɔnpat teeb,
MAT.5.9	parpeenn tee bi yare,
MAT.5.9	kimaan ŋamme ki Yennu sii yib u waas.
MAT.5.10	“Binba jiantir Yennu ki bi mukisib na,
MAT.5.10	parpeenn tee bi yare,
MAT.5.10	kimaan Yennu naan tee bi yare.
MAT.5.11	“Niib-i sukii-i, ki mukisi, ki fa faakboorii boorii kur ki biiri, kimaan ya tee n poorpoweiteeb na paak, parpeenn tee i yare. 
MAT.5.12	Bi-i taŋŋi teei nna, yii mɔk parpeenn man bonchiann, kimaan i nyɔɔt tan sii yab Yendɔuŋ ni; nnee ki bi poŋ din mukis Yennu sɔkiniinba nba din be yaayoo ni na.
MAT.5.13	“I tee kaman nan yaarin nee tingbouŋ na ni. Yaarim-i taŋŋi biir ki ji ki mani, nlee ki li ji sii mani? Li wann nan li ji kaa nyɔɔti; see ki bi kpaar ki mɔɔn tiŋ ni, ki niib somm li paak.
MAT.5.14	“Yimme tee tingbouŋ na yentu; doo nba ki bi maa ki senn kunkonn paak, li kan fit bɔri. 
MAT.5.15	Sɔɔ mun kan joo fitir ŋaan jii ŋmaŋ ki chibini; see ki u jiir ki tɔɔnn bonsiar nba fɔk paak, ki lin tur ŋaak niib kura yentu. 
MAT.5.16	Yimm mun-ii be nna; ŋaant ki i yentu-n yent tur nifosaarii, a bii laat i toonŋana kii dont i Baa Yennu nba be Yendɔuŋ ni na.
MAT.5.17	“I daa dukii nan n baar ma n tan kpeen Yennu sennu nan u sɔkiniinba maan nee; n ki baar ma n tan kpeenn kaa, ŋaan n baar ma n sakir nan barmɔniie; 
MAT.5.18	kimaan barmɔniie ki n beeri na, sanpaak nan tingbouŋ na tan sa gbenn, ŋaan Yennu sennu na nan li bonmintik kan mi bot, see ki li kura tan tun ki gbenn. 
MAT.5.19	Li paak, wunba tan tun ki kpet Yennu sennu maŋ yennkɔɔ gbaa, ki bia wann leeb bonkpetir maŋ, u tan sa joont tarike Yennu naan ni; ŋaan wunba waa sennu maŋ fanu, ki bia want u leeb fanu, ŋɔɔe tan sii tee nijaann Yennu naan ni. 
MAT.5.20	Kimaan mii beeri nan see ki i toonŋana yab ki gar sennu wannteeb nan Farisiinba yar, li-i kii tee nnai kaa, i kan mi ki kɔɔ Yennu naan ni.
MAT.5.21	“I poŋ gbat ki bi din yeen yaayoo ni niib a ‘Daa kpi nirɔ, kimaan wunba tan kpi nirɔ tan sii be barii ni barbudaar;’ 
MAT.5.22	ŋaan min ŋanin beerie la, nan wunba dont wutoor u naa bik paak yann yann, ki li kaa paaki, u tan sii be barii ni barbudaar; ki wunba sukir u naa bik a ‘Bon-yann na,’ u tan sii be barii ni; ki wunba mun bia sukir u naa bik a ‘Bonjatir na,’ u tan sii be barii ni ki kɔɔ muu nba kan mi kpeen na ni. 
MAT.5.23	Li paak, wunba tan kɔɔ Yennu diiuk ni a wun pi Yennu piinii, ŋaan tiar nan u mɔk biit nan u naa bik, 
MAT.5.24	wun nyik u piinii maŋ leŋ, ŋaan ŋmat saan u naa bik na boor ki bin saa ŋamm bi barii ki gbenna, ki wun jen ki tan pi u piinii maŋ ki tur Yennu.
MAT.5.25	“Fin nan sɔɔ-i mɔk maan, ki saa barii maŋ buut, fan ŋaan ki yin taan mɔyemmkɔɔ ki ŋamm i barii maŋ yoo nba ki i daa be sɔnu ni na; li-i kii tee nnai kaa, jɔɔ na sa jiia ki saan nana barbuurɔ boor ni, ki barbuurɔ na-n mun jiia ki teena dansarguutɔɔ nuu ni ki wun kɔɔna dansarik. 
MAT.5.26	Barmɔniie ki n beera na, a kan mi nyi leŋi, see ki a tan pa likirii kur nba ki bi jiiara, ki kobu kan tenni.
MAT.5.27	“I poŋ bia gbia ki bi din yeen a ‘I mi ki a tun bonchonchonn toona;’ 
MAT.5.28	ŋaan min ŋanin beerie la, nan wunba got poo ki u niauŋ kɔɔu, u tun bonchonchonn toonn u par niwa. 
MAT.5.29	Li-i tee ki a diitu po ninbinnie te ki a yaa a tun toonbiit, fan kpakirɔ ki lu, kimaan li-i tee ki a kɔŋ a ninbinn yennkɔɔ, li chee nan ki Yennu-n tan kɔɔn a gbanant kur muu nba kan mi kpeen na ni. 
MAT.5.30	Li-i tee ki a nuudiitue te ki a yaa a tun toonbiit, fan potɔ ki lu, kimaan li-i tee ki a kɔŋ a nuu yennkɔɔ, li chee nan ki a gbanant kur-n tan kɔɔ muu maŋ ni.
MAT.5.31	“Bi bia din yeen a ‘Wunba loon ki wun yêt u ŋaapoo, wun turɔ pooyêtu gbouŋ;’ 
MAT.5.32	ŋaan min ŋanin beerie la, nan wunba kur tan yêt u ŋaapoo, ki li ki tee u tun bonchonchonn toonn kaa, ŋɔɔe te ki u poo maŋ tuun bonchonchonn toonn; ki wunba kɔɔn poo nba ki bi yêtɔ na mun bia tun bonchonchonn toonna.
MAT.5.33	“I poŋ bia gbia ki bi din yeen yaayoo ni niib a ‘I mi ki a por mɔpor nan faak, ŋaan li-i tee ki a por mɔpor Yennu sann ni, li ŋan ki a tun ki gbenn a mɔpor maŋ;’ 
MAT.5.34	ŋaan min ŋanin beerie la, nan i mi ki a por mɔpor gbaa; daa yeen a ‘N por sanpaapo,’ kimaan li tee Yennu naangbouŋo; 
MAT.5.35	daa yeen a ‘N por tingbouŋ,’ kimaan li tee Yennu taapanŋmaatire; a bia daa yeen a ‘N por Jerusalemi,’ kimaan li tee yabint Yennu dooe; 
MAT.5.36	a bia daa yeen a ‘N por n yuri,’ kimaan a kan fit te ki a yukobuk yennkɔɔ-n penn amii ki bɔnni; 
MAT.5.37	ŋaan ŋaant man ki i jiinu-ii tee, ‘Nn,’ amii ‘Aaii,’ kimaan li-i tee ki a por siar ki pukin linba na paak, li ji nyii Biitdaanɔ maŋe.
MAT.5.38	“I poŋ bia gbia ki bi din yeen a ‘Sɔɔ-i kpakir a ninbinn, fan mun kpakir u yar ki jiin pann; sɔɔ-i faa-a ki fokit a nyann, fan mun faau ki fokit u yar ki jiin pann;’ 
MAT.5.39	ŋaan min ŋanin beerie la, nan i daa jiint leeb pana; sɔɔ-i peb a tanpak a nuudiitu po kpianu, fan ŋmant a gaŋ po mun ki wun peb; 
MAT.5.40	sɔɔ-i yaa wun saan nana buut boor a wun gaar a soot, fan sak ki wun tont a chinchenn biak kii saa; 
MAT.5.41	sɔɔ-i mia-a a jii u jikpiatir ki saan nann mar yennkɔɔ, fan jii ki saan nanɔ mar ŋannlee. 
MAT.5.42	Wunba miara siar, fan turɔ; ki wunba mun bia loon ki a kpentɔ siar, fan kpentɔ ki daa miinɔ.
MAT.5.43	“I poŋ bia gbia ki bi din yeen a ‘I loon a naa waas ŋaan kii nan a datai;’ 
MAT.5.44	ŋaan min ŋanin beerie la, nan yii loon man i datai mun, kii yeen wunba sukii-i na a ‘Yennu mɔsonŋann-ii be a paak;’ kii tuun linba ŋan kii teen binba nami; kii mei Yennu kii teen binba dinti fara na. 
MAT.5.45	Ŋanne sa te ki i set kii tee ti Baa Yennu nba be sanpaapo na waas, kimaan ŋɔɔe te ki yennu do nifobiit nan nifoŋamm paak, ki bia te ki saak baa nifobiit nan nifoŋamm doi ni. 
MAT.5.46	Kimaan li-i tee ki i loon binba looni na kuukɔɔe, nyɔlantpoe ki i sa la Yennu boor ni? Li ki tee nna kaa ki nifobiit mun tuumii? 
MAT.5.47	Ki li-i tee ki i foont i naa waas kuukɔɔe, toonŋanlannpoe ki i tun ki gar leebi? Nna kaa ki binba ki waa Yennu sɔnu na mun tuumii? 
MAT.5.48	Li paak, yii be man fanu kaman nan i Baa Yennu nba be sanpaapo na nba be fanu biaŋinba na.
MAT.6.1	“I daa tuun i toonŋana a niib-n la ki pakiini, kimaan i-i tuun nna, i kan la nyɔɔt i Baa Yennu nba be sanpaapo na boor ni.
MAT.6.2	“Li-i tee ki a yaa a tur talasdamm piiniie, fa daa mɔɔntir kaman nan kpinkpannii damm nba tuun biaŋinba Yenjiantu diit ni, nan doi ni, a niib-n la bi toonŋana ki pakib na. Barmɔniie ki n beeri na, bi poŋ gaar bi nyɔɔta. 
MAT.6.3	Ŋaan li-i tee ki a yaa a pi talasdaanɔe, fan piu, ki daa te ki a yɔɔnimɔŋ gbaa mi li po. 
MAT.6.4	Tumin woonin ni, ki a Baa Yennu nba laat woonin ni na sa pa-a paanu ni.
MAT.6.5	“Li-i tee ki a yaa a miar Yennu, fa daa tuun kaman nan kpinkpannii damm na nba tuun biaŋinba na, kimaan bi loon bii see Yenjiantu diit nie, nan sɔnpaataa nba be doi ni, kii mei Yennu a niib-ii laatib. Barmɔniie ki n beeri na, bi poŋ gaar bi nyɔɔta. 
MAT.6.6	Ŋaan li-i tee ki a yaa a miar Yennue, fan kɔɔ a diiuk ni ki loon a gann, ŋaan miar a Baa Yennu nba be woonin ni maŋ, ki a Baa Yennu nba laat linba ki a tuun woonin ni na sa pa-a paanu ni.
MAT.6.7	“Li-i tee ki a mei Yennue, fa daa mantik mei mɔbona nba yab kaman nan boorganu nba mei biaŋinba na; bi dukii nan bi miaru bonchiann paake ki bi pata sa gbat. 
MAT.6.8	I daa tee kaman nan ŋamm na, kimaan i Baa Yennu mɔŋ poŋ mi linba ki i loon ki i daa ki miarɔ. 
MAT.6.9	Ya tuu sii mei Yennu biaŋinbae na:
MAT.6.9	‘Ti Baa Yennu nba be sanpaapo,
MAT.6.9	ŋaant ki bii baakit a sann;
MAT.6.10	ŋaant ki a naan-n baar;
MAT.6.10	ŋaant ki a loomm-n tun tingbouŋ nna,
MAT.6.10	kaman nan la tuun Yendɔuŋ ni biaŋinba na.
MAT.6.11	Luunt dinna mann.
MAT.6.12	Nyikin chab ti toonbiit
MAT.6.12	kaman nan ta mun nyikit ki chabit binba tuumit biit biaŋinba na.
MAT.6.13	A daa te ki ti kɔɔ jinjammii ni,
MAT.6.13	ŋaan nyinnit bonbiir ni.’
MAT.6.14	“Li-i tee ki i nyikit i leeb biit ki chabitibi, i Baa Yennu nba be sanpaapo na mun sa nyik ki chabiiwa; 
MAT.6.15	ŋaan i-i kii nyikit chabit i leeb biiti, i Baa Yennu mun kan nyik chab i biiti.
MAT.6.16	“Li-i tee ki i yaa i lor mɔiie, ya daa biir i nunii po kaman nan kpinkpannii damm na, kimaan bi tuu biir bi nunii po, a sɔɔ kur-n la ki bann nan bi lor mɔiie. Barmɔniie ki n beeri na, bi poŋ gaar bi nyɔɔta. 
MAT.6.17	Li-i tee ki a lor mɔbie, fan yibir a numm po ki saat a yut fanu; 
MAT.6.18	linba nee sa te ki leeb kan bann nan a lor mɔbi, ŋaan a Baa Yennu nba be woonin ni na kuukɔɔe sii mi; ki a Baa Yennu nba laat linba ki a tuun woonin ni ki teenɔ na sa pa-a paanu ni.
MAT.6.19	“Daa bɔrii a mɔkint tingbouŋ na ni, siaminba ki bonŋmiŋmabit nan tintanii sa biiri; ki nanyukib bia sa kɔɔ ki jami; 
MAT.6.20	ŋaan bɔr a mɔkint Yendɔuŋ ni, siaminba ki bonŋmiŋmabit nan tintanii kan fit ki biiri, ki nanyukib bia kan fit kɔɔ ki jami; 
MAT.6.21	siaminba ki a mɔkint be na, a dudukit mun be leŋe.
MAT.6.22	“A ninbinae tee a gbanant fitir. Li paak, a ninbina-i ŋani, a gbanant kur po sii yeene; 
MAT.6.23	ŋaan a ninbina-i kii ŋani, a gbanant kur sii bɔne. Li paak, li-i tee ki yentu nba be a ni na tan bɔni, bunbɔnchiauŋ lannpoe na.
MAT.6.24	“Sɔɔ kan fit tun ki tur yomdamm bannlee; u sii nan yenɔ ŋaan kii loon lɔɔ; amii u sii nian yenɔe, ŋaan kii sian lɔɔ na. I kan fit waa Yennu nan likirii biaki.
MAT.6.25	“Li paake te ki n beeri, i daa te ki li mukisi i binbeŋ po nan ya sa di linba amii ki nyu linba; ki bia daa te ki li mukisi i gbanant po nan ya sa lia linba. Manfoor ki gar jeetii? ki gbanant mun bia ki gar tiatii? 
MAT.6.26	Gotir nɔɔnii nba yuuk ki lin na; bi ki buuri; bi bia ki jaan ki wuu suka nan naapaat ni, ŋaan ki i Baa Yennu nba be sanpaapo na dintib. I ki mɔk nyɔɔt ki gar nɔɔnii-ii? 
MAT.6.27	I ŋmee sa fit fɔkin u manfoor u dudukit nba mukisirɔ na paaki?
MAT.6.28	“Bee ki i mukis i mɔŋ liant paaki? Gotir man tipuuk nan li ŋant; ŋaan bi ki tuun ki luu bi mɔŋ puuku, 
MAT.6.29	ŋaan n beerie, Kpanbar Solomon nba lek din mɔk liantŋana biaŋinba, u din ki mi lia liant ki li ŋan kaman nan tipuut na gbaa. 
MAT.6.30	Mɔɔt nba be dinna, ŋaan wonn ki bi joo muuwa na, Yennu nba faŋŋitir biaŋinba na, ki u kan gbabin yimmii? Yimm yadakanpɔɔna damm na!
MAT.6.31	“Li paak, i daa te ki li mukisi ki i dukii a ‘N sa di bee?’ amii ‘N sa nyu bee?’ amii ‘N sa lia bee?’ 
MAT.6.32	Binba ki mi Yennu na tuu mukis bi dudukit linba na kur paake; ŋaan i Baa Yennu nba be sanpaapo na set mi nan i loon linba na kura. 
MAT.6.33	Ŋaant man ki i baka-ii be Yennu naan ni nan yentinu ni labaar, ki u sa jii bona nba na kur ki turi. 
MAT.6.34	Li paak, daa te ki wonn barii mukisiini, kimaan wonnee sa dukin u mɔŋ po; daar kur mɔk u fara ki li jaŋitɔe.
MAT.7.1	“I daa bu nirɔ buuti, ki Yennu mun kan bu i buuti, 
MAT.7.2	kimaan ya bu leeb buut biaŋinba na, nnee ki Yennu mun tan sa bu i buut; ki biaŋinba ki i bikii ki teen i leeb na, nnee ki Yennu mun sa bikin ki turi. 
MAT.7.3	Bee ki a gorii laat mɔɔnu nba be a lɔɔ ninbinn ni, ŋaan ki la jaantarik nba be a mɔŋ mɔŋ ninbinn ni na? 
MAT.7.4	Nlee ki a sa bet a lɔɔ a ‘Ŋaant ki n nyinn mɔɔnu nba be a ninbinn ni na,’ ŋaan ki jaantarike be a mɔŋ ninbinn ni. 
MAT.7.5	Fin kpinkpannii daanɔ na, nyint jaantarik nba be a ninbinn ni na sinsinn, ki ji fit la fanu ki nyinn mɔɔnu nba be a lɔɔ ninbinn ni na.
MAT.7.6	“I daa jikit linba tee Yennu yar ki teen bɔi, kimaan bi sa ŋmat junta; i daa jikit linba mɔk nyɔɔt ki teen doorii, kimaan bi sa ŋmat ŋmat nan tante.
MAT.7.7	“Miat Yennu man, ki u sa turi; lomin man, ki i sa lawa; kpaan gann man, ki u sa loot ki turi, 
MAT.7.8	kimaan wunba kur mei Yennu gaane; ki wunba mun loon, u laate; ki wunba kpaan gann, ki bi lootir teenɔ. 
MAT.7.9	Ki yimm baanba, i ŋmee ki u bik sa miarɔ jeet ki wun jii tann ki turɔ? 
MAT.7.10	Amii ŋmee ki u bik sa miarɔ jaŋ ki wun jii waauk ki turɔ? 
MAT.7.11	Ki li-i tee ki yimm nba tee biitdamm na mi biaŋinba ki i sa tur i waas bonŋana, ki i Baa Yennu nba be sanpaapo na mantik sa tur binba meiɔ na bonŋana.
MAT.7.12	“Biaŋinba ki a loon sɔɔ-ii tuun kii teena na, i mun-ii tuun nna kii teen a leeb; kimaan Yennu sennu nan u sɔkiniinba wannu na ni want nnee.
MAT.7.13	“Kɔɔn man tammɔyebik na ni; kimaan tammɔb nba kɔɔ muu nba kan mi kpeen na ni na yarin hei, ki li sɔnu bia man nan sommir; ki niib bonchianne kɔɔ tammɔb maŋ ni. 
MAT.7.14	Ki manfoor tammɔb na ŋanin tee bonyebike, ki li sɔnu bia paar nan sommir; ki niib waaminne kɔɔ tammɔb maŋ ni.
MAT.7.15	“I mi man faak sɔkiniinba na po, binba baat i boor ni ki naan nan pei na, ŋaan tee kinkata nan barmɔnii na. 
MAT.7.16	Bi toona nie ki i sa bann ba tee binba; bi ki laat gaa kunkoŋ paak ki pɔɔ; ki bia ki laat kinkana pɔɔna paak ki pɔɔ. 
MAT.7.17	Ki tiŋaŋ kur mun loon lɔɔnŋanae; ki tibiiuk kur mun loon lɔɔnbiite. 
MAT.7.18	Tiŋaŋ kan lon lɔɔnbiiti; tibiiuk mun bia kan lon lɔɔnŋana. 
MAT.7.19	Tiik kur nba ki loon lɔɔnŋana, bi sa chɔɔre ki lur muu ni. 
MAT.7.20	Li paak, faak sɔkiniinba toona nie ki i sa bannib.
MAT.7.21	“Li ki tee binba yin ‘N Yomdaanɔ, n Yomdaanɔ’ na kur kaa tan sa kɔɔ Yennu naan ni, see binba sak n Baa Yennu nba be sanpaapo na mɔb. 
MAT.7.22	Daar maŋ daar-i taŋŋi baari, niib bonchianne tan sii yin ki yeen a ‘Ti Yomdaanɔ, ti Yomdaanɔ, ti din ki sɔkint Yennu maan a sann ni-ii? A sann nie ki ti din nyint narinbiit niib ni, a sann nie ki ti bia tuun bakitnauŋ toonjaana.’ 
MAT.7.23	Li yoo ki n mun tan sa jiin ki yetib a ‘N ki miini, yimm toonbiit damm na, seetir nna man!’
MAT.7.24	“Li paak, wunba kur gbia n maan na ki waa-r fanu, n sa nannɔ nan yandaansɔɔ nba din maa u ŋaak tanpiiuk paak nee; 
MAT.7.25	ki saak tan baa, ki nyun gbee ki yat nan doo, ki wouŋ da, ki nyunpana koon ki liat ŋaak maŋ dikpina, ŋaan ki li lek see ken ken ki ki baa, kimaan u din maar tanpiiuk paake.
MAT.7.26	“Wunba kur gbia n maan na, ŋaan yêt li weiu, n sa nannɔ nan jajatsɔɔ nba din maa u ŋaak tanbiinii nie; 
MAT.7.27	ki saak tan baa, ki nyun gbee ki yat nan doo, ki wouŋ da, ki nyunpana koon ki liat ŋaak maŋ dikpina, ki li bet baa wamm, ho, baa biiuk jiakii!”
MAT.7.28	Yisa nba din pak mɔbona na ki gbenn yoonba, ki u wannu maŋ din bakit nibur na bonchiann, 
MAT.7.29	kimaan u wannib kaman nan daanɔ nba yen yikoo nee, ki ki wannib kaman nan sennu wannteeb nba wantib biaŋinba na.
MAT.8.1	Yisa nba din tan nyii kunkonn maŋ paak ki sik yoonba, ki niib bonchiann waa u poor po. 
MAT.8.2	Ki gbaatsɔɔ baar ki tan gbaan u tɔɔnn ni ki yeen a “N Yomdaanɔ, a sa fit ki te ki n ŋaauk na-n gbenn. A kan sakii?”
MAT.8.3	Ki Yisa tant u nuu ŋaan siiu ki yetɔ a “N saka. A ŋaauk maŋ-n gbenn!” Li taakpaak ni ki u ŋaauk na set gbenn. 
MAT.8.4	Ŋaan ki Yisa kpaanɔ a “I mi ki a bet sɔɔ barii na, ŋaan i saa Yennu mantɔɔ boor ki jii a mɔŋ ki wannɔ, ki bia mann marouŋ ki tur Yennu kaman nan u sɔkinii Moses nba din senn ki jiin gbaata tebu po na, a sɔɔ kur-n bann nan a ŋaauk maŋ set gbenna.”
MAT.8.5	Yisa nba din kɔɔ Kapenaum yoonba ki Rom tiŋ lanjimanba yudaansɔɔ chetɔ sɔnu ni ki barimɔ ki yeen a 
MAT.8.6	“N Yomdaanɔ, n toontunsɔɔe yiar; u gbanant kpowa, ki li mukisɔ bonchiann, ki u dɔɔ diiuk ni.”
MAT.8.7	Ki Yisa betɔ a “N sa saan ki saa te wun paak.”
MAT.8.8	Ki u jiin a “N Yomdaanɔ, daa bakint a mɔŋ ki baati; kimaan n ki ŋan nan fan baar kɔɔ n ŋaak ni; ŋaan pakin mɔbonne, ki n toontunnɔ na-n la laafia. 
MAT.8.9	Kimaan n mɔk binba garin ki yenin, ki n mun dia lanjimanba ki yemm, ki fit tian yenɔ paak ‘Baat,’ ki u baat; ki tian lɔɔ paak ‘I saa,’ ki u saa; ki bia te ki n daabir tuun ma loon biaŋinba.”
MAT.8.10	Yisa nba din gbat linba na, ki li yaar ŋaan litɔ; ki u jiant got niib nba waa u poor po na ki betib a “Barmɔniie ki n beeri na, n daa ki mi la sɔɔ ki u teenin yada na booru yimm Israel teeb niwa gbaa. 
MAT.8.11	N beerie, niib bonchiann tan sa nyi yendo po nan yenbaa po, ki ŋamm nan Abraham, nan Aisak, nan Jakɔb tan sa lakin ki kar ki di jeet Yennu naan ni; 
MAT.8.12	ŋaan ki yimm nba tee naan maŋ ni niib na, bin jii-i ki lu-i nanyer po, bunbɔnn ni; leŋ maŋe ki i tan sii fabin mɔn ki junt i nyana.” 
MAT.8.13	Ki Yisa din ŋmant ki yet lanjimanba yudaanɔ maŋ a “I kun! Fa teen yada biaŋinba na, lin tun nnee ki tura.” Ki u toontunnɔ na set din paak li yoo na.
MAT.8.14	Tɔn, ki Yisa din saan kɔɔ Piita ŋaak ni ki la ki Piita dianpook dɔɔ yiar gbanantouŋ. 
MAT.8.15	Ki Yisa sii u nuu; ki u gbanantouŋ na gbenn, ki u fiir ki teemm saauŋ.
MAT.8.16	Li daar maŋ dajouk, ki bi din jii niib bonchiann nba ki narinbiit be bi ni na, ki baar namm Yisa boor ni; ki u lek pak mɔbonn ki nyinn narinbiit na; ki bia tur binba yiar na kura laafia. 
MAT.8.17	Wa din tuun biaŋinba na, u tuun kaman nan Yennu sɔkinii Aisaya nba din pak na a “U mɔŋ mɔŋ gaar ti gbanantouŋ nan ti yiarbooru booru ki jii yaat.”
MAT.8.18	Yisa nba din la ki niburchiauŋ tan lintɔ yoonba, ki u yet u poorpoweiteeb a bin fiir ki bin poot mɔkgbeŋŋir pootir na po. 
MAT.8.19	Ki Yennu sennu wanntɔsɔɔ din baar ki tan yetɔ a “Wanntɔɔ, n sa weia siaminba kur po ki a saa.”
MAT.8.20	Ki Yisa yetɔ a “Lunlona mɔk fɔrii, ki nɔɔnii mun bia mɔk tiat, ŋaan min nisaarik Bik ki mɔk dundɔɔnboori.”
MAT.8.21	Tɔn, ki u poorpoweiteeb yenɔ mun tan yetɔ a “N Yomdaanɔ, ŋaant ki n saan ki saa pii n baa sinsinna.”
MAT.8.22	Ki Yisa jiin betɔ a “I waan, ŋaan nyik ki kpeemm-ii pii bi kpeenleeb.”
MAT.8.23	Yisa nba din kɔɔ burgbetir ni yoonba, ki u poorpoweiteeb mun wei ki kɔɔ. 
MAT.8.24	Ki wounpaaruk din fikit ki da mɔkgbeŋŋir maŋ ni, ki nyunpana din pir ki kɔɔ burgbetir na ni ki tan yaa lin gbee; ŋaan ki Yisa dɔɔ ki gɔɔnt. 
MAT.8.25	Ki u poorpoweiteeb din baar ki fiinɔ, ki betɔ a “Ti Yomdaanɔ, tinntit, ki nyun sa dit.”
MAT.8.26	Ki Yisa yetib a “Yimm yadakanpɔɔna damm, bee ki i tiin jaŋmaanii?” ŋaan fiir ki tian wouŋ nan nyunpana na paak a bin ŋmin, ki bi set ŋmin soonna.
MAT.8.27	Ki li yaar ŋaan litib, ki bi ji boi bi leeb a “Nirɔ na tee niboor bee? ki wouŋ nan nyunpana saak u mɔb gbaa.”
MAT.8.28	Yisa nba din poot Galilee mɔkgbeŋŋir na, ki u kɔɔ Gerasa tiŋ ni. Ki jab bannlee, binba gbee nan narinbiit na din nyii kaat ni ki chetɔ; bi din mɔk jaŋmaanii hei, ki sɔɔ ki fit gaar ba be siami. 
MAT.8.29	Ki bi din yikin sanpaapowa ki yeen a “Fin Yennu Bija, timm nan fin, nlee mantiki? A baar nna a a tan dinnit fara-aa? ŋaan ki li yoo na daa ki baari.”
MAT.8.30	Tɔn, ki doorii bonchiann din see kpiŋ po nnawa, ki di, ki ki fɔk nammi. 
MAT.8.31	Ki narinbiit maŋ din barin Yisa bonchiann ki yetɔ a “Li-i tee ki a nyinnitie, fan chabit ki tin saan ki saa kɔɔ doorii na ni.” 
MAT.8.32	Ki Yisa betib a “I saa man.” Ki bi nyii jab maŋ ni, ki saan ki saa kɔɔ doorii na ni; ki doorii na kur din tin birrr, ki sik jɔɔr na paak ki saa baa mɔkgbeŋŋir na ni ki dii nyun.
MAT.8.33	Ki binba guu doorii maŋ fiir ki chiar ki saan doo ni, ki saa mɔɔnt linba kur teen maŋ, nan biaŋinba ki narinbiit nyii waatib na ni. 
MAT.8.34	Ki doo na niib kura din bite ki saan ki saa took Yisa; ba din lau yoonba, ki bi piin ki barimɔ a wun nyi bi tiŋ ni.
MAT.9.1	Ŋanne ki Yisa din ŋmat kɔɔ burgbetir na ni ki poot mɔkgbeŋŋir na gbingbanleer ki kun u doo ni. 
MAT.9.2	Ki nisiab din tan jii jasɔɔ nna ki u gbanant kpo; ki bi din teenɔ liaŋ paak ki baar nanɔ Yisa boor ni. Yisa nba din la ba teenɔ yada biaŋinba na, ki u yet baatɔɔ na a “N bik, i mɔk parcheenn; n nyik chab a biita.”
MAT.9.3	Ki sennu wanntesiab ji din dukii bi para ni a “Jɔɔ na jikit Yennu yikoo na u yur paake.”
MAT.9.4	Yisa ŋanin din bann bi dudukit maŋa, ki boib a “Bee teen ki i dukii dudukbiit i para ni? 
MAT.9.5	Ma yet baatɔɔ na a ‘N nyik chab a biit’ amii ma yaa n yetɔ a ‘Fiit kii somm na,’ maan munnlee na sinsuuk ni lannpoe paari? 
MAT.9.6	N ji sa wanni nan min nisaarik Bik mɔk yikoo tingbouŋ na ni ki sa nyik chab niib bi biit;” ŋaan jiant bet jɔɔ nba ki u gbanant kpo na a “Fiit ki jii a liaŋ kii kun a ŋaak ni.”
MAT.9.7	Ki jɔɔ maŋ fiir ki kun. 
MAT.9.8	Nibur na nba din la nna maŋ ki jaŋmaanii soorib; ki bi piak dont Yennu nba tur nisaarik yikoo na booru.
MAT.9.9	Ki Yisa din nyii leŋ ki saa, ki saa la jasɔɔ nna, ki bi yiu Matiu, ki u kar u toonn paak lampogaar diiuk ni; ki Yisa betɔ a “Fiit kii waan.” Ki u fiir ki waau.
MAT.9.10	Yisa nba din saan Matiu na ŋaak ki saa kar ki di jeet yoonba na, ki lampogaarteeb nan biitdamm bonchiann din kɔɔ ki tan kar pukin Yisa nan u poorpoweiteeb po ki di namm. 
MAT.9.11	Farisiinba na nba din la nna maŋ, ki bi boi u poorpoweiteeb na a “Bee ki i wanntɔɔ maŋ di jeet nan lampogaarteeb nan biitdammi?”
MAT.9.12	Ki Yisa din gbat bi pinpauk maŋ ki yetib a “Binba mɔk laafia ki loon tebtɔɔ; binba yiar, ŋamme loon tebtɔɔ. 
MAT.9.13	Li sɔb Yennu gbouŋ ni a ‘Yennu loon ninbatinue ki gar marouŋ.’ I saa man ki saa tumii bann linba na paak. N ki baar a n yiin popeendamm kaa; ŋaan n baar a n yiin biitdamme a bin nyik bi biit.”
MAT.9.14	Ki Jɔɔnn wunba din wuur niib Yennu nyunwuru na poorpoweiteeb din tan baar Yisa boor ni ki boiɔ a “Timm nan Farisiinba lorin mɔi yoo kura; bee teen ki a poorpoweiteeb ki lorimi?”
MAT.9.15	Ki Yisa din jiin ki boib a “Poochianu-i be, saamm sii mɔk parbiir yoo nba ki pooyookir sɔrɔ daa be bi boor ni nawa-aa? Aaii. Ŋaan yoo baat na, ki bi tan sa nyinn pooyookir sɔrɔ na bi boor; li yooe ki bi sa lor mɔi.
MAT.9.16	“Sɔɔ kan jii chabpaann ki lik takperi; li-i tee ki u teen nnaie, chabpaann na sa pat takper nae, ki li patimin na sa ŋamm pukin. 
MAT.9.17	Sɔɔ bia kan sak liak dapaanin dalenkper ni; wunba tun nna, dapaanin na-i taŋŋi mɔ, li sa put dalenkper nee ki biir, ki daan-n mɔɔn; ŋaan bi tuu jii dapaanin ki liak linlenpaann nie, a li kura daa biiri.”
MAT.9.18	Yisa nba din daa piak ki teemm yoonba na, ki yudaansɔɔ nna baar ki tan gbaan u tɔɔnn po, ki yetɔ a “N bipoyemmire dɔɔ ki kpowa; li paak, baat na ki tan jii a nuu ki yii u paak, ki u sa la manfoor.”
MAT.9.19	Ki Yisa din fiir ki jii u poorpoweiteeb pukin u mɔŋ paak, ki bi weiɔ ki saan.
MAT.9.20	Poosɔɔ nna mun din be leŋ, ki siik faboŋ ki tan jaŋ bina piik nan ŋannlee; ki u din tan bar lint Yisa poorpo ki saa sii u liatir mɔgbann; 
MAT.9.21	kimaan u poŋ din dukin u par niewa a “Mi-i lekii sii u liatir gbaa, n sa la laafia.”
MAT.9.22	Ki Yisa din jiant ki la poo na, ki betɔ a “N niipoo, i mɔk parcheenn. Fa teenin yada na paake te ki a la laafia.” Li taakpaak ni, ki u set la laafiawa.
MAT.9.23	Yisa nba din saa baar yudaanɔ maŋ ŋaak ni yoonba, ki u la yerpebira peeb yerii, ki niburchiauŋ bia bui kpemɔnii ki fabin. 
MAT.9.24	Ki u betib a “Yii nyi man; bonpobik na ki kpo kaa, ŋaan u gɔɔnte.” Ŋaan ki bi laau. 
MAT.9.25	Ŋanne ki bi ber niib maŋ ki nyinnib; li yoo na ki Yisa kɔɔ ki soor bonpobik na nuu, ki u yeent ki fiir. 
MAT.9.26	Ki bi din mɔɔnt li labaar tingbouŋ maŋ ni kur po.
MAT.9.27	Yisa nba din nyii leŋ ki gaar saa tɔɔnn po na, ki jab nna bannlee din tee jɔɔnii ki waa u poorpo, ki yikin ki yeen a “Fin David yaaboonn, a tint ninbaauk.”
MAT.9.28	Yisa nba din saan ki saa kɔɔ ŋasiak nna ni yoonba, ki jɔɔnii na baar ki kɔɔ leŋ. Ŋanne ki u boib a “I teen yada nan n sa fit ki tun nna-aa?”
MAT.9.28	Ki bi jiin a “Ti Yomdaanɔ, nn.”
MAT.9.29	Ŋanne ki u jii u nuu ki sii bi ninbina, ŋaan betib a “Ya teen yada biaŋinba na, lin tun nnee ki turi.” 
MAT.9.30	Ki bi ninbina maŋ nyɔɔnt; ŋaan ki u din kpaamm fanu a bii mi ki bin bet sɔɔ li po.
MAT.9.31	Ŋaan ki bi din nyii ki saa mɔɔnt u labaar tiŋ maŋ ni kura.
MAT.9.32	Ba din fiir ki nyii yoonba, ki siab mun din baar nan jasɔɔ wunba ki narinbimuuk be u ni na, ki baar nanɔ Yisa boor ni. 
MAT.9.33	Ki Yisa din nyinn narinbimuuk na jɔɔ na ni, ki u ji fit piin ki piak li yoo. Li din yaar ŋaan lit niburchiauŋ maŋ, ki bi ji yeen a “Ti daa ki mi la bonbooru na timm Israel teeb tiŋ nna.”
MAT.9.34	Ŋaan ki Farisiinba din daan nyatuk a “Narinbiit bate teenɔ yikoo a wuu nyint narinbiit niib ni.”
MAT.9.35	Tɔn, ki Yisa din kak lin doi kur ni nan digbanbis ni, ki kɔɔ Yenjiantu diit ni, ki mɔɔntir Yennu naan barŋanii ki want niib, ki te ki binba yiar yiarboorii boorii kur paak, nan binba yiar yiarbiit kur. 
MAT.9.36	Wa din tan la niburchiauŋ maŋ na ki ninbaauk soorɔ, kimaan bi din tee tatimme ki kaa sommsiari, ki naan nan pei nba kaa pekpaarik na. 
MAT.9.37	Ŋanne ki u din bet u poorpoweiteeb a “Dii na beer ki bia yaba, ŋaan ki dijaara waar. 
MAT.9.38	Li paak, yii mei man dii maŋ daanɔ ki wun ŋamm pukin dijaara ki te ki bin saan jaan u dii maŋ.”
MAT.10.1	Ki Yisa din tan yiin u poorpoweiteeb piik nan bannlee na, ki tan chabib yikoo a bii nyint narinbiit niib ni; ŋaan ki te ki yiarboorii boorii damm kur-n paak, nan binba ki yiarbiit diab na kura. 
MAT.10.2	U poorpoweiteeb piik nan bannlee maŋ sanae na: Simon, wunba sann bia din yi Piita na; nan u waarɔ Andru; nan Jems nan u waarɔ Jɔɔnn, binba din tee Sebedee waas na; 
MAT.10.3	nan Filip nan Batolomiu; nan Tomas, nan Matiu wunba din tee lampogaartɔɔ na; nan Jems wunba din tee Alfeus bik na, nan Tadeus; 
MAT.10.4	nan Simon wunba din loon ŋamm Juu teeb-ii yen bi mɔŋ na; nan Judas Iskariot wunba din tan nyii Yisa poor na.
MAT.10.5	Ki Yisa din tun u poorpoweiteeb piik nan bannlee maŋ, ŋaan kpaamm a bii mi ki bin saan binba ki tee ŋamm Israel teeb na boor ni, a bii mi ki bin kɔɔ Samaria teeb doi ni, 
MAT.10.6	a ŋaan bin saan Israel teeb nba tee kaman nan pei nba bot na boor ni kuukɔɔe; 
MAT.10.7	ŋaan yetib a “Ya saa na, yii mɔɔntir Yennu naan barŋanii, kii yeen a ‘Yennu naan dinu per na,’ 
MAT.10.8	ki te ki baatib-n paak, kii fiint kpeemm, ki bia te ki gbaata paak, kii bia kii nyint narinbiit niib ni. I gaar yanne, i mun-ii bia kii teen man yann. 
MAT.10.9	I daa jikit likirii. I mi man ki yin jii kobu gbaa ki teen i likibɔɔrii ni. 
MAT.10.10	I mi man ki yin jii paka ki saan i sɔnu maŋ; amii liata ŋannlelee, amii ki pir taasaati, amii kii dia patdiakai; kimaan li ŋan ki toontunnɔ-n di u toona ni.
MAT.10.11	“Ŋaan digbangbeŋŋa amii digbanbis nbae ni ki i sa kɔɔ, yin boi ki la popeendaanɔ ŋaaka, ki kɔɔ kii be leŋ nan i fiiru daar. 
MAT.10.12	Ki yoo nba ki i yaa i kɔɔ ŋaak nba ni, yin foont ŋaak maŋ ni teeb fanu. 
MAT.10.13	Ŋaak maŋ teeb-i tee niburchimm, i parmaasir-n biar ŋaak maŋ teeb paak; ŋaan niburchimm-i kaa leŋi, i parmaasir maŋ bia sa jen i paak na. 
MAT.10.14	Wunba sa yêt i gaaru ki bia yêt wun gbat i barŋanii mɔɔntii maŋi, yoo nba ki i nyii ŋaak maŋ ni amii doo maŋ ni, yin pit pit i taapant ni tant ki lu bi doo ni. 
MAT.10.15	Barmɔniie ki n beeri na, daar nba ki Yennu tan sa bu niib buut na, doo maŋ niib tubdatu tan sa gar Sodom teeb nan Gomora teeb yara.
MAT.10.16	“Gotir man, n tuumi ki i sii tee kaman nan pei nba be kinkata sinsuuk ni. Yii sub man kaman nan walabirii na, ŋaan kii be soonna kaman nan ŋmana na. 
MAT.10.17	I mi man niib po, kimaan bi tan sa soori saan nani barbuteeb boor ni, ki bia booi bi jiantu diit ni. 
MAT.10.18	Bi tan sa saan nani tiŋ yudamm nan kpanbara boor ni, ki bin bu i buut, kimaan ya waan na paak; ŋaan i tan sa bet ŋamm nan binba ki tee Juu teeb na n barŋanii. 
MAT.10.19	Ŋaan bi-i taŋŋi saan nani buut damm boor, i daa te ki li daamiini nan ya sa pak jiin biaŋinba, kimaan li yoo nee ki Yennu Seyeeŋ sa turi mɔbona nba ki i sa pak ki jiinib, 
MAT.10.20	kimaan li ki tee yimm kaa tan sa paki, ŋaan i Baa Yennu Seyeeŋe tan sii be i ni ki piak.
MAT.10.21	“Li yoo maŋ, nirɔ tuu tan sa fikis u mɔŋ mɔŋ ninja ki bin kpiu; ki baanba mun tan sa fikis bi waas ki bin kpib; ki waas mun bia tan sa kɔn nan bi damm ki chabib nan kuun. 
MAT.10.22	Ki sɔɔ kur tan sii nami kimaan ya waan na paak; ŋaan wunba tan gubin nan fara yoo na joontu tan sa la tinnuwa. 
MAT.10.23	Bi-i taŋŋi mukisi digban-yenn ni, yin nyi leŋ ki lɔɔr digbanleer ni; ŋaan barmɔniie ki n beeri na, i daa kan fit ki lin ki gbenn Juu teeb digbana kuri, ki min nisaarik Bik poŋ jenna.
MAT.10.24	“Tɔn, tumiitɔɔ ki gar u wanntɔɔ; daabir mun bia ki gar u yomdaanɔ. 
MAT.10.25	Li ŋan ki tumiitɔɔ binbeŋ-ii tee kaman nan u wanntɔɔ binbeŋ na; ki daabir binbeŋ-ii munii tee kaman nan u yomdaanɔ binbeŋ na. Bi-i taŋŋi pur ŋaadaanɔ narinbiit bat Beelsebuli, nlee ki bi ji sii yi u ŋaateebi?”
MAT.10.26	“I daa tiimm jaŋmaanii, kimaan barsai kaa ki be woonin ni ki tan kan woot ki nyi paanu ni, amii ki bɔr ki tan kan nyi paanu ni. 
MAT.10.27	Linba ki n beeri bunbɔnn ni na, ŋaan nyintir man yeenin ni; ki linba ki n lɔkinii na, nyintir man paanu ni. 
MAT.10.28	I daa tiin binba sa fit kpi i gbanant, ŋaan kan fit ki kpi i sei; ŋaan i tiin man Yennu wunba sa fit ki biir i gbanant nan i sei kura muu ni na. 
MAT.10.29	Bi kɔi jinjera bannlee jenjen kuukɔɔe, ŋaan li-i kii tee ti Baa Yennu loommi, bi yenɔkɔɔ kan baa tiŋ ni. 
MAT.10.30	Yimm ŋanin, Yennu mi i yut kann. 
MAT.10.31	Li paak, i daa tiin jaŋmaanii, kimaan i mɔk nyɔɔt ki gar jinjera bonchiann.
MAT.10.32	“Wunba nyint u mɔŋ paanu ni niib boor ni nan u tee n weirɔe, nnee ki n mun tan sa nyinnɔ paanu ni n Baa Yennu nba be sanpaapo na boor ni. 
MAT.10.33	Wunba yaa a u ki tee n weirɔ niib ni, nnee ki n mun tan sa yet a n ki miu n Baa nba be sanpaapo na boor ni.
MAT.10.34	“I daa dukii nan n baar nan parmaasir tingbouŋ na teeb paaki; ŋaan n ki baar nan parmaasir kaa, ŋaan n baar nan bɔkitue. 
MAT.10.35	N baar ma n tan tukin bonjabike nan u baa, bonpobik nan u naa, poo nan u siponaa. 
MAT.10.36	Nirɔ mɔŋ mɔŋ ŋaateebe tan sii tee u datai.
MAT.10.37	“Wunba loon u naa amii u baa ki garin, u ki ŋan nan wun teen n poorpoweitɔɔ; wunba mun bia loon u bija amii u bipoo ki garin, u ki ŋan nan wun teen n poorpoweitɔɔ. 
MAT.10.38	Wunba ki jii u kuun dapunpunn ki buk ki waami, u ki ŋan nan wun teen n poorpoweitɔɔ. 
MAT.10.39	Wunba yaa ŋɔɔ dekii u manfoor tan sa kɔŋŋira, ŋaan wunba likin u saaŋmaŋ n paak, u tan sa la u manfoora.
MAT.10.40	“Wunba gaari saauŋ, u gaar mine saauŋ; ki wunba mun bia gaar min saauŋ, u gaar Yennu wunba tumin nee mun biak. 
MAT.10.41	Wunba gaar Yennu sɔkinii saauŋ nan wa tee Yennu sɔkinii na paaki, u tan sa gaar Yennu sɔkinii nyɔɔta; wunba gaar popeendaanɔ saauŋ nan wa tee popeendaanɔ na paaki, u tan sa gaar popeendaanɔ nyɔɔta. 
MAT.10.42	Wunba finn nyumaasin waaminna kuukɔɔ ki tur n poorpoweitɔɔ yenɔ nba pɔ i ni gbaa, nan wa tee n poorpoweitɔɔ na paak, barmɔniie ki n beeri na, u tan kan mi kɔŋ li paauko.”
MAT.11.1	Yisa nba din wann u poorpoweiteeb piik nan bannlee na wannu maŋ ki gbenn yoonba, ki u nyii leŋ ki saan bi doi ni ki mɔɔntir Yennu maan ki want niib.
MAT.11.2	Tɔn, Jɔɔnn wunba din wuur niib Yennu nyunwuru na din kɔɔ dansarik, ki tan gbat Yisa Masia toona labaar po; ki u tun u poorpoweiteeb Yisa boor ni 
MAT.11.3	a bin saa boiɔ a “Fine tee wunba yaa wun tan baar na amii tii daa kii guu lɔɔ-ɔɔ?”
MAT.11.4	Ki Yisa ji bet Jɔɔnn toomiinba maŋ a “Yi ŋmat man ki saa bet Jɔɔnn linba ki i gbat ki bia la na, 
MAT.11.5	a i la ki jɔɔnii nyɔɔntir, ki wɔbii taa naatir ki bi somm, ki gbaata ŋaat gbent, ki tukpaa ji gbia, ki kpeemm fi kuun ni, ki talasdamm gbiintir barŋanii mɔɔntii. 
MAT.11.6	Ki parpeenn be wunba ki birisin na paak.”
MAT.11.7	Tɔn, Jɔɔnn toomiinba na nba din nyii leŋ ki ŋmat kun yoonba na, ki Yisa ji din piin ki boi niib maŋ buboit ki jikit saa Jɔɔnn po a “Ya daan saan Jɔɔnn peŋ muuk ni na, i daan dukii a i sa saa la bee? I daan mi a i sa la muuk nba ki wouŋ damm naee? 
MAT.11.8	I mantik jia daan saan a i sa la bee? Nirɔ ki u lia taŋant amii? Nnara, binba lia taŋant be kpanbara ŋei nie. 
MAT.11.9	Ŋaan i mantik jia daan saan a i sa la bee? I daan dukii a i sa la Yennu sɔkiniiee? Barmɔniie ki n beeri na, Jɔɔnn ŋanin gar sɔkiniiwa. 
MAT.11.10	Ŋɔɔ poe ki Yennu gbouŋ poŋ din sɔb want na, a ‘Nnara, n sa tun n toomu ki wun liit ki gar ŋamm a baaru sɔnu.’ ” 
MAT.11.11	Ki Yisa bia din yetib a “Barmɔniie ki n beeri na, bi daa ki mi mar sɔɔ ki u chee Jɔɔnn nba daan wuur niib Yennu nyunwuru na, ŋaan wunba joont tarik Yennu naan ni cheeu. 
MAT.11.12	La daan nyii Jɔɔnn maŋ yoo ki tan tuu mɔtana, binba ki bi ninbina mɔn nan bin tan kɔɔ Yennu naan ni dia nan ninmɔnn a bin tan kɔɔ nan paŋ. 
MAT.11.13	Yennu sennu nan u sɔkiniinba maan na poŋ din pak u naan poewa, ki Jɔɔnn tan baar. 
MAT.11.14	Li-i tee ki i loon yin teen linba na yadaie, ŋɔɔe tee Yennu sɔkinii Elaija wunba yaa wun tan baar na. 
MAT.11.15	Wunba mɔk tuba, wun gbiint.”
MAT.11.16	Ki Yisa bia yet a “Yimm, mɔtana nigbouŋ na, n sa bikini nan bee na? I naan nan waas nba tuu tikir ki kar daak ni ki tian leeb paak nee a 
MAT.11.17	‘Ti peeb yerii ki teeni, ŋaan ki i ki waa. Ti mɔ kpemɔnii ki teeni, ŋaan ki i ki mɔ fabini.’ 
MAT.11.18	Yimm mɔtana nigbouŋ na mun naan nan waas maŋe, kimaan Jɔɔnn daan baar ki ki di jemɔntii, ki bia ki nyu daami, ŋaan ki i yaa a u waate; 
MAT.11.19	ki min nisaarik Bik mun tan baar ki di ki nyu, ŋaan ki i bia yaa a ‘Gotir jɔɔ na! u tee podaanɔ nan danyuruko, u bia tee lampogaarteeb nan biitdamm yɔɔke.’ Tɔn, Yennu nba tuun biaŋinbae want nan u mɔk yan nba ŋan.”
MAT.11.20	Li yoo na ki Yisa din piin ki piak biir doi nba daan la u bakitnauŋ toonjaana nba ki u daan tun leŋ, ŋaan ki bi yêt nan bin nyik bi biit na. 
MAT.11.21	Ki u din yet a “Li tan sii bi yimm Korasin teeb paak; li tan sii bi yimm Betsaida teeb mun paak; kimaan mi-i bo-i tun bakitnauŋ toonjaana Taya nan Saidon doi ni kaman nan ma daan tun i doi ni na, bi daan bo sa nyik bi biit yiama, ki pat faauk ki puk bi mɔŋ tanpent ki lin wann nan bi dii sindanta. 
MAT.11.22	Ŋaan n beerie, daar nba ki Yennu tan sa bu niib buut na, i tubdatu tan sa gar Taya nan Saidon teeb yara. 
MAT.11.23	Ki yimm Kapenaum teeb, Yennu tan sa donni sanpaapo-oo? Aaii. U tan sa sikini muu nba kaa gbennu niwa, kimaan mi-i bo-i tun bakitnauŋ toonjaana Sodom doo ni kaman nan ma daan tun i doo maŋ ni na, Sodom doo maŋ din bo daa be man. 
MAT.11.24	Ŋaan n beerie, barbunu daar maŋ, i tubdatu tan sa gar Sodom teeb yara.”
MAT.11.25	Li yoo maŋ ki Yisa din yet a “N Baa Yennu wunba tee sanpaapo nan tingbouŋ na Yomdaanɔ, n piaka, kimaan a bɔr a maan na subindamm nan miteeb, ŋaan fiit wann waase; 
MAT.11.26	kimaan nnee ki a tuun a toona ki li mana.
MAT.11.27	“Tɔn, n Baa Yennue wannin barii kura; ki sɔɔ ki mi ma tee wunba, see n Baa maŋ; ki sɔɔ mun bia ki mi n Baa maŋi, see min, u Bija na, nan binba ki n loon ki n fiit wannib na.
MAT.11.28	“Yimm nba tuun toona ki jii jikpiata ki bak na, baat n boor ni man, ki n sa turi foon. 
MAT.11.29	Yi sak n weiu man, kii tumii n wannu, ki i sa la foon ki tur i sei, kimaan n tee sikininmɔŋ daanɔe, ki n par mei. 
MAT.11.30	N weiu bia ki paari; ki n jikir mun bia ki kpai.”
MAT.12.1	Li yoo maŋ ki Yisa nan u poorpoweiteeb din gaar dii kpaab ni foon daar; ki kon tan soor u poorpoweiteeb na, ki bi kɔnii dikara ki pinii ki ŋman. 
MAT.12.2	Farisiinba na siab nba din la nna maŋ, ki bi bet Yisa a “Gotir, a poorpoweiteeb tuun linba ki ti sennu ki chab nan tii tuun foon daari.”
MAT.12.3	Ki Yisa jiin ki boib a “I ki karin Yennu gbouŋ ni David nba din tun biaŋinba-aa? Ki kon nba din soor ŋɔɔ nan u jɔɔmu, 
MAT.12.4	ki u din kɔɔ Yennu ŋaak ni ki saa jii Yennu boroboro, ki ŋɔɔ nan u jɔɔmu ŋman; ŋaan ki sennu na din ki chab nan bi nisɔɔ-n di Yennu boroboro maŋi, see Yennu manteeb kuukɔɔ; 
MAT.12.5	amii i ki karin Yennu sennu gbouŋ ni manteeb nba din tuun biaŋinba-aa? bi din tuu yɔɔ tuun toona Yennu jiantu ŋasaakak ni foon daar kura ki biir sennu na, ŋaan kaa biiti. 
MAT.12.6	Ŋaan n beerie, wunba chee Yennu jiantu ŋasaakak be nna. 
MAT.12.7	Li sɔb Yennu gbouŋ ni a ‘Yennu loon ninbatinue ki gar marouŋ;’ li-i tee ki i bo bann linba na paaki, i bo kii piak ki biir binba kaa biiti; 
MAT.12.8	kimaan min nisaarik Bike mun bia yen foon daar.”
MAT.12.9	Ki Yisa din nyii leŋ ki saan kɔɔ bi jiantu diiuk ni. 
MAT.12.10	Ki jasɔɔ nna mun din be leŋ, ki u nuu kpo ki goon. Ki siab din loon bin la Yisa biita ki biirɔ; li paak, ki bi boiɔ a “Ti sennu saak a nirɔ-n te ki baatɔɔ paak foon daarii?”
MAT.12.11	Ki u mun din ŋmant boib a “I yenɔ-i mɔk peyenɔkɔɔ, ki peeuk maŋ-i tan baa bunbunn ni foon daar, u kan donnɔ foon daar na-aa? 
MAT.12.12	I ki mi nan nisaarik mɔk nyɔɔt ki gar peeukuu? li paak, sennu na chab a tii tuun toonŋana foon daar.” 
MAT.12.13	Ŋanne ki u din ŋmant bet nuukpeenn daanɔ na a “Tantir a nuu maŋ.” Ki u tant u nuu maŋ, ki li naat ki tee kaman nan leer na.
MAT.12.14	Ŋaan ki Farisiinba na nyii nanyer po, ki lor lor soor nan leeb ba sa teen biaŋinba ki kpi Yisa.
MAT.12.15	Ki Yisa din bann bi lor maŋ po, ki din nyii leŋ. Ki niib bonchiann din waa u poor; ki u te ki baatib kura paak; 
MAT.12.16	ŋaan kpaamm nan ninmɔnn a bi daa mɔɔntirɔ nan niibi. 
MAT.12.17	U din tun nnee a linba ki Yennu sɔkinii Aisaya din sɔkin na, lin teen gbeen, a
MAT.12.18	“Gotir, ma gann n bik nbae na
MAT.12.18	ŋɔɔe ki n mantik loonɔ na;
MAT.12.18	n numm mantik gboouwa.
MAT.12.18	N sa jii n Seyeeŋ ki teen u ni.
MAT.12.18	U tan sa mɔɔnt buut bunu nba took
MAT.12.18	ki tur binba ki tee Juu teebi.
MAT.12.19	U tan kii mɔk mɔniɔku;
MAT.12.19	ki bia tan kii tee kpayɔk daanɔ,
MAT.12.19	ki bia tan kii mɔk fuut yann yann sanjot ni.
MAT.12.20	U tan kan kɔnn lanbankɔɔnn ki tonti,
MAT.12.20	ki bia tan kan kpeen fitir nba ki di fanu.
MAT.12.20	U tan sa te ki barbunu nba took-n la nyannu.
MAT.12.21	U sann paake, ki binba ki tee Juu teeb na tan sii mɔk dindann.”
MAT.12.22	Li yoo na ki nisiab din baar nan jasɔɔ ki narinbiit be u ni ki teenɔ muuk ki bia teenɔ jɔɔŋ; ki Yisa din te ki u paak, ki u ninbina nyɔɔnt, ki u ji laat, ki bia muut ki ji piak. 
MAT.12.23	Ki li yaar ŋaan lit niib kur na bonchiann, ki bi boi bi leeb Yisa po a “Jɔɔ nee nɔk tee David yaaboonn na-aa?”
MAT.12.24	Ŋaan Farisiinba na nba din gbat nna maŋ, ki bi yaa a “Narinbiit bat Beelsebule teen jɔɔ maŋ yikoo a wuu nyint narinbiit niib ni.”
MAT.12.25	Ki Yisa din bann ba dukii linba, ki betib a “Naan niib-i ŋmat kɔn ki tookit bi leebi, bi naan maŋ sa biira. Ki doyennkɔɔ niib amii ŋayeŋkɔɔ niib-i ŋmat kɔn nan leebi, li kan seti. 
MAT.12.26	Li-i tee ki Sintaanii nyint u mɔŋ, li want nan u kɔn ki bɔkitir u mɔŋe; nlee ki u naan na sa seti? 
MAT.12.27	Ki li-i tee ki Beelsebul teenin yikoo a mii nyint narinbiit niib ni, ki yimm muni, ŋmee mun chab i niib a bii nyint narinbiiti? I mɔŋ niib maŋ toonae want nan i ki mɔk mɔnii kaa. 
MAT.12.28	Ŋaan min ŋanin, Yennu Seyeeŋ paake ki n nyint narinbiit niib ni; ŋanne mun bia want nan Yennu naan baar i boor niwa.
MAT.12.29	“Sɔɔ kan fit kɔɔ jawakitir ŋaak ni ki bakir u bona ki nyi nanni, li-i kii tee ki li yɔɔ dɔŋ ki lorɔ ŋmii kaawa, ŋaan fit ki kɔɔ ki bakir u bona maŋi.
MAT.12.30	“Wunba ki see n poor, u kɔn nanime; ki wunba mun bia ki tikii niib ki teenimi, u yaatibe. 
MAT.12.31	Li paak te ki n beeri na, Yennu sa nyik chab nifosaarik u biit nan barbiit kura; ŋaan wunba tan sukii Yennu Seyeeŋ, Yennu kan mi ki nyik chab li daanɔ. 
MAT.12.32	Wunba piak barbiit ki teen min nifosaarik Bik, Yennu sa nyik chabɔ; ŋaan wunba tan piak barbiit ki teen Yennu Seyeeŋe, Yennu kan mi ki nyik chab li daanɔ dunia na ni, amii dunia nba tan sa baar na ni.”
MAT.12.33	Ki Yisa bia din yet a “Li-i tee ki tiik ŋan, u loon tilɔɔnŋanae; ŋaan li-i tee ki tiik ki ŋani, u sii loon lɔɔnbiite, kimaan tiik lɔɔna nie ki bi bantɔ. 
MAT.12.34	Yimm walabirii booru na, ya tee nifobiit biaŋinba na, nlee ki barŋanii sa fit nyi i mɔi ni? kimaan linba ki nifosaarik dukii u par ni, ŋanne bia nyi u mɔb ni. 
MAT.12.35	Niŋanɔe tuun toonŋana, kimaan u par ni ŋan; ki nibiiuk mun tuun toonbiit, kimaan u par ni bi.
MAT.12.36	“N beerie na, barbunu daar, Yennu tan sa bu niib buut nan ba din piak baryana kur nba na paak, 
MAT.12.37	kimaan sɔɔ kur pinpako tan sa nyinnɔ daar maŋ ni; sɔɔ kur pinpako mun bia tan sa biirɔ.”
MAT.12.38	Ŋanne ki sennu wannteeb nan Farisiinba din bet Yisa a “Wanntɔɔ, ti loon ki a tun bakitnauŋ nyinne ki wannit.” 
MAT.12.39	Ki u din jiin ki yetib a “Mɔtana nigbouŋ nba tee biitdamm ki bia ki waa Yennu na loon ki bin la bakitnauŋ nyinna; ŋaan n kan mi tun nyinsiar ki turibi; Yennu sɔkinii Jona nyinbooru na kuukɔɔe ki n sa wannib; 
MAT.12.40	kimaan Jona maŋ nba din be jaŋgbeŋŋir poor ni yennu nan nyiɔk ki saan jaŋ daa ŋanntaa na, nnee ki min nifosaarik Bik mun tan sii be tiŋ ni yennu nan nyiɔk ki saa jaŋ daa ŋanntaa. 
MAT.12.41	Buut daar, Nineva teeb tan sa set wann nan mɔtana nigbouŋ na mɔk biit; kimaan Jona maŋ nba din mɔɔnt Yennu maan ki turib na, bi din nyik bi biit; ki gotir manii, wunba chee Jona be nna. 
MAT.12.42	Buut daar, poobat nba din nyii niidiitu po na mun bia tan sa set wann nan mɔtana nigbouŋ na mɔk biit, kimaan u din nyii digbann banfɔkirewa ki tan baar a wun gbiint Bat Solomon yanfoon na pinpauk; ki gotir manii, wunba chee Solomone be nna.
MAT.12.43	“Li-i tee ki narinbiiuk tan nyii nirɔ ni, u tuu yeeke ki lin mɔkooŋ ni, ki loon foon boor, ŋaan ki laati; 
MAT.12.44	li paak, u tuu tan yet u mɔŋe a ‘N sa ŋmat saan ŋaak nba ni ki n daan nyii nie;’ u ji kii ŋmat tan baari, wun la ki li dɔɔ yann, ki bi piar ki ŋamma, 
MAT.12.45	u ji sa ŋmat nyie ki saa yiin narinbileeb bannlore, binba bi ki chee u paak, ki baar namm, ki bin kɔɔ ki lakin be; nirɔ maŋ binbeŋ ji sii bi bonchiann ki gar wa daan tuu bi sinsinn biaŋinba nawa. Nee tan sa baar mɔtana biitdamm nigbouŋ na paak.”
MAT.12.46	Yisa nba din daa piak ki teen niib na yoonba, ki u naa nan u waarii baar ki tan see nanyer po, ŋaan tun sɔɔ a wun yiinɔ ki bin pakɔ mɔbonsiar. 
MAT.12.47	Ŋanne ki sɔɔ din betɔ a “Gotir, a naa nan a waarii see nanyer po ki loon ki bin pak nana.”
MAT.12.48	Ŋanne ki Yisa boi nirɔ nba betɔ linba na a “Ŋmee tee n naa? ki lamme bia tee n waarii?” 
MAT.12.49	ŋaan din tant u nuu ki wann u poorpoweiteeb ŋaan yet a “Gotirii, n naa nan n waariie na; 
MAT.12.50	kimaan wunba kur tuun n Baa Yennu nba be sanpaapo na loommu, ŋɔɔe tee n ninja, nan n niipoo nan n naa.”
MAT.13.1	Li daar maŋ ki Yisa din nyii ŋaak na ni ki saan ki saa kar mɔkgbeŋŋir kpiŋ. 
MAT.13.2	Ki niburchiauŋ lakin u boor ni; ŋanne ki u saan kɔɔ kar burgbetir ni, ŋaan ki niburchiauŋ na din see gbingbann. 
MAT.13.3	Ki u din yimm barjokit bonchiann ki yet a “Jasɔɔ din doo kpaab a wun saa bur dii. 
MAT.13.4	Wa din buur na ki bonboorii na yenninba din yat baa sanjouk ni, ki nɔɔnii baar ki tan dii. 
MAT.13.5	Ki leer mun din baa tanpuut paak, siaminba ki tant ki yabi, ki li din pia ki kpaat yiama, kimaan tant ki yab leŋi, 
MAT.13.6	ŋaan yennu nba din tan toŋ yoonba, ki li jɔɔk. La din ki fit sikin jiina na paak, li kur din kpoe. 
MAT.13.7	Ki leer mun bia din baa kunkonii ni, ki tan lakin pia ki kpaat, ŋaan ki kunkonii ŋmabirir. 
MAT.13.8	Ŋaan ki leer mun din baa tinŋaŋ ni, ki nan naanŋauŋ; ki siab nan kobik kobik, ki siab piinnloob loob, ki siab mun piinntataa.
MAT.13.9	“Wunba mɔk tuba, wun gbiint!”
MAT.13.10	Ŋanne ki Yisa poorpoweiteeb din baar u boor ni ki tan boiɔ a “Bee ki a piak barjokit kuukɔɔ ki teen niib na?”
MAT.13.11	Ki u jiin ki betib a “Yimm ŋanin, Yennu chab a yin bann woonin ni barii ki jii jiin u naan po, ŋaan ŋamm ŋanin, u ki chabibi. 
MAT.13.12	Tɔn, wunba mɔk Yennu bannu, ŋɔɔe sii laat ki pukii ki sii mɔk bonchiann, ŋaan wunba ki mɔki, u sa kɔŋ linba ki u mɔk na gbaa. 
MAT.13.13	Li paake te ki n yiimm barjokit, kimaan bi goriie, ŋaan ki laati, ki bia gbiae, ŋaan ki bant li paaki. 
MAT.13.14	Bi binbeŋ na paake te ki Yennu sɔkinii Aisaya nba din sɔkin linba na set tan teen ki gbee nan mɔnii na. U din yet a Yennu yet a
MAT.13.14	‘Niib maŋ set sa gbat,
MAT.13.14	ŋaan bi kan bann li paaki.
MAT.13.14	Bi set sa la,
MAT.13.14	ŋaan bi kan bann ba la linba maŋ paaki.
MAT.13.15	Kimaan niib na yan dɔkin,
MAT.13.15	bi tuba mun paare,
MAT.13.15	bi bia mun bi ninbinae,
MAT.13.15	kimaan bi ki loon bin la siari,
MAT.13.15	ki bia ki loon bin gbati,
MAT.13.15	ki bia ki loon a bi yan-n dɔkiti,
MAT.13.15	ki bia ki loon bin nyik bi biit, ki min tinnibi.’
MAT.13.16	“Tɔn, yimm ŋanin, parpeenn tee i yare, kimaan i ninbina laat; parpeenn bia tee i yare, kimaan i tuba gbia maan. 
MAT.13.17	Ŋaan barmɔniie ki n beeri, Yennu sɔkiniinba nan yentina bonchiann din loon bin la linba ki i laat na, ŋaan din ki laati; ki bia din loon bin gbat labaar nba ki i gbia na, ŋaan din ki gbati.”
MAT.13.18	Ki Yisa din yet u poorpoweiteeb a “Gbiintir man ki bann tanburtɔɔ na barjouk paak. 
MAT.13.19	Nirɔ-i gbat Yennu naan barŋanii, ŋaan ki bann li paaki, Sintaanii tuu baare ki tan nyinn linba bo kɔɔ li daanɔ par ni maŋ; ŋanne tee bonboorii nba baa sanjouk paak na. 
MAT.13.20	Bonboorii nba mun baa tanpuut paak na tee kaman nan wunba gbat Yennu maan na, ki gaar yiama nan parpeenn; 
MAT.13.21	ŋaan ki li daa ki sik u par ni fanu, ki u tuu yabir waaminna; ŋaan ki fara nan muksuk-n baarɔ Yennu maan na paak, u tuu fokee ki lu yiama. 
MAT.13.22	Bonboorii nba baa kunkonii ni na mun tee kaman nan wunba gbat Yennu maan na, ŋaan ki tingbouŋ na fara nan mɔkint loomm nyakin maan maŋ u par ni, ki li kan nami. 
MAT.13.23	Ŋaan bonboorii nba baa tinŋaŋ ni na tee kaman nan wunba gbat Yennu maan na, ki bann li paak, ki li tan kpaat ki nan; ki siab nan kobik kobik, siab mun nan piinnloob loob, siab mun bia nan piinntataa nee.”
MAT.13.24	Ki Yisa bia din yimm barjouk na ki pukin a “Yennu naan tee kaman nan jasɔɔ nba din doo u kpaab ni ki saa bur diboorŋanii, ŋaan ŋmat kun. 
MAT.13.25	Ki niib tan dɔɔr, ki u dataak saan saa bur dinatimii ki kɔɔn diboorŋanii na ni, ŋaan yaat. 
MAT.13.26	Dii na nba din tan puk ki ji maar yoonba, ki bi ji bann nan dinatimii be leŋ. 
MAT.13.27	Ŋanne ki u ŋaatoontunna baar ki tan boiɔ a ‘Chanbaa, diboorŋanii kuukɔɔ kaa ki a daan bur a kpaab na ni-ii? Ŋaan li teen nlee ki dinatimii tan be leŋi?’ 
MAT.13.28	Ki u betib a u datasɔɔe tun nna. Ki bi boiɔ a ‘Ki a loon tin saan ki saa ŋabir dinatimii maŋii?’ 
MAT.13.29	Ŋanne ki u jiin a ‘Aaii, kimaan i-i yaa yin ŋabiri, i tan sa kpet ŋabir dimɔniie. 
MAT.13.30	Li paak, nyikin man ki lii be nan dijaan yoo; ki dijaan yooe ki n tan sa bet dijaan teeb na ki bin chɔɔ dinatimii na sinsinn ki poon ki joo muu; ŋaan kpen nan diŋanii na ki tan wuun n dii sinsoŋ ni.’ ”
MAT.13.31	Ki Yisa bia din yimm barjouk na ki pukin a “Yennu naan tee kaman nan kanpotik binn nba ki nirɔ din jii ki bur u kpaab ni, 
MAT.13.32	ki li waar ki gar bonboorii kur saaka, ŋaan ki li tan pia ki kpaat ki yab tiinii kura, ki tan teen tiwakutuk, ki nɔɔnii baar ki tan tia tiat li yiinii na paak.”
MAT.13.33	Ki Yisa bia din yimm barjouk na ki pukin a “Yennu naan tee kaman nan datiŋ nba ki poo jii ki ŋmat nan boroboro yon nba yab, ki lin tan miik nan la tuu tan pukir nee.”
MAT.13.34	Yisa din yiin barjokite ki piak linba na kura ki teen nibur maŋ. U din ki pak siar ki turib ki li ki tee barjokit ni kaa. 
MAT.13.35	U tun nnee a linba ki Yennu sɔkiniisɔɔ din sɔkin na, lin teen gbeen, a
MAT.13.35	“N tan sa yaat n mɔb ki yet nan barjokite,
MAT.13.35	ki pak fiit wann woonin ni bona nba din woon
MAT.13.35	ki ki nyii paanu dunia piinu niwa ki tan tuu mɔtana na.”
MAT.13.36	Ŋanne ki Yisa din nyik nibur maŋ leŋ, ŋaan saan kɔɔ u ŋadɔɔtik ni. Ki u poorpoweiteeb din baar u boor ni ki tan betɔ a “Betirit dinatimii barjouk na paak.”
MAT.13.37	Ki u betib a “Min nisaarik Bike tee wunba bur diboorŋanii na. 
MAT.13.38	Tingbouŋ nae tee kpaab na; ki diboorŋanii na tee Yennu naan ni niib; ŋaan ki dinatimii na mun tee Sintaanii niib. 
MAT.13.39	Dataak nba bur dinatimii na mun tee Sintaanii; ki dijaan yoo na tee dunia na gbennu yoo; ki dijaanteeb na mun tee Yennu malakanba. 
MAT.13.40	Biaŋinba ki bi tikir dinatimii na ki joo muu na, nnee ki li tan sii tee dunia gbennu daar. 
MAT.13.41	Min nisaarik Bik tan sa tun n malakanba ki bin gann nibiit kur nba te ki leeb tuun toonbiit, nan biitdamm kur nba be n yent ni, 
MAT.13.42	ki lub musaakau ni; leŋe ki niib tan sii fabin mɔn ki junt bi nyana. 
MAT.13.43	Ŋaan li yoo maŋ, yentina kur tan sii be bi Baa Yennu naan niewa ki nyirii kaman nan yennu nba nyirii na. Wunba mɔk tuba, wun gbiint.
MAT.13.44	“Yennu naan tee kaman nan mɔkint nba din pii tiŋ ni sɔɔ kpaab ni nee; ki jasɔɔ tan baar la ki ŋamm gbiir tant piinnir, ŋaan saan nan parpeenn ki saa kɔi wa mɔk linba kura, ki jen tan daa kpaab maŋ.
MAT.13.45	“Tɔn, Yennu naan bia tee kaman nan daakɔɔrɔɔ nba din kak lin loon tuliiat bonŋana a wun daa nee. 
MAT.13.46	U din saa la yenn ki li daauk paar bonchiann; ki u ŋmat saa kɔi wa mɔk linba kura, ki saan saa daa tuliiat maŋ.
MAT.13.47	“Yennu naan bia tee kaman nan janlaauŋ nba ki bi tuu jii ki lu nyun ni ki soor janbooru booru nee. 
MAT.13.48	La din gbee yoonba ki bi dat donn gbingbann, ki kar gann janŋanii ki teen chubit ni, ŋaan lu janbiit na. 
MAT.13.49	Li tan sii tee nnee dunia na gbennu daar; Yennu malakanba tan sa baare ki gann nifoŋamm, ŋaan nyik nibiit. 
MAT.13.50	Bi tan sa jii nibiit maŋ ki lub musaakau ni. Leŋ maŋewa, ki niib tan sii fabin mɔn ki junt bi nyana.”
MAT.13.51	Ŋaan ki Yisa boib a “I bann barjokit maŋ kur paakaa?”
MAT.13.51	Ki bi sak a “Nn.”
MAT.13.52	Ki u betib a “Li paak, Yennu sennu wanntɔɔ nba kur tumii n wannu ki jii jiin Yennu naan po ki bann li paak fanu, u tee kaman nan ŋaadaanɔ nba nyint bonkpera nan bonpaana u mɔkint ni nee.”
MAT.13.53	Yisa nba din yin barjokit na ki gbenn yoonba, ki u nyii leŋ 
MAT.13.54	ki kun u mɔŋ mɔŋ doo ni, ki saa want niib Yennu maan bi jiantu diiuk ni. U wannu maŋ din teen niib na bakitnauŋ bonchiann, ki bi boi bi leeb a “Lee ki jɔɔ na la yanbooru na? Lee ki u la paŋ ki tuun bakitnauŋ toonjaana na? 
MAT.13.55	Waa, kanpinta bik na kaa na-aa? U naa kaa tee Mari na-aa? U waarii kaa tee Jems nan Josef nan Simon nan Judas na-aa? 
MAT.13.56	U niipoob kaa ki timm nan ŋamm lakin be doo na na-aa? U la bannu na kur lee?” 
MAT.13.57	Linba na paak bi din ki teenɔ yada.
MAT.13.57	Ŋanne ki u din betib a “Yennu sɔkinii ki kɔŋŋit nibaakiri, see u mɔŋ mɔŋ doo ni, nan u ŋaateeb boor ni.” 
MAT.13.58	Li paak, u din ki tun bakitnauŋ toonjaana bonchiann leŋi, kimaan niib maŋ nba ki teenɔ yada na paak.
MAT.14.1	Li yoo maŋ ki Galilee batsaakɔɔ Herod din tan gbat Yisa bakitnauŋ toonjaana po, 
MAT.14.2	ki yet u jiamm a “Jɔɔnn wunba daan wuur niib Yennu nyunwuru na, u fiir kuun nie na, li paak te ki u mɔk paŋ ki tuun bakitnauŋ toonjaana na.” 
MAT.14.3+MAT.14.4	Ŋaan sɔɔ ki Herod maŋ poŋ kpii Jɔɔnn na.
MAT.14.3+MAT.14.4	Biaŋinba ki u daan kpiu na tee nnee: Herod din fat u mɔŋ mɔŋ waarɔ Filip ŋaapoo Herodias ki kɔɔnɔ. Ki Jɔɔnn din tuu beerɔ a “Yennu sennu ki chaba nan fan fat a waarɔ ŋaapoo ki kɔɔni.” Li paak, ki Herod din soor Jɔɔnn ki kɔɔnɔ dansarik, ki baanɔ bant, 
MAT.14.5	ki loon wun kpiu, ŋaan tiin niib jaŋmaanii, kimaan sɔɔ kura mantik din teen Jɔɔnn yada nan u tee Yennu sɔkiniie.
MAT.14.6	Ki Bat Herod maaru jaamm daar tan baar; ki poo maŋ Herodias bonpobik baar ki tan waa siak bi tɔɔnn, ki li maŋ Bat Herod bonchiann. 
MAT.14.7	Li paak, ki u por mɔpor a u sa tur bonpobik na linba kur ki u sa yet a u loon na kura. 
MAT.14.8	Ŋanne ki u naa Herodias wannɔ wa sa boi linba po, ki bonpobik maŋ bet Bat Herod a wun pot Jɔɔnn wunba wuur niib Yennu nyunwuru na yur ki kpeen tatilaauk ni ki tan turɔ.
MAT.14.9	Linba na din biir bat na par ni hei; ŋaan wa sat dɔŋ por mɔpor saamm na tɔɔnn na, li paak, u ji ki fit yêti; ki u chab a bin saan tun nna, 
MAT.14.10	ki tun siab a bin saan dansarik ni ki saa pot Jɔɔnn yur na. 
MAT.14.11	Ki bi saan ki saa pot u yur ki kpeen tatilaauk ni, ki tan tur bonpobik maŋ; ki u mun gaar saan tur u naa. 
MAT.14.12	Ŋanne ki Jɔɔnn poorpoweiteeb baar ki tan jii u gbanant ki pii; ŋaan ji saan ki saa bet Yisa.
MAT.14.13	Yisa nba gbat Jɔɔnn kpinu po yoonba, ki u fiir leŋ ki kɔɔ burgbetir, ki poot kɔɔ muuk ni. Niburchiauŋ na nba la nna maŋ, ki bi somm taatiŋ ki kokin mɔkir na ki saa chetɔ muuk maŋ ni. 
MAT.14.14	Yisa nba saa nyii burgbetir ni ki la nibur maŋ na, ki ninbaauk soorɔ bonchiann, ki u te ki binba yiar ki be leŋ na kura paak.
MAT.14.15	Yennu nba tan maakit yoonba, ki u poorpoweiteeb baar u boor ni, ki tan yetɔ a “Nna na tee muuk nie, ki yennu mun yaa wun baae; li paak, ŋaant ki niib na-n saan digbanbis nba kpia na ki saa la jeet ki daa.”
MAT.14.16	Ŋanne ki u betib a “Bi daa saa. I mɔŋ-n turib jeet ki bin di.”
MAT.14.17	Ki bi betɔ a “Boroboro kuna ŋaŋŋmu nan janbis ŋannlee kuukɔɔe be ti boor ni.”
MAT.14.18	Ŋanne ki u betib a “Jiin na man ki turin.” 
MAT.14.19	Ki u bet nibur na a bin lakin kar kar mɔɔt paak; ŋaan jii boroboro kuna ŋaŋŋmu na, nan janbis ŋannlee na, ki gokit u yur sanpaapo, ŋaan tur Yennu niipoouk li paak, ŋaan ŋmit ŋmit boroboro na ki tur u poorpoweiteeb, ki bi jii tor nibur na. 
MAT.14.20	Ki bi kur dii gboo ki tenn. Ki u poorpoweiteeb lakin jeet nba tenn na, ki li gbee kpanchubit piik nan ŋannlee. 
MAT.14.21	Niib nba dii maŋ din tee kaman nan jab tusa ŋaŋŋmu, ŋaan ki poob nan waas kann ki pukin leŋi.
MAT.14.22	Li poorpo ki Yisa din te ki u poorpoweiteeb kɔɔ burgbetir na ni ki tɔk nyunpaanu saa u tɔɔnn po pootir, ŋaan ki u biar a wun chab nibur na. 
MAT.14.23	Wa chab nibur na ki gbenn yoonba ki u doo jɔɔr paak a wun saa miar Yennu. Ki dajouk tan baar ki u bia daa be leŋ u kɔɔ. 
MAT.14.24	Li yoo ki u poorpoweiteeb ŋanin ji be burgbetir na nie nyun sinsuuk ni, ki bia fɔk nan gbingbann na, ki nyunpana dia ki labimm, kimaan bi din tokii wouŋo.
MAT.14.25	Li poorpoe ki Yisa tan nyii jɔɔr na paak ki sik nyunpaanu paak ki somm kojomɔɔk, ki saa bi boor ni. 
MAT.14.26	U poorpoweiteeb nba tan la ki u somm nyun paak ki baat na, ki jaŋmaanii soorib bonchiann, ki bi yaa a “Gotir man, kpeemɔe!” ŋaan yikin jaŋmaanwuyikinii.
MAT.14.27	Li taakpaak ni ki u betib a “Cheen i para man, li tee mine; i daa tiin jaŋmaanii.”
MAT.14.28	Ki Piita jiin ki betɔ a “N Yomdaanɔ, li-i set kii tee finie, fan te ki n somm nyun na paak ki cheta.”
MAT.14.29	Ki u mun jiin bet Piita a “Baat na.” Ki Piita nyii burgbetir na ni ki sik nyun na paak, ki piin somm che Yisa boor ni. 
MAT.14.30	Wa la ki wouŋ pir nyunpana ki baat yoonba, ki jaŋmaanii soorɔ, ki u piint kpii li yoo, ŋaan yikin a “N Yomdaanɔ, tinntin!”
MAT.14.31	Ki Yisa tant u nuu yiama ki soorɔ, ŋaan boiɔ a “Fin yadakanpɔɔn daanɔ na, bee ki a birisimi?”
MAT.14.32	Ba ŋmat saa kɔɔ burgbetir na ni yoonba, ki wouŋ na nyik danu. 
MAT.14.33	Ki binba din be burgbetir na ni baar ki tan gbaan jiantir Yisa ŋaan yeen a “Barmɔniie, a set tee Yennu Bijae.”
MAT.14.34	Ba saa baar mɔkgbeŋŋir na pootir yoonba, ki bi nyii doo Genesaret. 
MAT.14.35	Doo maŋ teeb nba din bann Yisa na paak, ki bi mɔɔnt leŋ maŋ niib kura, ki bi tikir bi baatib kur ki baar namm u boor ni, 
MAT.14.36	ki tan barimɔ a wun sak ki baatib maŋ-n sii u liatir mɔgbann. Ki binba siir na kura din la laafiawa.
MAT.15.1	Li yoo na ki Farisiinba nan sennu wannteeb nyii Jerusalem ki baar tan boi Yisa a 
MAT.15.2	“Bee ki a poorpoweiteeb ki waa ti yejamm kaari? Kimaan bi ki waa ti kaar nba yaa a ti tuu nit ti niiwa ŋaan di na.”
MAT.15.3	Ki u mun boib a “Bee ki i mun ki sak Yennu sennu weiu ŋaan waa i yejamm kaari? 
MAT.15.4	Yennue din senn u sennu a ‘Turin a baa nan a naa nibaakir; ŋaan wunba tan sukir u naa amii u baa, a bin kpiu;’ 
MAT.15.5	ŋaan yimm ŋanin yaa a ‘Nirɔ-i bet u naa amii u baa a Ma bo sa turi linba na, li kpant Yennu yara; li ki tee miar kaa nan wun tur u damm siari.’ 
MAT.15.6	Ya tuun biaŋinba na, i dia Yennu sennu yanne, kimaan i yejamm kaar maŋ weiu paak. 
MAT.15.7	Yimm kpinkpannii damm na, Yennu sɔkinii Aisaya nba din pak i po biaŋinba na set tee barmɔniie. U din yet a Yennu yet a
MAT.15.8	‘Niib na teenin nibaakir mɔi nie,
MAT.15.8	ŋaan bi para fɔk nanin saama.
MAT.15.9	Bi jiantirin yanne,
MAT.15.9	kimaan bi dia nisaarii kaae ki want niib
MAT.15.9	kaman nan li set tee min Yennu sennue na.’ ”
MAT.15.10	Ŋanne ki Yisa yiin nibur na ki tan yetib a “Gbiintir man, ki bann linba ki n yaa n yeti na paak; 
MAT.15.11	linba kɔɔ nisaarik mɔb ni kan fit teenɔ jakint u par ni; ŋaan linba be nisaarik par ni ki nyi u mɔb nie teenɔ jakint.”
MAT.15.12	Ŋanne ki u poorpoweiteeb baar u boor ni ki tan boiɔ a “A mi nan Farisiinba na nba gbat a maan maŋ na, bi wutoa doo a paakawa-aa?”
MAT.15.13	Ki u jiin betib a “Tiik nba kur ki n Baa Yennu nba be sanpaapo na ki wuu, see ki bi tan ŋabire ki lu. 
MAT.15.14	Li paak, ŋaantib man ki bii saa, kimaan bi tee kaman nan jɔɔnii nee ki daar bi jɔɔnlei; ki li-i tee ki jɔɔŋ daar u lɔɔ, see ki bi kura baa bootuk ni.”
MAT.15.15	Ŋanne ki Piita jiin ki betɔ a “Wantit barjouk na paak.”
MAT.15.16	Ki Yisa jiin a “I mun bia lek daa ki bant n maan na paakii? 
MAT.15.17	I ki mi nan linba kɔɔ mɔb ni, li yaa lin sik poor nie, ki kpant bint ki nyii-ii? 
MAT.15.18	Ŋaan barbiit nba ki nisaarik piak u mɔb ni, li nyii u par nie, ŋann mune teenɔ jakint. 
MAT.15.19	Kimaan nirɔ par nie ki dudukbiit nyi, nan nikpinu, nan bonchonchonn toona, nan nanyukin, nan faak siara, nan sanjaauŋ. 
MAT.15.20	Linba na nbae teen nisaarik jakint, ŋaan niijakina dinu kan fit teen nirɔ jakinti.”
MAT.15.21	Tɔn, ki Yisa nyii leŋ ki saan Taya nan Saidon bɔkir po. 
MAT.15.22	Ŋanne ki Kenann tiŋ ni poosɔɔ nna mun din be bɔkir maŋ po, ki tan baar Yisa boor ni, ki yeen a “N Yomdaanɔ, David yaaboonn, tinimin ninbaauk! Narinbiiuk be n bipoo ni, ki mukisɔ bonchiann.” 
MAT.15.23	Ki Yisa din ki jiin siari; ŋaan ki u poorpoweiteeb betɔ a wun ber poo na, kimaan u mɔk fuut.
MAT.15.24	Ŋanne ki Yisa jiin ki betib a “Israel teeb nba tee kaman nan pei nba bot na, ŋamm kuukɔɔe ki Yennu tumin a man saan bi boor ni.”
MAT.15.25	Ki poo maŋ baar ki tan gbaan Yisa tɔɔnn ni, ŋaan yetɔ a “N Yomdaanɔ, sommitin.”
MAT.15.26	Ki Yisa jiin betɔ a “Li ki ŋan ki nirɔ-n jii waas jeet ki tur bɔi.”
MAT.15.27	Ŋanne ki poo na jiin a “N Yomdaanɔ, li set tee mɔniie; ŋaan bɔi nba dɔɔ bi daanɔ saaŋmanii boor ki kɔŋŋit jebura nba baa tiŋ ni ki tɔkii dii.”
MAT.15.28	Ŋanne ki Yisa ji yetɔ a “N diamm, a teenin yada bonchiann. Linba ki a loon na, lin tun nna ki tura.” Ki u bipoo maŋ la laafia li taakpaak ni.
MAT.15.29	Li poorpoe ki Yisa nyii leŋ ki gar Galilee mɔkgbeŋŋir kpiŋ, ki saa doo kar jɔɔr paak. 
MAT.15.30	Ki niburchiauŋ baar u boor; ki bi baar nan wɔbii, nan jɔɔnii, nan mui, nan dianii, nan binba yiar yiarbooru booru kura, ki tan birib u tɔɔnn ni; ki u te ki bi kura paak. 
MAT.15.31	Ki nibur na nba la ki mui piak, ki dianii paak, ki wɔbii somm, ki jɔɔnii laat na; ki li yaar ŋaan litib, ki bi piak dont ŋamm Israel teeb yabint Yennu na sann.
MAT.15.32	Ki Yisa yiin u poorpoweiteeb ki tan yetib a “Ninbaauk mɔkin nan niib na, kimaan daa ŋanntaae na ki bi be n boor nna, ŋaan ki mɔk jeet ki di. N ki loon man kunnib nan komi, ki bi tan sa mann fib nan kon.”
MAT.15.33	Ki u poorpoweiteeb boiɔ a “Lee ki ti sa la jeet muuk na ni ki tur niburchiauŋ na ki bin di ki gboo? kimaan ba yab bonchiann biaŋinba na.”
MAT.15.34	Ki u boib a “I mɔk boroboro kuna ŋaŋŋae?”
MAT.15.34	Ki bi jiin a “Ŋannlore, nan janbis waaminna.”
MAT.15.35	Ki u bet niib na a bin kar tiŋ ni; 
MAT.15.36	ŋaan jii boroboro kuna ŋannlore nan janbis na, ki tur Yennu niipoouk li paak, ŋaan ŋmit ŋmit tur u poorpoweiteeb, ki bi jii tor tor niib maŋ. 
MAT.15.37	Ki niib na kur dii ki gboo ŋaan ki li tenn; ki u poorpoweiteeb lakin jeet nba tenn na, ki li gbee kpanchubit ŋannlore. 
MAT.15.38	Ki niib nba dii maŋ din tee jab tusa ŋanna, ki poob nan waas kann ki pukin leŋi. 
MAT.15.39	Li poorpo ki Yisa chab niib maŋ, ŋaan kɔɔ burgbetir ni ki poot kɔɔ Magadan tingbouŋ ni.
MAT.16.1	Ŋanne ki Farisiinba nan Sajusiinba baar Yisa boor ni. Ba loon ki bin jammɔ na paak, ki bi yetɔ a wun teen bakitnauŋ nyinn ki lin wann nan Yennu set mi u po. 
MAT.16.2	Ki u jiin a “Dajoomaasir, li-i tee ki sanpagbant mɔn, i tuu yet a ‘Wonn ŋanin, daar won sii yeen.’ 
MAT.16.3	A ŋaan li-i tee ki sanpagbant mɔn ŋaan tan bɔnt sanyiɔk ni, i tuu yet a ‘Dinna ŋanin, saak sa baawa.’ I fit bukitir sanpagbant nyina, ŋaan kan fit bukit mɔtana yoo na-aa? 
MAT.16.4	Mɔtana niib, biitdamm nba ki waa Yennu na loon ki bin la bakitnauŋ nyina; ŋaan n kan mi tun nyinsiar ki turibi; Yennu sɔkinii Jona nyinbooru na kuukɔɔe ki n sa wannib.” U yet nnee, ŋaan seet ki nyikib.
MAT.16.5	Tɔn, Yisa nan u poorpoweiteeb din saa poot mɔkgbeŋŋir pootir na, ki u poorpoweiteeb na ji tiar nan bi ki jii boroboro. 
MAT.16.6	Ŋanne ki u betib a “I mi man Farisiinba nan Sajusiinba datinii na po.”
MAT.16.7	Ki bi ji piin ki beer bi leeb a “Ta ki baar nan boroboro na paake te ki u yeen nna maŋ.”
MAT.16.8	Ŋanne ki u bann ba yeen linba maŋ, ki boib a “Yimm yadakanpɔɔna damm na, bee ki i beer i leeb nan ya ki baar nan boroboro na paake? 
MAT.16.9	I bia lek daa ki bann li paakii? I ki tian ma daan jii boroboro kuna ŋaŋŋmu ki dinn jab tusa ŋaŋŋmu na-aa? Kpanchubit ŋaŋŋae ki i daan lakin jeet nba tenn na? 
MAT.16.10	Ki i bia ki tian jab tusa ŋanna nba ki n daan jii boroboro kuna ŋannlore dinnib na-aa? I daan lakin jeet nba tenn na ki gbeen chubit ŋaŋŋae? 
MAT.16.11	Bee ki i ki bann nan li ki tee boroboro po kaa ki n piaki? I mi man Farisiinba nan Sajusiinba datinii na po.”
MAT.16.12	Ŋanne ki u poorpoweiteeb ji bann nan li ki tee datinmɔŋ po kaa ki u piak a bii guu bi mɔŋi; ŋaan Farisiinba nan Sajusiinba wannu na paake.
MAT.16.13	Ki Yisa tan baar Siisarea Filipi tiŋ ni yoonba, ki u boi u poorpoweiteeb a “Niib yaa a min nisaarik Bik tee ŋmee?”
MAT.16.14	Ŋanne ki bi jiin a “Siab yaa a a tee Jɔɔnn wunba daan wuur niib Yennu nyunwuru nae, ki siab yaa a a tee Elaijae, ki siab yaa a a tee Jeremayae amii Yennu sɔkiniisɔɔ nba din be yaayoo niewa na.”
MAT.16.15	Ki u ji boib a “Ki yimm muni, i yaa a n tee ŋmee?”
MAT.16.16	Ŋanne ki Simon Piita jiin yetɔ a “Fine tee manfodaanɔ Yennu Bija Masia, wunba ki u gannɔ na.”
MAT.16.17	Ki Yisa betɔ a “Fin Simon, wunba tee Jona bija na, parpeenn be a paak, kimaan nisaarik kaa fiit barii na wannani, ŋaan n Baa Yennu wunba be sanpaapo nee fiit ki wanna. 
MAT.16.18	Fin Piita, min ŋanin beerae, a tee tanne; ki tanpiiuk na paake ki n sa jii n niib ki senn; ki kuun kan mi fit nyannibi. 
MAT.16.19	N sa tura Yennu naan tammɔb gann peenii; li paak, linba ki a tan lor ki yaa a li kɔɔ tingbouŋ na ni, ŋanne mun bia poŋ kɔɔ Yendɔuŋ ni; ki linba ki a bia yaa a li ki kɔɔ, ŋanne mun bia poŋ ki kɔɔ Yendɔuŋ ni.”
MAT.16.20	Ŋanne ki Yisa kpaan u poorpoweiteeb na a bii mi ki bin bet sɔɔ nan ŋɔɔe tee Yennu Niganntɔɔ Masia na.
MAT.16.21	La din nyii li yoo maŋ ki jii saa, ki Yisa piin ki beer u poorpoweiteeb a “See ki n fabir ki saan Jerusalem, ŋaan ti tiŋ ni saakab, nan Yennu jiantu yudamm, nan sennu wannteeb sa dinin fara bonchiann, ki bia tan sa kpima; ŋaan daa ŋanntaa daar ki Yennu sa fiinin kuun ni.”
MAT.16.22	Ki Piita yiinɔ kpiŋ po ki tan kpaanɔ a “N Yomdaanɔ, Yennu-n bɔr bonbiir na ki li daa baat a paaki.”
MAT.16.23	Ŋanne ki Yisa jiant bet Piita a “Sintaanii na, seetir nna na. A tee tangbiatkare n sɔnu ni, kimaan a ki dukii linba tee Yennu yar po, ŋaan dukii linba tee nisaarii yar po,” 
MAT.16.24	ŋaan bet u poorpoweiteeb a “Wunba-i loon wun wein, see ki u likin u saaŋmaŋ ki jii u kuun dapunpunn kii waan, 
MAT.16.25	kimaan wunba ki saak wun jii u manfoor ki turin, ŋɔɔe tan sa kɔŋŋir, ŋaan wunba likin u saaŋmaŋ n paak, ŋɔɔe tan sa la u manfoor nan barmɔnii. 
MAT.16.26	Li-i tee ki nirɔ yen tingbouŋ na mɔkint kura, ŋaan tan kɔŋ u manfoor, nyɔlantpoe ki u sa la? Sɔɔ kan fit jii siar ki daa u manfoori. 
MAT.16.27	Kimaan min nisaarik Bik tan sa jen nan n Baa Yennu paŋ, nan n malakanba, ki li yoo maŋ n tan sa pa sɔɔ kur kaman nan u toona nba tee biaŋinba. 
MAT.16.28	Barmɔniie ki n beeri na, siab be nna, ki daa kan kpo see ki bi tan la min nisaarik Bik naan dinu baaru.”
MAT.17.1	Li poorpoe ki li tan teen daa ŋannloob, ki Yisa jii Piita, nan Jems nan u naa bik Jɔɔnn, ki doo namm jɔɔr nba fɔk bonchiann paak, bi kuukɔɔ. 
MAT.17.2	Li yoo na ki bi la ki u lebit; ki u numm po kpint nyirii kaman nan yennu na; ki u liant penn ki nyirik kaman nan yentu na. 
MAT.17.3	Ki bi la Moses nan Elaija lekit yomm, ki see piak nanɔ. 
MAT.17.4	Ŋanne ki Piita yetɔ a “N Yomdaanɔ, li ŋan nan ta be nna na. Li-i tee ki a bo sa saki, n bo sa faa lanbont ŋanntaae, ki yenn-ii tee a yar, ki leer-ii tee Moses yar, ki leer-ii munii tee Elaija yar.”
MAT.17.5	Ki Piita mɔb daa ki baa tiŋi, ki sanpagbanpeeuŋ sik bakin bi paak; ki bi gbat kunkɔsiar nyii sanpagbann na ni, ki yet a “N Bilonkakii na, wunba ki n numm gboou na, gbiintir u mɔb man.”
MAT.17.6	Ki Yisa poorpoweiteeb na nba gbat kunkɔr maŋ na, ki jaŋmaanii soorib, ki bi gbaan tiŋ ni. 
MAT.17.7	Ki Yisa baar ki tan yii yiib, ŋaan betib a “Fiit man. I daa tiin jaŋmaanii.” 
MAT.17.8	Ki bi gokit bi yura, ŋaan ji ki la sɔɔ bi boor, see Yisa kuukɔɔ.
MAT.17.9	Ba nyii jɔɔr na paak ki sik yoonba, ki Yisa kpaamm a “I daa beer sɔɔ linba ki i la na, ki saa tuu yoo nba ki min nisaarik Bik na tan sa fiir kuun ni.”
MAT.17.10	Ŋanne ki u poorpoweiteeb boiɔ a “Bee ki sennu wannteeb yaa a see ki Yennu sɔkinii Elaija baar Masia sinsinni?”
MAT.17.11	Ki u jiin betib a “Li set tee mɔniie nan see ki Elaija maŋ baar sinsinn ki tan ŋamm bonsiar kur ki sennir li sɔnu ni. 
MAT.17.12	Ŋaan mine beeri na, Elaija poŋ daan baar na, ŋaan bi daan ki bannɔ, ki diau gbaka gbaka nna, kaman nan ba loon biaŋinba. Nnee ki bi mun bia sa teen min nisaarik Bik na, ki dinnin fara.”
MAT.17.13	Ŋanne ki u poorpoweiteeb ji bann nan u piak Jɔɔnn wunba daan wuur niib Yennu nyunwuru na poe.
MAT.17.14	Ki Yisa nan u poorpoweiteeb banntaa maŋ tan baar niburchiauŋ na boor; ki jasɔɔ baar ki tan gbaan Yisa tɔɔnn ni, ŋaan yetɔ a 
MAT.17.15	“N Yomdaanɔ, tinin n bija na ninbaauk, kimaan u baa gbitgbiire; li daamɔ bonchiann ki u tuu tan baa muu ni, ki bia tuu tan baa nyun ni yoo kura. 
MAT.17.16	Ki n baar nanɔ a poorpoweiteeb boor ni, ki bi gbar u tebu.”
MAT.17.17	Ki Yisa jiin boib a “Yimm mɔtana niib nba mantik kaa yada, ki bia ki waa Yennu fanu, n sa yukir nani nlee? yoo nlee ki n sa di sukuru nani mantiki? Baat nan bik maŋ nna.” Ki bi baar nanɔ. 
MAT.17.18	Ki Yisa tian narinbiiuk na paak, ki u chiar nyii ŋaan nyik bik na, ki u paak ken ken li yoo na.
MAT.17.19	Li poorpo, ki Yisa poorpoweiteeb baar u boor, bi kuukɔɔ, ki tan boiɔ a “Bee ki timm ŋanin bo ki fit nyinn narinbiiuk maŋi?”
MAT.17.20	Ki u jiin betib a “I yada kaarin paak. Barmɔniie ki n beeri na, li-i tee ki i teen Yennu yada ki li yab kaman nan jinjirik binn na, i sa fit yet jɔɔr na a ‘Fiit ki saa baa nawa,’ ki li set sa fiire; i bo sa fit tun bonsiar kura. 
MAT.17.21	Ŋaan narinbiiuk na booru ŋanimi, i kan fit nyinn li booru na, see ki i lor mɔi ki mei Yennu.”
MAT.17.22	Tɔn, Yisa poorpoweiteeb nba tan lakin leeb Galilee tiŋ ni na, ki u betib a “Bi tan sa jii min nisaarik Bik ki kubinin niib nuu ni 
MAT.17.23	ki bin kpin, ŋaan daa ŋanntaa daar ki n bia sa fiir kuun ni.”
MAT.17.23	Ki li ji biir u poorpoweiteeb para ni bonchiann.
MAT.17.24	Ki Yisa nan u poorpoweiteeb nba tan baar Kapenaum yoonba, ki Yennu jiantu ŋasaakak likgaarteeb baar ki tan boi Simon Piita a “A wanntɔɔ ki pa likirii maŋi?”
MAT.17.25	Ki Piita jiin a “U pa,” ŋaan kɔɔ ŋaak ni. Li yoo na ki Yisa dɔŋ piin li barii ki boiɔ a “Simon, a dukii nlee? Lamme tuu pa lampo ki teen tingbouŋ na kpanbara, bi mɔŋ booru ni niib amii saammii?”
MAT.17.26	Ki u jiin a “Saamme.”
MAT.17.26	Ki Yisa yetɔ a “Tɔn, li-i tee nnaie, li want nan bi mɔŋ booru ni nuu kaa nni. 
MAT.17.27	Ŋaan ta ki loon ki tin biir bi para ni na paak, li paak, i saa mɔkgbeŋŋir na ni, ki saa lu janpeenu ki dat jaŋ nba ki a soorɔ sinsinn na ki donn; li-i tee ki a yaat u mɔb, a sa la likirii nba sa fit pa min nan fin paak; ki fan jii ki pab.”
MAT.18.1	Li yoo na ki u poorpoweiteeb baar u boor ni ki tan boiɔ a “Ŋmee tee saakɔɔ Yennu naan ni?”
MAT.18.2	Ki u yiin bik nna ki tan sennɔ bi sinsuuk ni, 
MAT.18.3	ŋaan betib a “Barmɔniie ki n beeri na, wunba ki lebit u binbeŋ ki li tee kaman nan bik binbeŋ na, u kan kɔɔ Yennu naan ni kaawa. 
MAT.18.4	Wunba sikint u mɔŋ ki u binbeŋ tee kaman nan bik na binbeŋ na, ŋɔɔe tan sii tee saakɔɔ Yennu naan ni. 
MAT.18.5	Wunba gaar bik na booru n sann paak, mine ki u gaarin.”
MAT.18.6	“Waas nba teenin yada na ŋanin, wunba te ki bi yenɔkɔɔ tun toonbiit, bi-i bo-i lann naar li daanɔ turu ni ki tutɔ nann ki lu-u mɔkgbeŋŋir ni gbaa ki wun di nyun, li bo sii sɔ ki turɔ. 
MAT.18.7	Bonbiir sii be tingbouŋ na teeb nba kpann bi leeb ki bi tuun toonbiit na paak. Jinjammii set sa baar, ŋaan li sii bi ki teen wunba te ki jinjammii baat niib paak.
MAT.18.8	“Li-i tee ki a nuu amii a taapauŋ te ki a yaa a tun toonbiit, fan potir ki lu. Li-i tee ki a mɔk nuu yennkɔɔ, amii taapan-yennkɔɔ, ki la manfoor nba kaa gbennu, li chee nan fii mɔk a nii kur nan a taa kur ŋaan Yennu-n tan kɔɔna muu nba kan mi kpeen na ni. 
MAT.18.9	A ninbinn-i te ki a yaa a tun toonbiit, fan kpakirɔ ki lu. Li-i tee ki a mɔk ninbin-yenn ki la manfoor maŋ, li chee nan fii mɔk ninbina ŋannlee ŋaan Yennu-n tan kɔɔna muu maŋ ni.
MAT.18.10	“I mi man ki sɔɔ-n sian waas maŋ ni yenɔkɔɔ; kimaan li tee barmɔniie, bi malakanba nba be sanpaapo na be Yennu tɔɔnn yoo kur. 
MAT.18.11	Tɔn, min nisaarik Bik baar a n tan tinn binba bote.
MAT.18.12	“Ŋaan li-i tee ki nirɔ mɔk pei kobik, ki yenɔkɔɔ tan boti, i dukii nan u sa teen nlee? See ki u nyik pei piinnyia nan bannyia na jɔɔr paak, ŋâan ki wun saan ki saa lon pebotikauk na. 
MAT.18.13	U lau yoo nba, barmɔniie ki n beeri na, u sii mɔk parpeenn nan mɔnii pebotikauk nba ki u lau na paak, ki gar pei piinnyia nan bannyia nba ki bot na paak. 
MAT.18.14	Nnee mun ki i Baa Yennu wunba be sanpaapo na ki loon ki waas na ni yenɔkɔɔ-n boti.
MAT.18.15	“A naa bik-i tun siar ki biira, fan saan u boor ni yoo nba ki u daa be u kuukɔɔ na, ki pak wannɔ u biit; ki li-i tee ki u bann u biiti, i bia ŋamm teen naa waase na. 
MAT.18.16	Ŋaan li-i tee ki u ki sak wun gbat turani, fan yiin niyenɔ amii niib bannlee ki pukin a paak ki yin saan u boor ni, a niib bannlee amii banntaa maŋ-n gbat barii maŋ ki teen a siara damm. 
MAT.18.17	Li-i tee ki u bia ki sak wun gbat ki turibi, fan pak ki wann Yennu niib kura; ki li-i tee ki u bia ki sak nan wun gbat ki tur Yennu niibi, yin ji ŋaan ki u tee kaman nan wunba ki tee Yenweirɔ na, amii lampogaartɔɔ na.
MAT.18.18	“Barmɔniie ki n beeri na, linba ki i tan lor ki yaa a li kɔɔ tingbouŋ na ni, ŋanne mun bia poŋ kɔɔ Yendɔuŋ ni; ki linba ki i bia yaa a li ki kɔɔ, ŋanne mun bia poŋ ki kɔɔ Yendɔuŋ ni.
MAT.18.19	“N bia beerie na, yimm ni bannlee-i taan mɔb tingbouŋ na ni ki mei n Baa Yennu wunba be sanpaapo na siar paak, u sa tun ya loon biaŋinba ki turiiwa. 
MAT.18.20	Kimaan siaminba ki niib bannlee amii banntaa taan lakin n sann ni, leŋe ki n mun bia be bi sinsuuk ni.”
MAT.18.21	Ŋanne ki Piita baar Yisa boor ni ki tan boiɔ a “N Yomdaanɔ, li-i tee ki n naa bik tumin biit, taar muŋŋae ki n nyik chabɔ? Taar munnlore-ee?”
MAT.18.22	Ki Yisa jiin a “Aaii, taar munnlore kuukɔɔ kaa, ŋaan taar piinnlore ki saa jaŋ taar munnlore. 
MAT.18.23	Li paak, Yennu naan tee kaman nan batsɔɔ nba din tan yiin u ŋaadaaba a wun kan bi pann likirii nee. 
MAT.18.24	Wa piin kannu yoonba ki bi kɔɔ nan jasɔɔ nna, ki u dia bat na pann pɔŋ tusa tusa bonchiann. 
MAT.18.25	Ki u kan fit la ki pa; ki bat na tur mɔb a bin kɔi ŋɔɔ nan u ŋaapoo nan u waas, nan wa mɔk linba kura, ki tan pa pann maŋ. 
MAT.18.26	Ŋanne ki jɔɔ maŋ gbaan bat na tɔɔnn ni nan baruŋ, ŋaan yeen a ‘Bat, n sa pa li kura; lek din sukuru.’ 
MAT.18.27	Ki ninbaauk soor bat na bonchiann, ki u chabɔ nan pann maŋ, a wuu saa.
MAT.18.28	“Jɔɔ maŋ nba ŋanin nyii yoonba ki u chet u daabilɔɔ, ki u mun dia u pann likirii waaminna; ki u soor u turu ni, ki faa birintɔ, ŋaan beerɔ a ‘Pan n pann na mɔtana.’ 
MAT.18.29	Ki u lɔɔ na mun gbaan u tɔɔnn ni nan baruŋ, ki yeen a ‘Din sukuru, ki n sa paawa.’ 
MAT.18.30	Ki jɔɔ na ŋanin ji ki sak u lɔɔ na baruŋ na, ŋaan te ki bi jiiu ki kɔɔnɔ dansarik, a see ki u tan pa pann na, wun nyinnɔ. 
MAT.18.31	Ki u daabileeb na nba la nna yoonba, ki li biir bi para ni bonchiann, ki bi ŋmat ki saa bet bat na linba kur tun maŋ. 
MAT.18.32	Ki bat na tun a bin yiin jɔɔ maŋ na; ŋaan piin u sukit a ‘Fin bonyoonn na, fa bo barimin na paak, ki n chaba fa dia n pann nba kura. 
MAT.18.33	Li mun bo ŋan nan fan chab a lɔɔ na ki tinɔ ninbaauk, kaman nan ma bo chab fin biaŋinba na.’ 
MAT.18.34	Ki bat na wutoor nba doo bonchiann biaŋinba na, ki u jii jɔɔ maŋ ki saan kɔɔnɔ dansarik a wuu be leŋ ki saa tuu daar nba ki u tan sa pa pann na kur.”
MAT.18.35	Barjouk na poorpo ki Yisa ji yet a “Li-i tee ki i ki nyikit chabit i leeb nan i para kuri, nnee ki n Baa Yennu wunba be sanpaapo na sa teen yimm mune.”
MAT.19.1	Yisa nba pak mɔbona na ki gbenn yoonba, ki u nyii Galilee ki saan Judea tiŋ nba be Jɔɔdann mɔk-pootir. 
MAT.19.2	Ki niburchiauŋ waa u poorpo, ki u te ki binba yiar na kura paak leŋ.
MAT.19.3	Ki Farisiinba siab baar u boor ni ki loon bin jammɔ, ki boiɔ a “Yennu sennu chabit nan jɔɔ-n yêt u ŋaapoo yannii?”
MAT.19.4	Ki u jiin a “I ki karin Yennu gbouŋ nba yet biaŋinba na-aa? a ‘Piinu niwa, Yennu din nan poo nan jɔɔe, 
MAT.19.5	ŋaan din yet a, Linba na paak ki jɔɔ nan u ŋaapoo tuu sa nyik bi damm, ŋaan kɔɔn leeb, ki bi niib bannlee-n taan teen gbananyenɔkɔɔ.’ 
MAT.19.6	Li paak, li-i tee nna, bi ji ki tee niib bannlee kaa, ŋaan bi tee niyenɔkɔɔe. Li paak, binba ki Yennu jii ki taan nan leeb, nisaarik-ii mi ki wun bɔkitib.”
MAT.19.7	Ki Farisiinba na boiɔ a “Bee ki Moses ŋanin din tur yaak u sennu na ni, nan jɔɔ sa fit tur u ŋaapoo pooyêtu gbouŋ ŋaan yêtɔɔ?”
MAT.19.8	Ki Yisa jiin betib a “I tubkangbatin paake te ki Moses din tur yaak a yii yêen i ŋaapoob, ŋaan piinu ni li din ki tee nna kaa. 
MAT.19.9	Barmɔniie ki n beeri, wunba yêt u ŋaapoo, ki li ki tee u tun bonchonchonn toonn kaa, ŋaan kɔɔn pooganɔ, u tun bonchonchonn toonna; ki wunba mun kɔɔn poo nba ki u sɔrɔ yêtɔ na, u mun tun bonchonchonn toonna.”
MAT.19.10	Ki Yisa poorpoweiteeb yetɔ a “Li-i tee nnaie jɔɔ nan u ŋaapoo sinsuuk ni, ŋann ŋanin jɔɔ-i kii kɔɔn poo, li sɔ.”
MAT.19.11	Ki u yetib a “Sɔɔ kur kan fit dia wannu maŋi; binba ki Yennu turib li yaak na, ŋamm kuukɔɔe sa fit diar. 
MAT.19.12	Kimaan bona bonchianne te ki jasiab ki kɔɔnt poobi; bi tuu mar siab, ki bi ki tee jabi; siab mun, niibe tuu teemm jatɔɔka; ki siab mun, Yennu naan paake tuu te bin yêt poo kɔɔnu; ŋaan wunba sa fit dia wannu maŋ, wun diar.”
MAT.19.13	Tɔn, ki nisiab tan baar nan bi waas Yisa boor ni, a wun yii u nii bi paak ki miar Yennu bi paak; ŋaan ki u poorpoweiteeb tian niib maŋ paak. 
MAT.19.14	Ki Yisa yet a “Ŋaant man ki waas maŋ-ii baat n boor ni na, ki daa tiammi, kimaan bi boorue yen Yennu naan,” 
MAT.19.15	ŋaan jii u nii ki yii yii bi paak, ŋaan ji seet saan.
MAT.19.16	Li yoo maŋ ki naasimɔ nna baar Yisa boor ni ki tan boiɔ a “Wanntɔɔ, toonŋanlannpoe ki n sa tummi, ki la manfoor nba kaa gbennu?”
MAT.19.17	Ki Yisa jiinɔ a “Bee ki a boin toonŋann po? Niyenɔ kuukɔɔe tee niŋanɔ; ŋaan li-i tee ki a loon manfoor nba kaa gbennu, fii dia Yennu sennu na.”
MAT.19.18	Ki naasimɔ na boi Yisa a “Sennlanupoe?”
MAT.19.18	Ki u betɔ a “Daa kpi nirɔ; daa tuun bonchonchonn toona; daa jaami; daa tee faak siara; 
MAT.19.19	i teen a baa nan a naa nibaakir; ŋaan kii loon a lɔɔ kaman nan fa loon a mɔŋ biaŋinba na.”
MAT.19.20	Ki naasimɔ na betɔ a “N poŋ wei sennu na kura. Lannpoe ki n bia sa tun pukin linba na paaki?”
MAT.19.21	Ki Yisa betɔ a “Li-i tee ki a loon ki a binbeŋ-ii tee fanu nan barmɔnii, fii saa ki saa kɔi fa mɔk linba ki jii li likirii maŋ ki tur talasdamm, ki a tan sa la mɔkint sanpaapo; li poorpo ki a jenna kii waan.”
MAT.19.22	Ki naasimɔ na nba gbat nna yoonba, ki u seet nan parbiir, kimaan u din mɔk mɔkint bonchiann.
MAT.19.23	Ŋanne ki Yisa ji yet u poorpoweiteeb a “Barmɔniie ki n beeri na, li sii paar bonchiann nan mɔkitɔɔ-n kɔɔ Yennu naan ni. 
MAT.19.24	N bia yaa n beti leere nan li paar nan mɔkitɔɔ-n kɔɔ Yennu naan ni kaman nan lagumii nba kan fit kɔɔ kparpeenu miar ni na.”
MAT.19.25	Ki u poorpoweiteeb nba gbat nna maŋ, ki li yaar ŋaan litib bonchiann, ki bi piin ki boi bi leeb a “Li-i tee nnaie, ŋmee ji sa fit ki la tinnu?”
MAT.19.26	Ŋanne ki Yisa gokit ki gotib ŋaan yet a “Linba na paar ki tur nisaarike, ŋaan siar ki paar Yennu boor ni.”
MAT.19.27	Li yoo na ki Piita yetɔ a “Gotir, timm ŋanin nyik ti bonsiar kura ŋaan waa-a. Ti nyɔɔt tan sii tee bee?”
MAT.19.28	Ŋanne ki Yisa jiin ki betib a “Barmɔniie ki n beeri na, yoo nba ki min nisaarik Bik na tan kar n naangbant paak nan paŋ bonchiann dunia paann na ni, yimm nba tee n poorpoweiteeb na mun tan sa kar naangbant piik nan ŋannlee paake, kii bu Israel teeb booru piik nan bannlee na buut. 
MAT.19.29	Ki wunba kur nyik u ŋaak, amii u yɔɔrib, amii u waarii, amii u baa, amii u naa, amii u waas, amii u kpaant, n sann paak, u tan sa la bona booru booru kobik, ki bia la manfoor nba kaa gbennu. 
MAT.19.30	Ŋaan niib bonchiann nba dɔŋ tɔɔnn mɔtana na, bi tan sa jir poora; ki bonchiann nba mun bia joont poor mɔtana na tan sa dɔŋ gar tɔɔnn na.”
MAT.20.1	“Kimaan Yennu naan tee kaman nan ŋaadaanɔ nba din nyii sanyapob ni ki loon niib a wun jiib ki bin ko u kpaab nee. 
MAT.20.2	Ki bi dii li daauk ki u sak a u sa pab li daar paauk a panyent daar; ŋanne ki bi din doo ki saa jak konu. 
MAT.20.3	La din tan baar kut munnyia yoonba, ki ŋaadaanɔ maŋ fiir saan daak ni, ki saa la siab ki bi see ki ki tuun siari. 
MAT.20.4	Ki u betib a ‘I do man n kpaab ni kii sai ko, ki n pai linba jaŋ.’ 
MAT.20.5	Ki bi din doo. La din tan baar kut piik nan munnlee yoonba, ki u bia ŋmat teen nna; ki kut munntaa yoo na, ki u bia ŋmat ki bia teen nna. 
MAT.20.6	La din tan baar kut muŋŋmu yoonba, ki u bia ŋmat saan ki saa la siab ki bi lakin see, ki u boib a ‘Bee ki i see nna yann damunn ki ki tuun siari?’ 
MAT.20.7	Ki bi jiin a ‘Sɔɔ ki jiit toonni.’ Ŋanne ki u betib a ‘I mun-ii do man n kpaab na ni kii sai ko.’
MAT.20.8	“La din tan bɔnt yoonba, ki ŋaadaanɔ na bet u ŋaatoontunna saakɔɔ a ‘I saa ki saa yiin kpaara maŋ na, ki tan pab. A yaa a pab yoonba, fan piin kii pa binba bo joont ki baar na, ki tan joont binba bo dɔŋ baar na panu.’ 
MAT.20.9	Ki u toontunna saakɔɔ maŋ piin ki pa binba bo joont ki baar na, panyent-yent. 
MAT.20.10	Li paak, la din tan baar binba bo baar sanyapob niwa paak na, ki bi dukii mi a bi yar sii yabe, ŋaan ki u pab panyent-yent mun biak. 
MAT.20.11	Ba din gaar bi likirii gbenn yoonba, ki bi piin ki burin sukii ŋaadaanɔ na, 
MAT.20.12	ki yeen a ‘Gotir, binba joont ki doo kut muŋŋmu na koo yoo waaminnae, ŋaan ki timm nba ŋanin la fara sanyiɔk niwa, ki yennu faat bonchiann na, ŋaan ki timm nan ŋamm tan lakin gaar payouŋ kuukɔɔ.’
MAT.20.13	“Ŋanne ki ŋaadaanɔ na yet bi yenɔ a ‘N yɔɔk, gbiintir, n ki ŋmabaani, kimaan ti bo dii daauko ki a sak panyent daar. 
MAT.20.14	Li paak, jiin a yar kii saa. Mine loon ki n pa fin nan binba bo joont baar maŋ yomm. 
MAT.20.15	N ki mɔk yaak a n jii n likirii ki tun ma loon biaŋinba-aa? amii a mɔk funfunn nan ma ki wuun na paakee?’ ”
MAT.20.16	Yisa nba din yin barjouk na ki gbenn na poorpoe, ki u ji betib a “Li paak, binba dɔŋ tɔɔnn tan sa jir poor, ki binba joont poor mun bia tan sa dɔŋ tɔɔnn.”
MAT.20.17	Yisa nba din tan doo Jerusalem na, ki u yiin u poorpoweiteeb piik nan bannlee na ki tan bɔr ki beerib a 
MAT.20.18	“Gotir man, ti doo Jerusaleme na; ki bi tan sa jii min nisaarik Bik ki teen Yennu jiantu yudamm nan sennu wannteeb nuu ni, ki bi sa bu n buut ki yet a n ŋan nan kuume. 
MAT.20.19	Bi tan sa jiin ki tur binba ki tee Juu teeb a bii fiakin, ki boon kpaasir, ki kpaa tabinin dapunpunn paak ki man kpo, ŋaan ki li daa ŋanntaa daar, n bia sa fiir kuun niwa.”
MAT.20.20	Li yoo na ki Sebedee ŋaapoo din jii u waas bannlee Jems nan Jɔɔnn ki baar namm Yisa boor ni, ki tan gbaan u tɔɔnn ni, ŋaan miarɔ sommir po. 
MAT.20.21	Ki Yisa boiɔ a “A loon bee?”
MAT.20.21	Ki u jiin a “Turin mɔsonn nan n waas na yenɔ-n tan kar a diitu po, ki lɔɔ na mun-n kar a gaŋ po, yoo nba ki a tan sa di a naan na.”
MAT.20.22	Ki Yisa jiin betib a “I ki mi ya mei linba po. I sa fit jii jikpiatir nba ki n yaa n jii nawa-aa?”
MAT.20.22	Ki bi jiin a “Ti sa fita.”
MAT.20.23	Ki Yisa betib a “Tɔn, i set sa jii n jikpiatir nawa; ŋaan n ki mɔk yaak nba sa gann wunba tan sa kar n diitu po amii n niigaŋ po, kimaan n Baa Yennu mɔŋ mɔŋe gann binba tan sa kar li kinkaanii paak.”
MAT.20.24	Yisa poorpoweiteleeb na nba din gbat nna maŋ yoonba ki bi wutoa doo bi bannlee maŋ paak. 
MAT.20.25	Ki Yisa din yiin bi kura ki lakimm u boor ni, ki tan betib a “I mɔŋ mi nan tingbouŋ na ŋaateeb yudamm dont bi mɔŋe; ki nijaana bia dia bi niib nan nunmɔnn nee; 
MAT.20.26	ŋaan yimm ŋanin, li daa tee nna kaa i sinsuuk ni. Li-i tee ki sɔɔ loon yudant i sinsuuk ni, li ŋan wun kpant tarik kii tuun kii teen i kura. 
MAT.20.27	Ki li-i bia tee ki sɔɔ loon wun tan gar sinsinni, wun kpant i daabir, 
MAT.20.28	kaman nan min nisaarik Bik nba tee biaŋinba na, kimaan n ki baar ma niib-n tun turin kaa, ŋaan n baar ma n tun ki tur niibe, ki bia kpo a n te ki niib bonchiann-n la tinnu.”
MAT.20.29	Tɔn, ba din tan nyi Jeriko yoonba ki niburchiauŋ waa Yisa poorpo. 
MAT.20.30	Ki jɔɔnii bannlee din kar sanjokpiŋ ki gbat a Yisa baat a wun tan gar leŋ. Ki bi piin ki yikin sanpaapowa a “Ti Yomdaanɔ nba tee David yaaboonn, tinimit ninbaauk!”
MAT.20.31	Ŋanne ki niburchiauŋ na din tian bi paak a bin ŋmin. Ŋaan ki bi ŋamm yikin sanpaapowa a “David yaaboonn, tinimit ninbaauk.”
MAT.20.32	Ki Yisa din set ŋaan yiimm ki tan boib a “I loon ki n tun bee ki turiini?”
MAT.20.33	Ki bi jiinɔ a “Ti Yomdaanɔ, ti loon ki a nyɔɔnt ti ninbina nee.”
MAT.20.34	Ki ninbaauk din soorɔ, ki u sii sii bi ninbina maŋ, ki li nyɔɔnt nyɔɔnt, ki bi ji din waau ki saa.
MAT.21.1	Ba din tan per Jerusalem ki baar Betfej doo nba biak kunkonn nba ki bi yir Olif Tiinii kunkonn na, ki Yisa tun u poorpoweiteeb na ni bannlee u tɔɔnn po, 
MAT.21.2	ŋaan betib a “I saa man digbanbik nba be i tɔɔnn po na ni. I sa saa la ki bi lor bonnaaŋ nan u bik; ki yin lotib ki baar namm n boor ni na. 
MAT.21.3	Li-i tee ki sɔɔ boi-i siarie, yin betɔ a i Yomdaanɔe loomm, ki u sa chabi ki yin baar namm.”
MAT.21.4	Linba na din tun ki teen nna a lin gbeen linba ki Yennu sɔkinii Aisaya din sɔkin na poe, a
MAT.21.5	“Yetir Sion doo teeb a
MAT.21.5	‘Gotir man, i bat nee baat i boor ni na.
MAT.21.5	U tee wunba sikint u mɔŋe
MAT.21.5	ki jak boŋ nba set tee bonbik na paak.’ ”
MAT.21.6	Ki Yisa poorpoweiteeb na set din saan ki saa tun nan wa betib biaŋinba na. 
MAT.21.7	Ki bi din baar nan bonnaaŋ na nan u bik, ki tan jii bi liata ki paan bi bɔɔna paak a Yisa-n jak. 
MAT.21.8	Ki niib na siab din lat bi tiat sanjouk paak, ki leeb mun chɔɔn tiinii yiinii nan tutuut ki lat sanjouk na paak. 
MAT.21.9	Ki niburchiauŋ nba din gar u tɔɔnn po nan binba din waa u poorpo ji din yikin ki yeen a “Hosana! I piak man David yaaboonn maŋ. Yennu mɔsonŋann-ii be wunba baat nan ti Yomdaanɔ sann ni na paak. Yii woot man hosana sanpaapo.”
MAT.21.10	Wa din tan kɔɔ Jerusalem yoonba, ki doo maŋ niib kur fiir, ki bi boi bi leeb a “Ŋmee na?”
MAT.21.11	Ŋanne ki nibur na jiin a “Yisa, wunba tee Yennu sɔkinii nba nyii Nasaret nba be Galilee tingbouŋ ni na.”
MAT.21.12	Ki Yisa din kɔɔ Yennu jiantu ŋasaakak ni ki saa ber nyinn binba kɔi nan binba daa na kura, ki labir chibin likikpenta teebura nan ŋmankɔi teeb kokii ki labir chibin chibin, 
MAT.21.13	ŋaan betib a “Li sɔb Yennu gbouŋ ni a ŋɔɔ Yennu yet a ‘N ŋaak na sii tee Yenmiaru ŋaake,’ ŋaan yimme kpintir ki teen fatiteeb kinkar boor.”
MAT.21.14	Ki jɔɔnii nan wɔbii din baar u boor ni Yennu jiantu ŋasaakak ni, ki u din te ki bi kura paaka. 
MAT.21.15	Ŋaan Yennu jiantu yudamm nan sennu wannteeb nba din la bakitnauŋ toona nba ki u tun na, ki bia gbat ki waas yikin Yennu jiantu ŋasaakak ni ki yeen a “Hosana! I piak man David yaaboonn na,” ki li donn bi wutoa. 
MAT.21.16	Ki bi boiɔ a “A gbat ba yeen linba nawa-aa?”
MAT.21.16	Ki u jiin a “Nn, ŋaan li sɔb Yennu gbouŋ ni a ‘A te ki waas nan sanpantii piaka fanu;’ i ki mi karimii?”
MAT.21.17	Ŋanne ki u din nyikib ŋaan nyii Jerusalem ki saan Betani ki saa dɔɔ.
MAT.21.18	La din yent ki Yisa nyii leŋ ki ŋmat Jerusalem. Ki kon saa soorɔ; 
MAT.21.19	ki u la kinkaŋ, ki li see sanjokpiŋ. Ki u saan ki saa baar a wun pɔɔr kinkana, ki sɔɔ siar kaa kinkaŋ na paaki see faat kuukɔɔe. Ŋanne ki u yet tiik na a “La nyii dinna ki jii saa, a kan mi ki lon lɔɔna.” Li taakpaak ni na, ki tiik na koor.
MAT.21.20	U poorpoweiteeb na nba din la nna yoonba, ki li bakitib, ki bi boi bi leeb a “Li teen nlee ki kinkaŋ na taan koor yiama na?”
MAT.21.21	Ŋanne ki u jiin ki betib a “Barmɔniie ki n beeri na, li-i tee ki i teen Yennu yada nan barmɔnii ki ki birisɔɔ, i mun sii tuun kaman nan ma tun tiik na biaŋinba nee; ŋaan li ki tee nna kuukɔɔ kaa ki i sa tumi, ŋaan li-i tee ki i bet jɔɔr na gbaa a wun fikit ki saa baa mɔkgbeŋŋir na ni, u sa fikita. 
MAT.21.22	Siar kur nba ki i sa miar Yennu li po na, li-i tee ki i teen yada a i sa lar, i set sa lawa.”
MAT.21.23	Yisa nba din saan ki saa kɔɔ Yennu jiantu ŋasaakak ni ki want niib Yennu maan yoonba na, ki Yennu jiantu yudamm nan tiŋ maŋ ni saakab baar u boor ni, ki tan boiɔ a “Yikoo lannpoe ki a mɔk ki tuun linba na kuri? Ki ŋmee chaba li yikoo?”
MAT.21.24	Ki Yisa jiin a “N mun mɔk buboit ki sa boi-i; li-i tee ki i fit ki jiini, n mun sa wanni yikobooru nba ki n dia ki tuun linba na: 
MAT.21.25	Jɔɔnn wunba daan wuur niib Yennu nyunwuru na, Yennue chabɔ li yikoo amii nisaarikee?”
MAT.21.25	Ŋanne ki bi ji din faa bi leeb labaar ki yeen a “Ti-i yet a Yennue chabɔ li yikoo, u sa boit a ki bee te ki ti ki teenɔ yada; 
MAT.21.26	ki ti mun bia tiin niburchiauŋ na jaŋmaanii nan tin yet a ‘Niibe chabɔ li yikoo,’ kimaan sɔɔ kur teen yada nan Jɔɔnn set daan tee Yennu sɔkiniie.” 
MAT.21.27	Ŋanne ki bi jiin ki bet Yisa a “Ti ki mi.” Ki Yisa mun betib a “Tɔn, n mun kan beti wunba chabin li yikoo ki n tuun linba na.”
MAT.21.28	Li poorpoe ki Yisa din boib a “I dukii nlee linba na po? Jasɔɔ nna mun din mɔk u waas bannlee, ki tan yet wunba tee saakɔɔ po na a ‘N bik, don kpaab ni ki saa ko dinna.’ 
MAT.21.29+MAT.21.30	Ŋanne ki u bet u baa a u kan doo. Ŋanne ki u baa din nyikɔ ŋaan yet u waarɔ na kaman nan wa bo bet u yɔɔrɔ biaŋinba na. Ki ŋɔɔ ŋanin sak ki jiin a ‘N baa, min sa dowa,’ ŋaan ki ki doo. Li poorpoe ki saakɔɔ na ji tan lebit u dudukit ki doo. ” 
MAT.21.31	Yisa nba din yimm barjouk maŋ ki gbenn na, ki u ji boi niib na a “Waas bannlee na ni, ŋmee tun u baa loommu?”
MAT.21.31	Ki bi jiin a “Saakɔɔ po na.”
MAT.21.31	Ki Yisa betib a “Barmɔniie ki n beeri na, lampogaarteeb nan bonchonchona tan sa dɔŋi Yennu naan ni kɔɔnuwa, 
MAT.21.32	kimaan Jɔɔnn wunba daan wuur niib Yennu nyunwuru na daan baar i boor ni ki wanni yentinu binbeŋa, ŋaan ki i ki teenɔ yada, ŋaan ki lampogaarteeb nan bonchonchona teenɔ yada. Ya lek la linba na nba kur poorpo, ŋaan i ki lebit i dudukit ki teenɔ yada.”
MAT.21.33	Ki Yisa bia din betib a “Gbiintir man barjouk leer. Ŋaadaansɔɔ nnee din be ki wuu tilontii u kpaab ni, ŋaan chaan gungouŋ ki lint tiinii maŋ, ki bia gbiir gbiouk nba ki bi tuu sii ŋmaki tilontii maŋ lɔɔna nyun leŋ, ki bia maa sukir leŋ; ŋaan jii kpaab na ki teen toontunna nii ni a bii gorii. Li-i taŋŋi jaŋ nan pɔɔru, bin pɔɔr ki turɔ, ŋaan mun tan pɔɔr bi yar. Li poorpoe ki u din yaat ki saan tinsiak. 
MAT.21.34	Ki tilɔɔna maŋ punpɔɔr yoo tan baar, ki ŋaadaanɔ na tun u daaba a bin saan toontunna na boor ni a ki saa gaar u tilɔɔna na. 
MAT.21.35	Ŋaan ki toontunna na din soor u daaba maŋe, ki boo yenɔ bonchiann, ŋaan kpii lɔɔ, ŋaan jaat lɔɔ na mun tana. 
MAT.21.36	Ŋanne ki u bia ŋamm tun daabileeb, ki bi yab ki gar sinsinn yab na, ki toontunna na bia teemm nna. 
MAT.21.37	Linba na poorpo ki u ji tun u mɔŋ mɔŋ bijae, ŋaan yeen a ‘N mi nan bi sa baak n bija na.’ 
MAT.21.38	Ŋaan toontunna na nba din tun ninbinn ki la u bija na ki u baat na, ki bi bet leeb a ‘U fadiirɔe na; ŋaant tin kpiu man, ŋaan ki faar na-n kpant ti yar.’ 
MAT.21.39	Ki bi din soorɔ ki nyii nanɔ kpaab na kpiŋ po ki saa kpiiu.”
MAT.21.40	Yisa nba yin barjouk na ki gbenn na ki u boib a “Li paak, kpadaanɔ maŋ-i tan baari, u sa teen toontunna maŋ nlee?”
MAT.21.41	Ŋanne ki bi jiin ki yetɔ a “U sa kpi toontunbiit damm maŋ gbenna, ŋaan bia jii u kpaab maŋ ki tur toontunsiab nba sa sak kii yɔɔ kii teenɔ li lɔɔna li punpɔɔr yoo.”
MAT.21.42	Ki Yisa boib a “I daa ki mi karin la sɔb Yennu gbouŋ ni biaŋinba-aa? Li sɔb a
MAT.21.42	‘Tann nba ki tanmaara yêtɔ na,
MAT.21.42	ŋanne set tee lɔtik ni tanŋann,
MAT.21.42	ki ti Yomdaanɔ Yennue teen nna,
MAT.21.42	ki li teent bakitnauŋ na.’ ”
MAT.21.43	Ki Yisa ji betib a “Barmɔniie ki n beeri na, Yennu tan sa gaar u naan i boor ni ki tur nibooru nba sa te ki wun di u naan nyɔɔt. 
MAT.21.44	Ŋaan wunba tan baa tann maŋ paak, u sa but butee, ŋaan tann maŋ-i baa wunba paak, see ki li nannɔ buk buk nan yon na.”
MAT.21.45	Ki Yennu jiantu yudamm nan Farisiinba na nba din gbat barjokit na ki gbenn, ki bi bann nan Yisa yin barjokit na ki denn ŋamme. 
MAT.21.46	Ki bi ji din loon bin soorɔe, ŋaan tiin niburchiauŋ na jaŋmaanii, kimaan sɔɔ kur din teen yada nan u set tee Yennu sɔkiniie.
MAT.22.1	Ki Yisa bia din piin ki piak teen niib maŋ nan barjokit a 
MAT.22.2	“Yennu naan tee kaman nan batsɔɔ nba din teen siir a wun teen poochianu jaamm ki tur u bija nee. 
MAT.22.3	Ki u din tan tun u daaba a bin saan ki yiin niib nba ki u daan poib na a bin baar na; ŋaan ki bi ki loon bin baari. 
MAT.22.4	Ki u ŋamm tun daabileeb ki betib a ‘I saa man ki bet niib nba ki n daan poib na a jaamm jeet teen siira; n poŋ kpii naajapaana nan naajakpamma, ki li kur teen siira; li paak, i saana man ki tan di jaamm maŋ.’ 
MAT.22.5	Ŋaan wa din poi binba maŋ din ki gbiint ki tur u daaba, ŋaan yaat yaat ki saan bi toona ni: ki yenɔ doo u kpaab ni, ki lɔɔ mun saan u bont kɔiu daak ni. 
MAT.22.6	Ŋaan ki siab mun soor u daaba na ki boob ki saa kpiib. 
MAT.22.7	Ŋanne ki bat na wutoor din doo bonchiann; ki u tun u lanjimanba, ki bi saan ki saa kpii nikpiira maŋ, ŋaan joo bi doo muu. 
MAT.22.8	Li poorpo ki bat na ji din yiin u daaba ki tan betib a ‘Poochianu jeet na teen siira, ŋaan niib nba ki n poŋ daan dɔŋ poib na, bi ji ki ŋan nanni. 
MAT.22.9	Li paak, i saa man sanjara paak, ki saa yiin binba kur ki i sa lab, a bin baar na ki tan di jaamm maŋ.’ 
MAT.22.10	Ki u daaba na nyii ki saan sanjara paak, ki saa yiin binba kur saaka ki bi lab, nibiit nan niŋamm; ki bi baar tan gbee poochianu ŋaak ken ken.
MAT.22.11	“Tɔn, ki bat na tan kɔɔ a wun gɔn poochianu niib maŋ, ki tan got la jasɔɔ nna ki u foo bi sinsuuk ni ki ki lia poochianu jaamm tiati. 
MAT.22.12	Ki bat na boiɔ a ‘N yɔɔk, a teen nlee ki tan kɔɔ nna ŋaan ki ki lia poochianu jaamm na tiati?’ Ki jɔɔ na ki jiin siari. 
MAT.22.13	Ki bat na din bet u ŋaajab na ‘Lormɔ man u nii nan u taa, ki nyi saa lu-u nanyer po bunbɔnn ni. Leŋewa ki u sii fabin mɔn ki junt u nyana.’ ”
MAT.22.14	Yisa din yin barjouk maŋ ki joont, ki yet a “Yennu yiin niib bonchianne, ŋaan u tan sa gann waaminne.”
MAT.22.15	Ki Farisiinba din saan ki saa lor soor ba sa teen biaŋinba ki la Yisa mɔbonkpetir. 
MAT.22.16	Ŋanne ki bi din tun bi poorpoweiteeb nan Bat Herod poorpojɔɔmu Yisa boor ni, ki bi din boiɔ a “Wanntɔɔ, ti mi nan a tee barmɔnpakirɔɔe, ki want niib Yennu sɔnu nan barmɔnii, ŋaan ki ki fiin niib po, kimaan a baka kaa nan nisaarik nba tee wunba po. 
MAT.22.17	Li paak, betirit, a dukii nlee ki jii jiin lampo panu po? Ti sennu chabit nan tii pa lampo kii teen Rom tiŋ kpanbar Siisa, amii ti daa pa?”
MAT.22.18	Ki Yisa din mi bi dudukbiit maŋ. Li paak, ki u din jiin ki betib a “Yimm kpinkpannii damm na, bee ki i loon ki yin kɔɔnin jinjammii ni? 
MAT.22.19	Wantin man likirib nba ki ti sa jii pa lampo maŋ.” Ki bi jii likirib ki turɔ. 
MAT.22.20	Ki u boib a “Ŋmee naauŋ nan sanne be likirib na paaki?” 
MAT.22.21	Ki bi jiin a “Siisa na yare.” Ki Yisa betib a “Tɔn, i yenn-ii pa man kii teen Siisa linba tee u yar, ŋaan mun-ii bia pa kii teen Yennu linba tee Yennu yar.” 
MAT.22.22	Ba gbat linba na ki gbenn ki li ji bakitib, ki bi seet nyii, ŋaan nyikɔ.
MAT.22.23	Li daar maŋ ki Sajusiinba siab din baar Yisa boor ni. (Ŋamme din tuu yaa a kpeemm tan kan fiir kuun ni.) 
MAT.22.24	Ki bi din bet Yisa a “Wanntɔɔ, Moses din wann nan a li-i tee ki jɔɔ kɔɔn u poo ŋaan kpo ki ki mar biki, a u ninja-n faar u pakɔɔk maŋ ki mar waas tur kpeemɔ na. 
MAT.22.25	Ki jab bannlore nba tee ninjann din be doo na ni, ki saakɔɔ po tan kɔɔn poo ŋaan kpo ki ki mar biki, ki u ninja faarɔ. 
MAT.22.26	Nnee ki li jii nna ki tan baar wunba pukin bannlee na ni, nan wunba pukin banntaa na ni, ki sa gbenn jab bannlore maŋ kur paak. 
MAT.22.27	Li poorpo ki poo na mun din tan joont ki kpo. 
MAT.22.28	Li paak, li-i tee ki kpeemm fiiru daar tan baari, bi ŋmee tan sii yen poo maŋi? Kimaan bi kura din kɔɔnɔwa.”
MAT.22.29	Ki Yisa din jiin ki betib a “I bota, kimaan i ki mi Yennu gbouŋ ki bia ki mi wa mɔk paŋ biaŋinba; 
MAT.22.30	kimaan kpeemm-i taŋŋi fiir kuun ni, bi tan sii tee kaman nan malakanba nba be Yendɔuŋ ni nee. Pookɔɔnt nan jakunt tan sii kaa. 
MAT.22.31	Gotir, ki jii jiin kpeemm fiiru po, i ki mi karin linba ki Yennu pak ki beti u gbouŋ ni na-aa? 
MAT.22.32	a ‘Mine tee Abraham Yennu, nan Aisak Yennu, nan Jakɔb Yennu.’ Niib na nba din poŋ kpo li yoo na, ŋaan bi bia lek daa fo, kimaan Yennu ki tee kpeemm Yennu kaa, ŋaan u tee footib Yennue.”
MAT.22.33	Niib na nba din gbat u wannu maŋ ki li bakitib.
MAT.22.34	Farisiinba na nba din gbat a Yisa mɔmaan na nyann Sajusiinba na, ki bi taan leeb ki baar. 
MAT.22.35	Ki bi ni yenɔ wunba din tee sennu wanntɔɔ boi Yisa buboit a wun jammɔ, a 
MAT.22.36	“Wanntɔɔ, sennlanupoe tee sennjaann ki gar sennunba na kuri?”
MAT.22.37	Ki Yisa jiinɔ a “ ‘I loon a Yomdaanɔ Yennue; fii mantik-ii loonɔ nan a par kura, nan a seek kura, nan a dudukit kura.’ 
MAT.22.38	Sennu maŋ tee sennjaann ki bia tee sinsinn sennue. 
MAT.22.39	Linba pukin ŋannlee ni ki kpaa barkpaann mun bia tee nnee, ‘I loon a lɔɔ kaman nan fa loon a mɔŋ biaŋinba na.’ 
MAT.22.40	Moses sennu na kura, nan Yennu sɔkiniinba wannu na kura gaa sennu ŋannlee na paake.”
MAT.22.41	Farisiinba na nba din lakin leeb yoonba ki Yisa boib a 
MAT.22.42	“I dukin nlee ki jii jiin Yennu Niganntɔɔ Masia na po? U tee ŋmee yaaboonne?”
MAT.22.42	Ki bi jiin a “U tee David yaaboonne.”
MAT.22.43	Ki u ji boib a “Ki bee ki David din yiinɔ a ‘Yomdaanɔ?’ Kimaan Yennu Seyeeŋ nba din gbee nan David na ki u yet a
MAT.22.44	‘Ti Yomdaanɔ Yennu din yet n Yomdaanɔ a
MAT.22.44	Karin n nuudiitu po
MAT.22.44	mɔkmɔk nan ma tan sa te fan ŋmaa a datai a taapauŋ ni.’
MAT.22.45	Li paak, David nba din yiin Masia a ‘Yomdaanɔ,’ ki nlee ki Masia tee ŋɔɔ David yaaboonni?”
MAT.22.46	Ki sɔɔ din ki fit jiin u buboit maŋi; li paak, la din nyii li daar maŋ ki jii saa, sɔɔ ji din ki mɔk par ki saa boi Yisa buboisiat jiki.
MAT.23.1	Ŋanne ki Yisa din piin ki piak teen niburchiauŋ na nan u poorpoweiteeb a 
MAT.23.2	“Sennu wannteeb nan Farisiinba nee ki bi turib yaak nan bii sɔkint Moses sennu na. 
MAT.23.3	Li paak, li ŋan ki yii saak kii waa ba wanti linba na kura, ŋâan ki i mi man ki yin gaar bi binbeŋ, kimaan bi ki tuun ba want linba maŋi. 
MAT.23.4	Bi jint niib jikikpiata linba paar nan bin jii, ŋaan kan sak ki bin jii bi niibir gbaa ki babir sɔɔ ki wun jii. 
MAT.23.5	Linba kur ki bi tuun na, bi tuun a niib-n la ki pakibe. Gotir ba jii Yennu sennu waaminna nba sɔb gbanbis paak na ki lor lor bi gbanant paak ki li gbeŋ gbeŋ biaŋinba; bia gotir bi liatbaant mɔgbana nba fɔk fɔk ki yarin yarin biaŋinba. 
MAT.23.6	Bi-i saan jaamm ni, bi tuu loon bii kar yudamm kinkaanii paak; bi-i kɔɔ Yenjiantu diit ni, bi bia loon nijaana kaanii boae. 
MAT.23.7	Bi bia tuu loon ki niib-n foontib nan burchinfoontii dai ni, kii yib a ‘Wannteeb.’ 
MAT.23.8	Ŋaan yimm ŋanin, i daa te ki bi yi-i ‘Wannteebi,’ kimaan i kura tee naa waase nan leeb, ki mɔk i Wanntɔɔ yenɔkɔɔ. 
MAT.23.9	I daa yi sɔɔ i ‘Baa’ tingbouŋ na ni, kimaan i mɔk Baa yenɔkɔɔe; ŋɔɔe tee Yennu wunba be sanpaapo na. 
MAT.23.10	I bia daa te ki niib yi-i bi ‘Yomdammi,’ kimaan i mɔk Yomdaanɔ yenɔkɔɔe; ŋɔɔe tee min Yisa Masia. 
MAT.23.11	Wunba tee nijaann i ni, wun teen u mɔŋ i kura toontunnɔ. 
MAT.23.12	Ŋaan wunba dont u mɔŋ, Yennu tan sa sikinɔwa; ŋaan wunba sikint u mɔŋ, Yennue tan sa donnɔ.”
MAT.23.13	Ki Yisa bia din yet a “Yimm sennu wannteeb nan Farisiinba nba tee kpinkpannii damm na, li sii bi i paak, kimaan yimme loo Yennu naan tammɔb a niib daa kɔɔ. I mɔŋ mɔŋ kan kɔɔ, ŋaan dɔk binba loon bin kɔɔ tammɔb na. 
MAT.23.14	Yimm sennu wannteeb nan Farisiinba nba tee kpinkpannii damm na, li sii bi i paak, kimaan i gaan pakɔi ŋei, ki mei Yennu ki yukii ki kpann nan i tee yentinae. Li paak, i tubdatu tan sii bi bonchiann.
MAT.23.15	“Yimm sennu wannteeb nan Farisiinba nba tee kpinkpannii damm na, li sii bi i paak, kimaan i duuk mɔkgbeŋŋa ki pootir kpenii ki kɔɔ digbangbeŋŋa ni ki loon wunba sa kpint u binbeŋ kii waa i poorpoe, ki li-i tee ki i taŋŋi la sɔɔ ki u waaini, i tuu te ki u biit nba jikitɔ saa Sintaanii muu ni na-n ŋamm pukin taar munnlee-e nan i yar na.
MAT.23.16	“Yimm jɔɔndat teeb na, li sii bi i paak. I want niib na a ‘Sɔɔ-i por Yennu diiuk, li kaa biiti, a ŋaan li-i tee ki sɔɔ por likirii nba be diiuk maŋ ni na, a see ki u gbeen wa por biaŋinba na.’ 
MAT.23.17	Yimm jɔɔndat teeb na, bona ŋannlee na ni, lannpoe kpaa barkpaanni, likirii na amii Yennu diiuk nba te ki likirii na tee Yennu yar na? 
MAT.23.18	Ki i bia yet a ‘Li-i tee ki sɔɔ por mannu binbintiri, li kaa biiti, a ŋaan li-i tee ki sɔɔ por mannu bonkobuk nba paa binbintir na paak na, see ki u gbeen wa por biaŋinba na.’ 
MAT.23.19	I set tee jɔɔniie nan barmɔnii. Bona ŋannlee na ni, lannpoe kpaa barkpaanni, mannu bonkobuk na amii binbintir nba te ki li tee Yennu yari? 
MAT.23.20	Li paak, li-i tee ki sɔɔ por mannu binbintiri, li want nan u por binbintir na nan linba kur paa li paak nee mun. 
MAT.23.21	Li-i tee ki sɔɔ bia por Yennu diiuk, li want nan u por diiuk maŋ nan Yennu nba be leŋ nee mun. 
MAT.23.22	Li-i bia tee ki sɔɔ por Yendɔuŋ, u por Yennu naangbouŋ nan wunba kar li paak maŋe.
MAT.23.23	“Yimm sennu wannteeb nan Farisiinba nba tee kpinkpannii damm na, li sii bi i paak. I jikit baarii nan bukuŋ nan narii nan li bonlia piik nɔɔk ni yennkɔɔ ki teen Yennu, ŋaan nyik linba tee barkpaana u sennu ni; ŋanne tee barbunu nba took, nan ninbatinu, nan yada teenu. Linba na nbae bo ŋan nan yii tuun, ki daa nyikit li yenninba tumu. 
MAT.23.24	Yimm jɔɔndat teeb na, i tuu lot kpajuuk nyun ni ki lue, ŋaan nak lagumii nan nyun!
MAT.23.25	“Yimm sennu wannteeb nan Farisiinba nba tee kpinkpannii damm na, li sii bi i paak, kimaan i sokii nyunyuŋmanii nan senii poorpoe, ŋaan ki nɔɔk ni gbee nan fatu nan jawuuk. 
MAT.23.26	Yimm Farisiinba nba tee jɔɔnii na, sokit man nyunyuŋmanii nan senii nɔi ni sinsinn, ki li poorpo sa nyiwa.
MAT.23.27	“Yimm sennu wannteeb nan Farisiinba nba tee kpinkpannii damm na, li sii bi i paak. I tee kaman nan kaat nba ki bi maa ki pent senne, ki li poorpo fane, ŋaan ki li nɔɔk ni gbee nan kpaba nan pɔyuu. 
MAT.23.28	Nnee ki niib gorii i nanyer po ki i fan, ŋaan i para ni gbee nan fai nan biit.
MAT.23.29	“Yimm sennu wannteeb nan Farisiinba nba tee kpinkpannii damm na, li sii bi i paak. I maa Yennu sɔkiniinba kaat, ki jabib, ki sent, ki li tee linba sa tiar niib yentina kuun po, 
MAT.23.30	ŋaan yeen a ‘Ti-i diŋŋi bo-i be ti yejamm yoo, ti din bo kan tun ba din tun linba ki kpii Yennu sɔkiniinba na.’ 
MAT.23.31	Li paak, linba na want nan i set sak nan i tee binba din kpii Yennu sɔkiniinba na yaaboonae. 
MAT.23.32	Li paak, i yejamm nba din piin ki tun toonbiit biaŋinba na, tontir man. 
MAT.23.33	Yimm wai; yimm walabirii waas na, nlee ki i tan sa nyi tubdatu muu nba kan mi kpeen na ni? 
MAT.23.34	Li paak te ki n beeri na, n tan sa tun Yennu sɔkiniinba nan yandamm nan wannteeb i boor ni, ŋaan i tan sa kpi bi siabe, ki kpaa siab kuun dapunpunn paak, ki boo siab Yenjiantu diit ni, ki bia wei tɔkii bi taa ki nyi doyenu ni ki tɔɔtir doleu ni. 
MAT.23.35	Li paak, ba din kpii yentina nba na kura tubdatu be i yura paak, la nyii nipeemɔ Abel paak, ki saa tuu Berakia bija Sekaria paak, wunba ki bi din kpiu Yennu diiuk nan mannu binbintir sinsuuk ni na. 
MAT.23.36	Barmɔniie ki n beeri na, mɔtana nigbouŋ na tan sa la tubdatu toonbiit maŋ kur paake.
MAT.23.37	“Nbaayoo, Jerusalem teeb, yimm nba kpi Yennu sɔkiniinba, ki bia jaat u toomiinba nba ki u tumm i boor ni na tana, bikinu bikinu taar muŋŋae ki n gbaa ma n lakini yomm kaman nan korik nba tuu lakin u kobis u kpinkpant ni na, ki i ki saki. 
MAT.23.38	Gotir man, Yennu nyik i jiantu ŋaak nee na, ki li nyint ŋayann. 
MAT.23.39	N beerie, la nyii dinna ki jii saa i kan mi ki la min ki saa tuu daar nba ki i tan sa yet a ‘Yennu mɔsonŋann be wunba baat nan ti Yomdaanɔ sann ni paak.’ ”
MAT.24.1	Yisa nba din nyii Yennu jiantu ŋasaakak ni ki saa na, ki u poorpoweiteeb din baar u boor ni ki tan wantɔ jiantu ŋaak maŋ diit. 
MAT.24.2	Ŋanne ki u boib a “I la linba na nba kuraa? Barmɔniie ki n beeri na, ŋaan bi tan sa tut li kur, ki lu tiŋ niwa, ki li tann yennkɔɔ tan kan biar ki paa leer paaki.”
MAT.24.3	Yisa nba din tan saan ki saa kar kunkonn nba ki bi yir Olif Tiinii kunkonn na paak na, ki u poorpoweiteeb tan baar u boor ni, bi kuukɔɔ, ki boiɔ a “Betirit, bee yooe ki linba na kura tan sii tee? Bee tan sii tee a baaru nyinn nan dunia gbennu nyinni?”
MAT.24.4	Ki u jiin ki betib a “I mi man ki sɔɔ-n tan kpanni, 
MAT.24.5	kimaan niib bonchiann tan sa jii n sanne ki baar ki yeen a ŋamme tee min Masia na, ki kpann niib bonchiann. 
MAT.24.6	I tan sa gbat tɔb fuut i kɔɔnn ni, nan li labaar banfɔka, ŋaan i daa jee, kimaan li kpaa talase nan linba na kur-n tun, ŋaan li ki want nan dunia gbennu baare na. 
MAT.24.7	Nibooru nan nibooru tan sa kɔn nan leeb, ki kpanbara nan kpanbara mun tan sa took ki kɔn nan leeb. Ki kon nan tiŋ jijekit tan sii be loka kur po. 
MAT.24.8	Linba na nba kur tan sii tee kaman nan matyiaru pinpiik nee.
MAT.24.9	“Li yoo maŋ ki bi tan sa soori ki dinni fara biak, ki kpi-i, ki booru kur tan sii nami kimaan ya waan na paak. 
MAT.24.10	Li yoo maŋ, niib bonchiann tan sa yêt n weiu, ki bia fikisir leeb, ki bia nan leeb. 
MAT.24.11	Ki faak sɔkiniinba tan sa nyi ki kpann niib bonchiann. 
MAT.24.12	Biit nba tan sa mantik yabit tingbouŋ na ni na paak, ki niib bonchiann loomm tan sa maak. 
MAT.24.13	Ŋaan wunba tan gubin nan fara yoo na joontu tan sa la tinnuwa. 
MAT.24.14	Ki bi tan sa mɔɔnt Yennu naan barŋanii mɔɔntii na tingbouŋ na kur po, a nibooru kur-n gbat, ki dunia gbennu-n yen fit baar.
MAT.24.15	“I tan sa la bonbiirkar nba ki Yennu sɔkinii Daniel din yet li po na, a linba ki Yennu kɔɔ na, ki li tan sii see Yennu jiantu ŋasaakak ni.” (Wunba kur tan karin sɔbu na, wun bann la want linba.) 
MAT.24.16	“Li yoo maŋ, binba tan be Judea tiŋ ni, bin chiar kii do jɔɔt, 
MAT.24.17	ki wunba tan be u ditɔɔtuk paak wa daa gbaa kɔɔ u diiuk ni a wun saa jii u siari, 
MAT.24.18	ki wunba tan be u kpaab ni, u daa ŋmat a wun saa jii u liatiri. 
MAT.24.19	Li yoo maŋ, podamm nan binba dia walai tan sa di fara bonchiann. 
MAT.24.20	Yii mei man Yennu ki u daa te ki fara na baat wonfufuk yoo, amii foon daari. 
MAT.24.21	Kimaan li yoo maŋ, farchiauŋ sii be; Yennu nba nan duniawa nan dinna, li fara booru daa ki mi baari; li booru mun bia ji kan mi ki baari. 
MAT.24.22	Yennu-i taŋŋi kii wat daa maŋ yabinti, sɔɔ tan kan tinni; ŋaan u nigannkab paak ki u tan sa wat daa maŋ yabint.
MAT.24.23	“Li yoo maŋ, sɔɔ-i taŋŋi beti a ‘Gotir man, Masia be nna,’ amii ‘U be leŋe,’ i daa teeu yada, 
MAT.24.24	kimaan li yoo maŋ, faak Masianba nan faak sɔkiniinba tan sa nyi ki tuun nyina nan bakitnauŋ toonjaana a bin kpann niib; ki li-i taŋŋi fit gbaa, bi tan sa kpann Yennu nigannkab tiauŋɔ gbaa. 
MAT.24.25	Gbiintir man, n poŋ dɔŋ betiewa, ki yoo maŋ daa ki baari.
MAT.24.26	“Li paak, bi-i taŋŋi beti a ‘Gotir man, u be muuk ni,’ i daa saa; amii bi-i beti a ‘Gotir man, u be diiuk ni,’ i daa tee yada, 
MAT.24.27	kimaan min nisaarik Bik na baaru tan sii tee kaman nan saak nba tuu nyikint ki nyi yendo po ki saa sik yenbaa po nee.
MAT.24.28	“Siaminba ki bonkpeenn be, leŋe ki juut tikii.
MAT.24.29	“Fara na poorpo ki yennu tan sa bɔnn, ki ŋmaarik ji kan yenti; ki ŋmaabira tan sa nyi sanpaapo ki baa, ki linba kur be sanpaapo tan sa damm ki ŋmat ŋmat. 
MAT.24.30	Li yoo maŋ ki niib tan sa la min nisaarik Bik jenu nyinn sanpaapo, ki nibooru booru nba be tingbouŋ na kur tan sii fabin, ki ji la min nisaarik Bik ki n be sanpagbana ni ki siik nan paŋ nan yentsaakar. 
MAT.24.31	Gatgaak tan sa bui, ki n tun n malakanba ki bin saan ki saa tikir n nigannkab nba be tingbouŋ na loka ŋanna na kur po ki baar.
MAT.24.32	“Yi jii sinsabik ki tumii yan man; ya tuu la ki tiik maŋ bintir yoonba, i ji tuu bann nan siɔk pere na. 
MAT.24.33	Nnee mun, yoo nba ki i tan laat ki linba na nba kur tuun, yin bann nan n jenu maŋ pere na, li ji kan yukiri. 
MAT.24.34	Barmɔniie ki n beeri na, mɔtana nigbouŋ na kan kpo ki gbenn kaawa ki linba na kur-n tumi. 
MAT.24.35	Sanpaapo nan tiŋ tan sa gara, ŋaan n maan ŋanin kan mi ki gar fabaa.
MAT.24.36	“Ŋaan sɔɔ ki mi daar maŋ amii yoo nba ki n sa jeni; li sanpaapo malakanba, amii min Yennu Bija mɔŋ ki mi, see n Baa Yennu kuukɔɔe mi. 
MAT.24.37	La din teen biaŋinba Nowa yoo na, li mun bia tan sii tee nnee min nisaarik Bik jenu yoo. 
MAT.24.38	Nowa yoo maŋ, yoo nba ki nyunchiauŋ din daa ki baari, ki niib din di jeet ki nyu, ki kɔɔnt poob, ki jikit bi waas ki teemm jab, ki tan tuu daar nba ki Nowa din kɔɔ ŋarungbeŋŋir ni. 
MAT.24.39	Ki niib maŋ din bia daa ki bann linba tuumi ki tan tuu daar nba ki nyunsaakan din baar ki tan dii bi kur saaka. Li bia tan sii tee nnee yoo nba ki min nisaarik Bik tan sa jen. 
MAT.24.40	Li daar maŋ, jab bannlee tan sii bɔɔ kpaab ni ki ko, ki n tan sa jii yenɔ ŋaan nyik lɔɔ. 
MAT.24.41	Poob bannlee tan sii lakin bɔɔ naan dii, ki n tan sa jii yenɔ ŋaan nyik lɔɔ.
MAT.24.42	“Li paak, yi chekin i mɔŋ paak man, kimaan i ki mi daar nba ki min i Yomdaanɔ sa jeni. 
MAT.24.43	Ŋaan bant man nan li-i tee ki ŋaadaanɔ poŋ mi yoo nba ki nanyukɔɔ yaa wun baar u ŋaak ni nyiɔku, u sii kare ki guu; u kan sak ki nanyukɔɔ-n tan kɔɔ ki jamɔ. 
MAT.24.44	Li paak, li ŋan ki i mun-ii teen siir yoo kura, kimaan min nisaarik Bik mun bia tan sa jen yoo nba ki i ki dukii n jenu na po nee.
MAT.24.45	“Daabilannɔe tee yandaanɔ ki tuun u yomdaanɔ nba wantɔ biaŋinba? Ŋɔɔe tee wunba ki u yomdaanɔ sa teenɔ daabiyudaanɔ a wuu gorii u daabileeb, kii teemm mann nan li sɔnu. 
MAT.24.46	Li-i tee ki u yomdaanɔ tan kpen ki la ki u tuun nna, parpeenn sii tee daabir maŋ yare. 
MAT.24.47	Barmɔniie ki n beeri na, ŋaadaanɔ maŋ sa jii u mɔkint kur ki teen daabir maŋ nuu ni, a wuu gorii. 
MAT.24.48	Ŋaan li-i tee ki daabir maŋ tee daabiyoonn ki dukin u par ni a u yomdaanɔ kan kpen yiami, 
MAT.24.49	ŋaan piin ki boo u daabileeb, ki ŋɔɔ nan danyuura bia lakin ki nyu ki di, 
MAT.24.50	u yomdaanɔ maŋ tan sa kpen daar nba ki u ŋaa u kpenu tamae, nan yoo nba ki u ki mi. 
MAT.24.51	U yomdaanɔ na sa dat u tubir bonbiir, ki teenɔ kaman nan wa tuu teen kpinkpannii damm biaŋinba na. Leŋ maŋe ki u ji sii fabin mɔn ki junt u nyana.
MAT.25.1	“Yennu naan labaar tan sii tee kaman nan sapaamm piik nba din jii bi fita ki saa a bin saa took pooyookir sɔrɔ nee. 
MAT.25.2	Sapaamm maŋ ni baŋŋmu din tee jatite, ki baŋŋmu mun din tee subindamm. 
MAT.25.3	Sapaanjata na din jii bi fita, ŋaan ki jii kpan ki guun bi mɔŋi, 
MAT.25.4	ŋaan ki sapaansubindamm na ŋanin din jii kpan ki liak liak salena ni ki dia pukin bi fita po. 
MAT.25.5	Pooyookir sɔrɔ maŋ din ki baar yiami, ki gɔɔn tan soor sapaamm na kura, ki bi gɔɔn.
MAT.25.6	“Ki tansuunii ki bi tan gbat wiyikiŋ a ‘Gotir, pooyookir sɔrɔ nee baat na. Nyin man ki tin tookɔ man.’ 
MAT.25.7	Ki sapaamm piik na kura fiir ki ŋak ŋak bi fita na. 
MAT.25.8	Ŋanne ki sapaanjata na miar subindamm na a ‘I kan turit i kpan na waamii? kimaan ti fita na loon lin kpeene.’ 
MAT.25.9	Ki subindamm na jiin a ‘Aaii, ti yara mun kan jaŋ timm nan yimmi. I saa man binba kɔi kpan boor ni, ki saa daa i mɔŋ yara.’ 
MAT.25.10	Sapaanjata na nba din yaat ki saan a bin saa daa kpan yoonba, ki pooyookir sɔrɔ na dɔkit. Subindamm baŋŋmu na nba din teen siir na din wei pooyookir sɔrɔ maŋe, ki saan poochianu ŋaak na ni ki kɔɔ diiuk ni, ŋaan ki bi loon gann ki kpar.
MAT.25.11	“Li poorpo ki sapaanjata na nba din tan jen yoonba, ki bi baar ki tan see tammɔb na boor ki yi a ‘Ti yomdaanɔ, ti yomdaanɔ, lootir gann ki tin kɔɔ.’ 
MAT.25.12	Ŋaan pooyookir sɔrɔ na jiin ki betib a ‘Barmɔniie ki n beeri na, n ki miini.’ ”
MAT.25.13	Ki Yisa bia din betib a “I mi man, kimaan i ki mi daar nba amii yoo nba ki min i Yomdaanɔ tan sa jeni.”
MAT.25.14	“Yennu naan labaar bia tan sii tee kaman nan ŋaadaansɔɔ nba din lor a wun saan sɔnu, ŋaan yiin u daaba ki tan chentib likirii a bin gaar kii kpentir nee. 
MAT.25.15	U din tur sinsinn yoo na pɔŋ tusa ŋaŋŋmu, ki tur wunba paa na pɔŋ tusa ŋannlee, ki tur wunba joont na pɔŋ tusyenn. U din tur sɔɔ kur kaman nan wa mi li yɔɔ kotir nba tee biaŋinbae, ŋaan yaat ki saan. 
MAT.25.16	Ki wunba din gaar pɔŋ tusa ŋaŋŋmu na nyii nan u likirii yiama ki piin kpinkpouŋ, ki la nyɔɔt pɔŋ tusa ŋaŋŋmu ki pukin li paak biak. 
MAT.25.17	Nnee ki wunba mun bia din gaar pɔŋ tusa ŋannlee na mun din nyii ki kpentir ki la nyɔɔt pɔŋ tusa ŋannlee ki pukin li paak. 
MAT.25.18	Ŋaan wunba din gaar pɔŋ tusyenn na ŋanin din nyiie, ki gbiir bootuk, ki pii u yomdaanɔ likirii na leŋ, ŋaan ŋmat.
MAT.25.19	“Li din yukir bonchiann, ki ŋaadaanɔ maŋ din tan jen, ki yiin u daaba na, a wun kan bi likirii maŋ, ki la ba la nyɔɔt biaŋinba. 
MAT.25.20	Ki wunba din gaar pɔŋ tusa ŋaŋŋmu na nba kɔɔ yoonba, ki u jii pɔŋ tusa ŋaŋŋmu leer na ki pukin tur u yomdaanɔ, ŋaan yet a ‘N yomdaanɔ, a din turin pɔŋ tusa ŋaŋŋmue, ŋaan gotir n mun bia la nyɔɔt pɔŋ tusa ŋaŋŋmu.’ 
MAT.25.21	Ki u yomdaanɔ na betɔ a ‘N faan, a tee daabiŋanɔe, ki bia tuun fanu; fa dia waaminna fanu biaŋinba na, li paak, n sa jii saamewa ki teen a nuu ni. Parpeenn nba ki n mɔk na, li ji tee min nan fin yare.’
MAT.25.22	“Ki wunba mun din gaar pɔŋ tusa ŋannlee na kɔɔ ki baar u yomdaanɔ na boor, ki tan yetɔ a ‘N yomdaanɔ, gotir, a din turin pɔŋ tusa ŋannlee-e, ŋaan n mun bia kpent ki la nyɔɔt pɔŋ tusa ŋannlee.’ 
MAT.25.23	Ki u yomdaanɔ yetɔ a ‘N faan, a tee daabiŋanɔe, ki bia tuun fanu; fa dia waaminna fanu biaŋinba na, li paak, n sa jii saamewa ki teen a nuu ni. Parpeenn nba ki n mɔk na, li ji tee min nan fin yare.’
MAT.25.24	“Ŋanne ki wunba mun din gaar pɔŋ tusyenn na ŋanin kɔɔ ki baar u yomdaanɔ boor ki tan yetɔ a ‘N yomdaanɔ, n mi nan a tuu tee wunba di fobite, kimaan linba ki a ki dii fara li paak na, fin ŋanin loon ŋaninbae ki fii di; siaminba ki a lek ki buri ŋaan fin ŋanin tuu jaan leŋe. 
MAT.25.25	Li paak, min daan tiina jaŋmaaniie, ki jii a pɔŋ tusyenn na ki gbiir ki pii tiŋ ni. Li paak, ŋannii na! gaat a bont.’
MAT.25.26	“Ŋanne ki u yomdaanɔ na betɔ a ‘Fin daabiyann na, a tee gbannyakdaanɔe; a poŋ mi nan n tuu tee wunba di linba ki n ki dii fara li paake, ki bia mi nan n jaan siaminba ki n ki bure, 
MAT.25.27	ki bee ki a ki kpent niib n likirii maŋ ki bin tan paanin paatiri? Ma bo tan jen na n bo sa la n bont ki nyɔɔt-ii paa li paaki. 
MAT.25.28	Li paak, gaat likirii maŋ u boor ni man, ki pukin wunba mɔk pɔŋ tusa piik na; 
MAT.25.29	kimaan wunba kur mɔk bona, bi sa pukinɔ ki wun mɔkit bonchiann; ŋaan wunba kɔŋ bont, bi bia sa tont bonmintik nba ki u mɔk na. 
MAT.25.30	Ŋaan jayann na ŋanin, jiimɔ man kii nyi ki saa lu-u nanyer po bunbɔnn ni. Leŋewa ki u tan sii fabin mɔn ki junt u nyana.’ ”
MAT.25.31	“Tɔn, min nisaarik Bik-i taŋŋi jen nan n paŋ nan malakanba kura, n tan sa kar n naangbouŋ paak, ki la baakchiauŋ, 
MAT.25.32	ki tan lakin tingbouŋ na nibooru kur n tɔɔnn po; ki n tan sa bɔkitib kaman nan pekpaarik nba tuu bɔkit pei nan buunii biaŋinba na. 
MAT.25.33	N tan sa jii pei ki semm n nuudiitu po, ŋaan jii buunii na mun ki semm n nuugaŋ po. 
MAT.25.34	Ki min, Bat na, sa yet binba see n nuudiitu po na a ‘Yimm nba ki n Baa Yennu senn mɔsonŋann i paak na, i saana man ki tan kɔɔ naan nba ki Yennu din ŋamm ki guuni dunia piinu niwa na, 
MAT.25.35	kimaan kon din mɔkin ki i dinnin; ki nyunyukiru din mɔkin ki i turin nyun. N din tee saamɔe ŋaan ki i gaarin saauŋ i ŋei ni. 
MAT.25.36	N din somm yanne ki i gbabinin; ki n din yiar ki i sommin; ki n din kɔɔ dansarik, ki i yɔɔ gɔntin.’
MAT.25.37	“Ki yentina na tan sa jiin ki boin a ‘Ti Yomdaanɔ, bee yooe ki ti din la-a ki kon mɔka ki ti dinnani? amii bee yooe ki nyunyukiru din mɔka ki ti tura nyumi? 
MAT.25.38	amii bee yooe ki ti din la-a ki a tee saamɔ ki ti gaara saauŋ ti ŋei ni? amii ki a somm yann ki ti gbabinani? 
MAT.25.39	amii bee daare ki ti din la ki a yiar ki ti sommani? amii ki a kɔɔ dansarik, ki ti baar ki tan gɔnani?’ 
MAT.25.40	Ki min Bat na mun tan sa jiin ki betib a ‘Barmɔniie ki n beeri na, ya din tun linba ki tur wunba tee tatimɔɔ n naa waas na sinsuuk ni na yenɔkɔɔ, i din tuun ki teen mine.’
MAT.25.41	“Li poorpo, n tan sa jiant ki bet binba see n nuugaŋ po na a ‘Yimm nibiit nba ŋan nan tubdatu na, seetir nna man. I saa man ki saa kɔɔ muu nba di ki kaa kpeenu nba ki Yennu din ŋamm ki guun Sintaanii nan u niib na ni, 
MAT.25.42	kimaan kon din mɔkin, ŋaan ki i minnin jeet; ki nyunyukiru din mɔkin, ŋaan ki i minnin nyun. 
MAT.25.43	N din tee saamɔe, ki i ki sak yin gaarin saauŋ i ŋei ni; ki n din tan somm yann, ŋaan ki i minnin tiat; ki n din tan yiar ki i ki sommin, ki n bia tan kɔɔ dansarik, ki i ki gɔnin.’
MAT.25.44	“Li yoo ki bi mun tan sa ŋmat ki boin a ‘Ti Yomdaanɔ, bee yooe ki ti din la-a ki kon mɔka, amii nyunyukiru mɔka, amii ki a tee saamɔ, amii ki a somm yann, amii ki a yiar, amii ki a kɔɔ dansarik, ŋaan ki ti yêt a sommiri?’ 
MAT.25.45	Li yoo maŋe ki n sa jiin ki betib a ‘Barmɔniie ki n beeri na, ya din yêt nan yin tun linba ki tur wunba tee tatimɔɔ n naa waas na sinsuuk ni na yenɔkɔɔ, i din yêt nan yin tun ki tur mine.’ 
MAT.25.46	Binba na tan sa saan ki saa la tubdatu nba kaa gbennu na, ŋaan ki yentina na-n mun saan kii sii be manfoor nba kaa gbennu ni.”
MAT.26.1	Yisa nba din pak maan maŋ kur ki gbenn yoonba ki u bet u poorpoweiteeb a 
MAT.26.2	“I mi nan daarpoe tee yukitgar tiaru jaamm, ki bi daan sa jii min nisaarik Bik ki tur niib a bin kpaan dapunpunn paak.”
MAT.26.3	Li yoo maŋ ki Yennu jiantu yudamm nan Juu teeb saakab din tikir leeb Kayafas ŋaak ni, wunba tee Yennu jiantu yudamm saakɔɔ na. 
MAT.26.4	Bi din lor ba sa teen biaŋinba ki bɔr soor Yisae ki kpiu. 
MAT.26.5	Ŋaan bi din lor a bi kan soorɔ jaamm daa ni, kimaan bi-i teen nna see ki kpikpiruk baar.
MAT.26.6+MAT.26.7	Tɔn, Yisa nba din tan be Betani doo ni, Simon nba din tee gbaatir na ŋaak, ki kar di jeet, ki poosɔɔ din kɔɔ ki dia salenŋann, ki tulaarii nba ki li daauk paar bonchiann din gbee leŋa, ki baar tan but Yisa yur paak. 
MAT.26.8	Ki Yisa poorpoweiteeb na nba din la nna yoonba ki bi piak burin nan wutoor ki yeen a “Bee ki poo na biir tulaarii na nna mani? 
MAT.26.9	a kimaan bi bo sa fit kɔir ki gaar likirii bonchiann ki somm talasdamm.”
MAT.26.10	Ki Yisa din bann bi bunburimii maŋ, ki boib a “Bee teen ki i burin ki daan poo na? Bonŋanne ki u tun ki turin maŋ. 
MAT.26.11	Talasdamm ŋanin sii yɔɔ be i boor ni yoo kura, ŋaan min ŋanin kii yɔɔ be nna kaa. 
MAT.26.12	Tulaarii nba ki u but n paak na, u teen n piinu siire. 
MAT.26.13	Barmɔniie ki n beeri na, siaminba kur ki bi sa mɔɔnt barŋanii na tingbouŋ na ni, bi bia sa mɔɔnt poo maŋ nba tun linba na, ki lii tee tiarime ki turɔ.”
MAT.26.14	Li yoo na ki Yisa poorpoweiteeb na ni yenɔ, wunba ki bi yiu Judas Iskariot na, nyii ki saan Yennu jiantu yudamm boor ni, 
MAT.26.15	ki saa boib a “I sa turin bee ŋaan ki n lon sɔnii ki Yisa-n kɔɔ i nuu ni?” Ki bi kan sarima likibin piinntaa ki turɔ. 
MAT.26.16	Ki la din nyii li yoo maŋ ki jii saa ki u lon sɔnii nba ki u sa jii Yisa ki kubinɔ bi nuu ni.
MAT.26.17	Ki boroboro nba ki bi din ki tee datiŋ na jaamm piinu daar, ki Yisa poorpoweiteeb din baar u boor ni, ki tan boiɔ a “A loon ki tin saan lee ki saa teen siir ki guuna yukitgar tiaru jaamm na dinu?”
MAT.26.18	Ki u betib a “I saa man doo na ni jasɔɔ nna ŋaak ni, ki saa betɔ a ‘Ti Wanntɔɔe tumit a ti tan beta a u yoo per na, ki u loon ŋɔɔ nan u poorpoweiteeb-n di yukitgar tiaru jaamm a ŋaak nna.’ ”
MAT.26.19	Ki u poorpoweiteeb mun din tun nan wa wannib biaŋinba na, ki din teen jaamm maŋ jeet siir.
MAT.26.20	Dajouk nba din tan baar, ki Yisa nan u poorpoweiteeb piik nan bannlee na kɔɔ ki kar a bin di. 
MAT.26.21	Ba din di yoonba ki Yisa yetib a “Barmɔniie ki n beeri na, i ni yenɔ sa nyi n poor ki fikisin.”
MAT.26.22	Ki u poorpoweiteeb na para ni din biir bonchiann, ki bi piin ki boiɔ yenɔ yenɔ a “N Yomdaanɔ, barmɔnii, a yeen minee?”
MAT.26.23	Ki u jiin ki yet a “Wunba ki min nan ŋɔɔ lakin sukii kpinsenyeŋ ni nee sa nyi n poor. 
MAT.26.24	Min nisaarik Bik set sa kpo kaman nan Yennu gbouŋ nba wann biaŋinba nee, ŋaan bonbiir sii be wunba yaa wun nyi n poor na paak. Bi-i bo-i diŋŋi kii mar li daanɔ gbaa, li bo din sɔ.”
MAT.26.25	Ŋanne ki Judas wunba yaa wun nyi u poor na mun din boiɔ a “Wanntɔɔ, a yeen minee?”
MAT.26.25	Ŋanne ki Yisa jiin ki betɔ a “Nn, fine yaa.”
MAT.26.26	Ba tan kar di jeet yoo nba na ki Yisa jii boroboro, ki tur Yennu niipoouk li paak, ŋaan ŋmit ŋmit, ki tur u poorpoweiteeb, ŋaan betib a “Gaat man ki di. Nee tee n gbanant.”
MAT.26.27	Ki u bia din jii nyunyuŋmaŋ nan tilɔɔna nyun, ki tur Yennu niipoouk li paak, ki jiir ki turib ŋaan betib a “Gaat man, ki i kura-n nyu. 
MAT.26.28	Linba nee tee n sɔn nba sa te ki Yennu mɔsonn-n set nan barmɔnii, sɔn nba tan sa nyi n gbanant ni, nisaarii bonchiann paak, a Yennu-n nyik chab bi biite na. 
MAT.26.29	N beerie, n kan mi nyu tilɔɔna nyun maŋ, see daar nba ki min nan yimm tan sa lakin nyu li bonpaann n Baa Yennu naan ni sanpaapo.”
MAT.26.30	Ŋanne ki bi din yin Yenjiantu yanii, ŋaan nyii ki saan Olif Tiinii kunkonn paak.
MAT.26.31	Li yoo na ki Yisa din betib a “Nyiɔk na, i kura sa tin ŋaan nyikima, kimaan li sɔb Yennu gbouŋ ni a ‘Yennu tan sa kpi pekpaarik na, ki pei nba ki u tuu kpaarib na sa tin yat.’ 
MAT.26.32	Ŋaan mi-i taŋŋi fiir kuun ni, li poorpo, n sa liit i tɔɔnn ki saan Galilee.”
MAT.26.33	Ki Piita jiin ki yetɔ a “N Yomdaanɔ, sɔɔ kur-i lekii taŋŋi tin ki nyika, ŋaan min ŋanin kan mi tin ki nyikani.”
MAT.26.34	Ki Yisa jiin ki betɔ a “Barmɔniie ki n beera na, dinna nyiɔk na, nan kojousinsinn-n tan bui na, ki a nɔi taar munntaawa a a ki mimi.”
MAT.26.35	Ki Piita jiin a “Li-i lekii baar a min nan fin-n lakin kpo gbaa, n kan mi ki nɔi a n ki miani.”
MAT.26.35	Ki u poorpoweiteeb na kura mun din yet nna.
MAT.26.36	Ŋanne ki Yisa nan u poorpoweiteeb din saan siaminba ki bi yi Getsemane na; ki u saa betib a “Yii be nna man, ŋâan ki n gar i tɔɔnn po na ki saa miar Yennu.” 
MAT.26.37	Ki u jii Piita nan Sebedee waas bannlee na ki pukin u mɔŋ po. Ki u la parbiir nan yanyetuk, 
MAT.26.38	ki betib a “Parbiir booru nba soorin na per lin kpima. Biat nna man kii nyɔi nanin.”
MAT.26.39	Ŋanne ki u chat ki saan waaminna bi tɔɔnn po, ki gbaan tiŋ ni, ŋaan mei Yennu ki yeen a “N Baa, li-i bo-i sa fiti, fan ŋaan ki fara nba baat n paak na-n yakirin. Ŋaan ŋaant ki a loommo-n tun, ki li daa tee n loommu.”
MAT.26.40	Ki u tan ŋmat u poorpoweiteeb banntaa na boor ni, ki baar sɔɔ ki bi gɔɔnt; ki u boi Piita a “I lek kan fit kii nyɔi nanin yoo waamii? 
MAT.26.41	Yii nyɔi man ŋaan kii mei Yennu ki i tan daa kɔɔ jinjammii ni, kimaan i sei ŋanin loon lin tun linba ŋan, ŋaan ki i gbanant kaa yaaki.”
MAT.26.42	Ki u din ŋmat taar munnlee ni ki saa mei Yennu ki yeen a “N Baa, li-i tee ki fara nba baat n paak na kan fit garin ŋann see ki n diir, ŋaant ki a loomm-n tun.” 
MAT.26.43	Ki u bia ŋmat ki saa baar sɔɔ ki u poorpoweiteeb na bia gɔɔna, kimaan gɔɔn din mɔkib bonchiann.
MAT.26.44	Ki u bia ŋmat taar munntaa ni, ki saa mei Yennu ki yeen li biaŋ nan wa bo miar sinsinn na. 
MAT.26.45	Ŋanne ki u ŋmat ki baar u poorpoweiteeb maŋ boor ni ki tan boib a “I bia lek daa gɔɔnte ki foi-ii? Gotir man, yoo maŋ per na. Bi jii min nisaarik Bik na ki teenin biitdamm nuu niwa. 
MAT.26.46	Fiit man ki tin saan. Gotir man, wunba nyii n poor na pera.”
MAT.26.47	U mɔb daa din ki baa tiŋi, ki Judas wunba tee u poorpoweiteeb na ni yenɔ dɔkit nan niburchiauŋ, ki siab dia jukbanjai, ki siab mun dia gbajara, ki nyii Yennu jiantu yudamm nan saakab boor ni. 
MAT.26.48	Judas wunba nyii u poor na poŋ daan wann niib maŋ nyinsiare a “Mi-i sai foont wunba ki mɔɔt u tankpinn, yii mi nan ŋɔɔe na, ki yin soorɔ man ken ken man.”
MAT.26.49	Judas nba tan baar yoonba, li taakpaak ni ki u saan ki saa set Yisa peŋ ŋaan yetɔ a “N Yomdaanɔ, a nyiɔk po,” ŋaan mɔɔt u tankpinn.
MAT.26.50	Ki Yisa jiant betɔ a “N yɔɔk, toonbooru nba ki a baar a a tan tun na paakii?”
MAT.26.50	Li yoo na ki niib na ji wuur baar ki tan bib Yisa. 
MAT.26.51	Ŋanne ki u poorpoweiteeb na ni yenɔ taan kakit nɔɔt jukbanjiak ŋaan chɔɔ pot Yennu jiantu yudaanɔ daabir tubir ki lu. 
MAT.26.52	Ŋaan ki Yisa betɔ a “Jiint a jukbanjiak maŋ ki nɔɔn li took ni, kimaan wunba kɔn nan juk, u kpenn juk kuume. 
MAT.26.53	Nnara, n bo sa fit miar n Baa Yennu sommir po, ki u bo sa tun malakanba yiama, ki bin gar tusa piik nan ŋannlee. 
MAT.26.54	Ŋaan mi-i teen nna, nlee ki li sa tun ki gbeen linba sɔb Yennu gbouŋ ni ki yet a see ki n di fara nba baat na?”
MAT.26.55	Ŋanne ki u boi niburchiauŋ na “I baar nan jukii nan gbajara a i tan soorin kaman nan n tee fatitɔɔe na-aa? N daan tuu be Yennu jiantu ŋasaakak ni daar kura ki want niib Yennu maan, ŋaan ki i tuu ki somi. 
MAT.26.56	Ŋaan linba na kur tun na a lin gbeen Yennu sɔkiniinba nba din sɔb linba Yennu gbouŋ ni nee.”
MAT.26.56	Li yoo ki u poorpoweiteeb na kur chiar ŋaan nyikɔ.
MAT.26.57	Ki binba soor Yisa na jiiu ki saan nanɔ Yennu jiantu yudaanɔ Kayafas ŋaak, siaminba ki sennu wannteeb nan tiŋ na ni saakab kar ki guu na. 
MAT.26.58	Ba saan nan Yisa na, ki Piita waa u poorpo banfɔkira, ki saa baar see Yennu jiantu yudaanɔ maŋ ŋaak nanyer po, ki tan kɔɔ dundɔuŋ ni, ki saan saa kar toontunna boor ni, a wun la li joontu. 
MAT.26.59	Ki Yennu jiantu yudamm nan saakab maŋ kur yabir bi mɔŋ paak a bin la faak siara damm mɔb ni linba ki bi sa jii Yisa biit ki kpiu. 
MAT.26.60	Ki niib bonchiann set dii faak siara u paak, ŋaan kɔŋ u bisiat. Li poorpo ki jab bannlee nyii set ki yet a 
MAT.26.61	“Jɔɔ na daan yet a u mɔk yikoo ki sa fit bet Yennu jiantu ŋasaakak na, ŋaan bia maar daa ŋanntaa sinsuuk ni.”
MAT.26.62	Ŋanne ki Yennu jiantu yudaanɔ maŋ fiir set, ŋaan boi Yisa “Linba ki jab maŋ piak a po na, li paak tee bee? A ki mɔk li jiinu-uu?” 
MAT.26.63	Ŋaan ki Yisa ki jiin siari. Ki Yennu jiantu yudaanɔ maŋ ŋamm boiɔ “Betirit manfodaanɔ Yennu paak, fine set tee u Niganntɔɔ Masia ki bia tee u Bija na-aa?”
MAT.26.64	Ki Yisa jiin a “Nn, fine yaa. Ŋaan n beerie, la nyii mɔtana ki jii saa, i tan sa la min nisaarik Bik ki n kar Yabint Yennu nuudiitu po, ki bia tan sa lan ki n be sanpagbana ni ki siik.”
MAT.26.65	Ŋanne ki Yennu jiantu yudaanɔ maŋ dat u mɔŋ liatir pat, ŋaan tian a “U yekint u mɔŋ nan Yennue. Ki ti poŋ ji loon siaradamm a ti teen bee? I kura na gbat wa yekint u mɔŋ nan Yennu biaŋinba. 
MAT.26.66	Ki i la nlee?”
MAT.26.66	Ki bi jiin a “U ŋan nan kuume.”
MAT.26.67	Li yoo na, ki bi ji piin ki siin mɔsant u paak, ki boou, ki siab pebitɔ tanpakii, 
MAT.26.68	ŋaan yeen a “Fin Masia, buntir wunba pebita na.”
MAT.26.69	Piita nba kar Yennu jiantu yudaanɔ ŋaadundɔuŋ ni na, ki ŋaak maŋ ni bonposiak baar u boor ni ki tan betɔ a “A mun tuu yɔɔ be nan Yisa wunba nyii Galilee na.”
MAT.26.70	Ki Piita yet niib maŋ kura boor a “N ki mi fa piak linba na paaki;” 
MAT.26.71	ŋaan fiir nyii ki saa kar nanyer po. Ki ŋaak maŋ ni bonpoleek bia nyii lau, ki yet binba be leŋ na a “Jɔɔ na mun tuu yɔɔ be Yisa nba nyii Nasaret na boor ni.”
MAT.26.72	Ki Piita yet buun nii muu ni, ki por a ŋɔɔ taan ki mi jɔɔ maŋi. 
MAT.26.73	Ki li yann waaminna ki jab nba see leŋ na baar ki tan yet Piita a “A set tee bi ni yenɔe, kimaan a pinpakit nee want.”
MAT.26.74	Ki Piita por mɔb a li-i tee ki u faar faakie, Yennu-n dat u tubir, a ŋɔɔ ki mi jɔɔ maŋi.
MAT.26.74	Li yoo maŋ ki kojouk bui. 
MAT.26.75	Ki Piita ji tiar Yisa nba betɔ na a “Kojouk daa tan kan bui sinsinn daanni ki a tan sa nɔi taar munntaae a a ki mimi.” Ki Piita nyii nanyer po ki saa bui ki fabin bonchiann.
MAT.27.1	La yent sanyapob ni, ki Yennu jiantu yudamm nan saakab lor ba sa teen biaŋinba ki kpi Yisa. 
MAT.27.2	Ki bi lorɔ ŋmii ki jiiu ki saan nanɔ tiŋ yudaanɔ nba ki bi yiu Pailat na boor ni.
MAT.27.3	Judas, mɔlanfikdaanɔ na nba gbat ki bi bu joont ki yaa a Yisa ŋan nan kuume na, ki u par din biir bonchiann; ki u jii sarima likibin piinntaa na ki ŋmat saa jiin tur Yennu jiantu yudamm nan saakab maŋ, 
MAT.27.4	ŋaan yet a “N tun biita, kimaan n fikis wunba kaa biita.”
MAT.27.4	Ŋanne ki bi jiin ki boiɔ a “Ti baka mun ji be linba na ni-ii? Li ji tee a maame.”
MAT.27.5	Ki Judas jii likirii na ki lu Yennu jiantu ŋasaakak ni, ŋaan nyii ki saan saa jɔnn u mɔŋ ŋmiuk.
MAT.27.6	Ŋanne ki Yennu jiantu yudamm tɔkir likirii maŋ ŋaan yet a “Linba na ji tee sɔn likiriie, ki ti sennu nba tee biaŋinba ti kan fit jii pukin Yennu jiantu ŋasaakak likirii ni.” 
MAT.27.7	Li paak, ki bi kar dukin likirii maŋ po, ki tan jii saan saa daa yɔkmarɔɔ tiŋ a bii pii saamm leŋ. 
MAT.27.8	Li paake te ki bi lek bia daa yi tiŋ maŋ a “Sɔn Tiŋ” ki tan tuu dinna.
MAT.27.9	Ki li gbeen Yennu sɔkinii Jeremaya nba din pak linba na ki li teen mɔnii a “Bi jii likibin piinntaa nba ki Israel teeb siab din pa ki li tee u daauk na, 
MAT.27.10	ki daa yɔkmarɔɔ tiŋ, kaman nan n Yomdaanɔ Yennu nba wannib biaŋinba na.”
MAT.27.11	Ki Yisa see tiŋ maŋ yudaanɔ Pailat tɔɔnn ni; ki Pailat boiɔ a “Fine set tee Juu teeb kpanbar na-aa?”
MAT.27.11	Ki u jiinɔ a “Nn, fine yaa.” 
MAT.27.12	Ŋaan Yennu jiantu yudamm nan saakab na nba fikisirɔ na ŋanin, u ki jiimm siari.
MAT.27.13	Ki Pailat bia boiɔ a “A ki gbia ba fikisira biaŋinba maŋi?”
MAT.27.14	Ŋaan Yisa ji ki pak siar ki jiin u po, ki li ji bakit Pailat bonchiann.
MAT.27.15	Tɔn, li-i tee ki yukitgar tiaru jaamm dinu daari taŋŋi baari, tiŋ yudaanɔ maŋ tuu nyinn niyenɔkɔɔe dansarik ni, wunba ki niib na loonɔ, ki ŋaau. 
MAT.27.16	Sɔɔ din kɔɔ dansarik li yoo, ki u sann din yi Barabas, ki niib na miu fanu nan u toona nba tee biaŋinba. 
MAT.27.17	Ba tan lakin yoonba ki Pailat boib a “Ŋmee ki i loon ki n nyinnɔ dansarik ni ki ŋaau? Barabas amii Yisa nba ki bi yiu Masia na?” 
MAT.27.18	kimaan Pailat mi nan naŋ paake te ki bi soor Yisa ki teen u nuu ni.
MAT.27.19	Pailat nba daa kar buut kok paak na, ki u ŋaapoo tun toomii ki tan betɔ a “Nyint a nuu Yennu nifopeemɔ na maan ni, kimaan nyiɔk na n won la daamuk bonchiann n daamiit ni u paak.”
MAT.27.20	Ki Yennu jiantu yudamm nan saakab maŋ biir niib na a bin yet Pailat a wun nyinn Barabas ŋaan kpi Yisa. 
MAT.27.21	Ki Pailat bia ŋamm ki boib a “Niib bannlee na ni, i loon ki n nyinn ŋmee ŋaau?”
MAT.27.21	Ki bi jiin a “Barabase.”
MAT.27.22	Ki Pailat bia ŋamm boib a “Ki Yisa nba ki bi yiu Masia na ŋanimi, i loon ki n teenɔ nlee?”
MAT.27.22	Ki bi kura jiin a “Kpaamɔ ki tabinɔ dapunpunn paak.”
MAT.27.23	Ki Pailat boib a “Bee paake? U biit mantik tee lannpoe?”
MAT.27.23	Ki bi ŋamm teen fuur, ŋaan jiin sanpaapowa a “Kpaamɔ tabin dapunpunn paak.”
MAT.27.24	Pailat nba bann nan u piak saa li kaa nyɔɔti, ki bia saa baar nan dataar mɔyêtuk na, ki u jii nyun ki wuur wuur u nii, niib na ninbina ni, ŋaan yet a “N nuu kaa jɔɔ nba kaa biit na sɔn nyinnu ni. I maame nawa!”
MAT.27.25	Ki niib na jiin a “Nn, u sɔn-n jii timm nan ti waas yura paak.”
MAT.27.26	Ŋanne ki Pailat nyinn Barabas ŋaau, ŋaan te ki bi boo Yisa kpaasir, ki jiiu turib a bin saa kpaau dapunpunn paak.
MAT.27.27	Ki tiŋ yudaanɔ Pailat na lanjimanba jii Yisa ki kɔɔ nanɔ dundɔuŋ ni, ki bi lanjimanba maŋ kura tikir ki lintɔ. 
MAT.27.28	Bi din liat u liant nee, ŋaan jii liatmuŋ nna ki lannɔ, 
MAT.27.29	ŋaan luu kunkonii fokirik ki yirimɔ, ki jii patu ki kubinɔ u nuudiitu ni, ki gbaan u tɔɔnn ni, ki sarikitɔ ki yeen a “Juu teeb bat, ti foonta!” 
MAT.27.30	Ki bi piin ki siin mɔsant u paak, ŋaan gaar patu nba ki bi bo kubinɔ na ki faa u yur paak. 
MAT.27.31	Ba tan sarikɔ gbenn yoonba, ki bi liat liatmuŋ na, ŋaan jii u mɔŋ liant na ki lannɔ, a bin ji saan ki saa kpaau ki tabinɔ dapunpunn paak.
MAT.27.32	Ba din saa na, ki bi chet Sairene tiŋ ni jasɔɔ nba ki u sann yi Simon, ki soorɔ, ki miau jinnɔ Yisa kuun dapunpunn na. 
MAT.27.33	Ba saa baar siaminba ki bi yir Golgota na, ki li paak tee a “Yukpabuk boor,” 
MAT.27.34	ki bi jii daan nba ŋmat nan bonkobuk yan ki turɔ a wun nyu; ŋaan wa lemm yoonba ki u yêt nyunu.
MAT.27.35	Ba kpaau ki tabinɔ dapunpunn paak gbenn yoonba, ki bi tɔ tiatia ki chent chent u tiat na, 
MAT.27.36	ŋaan ji kar leŋ ki guu-u. 
MAT.27.37	Ki bi sɔb ba yaa a u tun biit nba na, ki tabin u dapunpunn na yur paak. Ba din sɔb linba na ki li want a “Yisa nba tee Juu teeb Kpanbar nee na.” 
MAT.27.38	Bi mun bia din kpaa fatiteeb bannlee dapunpuna paak leŋ, ki pukin Yisa po, ki yenɔ din be u nuudiitu po, ki lɔɔ mun din be u nuugaŋ po.
MAT.27.39	Binba din somm gaar leŋ na pakin bi yurae ŋaan sukiiɔ, 
MAT.27.40	ki yeen a “Fin nba yaa a a sa fit bet Yennu jiantu ŋasaakak na ŋaan bia maar daa ŋanntaa sinsuuk ni na, fine na, tint a mɔŋ. Li-i tee ki a set tee Yennu Bijaie, fan nyi dapunpunn na paak ki sik na.”
MAT.27.41	Nnee biak ki Yennu jiantu yudamm nan sennu wannteeb nan saakab kura mun din sarikitɔ 
MAT.27.42	ki yeen a “U tuu tint leebe, ŋaan kan fit ki tinn u mɔŋi. Tɔn, u yaa a u tee Israel teeb bate, wun sikin u mɔŋ dapunpunn na paak na, ki tin fit teenɔ yada mantik. 
MAT.27.43	U teen Yennu yadawa, ki yaa a u tee Yennu Bijae. Tɔn, li-i tee ki Yennu set loonɔ, ŋaant tii gorii man ki laan u sa tinnɔ mɔtanawa.”
MAT.27.44	Ŋanne ba kpaa fatiteeb nba bannlee ki pukin u po na mun bia sarikitɔ nna.
MAT.27.45	La tan baar yensuuk ni, ki tingbouŋ na kur ji din bɔnn ki saa baar yenlekir kut munntaa. 
MAT.27.46	Kut munntaa maŋ yooe, ki Yisa yikin sanpaapowa a “Eli, Eli, lema sabaktani?” Li paak tee a “N Yennu, n Yennu, bee ki a nyikimi?”
MAT.27.47	Ki binba see leŋ na nba gbat u yiini maŋ ki bi siab beer bi leeb a “U yi Elaijae na.” 
MAT.27.48	Ki bi ni yenɔ tin saa jii saapo ki suunt damiituk nna ni, ki jii sakin daauk paak, ki donn turɔ a wun nyu.
MAT.27.49	Ki u leeb na beerɔ a wun nyikɔ, a ki laan Elaija sa baar ki tan tinnɔwa-aa?
MAT.27.50	Ki Yisa ŋamm yikin sanpaapowa ŋaan ji kpo.
MAT.27.51	Li yoo na ki chinchenn nba tuu jɔɔn ki puun Yennu diiuk sinsuuk ni na ji bɔkit li yur paak ki tan sik tiŋ ni; ki tiŋ damm, ki tanpiit bɔkitir, 
MAT.27.52	ki kaat bia lootir, ki kpeemm nba din kpo ki din tee Yennu niib na bonchiann fiir kuun ni, 
MAT.27.53	ki nyii bi kaat ni; ki Yisa kuun fiiru poorpo ki bi kɔɔ Jerusalem, ki niib bonchiann lab nan bi ninbina.
MAT.27.54	Ki lanjimanba yudaanɔ na, nan u lanjimanba nba pukin u paak ki bi guu Yisa na nba la nna yoonba, nan tiŋ dammu na, ki jaŋmaanii soorib bonchiann, ki bi yeen beer bi leeb a “Barmɔniie, jɔɔ na set tee Yennu Bijae.”
MAT.27.55	Poob nba din tuu waa Yisa ki nyii Galilee ki sommitɔ na ji wokir ki see banfɔkira ŋaan gorii linba tuun maŋ. 
MAT.27.56	Bi yemme din tee Mari Magdaliin, nan Sebedee waas naa na, nan Mari nba din tee Jems nan Josef naa na.
MAT.27.57	La tan bɔnt yoonba ki Arimatea doo mɔkitsɔɔ baar, ki u sann din tee Josef. U mun bia din tee Yisa poorpojɔɔe. 
MAT.27.58	Ki u saan yudaanɔ Pailat boor ni, ki saa miarɔ a wun chabɔ ki wun kpaat Yisa gbanant ki pii. Ki Pailat tur yaak a bin saan ki saa jii Yisa ki turɔ. 
MAT.27.59	Ki Josef saan ki saa jii Yisa gbanant ki pɔbinɔ katinyeeŋ ni, 
MAT.27.60	ki jiiu saan saa piiu u mɔŋ mɔŋ kapaauŋ nba ki u din gbiirir tanpiiuk lokir ni na, ŋaan birint katangbeŋŋir ki tan biin kamɔb, ŋaan ji ŋmat kun. 
MAT.27.61	Ki Mari Magdaliin nan Mari lɔɔ na ji kar kpia leŋ ki gorii kaauk maŋ.
MAT.27.62	La yent sanyiɔk, daar nba tee ŋamm Juu teeb foon daar na, ki Yennu jiantu yudamm nan Farisiinba saan Pailat boor ni ki saa betɔ a 
MAT.27.63	“Chanbaa, ti tian nan faak daanɔ maŋ nba daan be na, u yet a li-i tee ki u taŋŋi kpo, a ŋaan daa ŋanntaa daar u bia sa fiir kuun niwa. 
MAT.27.64	Li paak, turin lanjimanba mɔb ki bin saan kii sai guu u kaauk maŋ li ŋann ki saa tuu daa ŋanntaa maŋ daar; li-i kii tee nnai kaa, u poorpoweiteeb tan sa baar ki piitɔe, ŋaan yet niib a u fiir kuun nie. Ki kpinkpannii maŋ tan sa gar sinsinn yar na paaka.”
MAT.27.65	Ki Pailat betib a “Jiin guuteeb man ki bin saan kii sai guu kaauk maŋ kaman nan ya sa fit guur biaŋinba.”
MAT.27.66	Ki bi jii guuteeb ki saan saa guu kaauk na, ŋaan buun tant ki pɔr fanu.
MAT.28.1	Ki Juu teeb foon daar na gar, ŋaan ki lasir daar sanyafaar ki Mari Magdaliin nan Mari lɔɔ na nyii saan a bin saa gɔn kaauk na. 
MAT.28.2	Ki tiŋ din damm bonchiann, kimaan Yennu malaka nyii sanpaapo sik, ki tan bikit katangbeŋŋir na kamɔb na boor, ki ŋmant ki kar li paak. 
MAT.28.3	Ki u gbanant din nyirii kaman nan sanyikintii nee, ki u liant peen kaman nan sanpagbanpeeuŋ na. 
MAT.28.4	Ki jaŋmaanii din soor guuteeb na bonchiann, ki bi ji jekir ki tan baa ki dɔɔ dɔɔ kaman nan kpeemm na.
MAT.28.5	Ki malaka na bet poob maŋ a “Yimm daa tiin jaŋmaanii man. N mi nan i loon Yisa nba ki bi kpaau dapunpunn paak nee. 
MAT.28.6	U kaa nna, u fiir kuun niwa kaman nan wa yet biaŋinba na. I saana man ki tan got wa daan dɔɔ siaminba na. 
MAT.28.7	I saa man yian yian, ki saa yet u poorpoweiteeb a u fiir kuun ni ki gar saan Galileewa. Leŋewa ki i sa lau. Barmɔniie ki n beeri na.”
MAT.28.8	Ki poob na nyii kaauk maŋ peŋ ki chiar saa a bin saa bet u poorpoweiteeb; ki jaŋmaanii lek mɔkib, ŋaan ki bi bia mɔk parpeenn bonchiann.
MAT.28.9	Ba din saa na, ki Yisa chetib sɔnu paak ki foontib; ki bi gbaan u tɔɔnn ki jiantɔ. 
MAT.28.10	Ki u betib a “I daa tiin jaŋmaanii; i saa man ki saa bet n naa waas maŋ a bin saan Galilee; leŋewa ki bi sa lan.”
MAT.28.11	Poob maŋ nba din saa na, ki guuteeb nba guu kaauk na siab ŋmat saan doo ni, ki saa wann Yennu jiantu yudamm na linba teen maŋ kura. 
MAT.28.12	Ŋanne ki Yennu jiantu yudamm maŋ nan saakab lakin kar ki lor lor; ki tur guuteeb na likirii bonchiann, 
MAT.28.13	ŋaan betib a “Yi yet a Yisa poorpoweiteebe baar tansuunii, yoo nba ki i dɔɔr ki gɔɔnt na, ki tan jan piit u gbanant; 
MAT.28.14	ŋaan li-i tee ki tiŋ yudaanɔ na gbat nnaie, timm sa dɔkin i paak u boor ni ki nyinni.”
MAT.28.15	Ki guuteeb maŋ gaar likirii na, ŋaan ŋmat ki saa bet niib nan ba wannib biaŋinba na. Ki Juu teeb gaar maan na ki li teen barmɔnii mɔkmɔk nan dinna.
MAT.28.16	Ki Yisa poorpoweiteeb piik nan yenɔkɔɔ na saan Galilee jɔsiar paak, siaminba ki Yisa din wannib a bin saan na. Ki bi din tan lau leŋ. 
MAT.28.17	Ba lau yoonba ki bi gbaan ki jiantɔ; ŋaan bi nisiab din biris u paak. 
MAT.28.18	Ŋanne ki u chat ki nakimm, ŋaan yet a “Yennu turin sanpaapo nan tiŋ ni yent kurawa. 
MAT.28.19	Li paak, i saa man tingbouŋ na ni, nibooru kura boor ni, ki saa teemm n poorpoweiteeb, ki wurib Yennu nyunwuru, n Baa Yennu sann ni, nan min u Bija sann ni, nan Seyeeŋ sann ni, 
MAT.28.20	ki wannib ki bin sak linba ki n wanni na kura. Ŋaan yii tian man nan n sii be i boor ni yoo kura mɔkmɔk nan dunia gbennu.”
MRK.1.1	Ŋanne tee Yennu Bija Yisa Masia barŋanii na. 
MRK.1.2	Li din piin tee kaman nan Yennu Sɔkinii Aisaya nba din sɔb nee a
MRK.1.2	“Yennu yet a
MRK.1.2	‘Nnara, n toomue na, ki n yaa n tumɔ
MRK.1.2	a wun dɔŋ ki gar a tɔɔnn,
MRK.1.2	ki ŋamm a sɔnii ki tura.’
MRK.1.3	Sɔɔ be muuk ni ki hoot ki yaa a
MRK.1.3	‘Ŋammit man ti Yomdaanɔ baaru sɔnii
MRK.1.3	ki lii took ki turɔ.’ ”
MRK.1.4	Jɔɔnn nba din wuur niib Yennu nyunwuru na din be muuk ni, ki mɔɔntir ki teen niib a bin nyik bi biit ki wun wurib Yennu nyunwuru ki Yennu-n nyik chab bi biit. 
MRK.1.5	Ki niib bonchiauŋ din nyii Judea tiŋ ni nan Jerusalem doo ni, ki baar Jɔɔnn boor ni, ki tan fiit bi toonbiit, ki Jɔɔnn wurib Yennu nyunwuru, Jɔɔdann mɔkir ni.
MRK.1.6	Jɔɔnn din lia bonkobuk nba ki bi yiu lagumii kobit liatire, ki bia boob gbann u siak ni, ki u jeet din tee naasuut nan siate. 
MRK.1.7	Ki u mɔɔntir ki teen niib a “Nirɔ nba yaa wun tan wei n poor ki baar na cheen, ki n pɔ gbaa nan ki n gbaan u tɔɔnn ni ki lot u taasaaŋmii. 
MRK.1.8	Min ŋanin wuuri nan nyume, ŋaan ŋɔɔe tan sa jii Yennu Seyeeŋ ki wuur i para.”
MRK.1.9	Li yoo na ki Yisa din nyii Nasaret doo nba be Galilee tiŋ ni na, ki baar Jɔɔnn boor, ki Jɔɔnn wurɔ Yennu nyunwuru Jɔɔdann mɔkir maŋ ni. 
MRK.1.10	Yisa nba din nyii nyun maŋ ni ki doo yoonba, li taakpaak ni ki u la ki sanpaapo loot, ki Yennu Seyeeŋ sik tɔɔn u paak ki naan nan ŋmann; 
MRK.1.11	ki u gbat kunkɔr sanpaapo na, ki kunkɔr na yet a “Fine tee n Bilonkak; fine ki n numm gboo.”
MRK.1.12	Ŋanne ki Yennu Seyeeŋ din te ki Yisa kɔɔ muuk ni; ki u din be muuk maŋ ni ki saa jaŋ dapiinna, ki Sintaanii saa jammɔ. 
MRK.1.13	Yisa nan muuk ni bonkobite din be; ki Yennu malakanba siik ki chantirɔ.
MRK.1.14	Tɔn, ki bi din tan soor Jɔɔnn wunba wuur niib Yennu nyunwuru na, ki kɔɔnɔ dansarik; ki li poorpo ki Yisa saan Galilee tiŋ ni, ki mɔɔntir Yennu barŋanii 
MRK.1.15	ki yeen a “Yoo baara, ki Yennu naan baaru per na; li paak, teent man barŋanii maŋ yada ŋaan nyik i toonbiit.”
MRK.1.16	Yisa nba din somm Galilee mɔkgbeŋŋir kpiŋ na, ki u tan la Simon nan u waarɔ Andru, ki bi lubin janlaauŋ mɔkgbeŋŋir na ni, kimaan bi din tee jansoorae. 
MRK.1.17	Ki u yetib a “I waan man, ki n sa te ki yii daak niib kii baat namm n boor.” 
MRK.1.18	Li taakpaak ni ki bi nyik bi janlaauŋ na, ŋaan fiir ki waau.
MRK.1.19	Ki u bia ji din saan tɔɔnn po waaminna ki la Jems nan u waarɔ Jɔɔnn, binba din tee Sebedee waas na, ki bi din be bi burgbetir ni ki lik bi janlaant. 
MRK.1.20	Li taakpaak ni ki u yiimm; ki bi nyik bi baa Sebedee nan u toontunna burgbetir maŋ ni, ŋaan waau.
MRK.1.21	Ki Yisa nan ŋamm din saan kɔɔ digbansiar ki li sann yi Kapenaum; ki Juu teeb foon daar tan baar, ki bi kɔɔ Yenjiantu diiuk ni, ki u piin ki want niib Yennu maan. 
MRK.1.22	Ki u wannu maŋ bakitib bonchiann, kimaan u wannib kaman nan daanɔ nba yen yikoo nee, ki ki wannib kaman nan sennu wannteeb nba wantib biaŋinba na.
MRK.1.23	Ki li yoo na ki jɔɔ nba ki narinbiiuk be u ni na be Yenjiantu diiuk na ni 
MRK.1.24	ki yikin sanpaapo ki yeen a “Fin Yisa, Nasaret nirɔ na, timm nan fin nlee mantiki? A baar a a tan biiritee? N mi fa tee wunba; a tee Yennu Popeendaanɔ nae.”
MRK.1.25	Ki Yisa tian u paak, ki yet a “Ŋminin fuut, ŋaan nyi u ni.”
MRK.1.26	Ki narinbiiuk na fuun jɔɔ na ki tan lu-u ŋaan yikin sanpaapowa, ŋaan nyii u ni. 
MRK.1.27	Ki li din teen bi kur yaarlituko, ki bi boi bi leeb a “Bee na? U wann wannsaannee? U mɔk yikoo ki teen narinbiit mɔb, ki bi saak u mɔb.” 
MRK.1.28	Li taakpaak ni ki u sann din mɔɔnt ki lin Galilee tiŋ ni kura.
MRK.1.29	Yisa nba din nyii Yenjiantu diiuk maŋ ni na, ki ŋɔɔ nan Jems nan Jɔɔnn din saan kɔɔ Simon nan Andru ŋaak ni. 
MRK.1.30	Ki Simon dianpook din dɔɔ ki yiar gbanantouŋ, ki bi bet Yisa u yiaru maŋ po. 
MRK.1.31	Ki Yisa din saan soor u nuu ki fiinɔ kaan, ki u gbanantouŋ maŋ gbenn, ki u fiir ki chantib saauŋ.
MRK.1.32	Li daar maŋ dajonyiɔk, ki niib din jii baatib nan binba ki narinbiit be bi ni na, ki baat namm Yisa boor ni. 
MRK.1.33	Ki doo maŋ ni niib kura din lakin ki tan yia diiuk na tammɔb. 
MRK.1.34	Ki u te ki nisiab bonchiann binba yiar yiarbooru kura na paak, ki bia nyint narinbiit niib bonchiann ni, ŋaan ki ki sak narinbiit maŋ-n yet siari, kimaan bi din mi wa tee wunba.
MRK.1.35	Ki Yisa din dɔŋ nyii ŋaak na ni ki kojouk daa ki mɔ, ki kɔɔ muuk ni ki saa mei Yennu. 
MRK.1.36	Ki Simon nan u leeb na ji din lin ki loon u boor, 
MRK.1.37	ki saa lau ki betɔ a “Sɔɔ kura loon bin la fa be siame.”
MRK.1.38	Ki u yetib a “Ŋaant man ki tin saan digbana nba be ti tɔɔnn po na, ki n sa mɔɔnt barŋanii na leŋ mun, kimaan li paake te ki n baar.”
MRK.1.39	Ki u din gɔrin ki lin Galilee tingbouŋ ni kura, ki mɔɔntir barŋanii maŋ Yenjiantu diit ni, ki bia nyint narinbiit niib ni.
MRK.1.40	Tɔn, ki gbaatsɔɔ din baar Yisa boor ni, ki tan gbaan u tɔɔnn ni, ki barimɔ a “A sa fit te ki n ŋaauk na-n gbenna. A kan sakii?”
MRK.1.41	Ki ninbaauk din soor Yisa, ki u tant u nuu ki siiu, ŋaan yetɔ a “N saka. A ŋaauk maŋ-n gbenn!” 
MRK.1.42	Li taakpaak ni ki jɔɔ maŋ ŋaauk na gbenn, ki u gbanant ji jen li bannu ni. 
MRK.1.43	Ki Yisa din kpaanɔ fanuwa, ŋaan ji nyikɔ ki u saan, 
MRK.1.44	ŋaan yetɔ a “I mi ki a bet sɔɔ li barii; i saa ki jii a mɔŋ ki wann Yennu mantɔɔ na, ki mann mannu nba ki Yennu sɔkinii Moses din senn ki jiin gbaata paaku po na, ki sɔɔ kur-n bann nan a ŋaauk maŋ set gbenna.”
MRK.1.45	Ŋanne ki jɔɔ na saan ki mɔɔnt u paaku maŋ labaar lokir kura po; ŋanne din te ki Yisa ki fit nyi paanu ni ki kɔɔ digbansiar ni, ŋaan ji kpan be muuk ni; ki niib bonchiann din nyi lokir kur po ki baat u boor ni.
MRK.2.1	Ki li din tan teen daa ŋannlelee, ki Yisa bia ŋmat Kapenaum; ki bi mɔɔnt nan u ŋmat ŋaak powa. 
MRK.2.2	Ki niib bonchiann din tikir hali nan yiar bonmintik nnawa tan kaa ŋaak maŋ ni ki sɔɔ sa fit baar tammɔb boor ni; ki u mɔɔntir Yennu maan ki teemm. 
MRK.2.3	Ki niib banna din tan jii baatsɔɔ ki u gbanant kpo; ki bi teenɔ liaŋ paak a bin baar nanɔ Yisa boor. 
MRK.2.4	Ba din ki fit baar u boor kimaan niib nba din yabit na paak, ki bi chɔɔ loot mɔpinn yur paak, ki sikin baatɔɔ na nan liaŋ na ki tan birɔ Yisa tɔɔnn ni. 
MRK.2.5	Yisa nba din la ba teenɔ yada biaŋinba na, ki u yet baatɔɔ na a “N bik, n nyik chab a biita.”
MRK.2.6	Li yoo na ki Yennu sennu wanntesiab din kar leŋ maŋ ki boi bi para ni, 
MRK.2.7	“Bee teen ki jɔɔ na piak nna? U jikit Yennu yikoo u yur paake. Ŋmee daa sa fit nyik chab nirɔ biiti, ki li ki tee Yennu kuukɔɔ kaa?”
MRK.2.8	Dudukit na nba din be bi para ni yoonba na, ki Yisa bann ki boib a “Bee ki i boi i para ni linba be na paaki? 
MRK.2.9	Ma yet baatɔɔ na a ‘N nyik chab a biit’ amii ma yaa n yetɔ a ‘Fiit ki jii a liaŋ kii somm na,’ maan munnlee na sinsuuk ni lannpoe paarii? 
MRK.2.10	ŋaan n sa wanni nan min nisaarik Bik mɔk yikoo tingbouŋ nna ni, ki sa fit nyik chab nirɔ biit;” ŋanne ki u jiant bet wunba ki u gbanant kpo na a 
MRK.2.11	“N beerae, fiit, ki jii a liaŋ kii kun a ŋaak ni.”
MRK.2.12	Li taakpaak ni ki u fiir ki jii u liaŋ ki nyii bi kura ninbina ni; ki li bakitib bonchiann; ki bi piak dont Yennu sann ki yeen a “Ti daa ki mi la bakitnauŋ toona na booru.”
MRK.2.13	Li poorpoe ki Yisa bia din ŋmat mɔkgbeŋŋir na kpiŋ, ki niib bonchiauŋ tikir u boor ni ki lintɔwa, ki u din wantib Yennu labaar. 
MRK.2.14	Ŋanne ki u din gar tɔɔnn po ki saa la jasɔɔ nna ki u sann din tee Liifai, wunba din tee Alfeus bik, ki u kar u toonn paak lampogaar diiuk ni; ki Yisa betɔ a “Fiit kii waan.” Ki u fiir ki waau.
MRK.2.15	Ki Liifai maŋ teen jaamm u ŋaak ni ki tur Yisa; ki lampogaarteeb bonchiann nan biitdamm bonchiann lakin kar nan Yisa nan u poorpoweiteeb ki di jeet, kimaan bi yab bonchiann ki waau. 
MRK.2.16	Ki sennu wannteeb, binba din tee Farisiinba na, la ki Yisa di jeet nan biitdamm nan lampogaarteeb na; ki bi boi u poorpoweiteeb na a “Bee ki u lakin di nan lampogaarteeb nan biitdammi?”
MRK.2.17	Yisa nba gbat nna ki u betib a “Binba mɔk laafia ki loon tebtɔɔ; ŋaan binba yiar, ŋamme loon tebtɔɔ. Li ki tee niŋamm paak kaa te ki n baari, biitdamm paake ki n baar.”
MRK.2.18	Ŋanne ki Jɔɔnn wunba din wuur niib Yennu nyunwuru na poorpoweiteeb nan Farisiinba din lorin mɔi; ki nisiab din baar ki boi Yisa a “Jɔɔnn poorpoweiteeb nan Farisiinba poorpoweiteeb lorin mɔi; bee teen ki a poorpoweiteeb ki lorimi?”
MRK.2.19	Ki Yisa boib a “Poochianu-i be, saamm sa lor mɔi yoo nba ki pooyookir sɔrɔ daa be bi boor ni nawa-aa? Aaii. Pooyookir sɔrɔ nba daa be bi boor ni na, bi kan lor mɔi. 
MRK.2.20	Ŋaan sianyoo baat na ki bi tan sa nyinn pooyookir sɔrɔ na bi boor; li yoo maŋe ki bi sa lor mɔi.
MRK.2.21	“Ŋaan sɔɔ kan sak jii chabpaann ki lik takperi; li-i tee ki u teen nnaie, chabpaann na sa pat takper nae, ki li patimin na sa ŋamm pukin. 
MRK.2.22	Nnee mun ki sɔɔ kan jii dapaanin ki liak dalenkper ni; li-i tee ki u teen nnaie, ki dapaanin na tan mɔ yoonba li sa yeer dalenkper nae, ki daan maŋ-n mɔɔn yann, ki linlenn na-n mun yeer. Li paak, bi tuu jikit dapaanin ki liakit linlenpaann nie.”
MRK.2.23	Tɔn, Juu teeb foon dasiar, ki Yisa nan u poorpoweiteeb din gaar dii kpaab ni. Ba din saa maŋ ki u poorpoweiteeb na toktir dikara ki pinii ki ŋman ŋaan saa. 
MRK.2.24	Ŋanne ki Farisiinba na boiɔ a “Gotir, bee ki bi tuun linba ki ti sennu ki chab a bii tuun foon daari?”
MRK.2.25	Ki u yetib a “I ki mi karin Yennu gbouŋ ni David nba din tun biaŋinba-aa? Ki yoo nba ki kon din gbat ŋɔɔ nan u jɔɔmu, ki bi din ki mɔk jeet na, 
MRK.2.26	ki u din kɔɔ Yennu ŋaak ni, ki saa jii Yennu boroboro ki ŋman yoo nba ki Abiata din tee manteeb yudaanɔ na. Ki sennu na din ki chab nan sɔɔ-n di boroboro maŋ see Yennu manteeb kuukɔɔe; ŋaan David maŋ din ŋmame, ki bia tur u jɔɔmu na gbaa ki bi mun ŋman.”
MRK.2.27	Ŋaan ki Yisa ŋamm ki yetib a “Nisaarik sommir paake ki Yennu senn foon daar; li ki tee foon daar paak kaa ki u din nan niibi. 
MRK.2.28	Li paak, min nisaarik Bike tee foon daar Yomdaanɔ biak.”
MRK.3.1	Ŋanne ki Yisa din bia kɔɔ Yenjiantu diiuk ni, ki jasɔɔ din be leŋ ki u nuu kpo. 
MRK.3.2	Ki nisiab din be leŋ ki gorii Yisa, a bin laan u sa te ki nuukpeenn daanɔ maŋ-n paak foon daarii, ki bin biirɔ. 
MRK.3.3	Ŋanne ki Yisa yiin nuukpeenn daanɔ na a “Baat nna,” 
MRK.3.4	ŋaan boi niib na a “Ti sennu chab a tii sommit niib foon daar amii ti biiribi? Ti fat niib ki lu amii ti kpibi?”
MRK.3.4	Ŋaan ki bi ji din ŋmina. 
MRK.3.5	Ki u got ki lintib nan wutoor, kimaan u par din biir bonchiann bi ninkoonii na paak; ki u ŋmant ki bet jɔɔ maŋ a “Tantir a nuu maŋ.” Ki u tant u nuu maŋ ki li la laafia. 
MRK.3.6	Li yoo na ki Farisiinba din ŋmat nyii, ki ŋamm nan Bat Herod poorpojɔɔmu din lor soor nan leeb ba sa teen biaŋinba ki kpi Yisa.
MRK.3.7	Ki Yisa nan u poorpoweiteeb din fiir ki sik mɔkgbeŋŋir na kpiŋ, ki niburchiauŋ din waa u poor po, binba din nyii Galilee nan Judea 
MRK.3.8	nan Jerusalem nan Idumea nan Jɔɔdann mɔk-pootir, nan Taya nan Saidon tingbouŋ ni, ki bi yab bonchiann ki tikir u boor; ba din gbat nan u tuun toongbeŋŋa na paak, ki bi din baar u boor ni mɔkgbeŋŋir na kpiŋ. 
MRK.3.9	Ki u bet u poorpoweiteeb a bin la burgbetir turɔ a wun kɔɔ ki kar ki wann niib maŋ Yennu maan, a ki nibur na tan daa tutɔ, 
MRK.3.10	kimaan wa din te ki baatib bonchiann paak na paake din te ki binba kur yiar ji din nakii a bin siiu. 
MRK.3.11	Narinbiit nba din tuu lau yoonba kura din tuu baa u tɔɔnne ki faa wuyikiŋ ki yeen a “Fine tee Yennu Bija.”
MRK.3.12	Ki u din kpaamm nan nunmɔnn a bi daa mɔɔntirɔ nan niibi.
MRK.3.13	Li poor po ki Yisa doo jɔɔr paak ŋaan yiin binba ki u loon bin baar na, ki bi baar u boor ni. 
MRK.3.14	Ki u gann niib piik nan bannlee, ki yib toomiinba, a bii be u boor ni, a wuu tuumm ki bii mɔɔntir u barŋanii, 
MRK.3.15	kii bia kii mɔk yikoo kii nyint narinbiit niib ni.
MRK.3.16	Wa din gann niib nba piik nan bannlee na, bi sanae na: Simon, wunba ki Yisa din purɔ Piita na; 
MRK.3.17	Jems nan u naa bik Jɔɔnn binba din tee Sebedee waas na, binba ki Yisa din purib Boanejes, ki li paak tee satianii waas; 
MRK.3.18	nan Andru nan Filip, nan Batolomiu, nan Matiu, nan Tomas, nan Jems wunba din tee Alfeus bik, nan Tadeus, nan Simon wunba din loon ŋamm Juu teeb-ii yen bi mɔŋ, 
MRK.3.19	nan Judas wunba din tan nyii Yisa poor na.
MRK.3.20	Li poor po ki Yisa kun; ki niburchiauŋ din tikir ŋɔɔ nan u poorpoweiteeb boor ni, ki bi tan kɔŋ yaak nan jeet dinu. 
MRK.3.21	U ŋaateeb nba din gbat nna, ki bi baar a bin soorɔ, kimaan niib din yeen a u waate.
MRK.3.22	Ki Yennu sennu wanntesiab nba din nyii Jerusalem na mun din yet a “Narinbiit bat Beelsebul nae be u yur ni, ki u nyint narinbiit niib ni ŋɔɔ Beelsebul yikoo ni.”
MRK.3.23	Ki Yisa din yiin wannteeb maŋ a bii baat na, ŋaan yimm barjokit ki boib a “Sintaanii sa sak nyinn u mɔŋii? 
MRK.3.24	Naan niib-i ŋmat ki kɔn tookit bi leebi, bi naan maŋ kan fit seti. 
MRK.3.25	Ki ŋaak niib-i ŋmat kɔn nan leebi, bi ŋaak maŋ kan fit seti. 
MRK.3.26	Ki Sintaanii-i ŋmat kɔn nan u mɔŋi, u kan fit seti, u joontu terike na.
MRK.3.27	“Sɔɔ kan fit kɔɔ paŋ daanɔ ŋaak ni ki saa jan u mɔkinti, see ki u dɔŋ ki lorɔ ŋaan yen ji fit biir u ŋaak maŋ.”
MRK.3.28	Ki Yisa ŋamm yetib a “Barmɔniie ki n beeri na, Yennu sa nyik chab nifosaarii bi biit nan bi barbiit kura; 
MRK.3.29	ŋaan wunba kur piak barbiit ki teen Yennu Seyeeŋ, Yennu kan mi ki nyik chab li daanɔ faba nan yoo nba kaa gbennu.” 
MRK.3.30	Linba din te ki Yisa din pak nna maŋ tee nnae, kimaan ba din yet a “Narinbiiuk be u yur ni na.”
MRK.3.31	Li yoo na ki Yisa naa nan u waarii din baar ki see nanyer po, ŋaan tun sɔɔ a wun yiinɔ na. 
MRK.3.32	Ki niburchiauŋ din kar ki lintɔwa, ki u be sinsuuk ni; ki bi yetɔ a “A naa nan a waarii nan a niipoob be nanyer po ki loona.”
MRK.3.33	Ki u boib a “Ŋmee daa tee n naa, ki lamme mun tee n waarii?” 
MRK.3.34	ŋaan got binba kar u boor ni na ki yet a, “N naa nan n waariie be nna na. 
MRK.3.35	Wunba kur tuun Yennu loomm, ŋɔɔe tee n waarɔ nan n niipoo nan n naa.”
MRK.4.1	Ŋanne ki Yisa yaan din piin ki want niib Yennu maan Galilee mɔkgbeŋŋir kpiŋ, ki niburchiauŋ baar u boor ni. Wa din la ki nigbanu na yabit na, ki u kɔɔ burgbetsiar ni, ki sik nyun ni, ŋaan ki niib na biar ki see gbingbann. 
MRK.4.2	U din yiimm barjokit ki wantib barii bonchiann.
MRK.4.3	U din yin a, “Nnara, a jasɔɔ din doo u kpaab a wun saa bur dii. 
MRK.4.4	Wa din buur na, ki bonboorii na yenninba yat ki baa sanjouk paak, ki nɔɔnii wei ki tɔkir. 
MRK.4.5	Ki leer mun din baa tanpuut paak siaminba ki tant ki yabi. Tant nba ki yab na, ki li pia ki kpaat yiama, 
MRK.4.6	ŋaan yennu nba tan toŋ yoonba, ki li jɔɔk. La din ki fit sikin jiina na paak, li kur din kpoe. 
MRK.4.7	Ki leer mun din baa kunkonii ni, ki tan lakin pia ki kpaat namm, ŋaan ki kunkonii ŋmabirir ki li ki fit nan. 
MRK.4.8	Ŋaan ki leer mun din baa tinŋaŋ ni ki pia, ki kpaat fanu, ki nan naanŋauŋ, ki yenninba nan dibin piinntataa, ki leernba mun nan piinnloobloob, ki siab mun nan kobik kobik.”
MRK.4.9	Yisa nba yin barjouk na ki gbenn yoonba ki u yet a “Wunba mɔk tuba ki sa gbat, wun gbiint.”
MRK.4.10	Li poorpoe ki nisiab nba din be Yisa peŋ, nan u poorpoweiteeb piik nan bannlee na, din baar u boor yoo nba ki u din be u kuukɔɔ na, ki tan boiɔ barjokit na paak. 
MRK.4.11	Ki u yetib a “Yimm ŋanin, Yennu fiit woonin ni barii ki jii jiin u naan po ki wanniiwa, ŋaan binba ki be i ni na ŋanin gbia bonsiar kura nan barjokite
MRK.4.12	a ‘Bin got ŋaan daa laat,
MRK.4.12	ki bia gbiint ŋaan daa bant li paaki;
MRK.4.12	kimaan bi-i la ki bann bi sa jen
MRK.4.12	ki baar Yennu boor ni
MRK.4.12	ki wun nyik chab bi biita.’ ”
MRK.4.13	Ŋanne ki Yisa boib, “I ki bann barjouk na paakii? Ki nlee ki i sa mi bann barjokit kura paaki? 
MRK.4.14	Tanburtɔɔ na tee kaman nan wunba piak Yennu maan nee. 
MRK.4.15	Ki nisiab naan nan bonboorii nba baa sanjouk paak nee; bi-i gbat Yennu maan yoonba, ŋaan Sintaanii tuu baar ki nyinnir bi para nie yiama. 
MRK.4.16	Nisiab mun naan nan bonboorii nba baa tanpuut paak nie; bi tuu gbat ki gaar maan maŋ nan parpeenn na, 
MRK.4.17	ŋaan maan maŋ ki fit siik baant bi para ni fanu, li paak bi ki diar ki li yuki; yoo nba ki niib dintib fara, amii muksuk tan baarib maan maŋ paak, bi tuu lue yiama. 
MRK.4.18	Ki nisiab mun bia naan nan bonboorii nba baa kunkonii ni na. Bi gbia maan maŋ, 
MRK.4.19	ŋaan tingbouŋ na fara, nan mɔkint loomm, nan bonbooru booru loomm tuu kɔɔ ki nyakin maan maŋ ki li kan nami. 
MRK.4.20	Ŋaan nisiab ŋanin naan nan bonboorii nba tuu baa tinŋaŋ ni nee. Ŋamm gbia maan maŋ ki gaan, ki li naan. Siab naan piinntataa, ki siab naan piinnloobloob, ki siab mun bia naan kobik kobik.”
MRK.4.21	Ki u bia boib a, “Sɔɔ mi ki kɔɔ nan fitir ŋaak ni ki chibin ŋmaŋ li paak, amii ki gurir gado lɔuŋ ni-ii? Aaii. See ki u jiir ki tɔɔn bonsiar nba fɔk paak. 
MRK.4.22	Barii nba kur woo, see ki li tan woot nyii paanu ni, ki linba kur mun liik, see ki li likit. 
MRK.4.23	Sɔɔ-i mɔk tuba ki sa gbat, wun gbiint.”
MRK.4.24	Ki u bia yetib a, “Gbiintir man, ŋaan kii mi ya gbia Yennu labaar biaŋinba. Ya gbat biaŋinba, nnee mun ki Yennu sa turi u maan ki lin gar ya gbat biaŋinba; 
MRK.4.25	wunba gbat ki gaar bonŋann, ŋɔɔe sa ŋamm gaar ki pukin, ŋaan wunba ki gbiintir, u sa kɔŋ linba ki u yaa a u mɔk waan na.”
MRK.4.26	Ki Yisa bia ŋamm yet a, “Yennu naan naan nnae: li tee kaman nan nirɔ nba tuu bur tan u kpaab ni, 
MRK.4.27	ŋaan daa kur u tuu dɔɔr gɔɔn nyiɔk, ki tan fiir yennu ni, li yoo maŋ ki bonboorii na kura tuu pa ki kpaatir; ŋaan ki u tuu ki mi la tuun biaŋinba ki pa ki kpaatiri. 
MRK.4.28	Tiŋ nee tuu te ki bonboorii maŋ-n pa ki kpaatir ki bia naan, nyakirii tuu nyi sinsinn, li poor po ki faat-n nyi, ki dipukaa-n nyi ki wei. 
MRK.4.29	Dii maŋ-i beer yoonba, ki kpaarɔ na ji tuu piin li jaamue nan u dijaanjuk, kimaan jaamu yoo ji baare na.”
MRK.4.30	Linba na poor po ki Yisa boib a “Ti daa sa bikin Yennu naan nan lannpoe? Ti sa yin barjouk lanne ki lin yent niib nunii po? 
MRK.4.31	Li tee kaman nan kanpotik binn nba ki sɔɔ jii ki bur kpaab ni, ki li waar ki gar tingbouŋ na bonboorii kura, 
MRK.4.32	ŋaan bi-i burir, ki li tan pia ki kpaat ki li ji yab tiinii kura, ki mɔk yiingbeŋŋa; ki nɔɔnii ji tuu tan tia tiat li yiinii na paak.”
MRK.4.33	Yisa din yiin barjokit bonchiann kaman nan na nee, ki nyint Yennu maan ki teen niib nan ba sa fit bann biaŋinba. 
MRK.4.34	U ki mi ki pak namm maan see barjokit kuukɔɔ. Ŋaan u din tuu tan ŋamm wann u poorpoweiteeb barjokit maŋ kur paak yoo nba ki bi tan biar be bi kuukɔɔe.
MRK.4.35	Li daar maŋ dajouk ki Yisa bet u poorpoweiteeb ki yaa a “Ŋaant man ki tin poot mɔkgbeŋŋir na pootir man.” 
MRK.4.36	Li yooe ki bi nyik nibur na, ki kɔɔ wa kar burgbetir nba ni na; ki ŋamm nan ŋɔɔ lakin saan. Ŋaan burgbetlia bia din be leŋ. 
MRK.4.37	Ba be burgbetir maŋ ni ki ki mi yiitianpo, ŋamm tan sɔɔ wounpaaruk fikite, ki nyunpana piin liat kɔɔ burgbetir maŋ ni, ki li tan yaa lin gbee. 
MRK.4.38	Li yoo Yisa din dɔɔ burgbetir maŋ poor po ki kpaak yukpaktir paak ki gɔɔnt. Ŋanne ki u poorpoweiteeb fiinɔ ki yaa a, “Chanbaa, ta yaa ti kpo na, a baka kaa ti po-oo?”
MRK.4.39	Ki u fiir set ki tian wounpaaruk na paak, ki bia bet nyunpana na mun a “Dɔɔt soonna.” Ki wounpaaruk maŋ gbenn, ki nyun na mun ji dɔɔ ki muu dik dik. 
MRK.4.40	Ŋanne ki u boi u poorpoweiteeb maŋ a “Bee ki i mɔk gbananjekinti? I bia daa ki mɔk yada-aa?” 
MRK.4.41	Ki jaŋmaanii din soorib bonchiann, ki bi boi bi leeb a “Jaboor bee na? ki wouŋ nan nyunpana saak u mɔb.”
MRK.5.1	Ki Yisa nan u poorpoweiteeb poot Galilee mɔkgbeŋŋir na gbingbanleer po, Gerasa tingbouŋ ni. 
MRK.5.2	Yisa nba nyii burgbetir na ni yoonba, li taakpaak ni ki jasɔɔ nyii kaat ni ki chetɔ. Narinbiiuk din be jɔɔ na ni, 
MRK.5.3	ki u dɔɔ kaat na ni. Sɔɔ din kaa ki sa fit baanɔ banti, ki bia kan fit lorɔ nan jarit gbaa; 
MRK.5.4	kimaan bi-i baan u nii nan u taa bant, ŋaan u din tuu yan bant na kura ki bia cheer kut na u taa ni. U din mɔk paŋ bonchiann, ki sɔɔ ki fit gɔɔrɔ. 
MRK.5.5	Nyiɔk nan yennu ni kur ki u lin kaat nan jɔɔt ni ki yikin ŋaan dia tana ki ŋma u mɔŋ.
MRK.5.6	Wa din daa be banfɔkira ŋaan la Yisa yoonba, ki u tin ki tan gbaan Yisa tɔɔnn ni, 
MRK.5.7	ŋaan yikin sanpaapowa ki yet a “Yisa wunba tee Yabint Yennu Bija, min nan fin nlee mantiki? Yennu paak ki n barima, a daa mukisirimi.” 
MRK.5.8	U yet nnae, kimaan Yisa poŋ yakii nan narinbiiuk na a “Fin narinbiiuk na, nyin jɔɔ na ni.”
MRK.5.9	Li poorpo ki Yisa boiɔ a “A sannii?”
MRK.5.9	Ki u jiin a “N sann yi Bure, kimaan ti yab bonchiann.” 
MRK.5.10	Ki narinbiit na te ki jɔɔ na barin Yisa a li-i tee ki u sa nyinnib jɔɔ na ni, u daa nyintib tiŋ na ni.
MRK.5.11	Ŋanne ki doorii bonchiann see jɔɔr na paak ki di jeet. 
MRK.5.12	Ki narinbiit na barin Yisa a, “Chabint ki tin saan kɔɔ doorii na ni.” 
MRK.5.13	Ki Yisa chabib sɔnu, ki bi nyii jɔɔ na ni, ki kɔɔ doorii na ni. Ki doorii na tin sik mɔkgbeŋŋir na ni ki saa dii nyun bi kura. Doorii na kann din tee kaman nan tusa ŋannlee na.
MRK.5.14	Ki binba guu doorii na fiir ki chiar ki saa mɔɔnt li labaar doo ni nan kpaant ni. Ki niib baar a bin la linba tun maŋ kura. 
MRK.5.15	Ba baar Yisa boor ni yoonba ki la jɔɔ nba ki narinbur bo be u ni na, ki u ji kar leŋ nan laafia nan u dudukit kura fanu ki ji lia tiat, ki jaŋmaanii soorib. 
MRK.5.16	Ki binba lar nan bi nunii na betib linba tun ki tur jɔɔ na, ki bia betib doorii na labaar.
MRK.5.17	Ŋanne ki niib na barin Yisa a wun nyi bi tiŋ ni.
MRK.5.18	Yisa nba din tee siir a wun saan kɔɔ burgbetir na yoonba, ki jɔɔ nba ki Yisa nyinn narinbiit u ni na barimɔ a “Ŋaant ki min nan fin-n lakin saan.”
MRK.5.19	Ŋaan ki Yisa ki sak, ŋaan betɔ a “I ŋmat kii kun a niib boor ki saa betib a Yomdaanɔ nba tina ninbaauk biaŋinba, ŋaan bia tun toonjaann ki tura.”
MRK.5.20	Ŋanne ki jɔɔ na ji lin tingbouŋ nba ki bi yir Doi-piik na ni, ki mɔɔntir linba kur ki Yisa tun turɔ maŋ, ki li teen sɔɔ kur yaarlituk.
MRK.5.21	Li poorpo ki Yisa bia ŋmat poot mɔkgbeŋŋir na gbingbanleer. Wa saa baar mɔk-pootir na, ki niburchiauŋ tikir ki lintɔ. 
MRK.5.22	Ki jasɔɔ baar leŋ, ki u sann yi Jairus; u din tee Yenjiantu diiuk ni saakɔsɔɔe. Jɔɔ na nba la Yisa yoonba ki u gbaan Yisa tɔɔnn ni, 
MRK.5.23	ki barimɔ nan u par kura a “N bonpobike yiar ki per kuuma. A kan baar na ki tan yii a nii u paak ki wun lek la laafia ki tinnii?”
MRK.5.24	Ŋanne ki ŋɔɔ nan Yisa ji saa u ŋaak ni. Ki niburchiauŋ mun bia waa ki muk ki tut Yisa.
MRK.5.25	Poosɔɔ nna mun din be ki siik faboŋ ki tan jaŋ bina piik nan ŋannlee, 
MRK.5.26	ki lin tebteeb bonchiann boor ni a wun teb u mɔŋ, ki tan gbenn u likirii, ŋaan ki yiaru na bia pukii yoo kur. 
MRK.5.27	Ki poo na tan gbat Yisa po; li paak, ki u baar nibur na ni, ki waa u poorpo, ŋaan bikii u par ni a 
MRK.5.28	“Mi-i lekii sat sii u liatir kuukɔɔie, ŋaan n sa la laafiawa;” 
MRK.5.29	ŋaan set tan sii u liatir. Li taakpaak ni ki u faboŋ na ji din jit; ki u bann u gbanant ni nan u la laafia u yiaru na niwa. 
MRK.5.30	Li yoo ki Yisa bann u par ni a paŋ nyii u niwa. Ki u gbia boi niib na a “Ŋmee sii n liatiri?”
MRK.5.31	Ki u poorpoweiteeb mun ŋmant boiɔ a, “Fin la ki niburchiauŋ na muka nna, ŋaan ki a boit a ŋmee siitani?”
MRK.5.32	Ŋaan ki u lek bia gorii lintir, a wun la nisɔɔ nbae siiu. 
MRK.5.33	Ŋaan poo na nba bann linba tun u gbanant ni na paak, ki jaŋmaanii soorɔ, ki u jekir yɔr yɔr, ki baar tan gbaan Yisa tɔɔnn ni, ŋaan betɔ barmɔnii kur. 
MRK.5.34	Ŋanne ki Yisa betɔ a “N niipoo, fa teenin yada na paake te ki a la laafia. I saa nan parmaasir, ki a yiaru kur gbenna.”
MRK.5.35	Yisa nba daa be piak linba na ki siab nyii saakɔɔ na ŋaak ni ki baar ki tan yetɔ a “A bonpobik na taan kpowa. Bee ki a ji mukis Wanntɔɔ na?”
MRK.5.36	Ki Yisa lek ki fiin ba yet linba na, ŋaan bet saakɔɔ na a “Daa tiin jaŋmaanii. Teentin yada kuukɔɔ.” 
MRK.5.37	Ŋanne ki Yisa ki sak ki sɔɔ-n weiɔ saan ŋaak na ni, see Piita nan Jems nan u waarɔ Jɔɔnn. 
MRK.5.38	Ba din baar ŋaak na ni yoonba ki Yisa gbat fuut nan kpemɔnii. 
MRK.5.39	Ŋanne ki u kɔɔ ki boib a “Bee fuute nna mani? Bee ki i bui? Bik na ki kpo kaa, ŋaan u gɔɔnte.” 
MRK.5.40	Ba gbat u barii na ki bi laau. Ŋanne ki u berib nyinnib, ŋaan jii bik na baa nan u naa ki pukin u poorpoweiteeb banntaa na po, ki bi kɔɔ diiuk ni, bik na nba dɔɔ siaminba na. 
MRK.5.41	Ba kɔɔ yoonba, ki u soor bik na nuu ŋaan yetɔ a “Talitha kumi.” Li paak tee, “Bonpobik, mii beta, fiit.”
MRK.5.42	Li taakpaak ni ki bonpobik na fiir set kakibii, ki somm lin. (U din tee bina piik nan ŋannlee bike.) Ki li yaar ŋaan litib bonchiann. 
MRK.5.43	Ŋaan ki Yisa kpaamm a bii mi ki bin yet sɔɔ, ki bia betib a bin tur bik na jeet ki wun di.
MRK.6.1	Li poorpoe ki Yisa nan u poorpoweiteeb nyii leŋ ki ŋmat kun u mɔŋ doo ni. 
MRK.6.2	Ki foon daar ki u tan kɔɔ Yenjiantu diiuk ni a wun saa wann nibur nba din be leŋ na Yennu maan. Niib na nba gbat u wannu na ki li teen bi kura yaarlituk, ki bi boi bi leeb a “Yanboor lannpoe ki u mɔk mani? U teen nlee ki tuun bakitnauŋ toonjaana na? U la linba na kur lee? 
MRK.6.3	Kanpinta na kaa na-aa? Mari bija na kaa-aa? Ŋɔɔ kaa tee Jems nan Josef nan Judas nan Simon yɔɔrɔ na-aa? U niipoob kaa be nna na-aa?” Ki bi yêenɔ.
MRK.6.4	Ŋanne ki u betib a “Yennu sɔkinii ki kɔŋŋit nibaakir see u mɔŋ mɔŋ doo ni nan u tiauŋ niib boor ni, nan u mɔŋ mɔŋ ŋaak ni.”
MRK.6.5	U din ki tun bakitnauŋ toonjaana leŋi, see baatib baŋŋa nnee ki u din yii u nii bi paak, ki bi la laafia, 
MRK.6.6	kimaan niib maŋ nba ki teenɔ yada na; ki linba na yaar ŋaan litɔ bonchiann.
MRK.6.6	Ŋanne ki Yisa lin digbanbis ni ki want niib Yennu maan. 
MRK.6.7	Ki u din tan lakin u poorpoweiteeb piik nan bannlee ki turib paŋ a bii nyint narinbiit niib ni, ki yaa wun tumm bannlelee; 
MRK.6.8	ki u betib a “Yoo nba ki i saa, i daa jikit siar ki saa, see patdiakai kuukɔɔ. I daa dia jeeti, i bia daa dia sunsomm paka, i bia daa wuu likirii i jafaanba ni. 
MRK.6.9	Yi pir taasaat, ŋaan i bia daa jikit liata ki pukii.” 
MRK.6.10	Ki u bia betib a “Li-i tee ki i baar ŋaak nba ni, ki bi gaari, yii be leŋ nan i nyinu daar. 
MRK.6.11	Li-i tee ki i baar doo nba ni, ki niib na ki gaari, ki bia ki gbiintir i mɔmaan, yin nyi doo maŋ ni, ki pit i taapant ni tant bir li doo ni, ki lin teen siarbiiuk ki turib.”
MRK.6.12	Ki u poorpoweiteeb fiir saan ki mɔɔntir Yennu maan ki beer niib a bin nyik bi biit, 
MRK.6.13	ki bia nyint narinbiit niib bonchiann ni, ki bia jii kpan ki sɔɔr baatib bonchiann paak, ki bi la laafia.
MRK.6.14	Tɔn, Bat Herod din gbat Yisa labaar kimaan u sann din doo bonchiann, ki nisiab yeen a “Jɔɔnn wunba daan wuur niib Yennu nyunwuru na fiir kuun ni. Ŋanne te ki u mɔk paŋ ki tuun bakitnauŋ toona na.”
MRK.6.15	Ki siab mun yaa a “U tee Yennu sɔkinii Elaijae;” ki leeb mun bia yaa a “U tee Yennu sɔkinii kaman nan yaayoo ni sɔkiniinba na sɔɔe.”
MRK.6.16	Bat Herod ŋanin nba gbat yoonba ki u yet a “U tee Jɔɔnn wunba ki n daan te ki bi pot u yur, ŋaan ki u jen fiir be u manfoor nie.” 
MRK.6.17	Kimaan Herod daan te ki bi soor Jɔɔnn ki baanɔ bant ki kɔɔnɔ dansarik, ŋɔɔ Herod waarɔ Filip ŋaapoo paak; ki bi din yi poo maŋ Herodias, ki Herod din fat kɔɔnɔ. 
MRK.6.18	Ki Jɔɔnn din tuu beer Herod a Yennu sennu ki chabɔ nan wun fat u waarɔ ŋaapoo ki kɔɔni. 
MRK.6.19	Linba na paak Herodias ji din nân Jɔɔnn, ki loon wun kpiu, ŋaan ki fiti, kimaan Herod mɔŋ mɔŋ din ki saki. 
MRK.6.20	Herod mun din tiin Jɔɔnn, kimaan u mi nan Jɔɔnn tee popeendaanɔ wunba tiin Yennu. Li paak ki u din tinn Jɔɔnn. Ŋaan Jɔɔnn nba mɔɔntir Yennu maan na, ki li ŋmat Herod yan ni bonchiann, ŋaan ki u lek gubint ki gbiintir u maan maŋ.
MRK.6.21	Li poorpo ki Herodias lora din tan soor Jɔɔnn. Herod maaru jaamm daar tan baar, ki u yiin u naan kpaaka, nan lanjimanba yudamm, nan Galilee tiŋ ni saakab kur. 
MRK.6.22	Ŋanne ki Herodias bonpobik baar ki waa siak, ki Bat Herod nan u saamm para penn, ki u boi bonpobik maŋ a “Bee ki a loon ki n turani? Min sa tura linba kur ki a loon,” 
MRK.6.23	ki tur bonpobik na mɔsonn ki betɔ a “N sa tura linba kur ki a loon, hali li-i lekii baar ki n tura n naan na bɔkir gbaa.”
MRK.6.24	Ŋanne ki bonpobik na nyii, ki saa boi u naa a “N tan sa yetɔ a n loon bee na?” Ki u naa jiin a “Betirɔ a a loon Jɔɔnn wunba wuur niib Yennu nyunwuru na yure.” 
MRK.6.25	Li yoo na ki bonpobik na ŋmat yiama ki saan Bat Herod boor ni ki betɔ a “N loon Jɔɔnn wunba wuur niib Yennu nyunwuru na yure ki a kpeen tatilaauk ni ki turin mɔtana.”
MRK.6.26	Ki linba na tur bat na parbiir bonchiann, ŋaan u ji din kan fit yêt bik maŋ nba loon linba na, kimaan u dɔŋ senn mɔsonn saamm maŋ boor niwa. 
MRK.6.27	Ŋanne ki u tun yupotitɔɔ li taakpaak ni, ki betɔ a wun jen nan Jɔɔnn yur turɔ. Ki yupotitɔɔ na saan dansarik ni ki saa pot Jɔɔnn yur, 
MRK.6.28	ki kpeenn tatilaauk ni, ki jen nann ki tan tur bonpobik maŋ, ki u mun jiir ki tur u naa. 
MRK.6.29	Jɔɔnn poorpoweiteeb nba gbat yoonba, ki bi baar ki tan jii u gbanant ki pii.
MRK.6.30	Li poorpoe ki Yisa toomiinba maŋ ŋmat jen u boor ni ki tan yetɔ linba kur ki bi tun ki bia wann niib. 
MRK.6.31	Nigbouŋ lek din tut, ki siab baat ki siab ŋmat, ki Yisa nan u poorpoweiteeb kɔŋ yaak nan bin di jeet. Li paak ki u betib a “Ŋaant ki ti yaat saan muuk ni ti kuukɔɔ, ki foi waan.” 
MRK.6.32	Ŋanne ki bi kɔɔ burgbetir ni ki poot saan muuk ni, bi kuukɔɔ.
MRK.6.33	Ba din saan yoonba ki niib bonchiann lab ki bannib, ki nyii bi doi ni ki tin ki kokin mɔkgbeŋŋir kpiŋ ki dɔŋ chetib. 
MRK.6.34	Ki Yisa nba tan nyii burgbetir na ni, ki u la ki nigbanu na poŋ tikir ki muk, ki ninbaauk soorɔ bonchiann, kimaan bi binbeŋ din naan nan pei nba ki mɔk pekpaarik nee. Ki u piin li yoo ki wantib maan bonchiann. 
MRK.6.35	Yoo nba tan gar ki u poorpoweiteeb tan baar u boor ni ki yetɔ a “Yoo gara, ki nna na mun tee muuk nie. 
MRK.6.36	Nyikin niib maŋ ki bin saan doo ni nan digbanbis nba kpia na ni ki la jeet ki daa ki di.”
MRK.6.37	Ŋanne ki u mun jiin yetib a “I mɔŋ-n turib jeet ki bin di.”
MRK.6.37	Ki bi ŋmant boiɔ “A loon ki ti jii pɔŋ kobii ŋannlee ki saan daa jeet ki tan turib a bin di-ii?”
MRK.6.38	Ki u boib a “I mɔk boroboro kuna ŋaŋŋae? I saan got man.”
MRK.6.38	Ba saan got ki bann yoonba ki bi jen ki tan betɔ a “Li tee boroboro kuna ŋaŋŋmue nan janbis ŋannlee.”
MRK.6.39	Ŋanne ki u bet nibur maŋ a bin bɔkit kar mɔpaauŋ paak wora wora nna. 
MRK.6.40	Ki bi bɔkit kobik kobik, nan piiŋŋmuŋmu, ki kar paabu paabu. 
MRK.6.41	Ki u jii boroboro na, nan janii ŋannlee na, ŋaan yaat got sanpaapo, ki tur Yennu niipoouk, ŋaan ŋmit ŋmit boroboro kuna na ki tur u poorpoweiteeb a bin tor niib maŋ; ki u bia ŋmit ŋmit janii ŋannlee na, ki bi tor sɔɔ kura. 
MRK.6.42	Ki sɔɔ kur dii gboo ki bia tenn. 
MRK.6.43	Ki u poorpoweiteeb lakin jeet nba tenn na, ki li gbee kpanchubit piik nan ŋannlee. 
MRK.6.44	Jab nba din dii jeet maŋ din tee tusa ŋaŋŋmue.
MRK.6.45	Linba na poorpo ki Yisa te ki u poorpoweiteeb kɔɔ burgbetir na ni ki gar u tɔɔnn po ki doo mɔk-pootleer po, ki saan Betsaida; ŋaan ki ŋɔɔ biar a wun chab nibur maŋ. 
MRK.6.46	Wa chab niib maŋ gbenn yoonba ki u doo jɔsiar paak ki mei Yennu. 
MRK.6.47	Ki li din tan baar dajonyiɔk, ki burgbetir na daa be nyun sinsuuk ni, ŋaan ki u mun tan daa be jɔɔr maŋ paak u kuukɔɔ, 
MRK.6.48	ki tan la ki u poorpoweiteeb gbaa nan burgbetir kannu, kimaan bi din kan ki tookit wouŋo. Ŋanne ki u din fiir somm nyun paak ki baar bi boor ni, kojomɔɔk sanyafaar. Wa tan baar yoonba, ki u teen nan u yaa wun garib na. 
MRK.6.49	Ki bi la ki u somm nyun paak, ki bi mi a li tee kpeemɔe; ki bi yikin sanpaapowa, 
MRK.6.50	kimaan bi kur lauwa; ki jaŋmaanii soorib bonchiann. Li taakpaak ni ki u yetib a “Cheen i para man. Li tee mine; i daa tiin jaŋmaanii mani,” 
MRK.6.51	ŋaan kɔɔ ki pukimm burgbetir maŋ ni; ki wouŋ na ji ŋmin soonn. Ki li bakitib bonchiann, 
MRK.6.52	kimaan bi daa din ki bann wa won jii boroboro na ki tun bakitnauŋ toonn biaŋinba na paaki. Bi dudukit daa din ki soorir fanu.
MRK.6.53	Ba tan nyii mɔkgbeŋŋir na ni ki doo kunkonn paak Genesaret tiŋ nna, ki bi lor bi burgbetir ki senn. 
MRK.6.54	Ki li chinchiauŋ kur po niib nba la Yisa, ki bi bannɔ yiama, 
MRK.6.55	ki bi tiin saa tingbouŋ maŋ loka kur po ki jii bi baatib ki baat u boor ni. Ba tuu gbat ki u be siaminba kur po, bi din tuu jii bi baatib lianii paake ki saan namm u boor ni. 
MRK.6.56	Wa tuu dɔkit doi nan digbanbis nba kura ni, ki niib bonchiann dia bi baatib ki tokiiɔ nan dai niwa ki barimɔ a bin lek sii u tiat mɔgbana, ki binba siir na kura la laafia.
MRK.7.1	Tɔn, ki Farisiinba nan sennu wannteeb din tan nyii Jerusalem ki baar Yisa boor. 
MRK.7.2	Ŋanne ki bi la ki u poorpoweitesiab ki waa bi yejamm kaar, kimaan bi jak jeet di, ŋaan daa ki nit bi nii.
MRK.7.3	(Kimaan Farisiinba nan Juu teeb nileeb kur din tuu ki gbia bi di jeet see ki bi nit bi nii fanu kaman nan bi yejamm kaar nba din want biaŋinba na. 
MRK.7.4	Li-i tee ki bi daa siar daak ni, bi tuu ki di see ki bi tan wuur sinsinna ki fit lian di. Bi bia din tuu dia kaa bonchiann ki pukin nanba po. Bi din tuu dia kaar nba senn nyunyuŋmanii sokiru, nan bi boba sokiru, nan bi dundɔɔnii wuuru poe.)
MRK.7.5	Ki Farisiinba nan sennu wannteeb maŋ boi Yisa a “Bee ki a poorpoweiteeb na ki dia ti damm kaar nba ki ti yejamm din wannit na, ŋaan kpan gbia bi di jeet ki ki nit bi nii?”
MRK.7.6	Ki Yisa jiin yetib a “Yennu sɔkinii Aisaya nba din yet linba po na set tee mɔniie. I tee kpinkpannii damme kaman nan wa din sɔb biaŋinba na a
MRK.7.6	‘Yennu yet a
MRK.7.6	Niib na teenin nibaakir bi mɔi ni kuukɔɔe,
MRK.7.6	ŋaan bi para set fɔk nanin bonchiann.
MRK.7.7	Bi jiantirin yanne,
MRK.7.7	kimaan bi jii nisaarik kaa ki want niib,
MRK.7.7	ki yaa a li tee min Yennu sennue.’ ”
MRK.7.8	Ki Yisa ŋamm yet a “I bakin Yennu sennue ki bir siar poa, ŋaan sak nisaarii kaar nba want linba na. 
MRK.7.9	Yimm, i lek yêt Yennu sennu weiu a yin dia i mɔŋ mɔŋ kaare; 
MRK.7.10	kimaan Moses din senn ki yet a ‘Sɔɔ kur-n teen u naa nan u baa nibaakir; ki wunba sukir u naa amii u baa, bin kpan kpiu.’ 
MRK.7.11	Ŋaan yimm ŋanin yaa a nirɔ-i bet u naa amii u baa a ‘Ma bo sa turi linba na, li kpant Yennu yara;’ 
MRK.7.12	a u ji mɔk yaak ki kan somm u naa amii u baa. 
MRK.7.13	Ya want niib kaar maŋ biaŋinba na, i lek yêen Yennu bariie. I bia tee bonsia bonchiann ki li naan nan linba na booru.”
MRK.7.14	Ŋanne ki Yisa ŋamm din yiin niburchiauŋ na u boor ni, ki tan betib a “Yimm nba kur be nna na, gbiintir man ki bann ma yaa n pak linba na paak. 
MRK.7.15	Bonsiar kaa ki sa kɔɔ nisaarik mɔb ni ki fit teenɔ jakint u par ni. Ŋaan linba nyi nisaarik par nie fit teenɔ jakint. 
MRK.7.16	Wunba kur mɔk tuba, wun gbiint.”
MRK.7.17	Wa betib nna gbenn yoonba ki u nyik niib maŋ, ŋaan saan kɔɔ ŋasiak nna ni. Ki u poorpoweiteeb boiɔ a wun wannib barii maŋ paak. 
MRK.7.18	Ŋanne ki u boib, “I mun bia lek daa tee yankpeenaee? I ki mi a linba kur ki nisaarik di, li ki teenɔ jakintii? 
MRK.7.19	kimaan li ki kɔɔ u par ni kaa, ŋaan u poor nie ki li kɔɔ, ki bia kpant bint ki nyi.” (Wa yet biaŋinba maŋ want nan jeet kura ŋan.)
MRK.7.20	Ki u bia ŋamm yet pukin a “Linba set nyi nisaarik par nie teenɔ jakint, 
MRK.7.21	kimaan u par nie ki dudukbiit baat nan poo weiu nan jab weiu, nan nanyuktin, nan nikpinu, 
MRK.7.22	nan bonchonchonn toona, nan nianchiauŋ nan biitbooru booru nan faak faaru, nan toon-yana, nan funfunn, nan sanjaauŋ, nan karinbaanii, nan jat toona. 
MRK.7.23	Linba na kure nyi nirɔ par ni ki teenɔ jakint u par ni.”
MRK.7.24	Linba na poorpo ki Yisa nyii leŋ ki saan Taya nan Saidon bɔkir po, ki kɔɔ ŋasiak nna ni, ki ki loon sɔɔ-n bann nan u be leŋi; ŋaan u din kan fit bɔr u mɔŋi. 
MRK.7.25	Ki poosɔɔ nba ki narinbiiuk din be u bonpobik ni na gbat u po, ki u baar u boor ni ki tan gbaan u tɔɔnn ni. 
MRK.7.26	Poo maŋ din ki tee Juu nirɔ kaa; bi din marɔ Fonisia tiŋ nie, Siria tingbouŋ ni. Ki poo na barin Yisa a wun nyinn narinbiiuk na u bonpobik maŋ ni. 
MRK.7.27	Ŋanne ki Yisa betɔ a “Ŋaant ki ti dinn waas bi jeet sinsinn, kimaan li ki ŋan ki nirɔ-n jii waas jeet ki tur bɔi.”
MRK.7.28	Ki poo na jiin a “N Yomdaanɔ, li set tee mɔniie, ŋaan bɔi nba tuu dɔɔ teebur lɔuŋ ni na mun ganii waas jebura nba baa na.”
MRK.7.29	Ki Yisa betɔ a “A jiinu nba na paak, i kun; a sa saa baar sɔɔ ki narinbiiuk na nyii a bonpobik na niwa.”
MRK.7.30	Ki poo maŋ set din fiir yaat kun ki saa baar ki la ki u bik na dɔɔ u dindɔɔnu paak, ki narinbiiuk na set nyiiwa.
MRK.7.31	Tɔn, ki Yisa ji din nyik Taya yakir na, ŋaan tɔkin nyii Saidon yakir, nan tiŋ nba ki bi din yi Doi-piik na mɔkmɔk ki saa baar Galilee mɔkgbeŋŋir ni. 
MRK.7.32	Ki nisiab din baar nan jasɔɔ ki u tee muuk; ki bi barimɔ a wun yii u nuu jɔɔ maŋ paak. 
MRK.7.33	Ki Yisa gaarɔ ki bi nyii kpiŋ po, bi kuukɔɔ, ki u jii u niibira ki tun jɔɔ maŋ tuba ni, ŋaan siir mɔsant ŋaan sii jɔɔ maŋ jerinn, 
MRK.7.34	ki got sanpaapo ŋaan kurint sikin, ki bet jɔɔ maŋ a “Efata,” ki li paak tee “Muutir.”
MRK.7.35	Li taakpaak ni na ki jɔɔ na ji gbia, ki bia fit piak barii fanu. 
MRK.7.36	Ŋanne ki Yisa kpaan niib na a bii mi ki bin bet sɔɔ linba ki u tun maŋ po; ŋaan ki bi lek ŋammi ki yarin barii maŋ. 
MRK.7.37	Ki binba kur gbat labaar maŋ, ki li teemm bakitnauŋ bonchiann; ki bi boi bi leeb a “Toonŋanboor bee ki jɔɔ na tuun na mani? ki tukpaa gbaa tan fit gbia, ki mui bia fit piak.”
MRK.8.1	Linba na poorpo, li din ki yukiri ki niburchiauŋ yaan lakin leeb Yisa boor ni; ki bi ki mɔk jeet; ki Yisa yiin u poorpoweiteeb na u boor ni, ki tan betib a 
MRK.8.2	“Ninbaauk soorin bonchiann nibur na paak, kimaan daa ŋanntaae na ki bi be nanin, ŋaan ki ki mɔk jeet ki di. 
MRK.8.3	Mi-i muni kunnib nan komi, bi sa saa fib sɔnu niwa, kimaan bi siab sɔnii fɔka.”
MRK.8.4	Ki u poorpoweiteeb na boiɔ a “Ti sa la jeet lee muuk na ni ki lin jaŋ nibur na kuri?” 
MRK.8.5	Ki u boib a “Boroboro kuna ŋaŋŋae be i boor ni nna na?” Ki bi betɔ a “Ŋannlore.”
MRK.8.6	Li yooe ki u te ki nibur na kur kar tiŋ ni. Ŋanne ki u jii boroboro kuna ŋannlore na, ki tur Yennu niipoouk li paak, ŋaan ŋmit ŋmit ki tur u poorpoweiteeb na a bin tor nibur maŋ. 
MRK.8.7	Bi bia din mɔk janbis waan bi boor ni; ki u bia tur Yennu niipoouk li paak, ŋaan bet u poorpoweiteeb maŋ a bin jii torib biak. 
MRK.8.8+MRK.8.9	Ki sɔɔ kur din dii wa loon biaŋinba. Bi din tee kaman nan niib tusa ŋanna. Ki u poorpoweiteeb tikir jeet nba tenn na, ki li gbee kpanchubit ŋannlore. Ki u ji chab niib maŋ, 
MRK.8.10	ŋaan ki ŋɔɔ nan u poorpoweiteeb kakit ki kɔɔ burgbetir ni, ki saan Dalmanuta tiŋ ni.
MRK.8.11	Li poorpoe ki Farisiinba siab baar Yisa boor ni ki tan tee serimii, a bin bikinɔ ki la u mɔbonkpetir, ki tan yetɔ a wun teen nyinn ki lin wann nan Yennu set mi u po. 
MRK.8.12	Li yoo ki u kurint u yan ni ŋaan boib a “Bee teen ki mɔtana nibooru na loon nyinni? Barmɔniie ki n beeri, n kan tun nyinn ki tur mɔtana niib na.”
MRK.8.13	Li poorpo ki u nyikib, ŋaan ŋmat kɔɔ burgbetir na ni, ki poot mɔkgbeŋŋir pootir na po.
MRK.8.14	Tɔn, Yisa poorpoweiteeb din tamm ki ki dia jeet ki li yabi. Bi din dia boroboro kunn yennkɔɔe burgbetir na ni. 
MRK.8.15	Ki Yisa kpaanib a “I mi man, kii guu i mɔŋ nan Farisiinba nan Herod datiŋ na man.” 
MRK.8.16	Ŋanne ki bi ji piak bi leeb sinsuuk ni a “Ta ki dia boroboro nee ki u piak linba na.”
MRK.8.17	Ŋaan ki u bann ba piak linba na, ki boib a “Bee ki i piak ki yaa a i ki dia boroboro? I daa ki bann siar biakii? I dudukit ni bia daa ki yentii? 
MRK.8.18	I mɔk ninbina, ŋaan bee ki i ki laati? I bia mɔk tuba, ŋaan bee ki i ki gbia? 
MRK.8.19	I tian yoo nba ki n ŋmit ŋmit boroboro kuna ŋaŋŋmu ki dinn niib tusa ŋaŋŋmu na-aa? Kpanchubit ŋaŋŋae ki i tikir boroboro nba tenni?”
MRK.8.19	Ki bi jiin a “Piik nan ŋannlee.”
MRK.8.20	Ki u boib biak a “Ki yoo nba ki n ŋmit ŋmit boroboro kuna ŋannlore ki dinn niib tusa ŋanna na, kpanchubit ŋaŋŋae ki i tikiri?”
MRK.8.20	Ki bi jiin a “Ŋannlore.”
MRK.8.21	Ŋanne ki u boib a “Ŋaan ki i bia lek daa ki bann siarii?”
MRK.8.22	Ki bi din tan baar Betsaida; ki nisiab din jii jajɔɔnsɔɔ nna ki baar nanɔ Yisa boor ni, ki tan barimɔ a wun siiu. 
MRK.8.23	Ki Yisa soor u nuu ki nyii nanɔ doo kpiŋ po, ki siir mɔsant jɔɔ na ninbina ni, ki jii u nii ki yii u paak, ŋaan boiɔ a “A laat siarii?”
MRK.8.24	Ŋanne ki jɔɔ maŋ got sanpaapo, ŋaan yet a “Nn, n laat niib, ŋaan bi naan nan tiinii nee ki somm.”
MRK.8.25	Ki Yisa bia jii u nii ki yii jɔɔ maŋ ninbina paak; li yoo na ki jɔɔ maŋ ji got sirrr, ki sɔɔ ki u ninbina mɔk laafia, ki u ji laat bonsiar kur pur pur pur. 
MRK.8.26	Ki Yisa te ki jɔɔ maŋ kun u ŋaak ni, ŋaan ki u kpaanɔ a “I mi ki a ŋmat doo maŋ ni jik.”
MRK.8.27	Ŋanne ki Yisa nan u poorpoweiteeb din yaat ki saa Siisarea Filipi tingbouŋ ni. Ba daa be sɔnu paak ki saa na ki u boib a “Betirin man, niib na yaa a n tee ŋmee?”
MRK.8.28	Ki bi betɔ a “Nisiab yeen a a tee Jɔɔnn wunba daan wuur niib Yennu nyunwuru nae, ki siab mun yaa a tee Elaijae, ki siab mun bia yaa a tee Yennu sɔkiniinba yenɔe.”
MRK.8.29	Ŋanne ki u boib a “Ŋaan ki yimm ŋanin yaa a n tee ŋmee?”
MRK.8.29	Ki Piita jiin ki yetɔ a “Fine tee Yennu Niganntɔɔ Masia na.”
MRK.8.30	Ŋanne ki Yisa kpaamm a bii mi ki bin bet sɔɔ labaar maŋ.
MRK.8.31	Ki Yisa ji want u poorpoweiteeb a “See ki min nisaarik Bik dii fara bonchiann, ki saakab nan Yennu jiantu yudamm nan sennu wannteeb-n tan yêtin, ki bia kpin; ŋaan li daa ŋanntaa daar ki n sa fiir kuun ni biak.” 
MRK.8.32	U din pak linba na ki yent bi kura nummpoe fanu. Ŋanne ki Piita yiinɔ ki nyii nanɔ kpiŋ po ki saa yakii nanɔ a u ji daa mi ki yeen nna. 
MRK.8.33	Ki Yisa gbia jiant got u poorpoweiteeb na, ki ji mun yakii nan Piita a “Fin Sintaanii nba na, seetir nna na. A ki dukii linba tee Yennu yar po kaa, ŋaan dukii linba tee nisaarik yar poe.”
MRK.8.34	Ŋanne ki Yisa yiin u poorpoweiteeb nan nibur nba waau na, ki tan betib a “Wunba-i loon wun wein, see ki u likin u saaŋmaŋ, ki jii u kuun dapunpunn kii waan, 
MRK.8.35	kimaan wunba ki saak wun jii u manfoor ki turin, ŋɔɔe tan sa kɔŋŋir, ŋaan wunba likin u saaŋmaŋ, min nan barŋanii na paak, ŋɔɔe tan sa la u manfoor nan barmɔnii. 
MRK.8.36	Nirɔ-i la tingbouŋ na mɔkint kura ŋaan kɔŋ u manfoor, nyɔlantpoe ki u sa la? 
MRK.8.37	amii nirɔ sa fit jii bee ki kpent u manfoori? 
MRK.8.38	Ki wunba-i tiin fei ki jiin min nan n wannu na po tingbouŋ na biitdamm nan tubkangbata damm paak, min nisaarik Bik-i taŋŋi jen nan n Baa Yennu paŋ nan u malakanba, n tan sa tinɔ fei nan man jiiu ki pukin n niib niwa.”
MRK.9.1	Tɔn, ki Yisa bia yet linba na poorpo a “Barmɔniie ki n yaa n beti, siab be nna ki daa kan kpo see ki bi tan la Yennu naan baaru nan paŋ.”
MRK.9.2	Li poorpoe ki li tan teen daa ŋannloob, ki Yisa jii Piita nan Jems nan Jɔɔnn ki doo namm jɔɔr nba fɔk bonchiann paak, bi kuukɔɔ. Li yoo ki bi la ki u lebit; 
MRK.9.3	ki u tiat nyirik ki peen par par. Ki sɔɔ kaa tingbouŋ na ni ki sa fit penn tiat kaman nan ŋann na. 
MRK.9.4	Ki bi la ki Elaija nan Moses lekit yomm ki piak nanɔ. 
MRK.9.5	Ŋanne ki Piita yet Yisa a “Chanbaa, li ŋan nan ta be nna na. Ti sa faa lanbont ŋanntaae, ki yenn-ii tee a yar, ki leer-ii tee Moses yar, ki leer mun-ii tee Elaija yar.” 
MRK.9.6	Jaŋmaanii nba din soor Piita nan u leeb maŋ bonchiann na paak te ki u din ki mi wa yeen linba.
MRK.9.7	Li yoo ki sanpagbouŋ dɔkit ki tan piimm; ki bi gbat kunkɔr sanpagbouŋ na ni, ki li yet a “N Bilonkakii na; gbiintir u mɔb man.” 
MRK.9.8	Ki bi jiant got, ŋaan ji ki la sɔɔ bi boor, see Yisa kuukɔɔ.
MRK.9.9	Ba nyii jɔɔr maŋ paak ki siik, ki Yisa kpaamm a bi daa beer sɔɔ linba ki bi la na nan yoo nba ki ŋɔɔ nisaarik Bik tan sa fiir kuun ni.
MRK.9.10	Ki bi sak u kpaanii maŋ, ki dia labaar maŋ bi sinsuuk ni; bi bia boi bi leeb a “ ‘Kuun fiiru’ na paak tee bee?” 
MRK.9.11	Ki bi tan boiɔ a “Bee te ki sennu wannteeb yaa a see ki Yennu sɔkinii Elaijae baar Masia sinsinni?”
MRK.9.12	Ki Yisa betib a “Elaija set baar sinsinn na a wun tan ŋamm bonsiar kur fanu. Ŋaan li bia sɔb nlee Yennu gbouŋ ni? Li sɔb a see min nisaarik Bik lek tan dii fara bonchiann, ki niib bia tan sa siannin. 
MRK.9.13	N beerie, Elaija poŋ baar na, ki niib diau gbaka gbaka nna ba loon biaŋinba, kaman nan la sɔb Yennu gbouŋ ni biaŋinba na.”
MRK.9.14	Tɔn, Yisa nan Piita nan Jems nan Jɔɔnn nba din tan baar u poorpoweiteleeb boor ni yoonba ki bi la niburchiauŋ lakin; ki sennu wannteeb bia nɔi namm mɔniɔk. 
MRK.9.15	Nibur maŋ nba la Yisa yoonba ki li teemm bakitnauŋ, ki bi tin baar foontɔ. 
MRK.9.16	Ŋanne ki u boi u poorpoweiteeb na a “I nɔi namm lannpo paake?”
MRK.9.17	Ki jasɔɔ nna nyii nibur maŋ ni ki jiin a “Chanbaa, mine bo baat nan n bija a boor ni, kimaan narinbiiuk be u ni ki li te ki u ki fit piaki. 
MRK.9.18	Siaminba kura ki narinbiiuk maŋ fiir, li tuu lu-u tiŋ nie, ki mɔsankunkouŋ nyi u mɔb ni, ki u nyana-n sar nan leer, ki u gbanant kur-n wakir ken ken; ki n barin a poorpoweiteeb na a bin nyinn narinbiiuk maŋ, ŋaan ki bi gbar.”
MRK.9.19	Li yoo ki Yisa ji yakii ki yeen a “Yimm mɔtana niib yada mantik pɔɔr hei; n sa yukir nani nlee? Nlee yooe ki n sa di sukuru naniini? Baat nan bik maŋ nna.” 
MRK.9.20	Ki bi baar nanɔ Yisa boor. Narinbiiuk na nba la Yisa yoonba ki li fiir bik na ni ki lu-u tiŋ ni, ki u dɔɔ ki birin, ki mɔsankunkouŋ nyi u mɔb ni. 
MRK.9.21	Ki Yisa boi u baa a “Nlee yooe ki li piin ki teeu nna?”
MRK.9.21	Ki u jiin a “Li piinɔ u bisin niewa. 
MRK.9.22	Yoo bonchianne ki narinbiiuk na tuu te ki u baa muu ni, nan nyun ni, a wun lek kpiu. Li-i tee ki a sa fit teen siari, a lek tint ninbaauk ki sommit.”
MRK.9.23	Ki Yisa sak a “Nn, a mɔŋ-i sa fit teenin yadaie, bonsiar ki paar wunba teen yada na boor ni.”
MRK.9.24	Ki jɔɔ na yikin sanpaapowa a “N teena yadawa, ŋaan sommitin ki n teena yada ki pukin.”
MRK.9.25	Yisa nba la ki nibur na ŋammit tut baat bi paak na, ki u tian narinbiiuk na paak a “Fin narinmu-tuukpaar na, mine tura mɔb, nyimin u ni ki ji daa mi jent u ni.”
MRK.9.26	Ki narinbiiuk na yikin ki tɔkir bik maŋ ki lu-u tiŋ ni gbab, ŋaan nyii u ni; ki bik maŋ ji naan nan u kpoe na, ki niib na ni bonchiann fabin a “U kpoe na.” 
MRK.9.27	Ŋaan ki Yisa soor bik maŋ nuu ki sommɔ ki u fiir set. 
MRK.9.28	Yisa nba din tan kɔɔ ŋaak na ni yoonba, ki u poorpoweiteeb boiɔ, bi kuukɔɔ, a “Bee ki timm ŋanin bo ki fit nyinn narinbiiuk na?”
MRK.9.29	Ki u betib a “I kan fit nyinn narinbiiuk na booru see ki i lor mɔi ki mei Yennu.”
MRK.9.30	Ki Yisa nan u poorpoweiteeb maŋ nyii leŋ ki tɔkin Galilee tingbouŋ po. Ŋaan u din ki loon sɔɔ-n bann wa be siaminba, 
MRK.9.31	kimaan u din want u poorpoweiteeb na ki beerib a “Bi tan sa jii min nisaarik Bik ki teenin niib nuu ni ki bin kpin, ŋaan li daa ŋanntaa daar ki n tan sa fiir kuun niwa.”
MRK.9.32	Ki u poorpoweiteeb maŋ din ki bann barii maŋ paaki, ŋaan mun tiin jaŋmaanii nan bin boiɔ.
MRK.9.33	Tɔn, ki Yisa nan u poorpoweiteeb nba din baar Kapenaum ki tan kɔɔ ŋaak ni yoonba ki u boib a “I bo dia labalannpoe sɔnu ni na?”
MRK.9.34	Ŋaan ki bi ŋmina, kimaan sɔnu ni bi nɔi nan bi leeb yudantuk paake bi sinsuuk ni. 
MRK.9.35	Ŋanne ki u ŋmant ki kar, ŋaan yiin u poorpoweiteeb piik nan bannlee na, ki betib a “Wunba kur loon wun teen yudaanɔ, see ki wun kpint u mɔŋ ki teen tarik i kur ni, ki bia teen i kur daabir,” 
MRK.9.36	ŋaan jii bik nna ki sennɔ bi sinsuuk ni, ki puur u nii ki wɔb bik maŋ, ŋaan betib a 
MRK.9.37	“Wunba kur gaar bik na booru n sann paak, mine ki u gaarin; ki wunba gaarin, u ki gaar n kuukɔɔ kaa, ŋaan u gaar wunba tumin nee na mun biak.”
MRK.9.38	Tɔn, ki Jɔɔnn bet Yisa a “Wanntɔɔ, ti la ki jasɔɔ nna mun taan a sann ki nyint narinbiit niib ni, ki ti yakii nanɔ a wun nyik, kimaan u ki tee ti ni yenɔ.”
MRK.9.39	Ki Yisa betib a “I daa beerɔ mani, kimaan wunba sa taa n sann ki tun bakitnauŋ toonn, li poorpo u ji kan fit pak siar ki biirimi. 
MRK.9.40	Wunba kur ki kɔn nant, u see ti poore. 
MRK.9.41	Barmɔniie ki n beeri na, wunba kur got lai ki turi nyun, a ya tee n yab na paak, li daanɔ tan kan mi kɔŋ u paauko.”
MRK.9.42	Ki Yisa bia ŋamm ki yet a “Wunba te ki waas maŋ nba teenin yada na yenɔkɔɔ tun toonbiit, bi-i bo-i lann naar li daanɔ turu ni ki tutɔ nann ki lu-u mɔkgbeŋŋir ni gbaa, li bo sii sɔ ki turɔ. 
MRK.9.43+MRK.9.44	Li paak, a nuu-i te ki a yaa a tun toonbiit, fan potir ki lu. Li sɔ ki nirɔ-ii mɔk nuu yennkɔɔ ki la manfoor nba kaa gbennu, ki gar wun tan kɔɔ muu nba kan mi kpeen na ni nan u nii kur. 
MRK.9.45+MRK.9.46	A taapauŋ-i te ki a yaa a tun toonbiit, fan potir lu. Li sɔ ki nirɔ-ii mɔk taayenn ki la manfoor nba kaa gbennu, ki gar wuu mɔk taa ŋannlee ŋaan Yennu-n tan kɔɔnɔ muu maŋ ni. 
MRK.9.47	A ninbinn-i te ki a yaa a tun toonbiit, fan kpakir ki lu. Li sɔ ki fan tan kɔɔ Yennu naan ni nan ninbinn yennkɔɔ ki gar fan tan kɔɔ muu maŋ ni nan ninbina ŋannlee. 
MRK.9.48	Leŋe ki ‘nanwuba nba ki kpenn na be ki dib. Ki muu nba bia ki kpeent na be ki dib.’
MRK.9.49	“Yennu tan sa jii muue ki ŋamm sɔɔ kur kaman nan ba tuu jii yaarin ki ŋammit marouŋ nant biaŋinba na.
MRK.9.50	“Yaarin man; ŋaan yaarin manu-i nyii, nlee ki a ji sa jiin li manu?
MRK.9.50	“Yii ŋaan ki i binbeŋ-ii tee kaman nan yaarin manu na i sinsuuk ni, ki laafia-ii be yimm nan i leeb sinsuuk ni.”
MRK.10.1	Ki Yisa nyii leŋ ki saan Judea tiŋ ni nan Jɔɔdann mɔk-pootir po; ki nigbouŋ bonchiann ji lakin u boor ni, ki u yaan wantib Yennu maan kaman nan wa poŋ tuu wantib biaŋinba na.
MRK.10.2	Ki Farisiinba baar u boor ni, ki loon bin bikinɔ, ki boiɔ a “Sennu na chabit nan jɔɔ-n yêt u ŋaapoo amii?”
MRK.10.3	Ŋanne ki u mun jiin buboit ki gatib a “Moses din turi sennu nlee ki jiin li po?”
MRK.10.4	Ki bi jiin a “Moses din chab yaak a jɔɔ sa fit sɔb pooyêtu gbouŋ ŋaan yêt u ŋaapoo.”
MRK.10.5	Ki Yisa betib a “I tubkangbata paake din te ki Moses sɔb sennu maŋ ki turi. 
MRK.10.6	Ŋaan Yennu nba din naan dunia pinpiik ni, ‘U din nan jɔɔ nan pooe.’ 
MRK.10.7	Linba na paak ki jɔɔ nan u ŋaapoo tuu sa nyik bi baanba nan bi naanba ŋaan kɔɔn leeb, ki bi niib bannlee-n taan ki teen gbananyenɔkɔɔ. 
MRK.10.8	Li paak, bi ji ki tee niib bannlee kaa, ŋaan bi ji tee niyenɔkɔɔe. 
MRK.10.9	Li paak, binba ki Yennu jii ki taan nan leeb, nisaarik-ii mi ki wun bɔkitib.”
MRK.10.10	Ba din tan jen ŋaak ni yoonba, ki u poorpoweiteeb boiɔ barii maŋ paak nba tee biaŋinba. 
MRK.10.11	Ki u jiin yetib a “Jɔɔ nba yêt u ŋaapoo ŋaan kɔɔn pooganɔ, u tun bonchonchonn toonn, wa yêt poo nba ŋaan kɔɔn lɔɔ biaŋinba nawa. 
MRK.10.12	Nnee mun biak, poosɔɔ-i yêt u sɔrɔ ŋaan saan kun jaganɔ, u mun tun bonchonchonn toonna.”
MRK.10.13	Tɔn, ki nisiab din tan baat nan bi waas Yisa boor ni a wun tan yii u nii bi paak; ŋaan ki u poorpoweiteeb tian bi paak. 
MRK.10.14	Ŋaan wa bann ba tian bi paak biaŋinba na ki u wutoor doo, ki u betib a “Ŋaant man ki waas maŋ-ii baat n boor ni na, ki daa tiammi, kimaan bi boorue yen Yennu naan. 
MRK.10.15	Barmɔniie ki n beeri na, wunba ki gaar Yennu naan kaman nan bik na, u kan mi kɔɔ li ni fabaa,” 
MRK.10.16	ŋaan gaar waas maŋ u nii ni, ki yii u nii bi paak, ŋaan senn mɔsonŋann bi paak.
MRK.10.17	Yisa nba din nyii leŋ ki saa maŋ, ki jasɔɔ tin ki chetɔ ki tan gbaan u tɔɔnn ni, ŋaan boiɔ a “Wanntɔŋanɔ, n sa teen nlee ki tan la manfoor nba kaa gbennu?”
MRK.10.18	Ki Yisa jiin boiɔ a “Bee ki a yin niŋanɔ? Niŋansɔɔ kaa see Yennu kuukɔɔ. 
MRK.10.19	A poŋ mi Yennu sennii nba want biaŋinba, a ‘Daa kpi nirɔ; daa tuun bonchonchonn toona; daa jaami; daa tee faaksiara; daa ŋmab nirɔ; i baakit a baa nan a naa.’ ”
MRK.10.20	Ki jɔɔ na yetɔ a “Wanntɔɔ, n poŋ sak linba na kur n bisin niewa.”
MRK.10.21	Ki Yisa gotɔ sirrr nan loomm, ŋaan betɔ a “Ŋaan bonyennkɔɔe pɔta; i kun ki saa kɔi linba ki a mɔk, ki jii li likirii maŋ ki tur talasdamm, ki a tan sa la mɔkint sanpaapo; li poorpo ki a jenna kii waan.” 
MRK.10.22	Jɔɔ na nba din gbat linba na ki u par ni biir bonchiann, ki u ŋmat kun nan parbiir, kimaan u din mɔk mɔkint bonchiann.
MRK.10.23	Ki Yisa ŋmant got u poorpoweiteeb na ki lint, ŋaan yetib a “Li sii paar bonchiann nan mɔkita-n kɔɔ Yennu naan ni.”
MRK.10.24	Ki u barii maŋ yaar ŋaan litib; ki u bia ŋamm yetib a “N waas, li lek paar nan nirɔ-n kɔɔ Yennu naan ni. 
MRK.10.25	Li paar nan mɔkitɔɔ-n kɔɔ Yennu naan ni kaman nan lagumii nba kan fit kɔɔ kparpeenu miar ni nae.”
MRK.10.26	Ki barii maŋ yaar ŋaan litib bonchiann, ki bi boi bi leeb a “Li-i tee nnaie, ŋmee ji sa fit ki la tinnu?”
MRK.10.27	Ki u kpaa u nunii bi paak, ŋaan tan betib a “Linba na paar ki tur nisaarike, ŋaan li ki paar Yennu yaa boor ni, kimaan Yennu sa fit tun bonsiar kura.”
MRK.10.28	Ŋanne ki Piita tɔr yetɔ a “Gotirii, timm ŋanin nyik ti bonsiar kure ŋaan waa-a.” 
MRK.10.29	Ki Yisa betib a “Barmɔniie ki n beeri na, wunba kur nyik u ŋaak, amii u ninjamm, amii u niipoob, amii u naanba, amii u baanba, amii u waas, amii u kpaant, n sann paak nan barŋanii na paak, 
MRK.10.30	u tan sa bia la bona ki lin gar wa nyik linba na. U tan sa la ŋei, nan ninjamm, nan niipoob, nan naanba, nan waas, nan kpaant, kobii-kobiie tingbouŋ na ni, ki bia gaar muksuk ki pukin; ki yoo nba baat na ki u bia tan sa la manfoor nba kaa gbennu. 
MRK.10.31	Ŋaan niib bonchiann nba dɔŋ tɔɔnn mɔtana na, bi tan sa jir poora, ki bonchiann nba mun bia joont poor mɔtana na tan sa dɔŋ gar tɔɔnn na.”
MRK.10.32	Li yoo na ki Yisa nan u poorpoweiteeb din nyii sɔnu ni ki doo Jerusalem, ki u gar bi tɔɔnn po; ki li yaar ŋaan litib, ki jaŋmaanii bia soor nibur nba waa na kura. Ŋanne ki u yaan nyii nan u poorpoweiteeb piik nan bannlee na kpiŋ po, ki betib linba sa teenɔ, 
MRK.10.33	a “Nnara, ti do Jerusaleme, siaminba ki bi sa jii min nisaarik Bik ki kɔɔn Yennu jiantu yudamm nan sennu wannteeb nii ni a bin bu n buut ŋaan kpin, ki jii-n tur binba ki tee Juu teeb na; 
MRK.10.34	ki bi sa sarikin, ki siin mɔsant n paak, ki boon kpaasir, ki bia tan kpin, ŋaan li daa ŋanntaa daar ki n sa fiir kuun ni.”
MRK.10.35	Li yoo ki Jems nan Jɔɔnn, binba din tee Sebedee waas na, baar Yisa boor ni ki tan yetɔ a “Wanntɔɔ, ti loon ki a tun siare ki turit.”
MRK.10.36	Ki u boib a “I loon ki n tun bee ki turiini?”
MRK.10.37	Ki bi jiin a “Yoo nba ki a tan sa di a naan nan paŋ na, a tan ŋaan ki ti yenɔ-n kar a nuudiitu po, ki lɔɔ mun-n kar a nuugaŋ po.”
MRK.10.38	Ki u jiin betib a “I ki mi ya mei linba po. I sa fit jii jikpiatir nba ki n yaa n jii nawa-aa? amii i sa fit di fara kaman nan ma sa di biaŋinba nawa-aa?”
MRK.10.39	Ki bi jiin a “Ti sa fita.”
MRK.10.39	Ki u betib a “I set sa jii n jikpiatir nawa, ki bia di fara kaman nan ma sa di biaŋinba nawa. 
MRK.10.40	Ŋaan n ki mɔk yaak nba sa gann wunba tan sa kar n nuudiitu po nan n nuugaŋ po. Yennue gann binba tan sa kar li kinkaanii paak.”
MRK.10.41	Ki Yisa poorpoweiteleeb piik na nba gbat nna yoonba, ki bi wutoa doo Jems nan Jɔɔnn paak. 
MRK.10.42	Ki Yisa yiin bi kura ki lakimm u boor, ŋaan betib a “I mɔŋ mi nan tingbouŋ na teeb yudamm binba bo guurib, bi dont bi mɔŋ; ki nijaana mun bia dia bi niib nan nunmɔnne; 
MRK.10.43	ŋaan yimm ŋanin, li daa tee nna kaa i sinsuuk ni. I sɔɔ-i loon wun teen nifojaann, see ki wun teen u mɔŋ sɔɔ kura toontunnɔ; 
MRK.10.44	ki wunba mun loon wun teen yudaanɔ, see ki wun teen sɔɔ kura daabir; 
MRK.10.45	kimaan min nisaarik Bik, n ki baar ma niib-n tun turin kaa, ŋaan n baar ma n tun ki tur niibe, ki bia kpo a n te ki niib bonchiann-n la tinnu.”
MRK.10.46	Tɔn, ki Yisa nan u poorpoweiteeb din baar Jeriko ki tan nyii, ki ŋamm nan niburchiauŋ tɔk saa; ki jɔɔnsɔɔ din be ki tee miatɔɔ, ki kar sɔnjokpiŋ, ki u sann yi Batimeus, wunba tee Timeus bija na. 
MRK.10.47	Wa tan gbat a Yisa wunba tee Nasaret nirɔ na be yoonba, ki u yikin sanpaapowa a “Yisa, David yaaboonn, tinimin ninbaauk.”
MRK.10.48	Ki niib bonchiann tian u paak a wun ŋmin. Ŋaan ki u bia ŋamm yikin sanpaapowa a “David yaaboonn, tinimin ninbaauk.”
MRK.10.49	Ki Yisa set ki yet a “Yiintɔ na man.”
MRK.10.49	Ki bi yiinɔ, ki betɔ a “Cheen a par. U yiia. Fiit ki set.”
MRK.10.50	Ŋanne ki jɔɔŋ maŋ gbabit u chinchenn bir, ŋaan fiir ki set, ki baar Yisa boor ni. Ki Yisa boiɔ a “A loon ki n tun bee ki turani?”
MRK.10.51	Ki jɔɔŋ maŋ jiin a “Chanbaa, n loon ki a nyɔɔnt n ninbina nae ki turin.”
MRK.10.52	Ki Yisa betɔ a “Tɔn, i saa. Fa teenin yada nee te ki a ninbina na nyɔɔnt.”
MRK.10.52	Li taakpaak ni ki u ninbina nyɔɔnt, ki u ji laat, ki waa Yisa, ki bi saa.
MRK.11.1	Tɔn, ki Yisa nan u poorpoweiteeb nba din tan per Jerusalem ki baar doi nba ki bi yi Betfej nan Betani na, ki doi maŋ biak kunkonn nba ki bi yir Olif Tiinii kunkonn na, ki u tun u poorpoweiteeb na ni bannlee, ki yetib a 
MRK.11.2	“I saa doo nba be tɔɔnn po na ni man. I-i sai baar, i sa la bonsar nba ki sɔɔ daa ki mi ki jakɔ, ki u lor nanyer po. Yin lotɔ ki baar nanɔ n boor nna. 
MRK.11.3	Sɔɔ-i boi-i a bee ki i lot boŋ maŋi, yin betɔ a i yomdaanɔe loonɔ, a ŋaan u sa jiinɔ mɔtana.”
MRK.11.4	Ŋanne ki bi din saan ki set saa la ki bonsar lor ŋasiak nna nanyer po. Ba set lotɔ yoonba 
MRK.11.5	ki nisiab nna see leŋ ki boib a “I tee bee, i lot bonsar maŋee?”
MRK.11.6	Ki bi betib kaman nan Yisa nba bo yaa bin yet biaŋinba na; ki niib maŋ biar ŋmin, ki bi lotɔ ki saan. 
MRK.11.7	Ba din baar nan bonsar maŋ Yisa boor ni yoonba, ki bi jikit bi tiat ki paa boŋ maŋ bɔɔnn paak, ki Yisa jak. 
MRK.11.8	Ki niib bonchiann jikit bi chinchena ki lat sɔnu ni, ki siab mun ŋat faamaasa ki lat sɔnu ni. 
MRK.11.9	Binba din gar Yisa tɔɔnn po, nan binba din waa u poor po kura din yikin ki yeen a “Ti Yomdaanɔ, hosana, tintit mɔtana. Yennu mɔsonŋann-ii be wunba baat nan ti Yomdaanɔ Yennu sann ni na paak. 
MRK.11.10	Yennu mɔsonŋann-ii bia be ti yeja David naan nba baat na paak. Hosana, Yennu wunba be sanpaapo na, tintit mɔtana.”
MRK.11.11	Ki Yisa baar Jerusalem ki kɔɔ Yennu jiantu ŋasaakak ni, ki lin got bonsiar kura; ŋaan nyiɔk nba din tan bɔnt na paak, ki ŋɔɔ nan u poorpoweiteeb piik nan bannlee na nyii ki ŋmat saan Betani.
MRK.11.12	Li sanyafannuko ki Yisa nan u poorpoweiteeb nyii Betani ki jent Jerusalem; ki kon tan soorɔ. 
MRK.11.13	Ki u la kinkaŋ nba mɔk faamaasa, ki li see banfɔkira. Ki u saan tiik maŋ nyakir ni a wun sa la siar li paak ki di; ŋaan wa baar leŋ ki u ki la siari see faat kuukɔɔ, kimaan kinkana yoo daa ki baari. 
MRK.11.14	Ŋanne ki u yet tiik na a “Sɔɔ ji kan mi di a lɔɔna la nyii dinna ki saa.” Ki u poorpoweiteeb gbat u mɔmaan maŋ.
MRK.11.15	Tɔn, ki bi tan baar Jerusalem; ki Yisa saan kɔɔ Yennu jiantu ŋasaakak ni, ki beer kɔiteeb nan daateeb kur ki nyintib, ki tut likikpenta teebura ki lubin, ki tabit binba kɔi ŋmana na kokii ki lubin, 
MRK.11.16	ki lek ki sak ki sɔɔ-n jii bonsiar gar nann Yennu jiantu ŋasaakak na barintir ni. 
MRK.11.17	Ŋanne ki u want niib na ki betib a “Li sɔb Yennu gbouŋ ni a ŋɔɔ Yennu yet a ‘Bi sii yi n ŋaak Yenmiaru ŋaake ki tur nibooru kura,’ ŋaan yimme kpintir ki teen fatiteeb kinkar boor.”
MRK.11.18	Ki Yennu jiantu yudamm nan sennu wannteeb gbat wa tun biaŋinba na; ki bi ji loon sɔnu nba ki bi sa kpiu, ŋaan daa tiinɔ jaŋmaanii, kimaan u wannu din teen nibur na kura yaarlituk bonchiann.
MRK.11.19	Dajouk nba tan baar yoonba ki ŋɔɔ nan u poorpoweiteeb nyii Jerusalem.
MRK.11.20	Li saanyafannuko biak ki bi somm sɔnu ni ki gaar, ki la ki kinkaŋ na koor nan jiina niwa ki see. 
MRK.11.21	Piita nba tiar Yisa nba won yet linba na, ki u betɔ a “Chanbaa, gotir, fa won yet kinkaŋ nba Yennu mɔtomm na koora.”
MRK.11.22	Ki Yisa betib, “Teent Yennu yada man. 
MRK.11.23	Barmɔniie ki n beeri na, wunba kur yet jɔɔr na a lin fikit ki saa baa mɔkgbeŋŋir ni, ŋaan ki ki mɔk birsuk u par ni, ki teen yada nan wa yet linba maŋ sa tuma, li set sa tun turɔwa. 
MRK.11.24	Li paake ki n beeri, li-i tee ki i mei Yennu ki boiɔ siar po, yii mɔk yada i para ni nan i poŋ gaar bont maŋa, ki i set sa lawa. 
MRK.11.25	Li-i tee ki i yaa yin miar Yennu, ŋaan tiar nan sɔɔ tun biit ki biiri, yin nyik chabɔ, ki i Baa Yennu nba be sanpaapo na mun sa nyik i biit nba ki i tun ki chabi. 
MRK.11.26	Ŋaan li-i tee ki i ki nyikit chabit i leeb bi biit, i Baa Yennu nba be sanpaapo na mun kan nyik chab i biiti.”
MRK.11.27	Tɔn, ki Yisa nan u poorpoweiteeb maŋ yaan din tan jen Jerusalem, ki u kɔɔ Yennu jiantu ŋasaakak ni ki somm lin. Ki jiantu yudamm, nan sennu wannteeb, nan tiŋ maŋ ni saakab, baar u boor ni, 
MRK.11.28	ki tan boiɔ a “Yikoo lannpoe ki a mɔk ki tuun linba na kuri? Ŋmee chaba li yikoo?”
MRK.11.29	Ki u yetib a “Ŋaant ki n boi-i buboit yennkɔɔ sinsinn. Li-i tee ki i sa fit turin li gatu, tɔn, n sa wanni yikobooru nba ki n la ki tuun linba na kura. 
MRK.11.30	Jɔɔnn wunba daan wuur niib Yennu nyunwuru na, Yennue chabɔ li yikoo amii nisaarikee? Betirin man!”
MRK.11.31	Ki bi ŋmant faa bi leeb labaar ki yeen a “Ti-i yet a Yennue chabɔ li yikoo, u sa boit a ki bee te ki ti ki teenɔ yada; 
MRK.11.32	ki ti sa fit yet a nisaariie chabɔ-ɔɔ?” (Bi tiin niib na, kimaan sɔɔ kur sak nan Jɔɔnn maŋ set daan tee Yennu sɔkiniie nan barmɔnii.) 
MRK.11.33	Li paak, ki bi jiin ki yet Yisa a “Ti ki mi.”
MRK.11.33	Ki u mun betib a “Tɔn, n mun kan beti wunba chabin li yikoo ki n tuun linba na.”
MRK.12.1	Li yoo ki Yisa jak barjokit yinu a “Jasɔɔ din wuu tilontii u kpaab ni, ki chaan gungouŋ lintir, ŋaan gbiir gbiouk nba ki bi tuu sii ŋmaki tilontii maŋ lɔɔna nyun leŋ; ki bia maa sukir kpaab na ni; ki jii kpaab na ki teen toontunna nii ni a bii gorii. Li-i taŋŋi jaŋ nan pɔɔru, bin pɔɔr ki turɔ, ŋaan mun tan pɔɔr bi yar. Li poorpoe, ki u din yaat saan tinsiak. 
MRK.12.2	Ki lɔɔna na punpɔɔr yoo tan baar, ki u tun daabir a wun saan gaar tilɔɔna u toontunna na boor ni; ki u saan. 
MRK.12.3	Ki toontunna na saa soorɔ ki boou fanu, ŋaan berɔ, ki u kun yann. 
MRK.12.4	Ki kpadaanɔ maŋ bia tun daabilɔɔ, ŋaan ki toontunna na bia saa faa u yur, ki pat ki paanɔ daŋ ki dinnɔ fei. 
MRK.12.5	Ki kpadaanɔ na bia ŋamm tun daabilɔɔ bi boor ni, ŋaan ki bi saa kpii ŋɔɔ. Li poorpo ki u bia ŋamm tun daabileeb bonchiann bi boor ni, ki bi bia saa tun nna, ki boo siab, ŋaan kpii leeb. 
MRK.12.6	Kpadaanɔ maŋ tiauŋ bilonkak din tan biar, ki u tumɔ toontunna maŋ boor ni, ki yet a ‘Bi sa baak n tiauŋ bija nawa.’ 
MRK.12.7	Ŋaan ki toontunna maŋ yet bi leeb a ‘U fadiirɔe na, ŋaant tin kpiu man, ŋaan ki faar na-n kpant ti yar.’ 
MRK.12.8	Ki bi soorɔ ki kpiiu ki nyii nanɔ kpakpiŋ po ki lu.”
MRK.12.9	Yisa nba pak nna gbenn ki u boib a “I dukin ki kpadaanɔ na sa teen nlee? U sa baar ki tan kpi toontunna maŋe, ŋaan jii kpaab na ki teen toontunsiab nii ni. 
MRK.12.10+MRK.12.11	I daa ki mi karin la sɔb Yennu gbouŋ ni biaŋinba-aa? Li sɔb a
MRK.12.10+MRK.12.11	‘Tann nba ki tanmaara yêtɔ na,
MRK.12.10+MRK.12.11	ŋanne din set tee lɔtik ni tanŋann,
MRK.12.10+MRK.12.11	ki ti Yomdaanɔ Yennu teen nnee,
MRK.12.10+MRK.12.11	ki li teent bakitnauŋ na.’ ”
MRK.12.12	Yisa nba pak nna gbenn yoonba, ki Juu teeb yudamm yabii bi mɔŋ a bin soorɔ, kimaan bi mi nan wa yin barjouk maŋ na, li saan gaan bi paake, ŋaan ki bi tiin nibur na jaŋmaanii; li paak ki bi nyikɔ ŋaan yaat.
MRK.12.13	Ŋanne ki bi tun Farisiinba siab nan Bat Herod poorpojɔɔmu na ni siab Yisa boor ni a bin tan boiɔ buboit ki la u mɔbonkpetir. 
MRK.12.14	Ki bi tan baar ki yetɔ a “Wanntɔɔ, ti mi nan a piak barmɔnii, ki ki mɔk jaŋmaanii nan niib nba sa dukin li po biaŋinba. A bia want niib Yennu sɔnu nan barmɔnii, ki a baka bia kaa nan nirɔ nba tee wunba. Li paak, betirit, ti sennu chabit nan tii pa lampo kii teen Rom tiŋ kpanbar Siisa, amii ti daa pa?”
MRK.12.15	Ki Yisa bann bi ser nba ki bi tee na, ki jiimm a “Bee ki i loon ki yin kɔɔnin jinjammii ni? Baat nan likirib a n got.” 
MRK.12.16	Ki bi baar nann. Ŋanne ki u boib a “Ŋmee naauŋ nan sanne be li paak na?”
MRK.12.16	Ki bi yetɔ a “Siisa yare.”
MRK.12.17	Ki Yisa yetib a “Tɔn, yii yenn-ii pa kii teen Siisa linba tee u yar, ŋaan kii mun-ii pa kii teen Yennu linba tee Yennu yar.”
MRK.12.17	Ki li yaar ŋaan litib bonchiann nan Yisa.
MRK.12.18	Ŋanne ki Sajusiinba, binba din tuu yaa a niib tan kan fiir kuun ni na, din baar Yisa boor ni, ki tan yetɔ a 
MRK.12.19	“Wanntɔɔ, Moses din sɔb sennu ki yet a ‘Jɔɔ-i kpo ŋaan nyik u ŋaapoo, ŋaan ki bi ki mar waasi, li ŋan ki u ninja-n faar pakɔɔk na ki mar waas ki tur kpeemɔ na.’ 
MRK.12.20	Tɔn, jab bannlore din be ki tee ninjann, ki saakɔɔ po tan kɔɔn poo, ŋaan kpo ki ki mar waasi. 
MRK.12.21	Ŋanne ki wunba waa u paak na faar poo maŋ, ŋaan mun tan kpo ki waas kaa; ki wunba waa banntaa na ni mun faar poo maŋ biak, ŋaan mun tan kpo, ki ki mar waas nanɔ. 
MRK.12.22	Nnee ki binba waa na kura kɔɔn poo maŋ, ŋaan tan kpo, ki bi sɔɔ ki mar bik nanɔ. Li poorpo, ki poo maŋ mun tan kpo joont. 
MRK.12.23	Tɔn, ki kpeemm fiiru daare, bi ŋmee tan sii yen poo maŋi? kimaan bi bannlore maŋ kura din kɔɔnɔwa.”
MRK.12.24	Ki Yisa yetib a “I ki mi siari. Linba teen ki i ki mi tee nnee: i ki mi Yennu gbouŋ, ki bia ki mi wa mɔk paŋ biaŋinba na; 
MRK.12.25	kpeemm-i taŋŋi fiir kuun ni, bi tan sii tee kaman nan malakanba nba be Yendɔuŋ ni nee; pookɔɔnt nan jakunt tan sii kaa. 
MRK.12.26	Nnara, ki jii jiin kpeemm fiiru po, i ki mi karin Yennu sɔkinii Moses sɔbu ni siaminba yeen kunkonjagotuk tiik na po na-aa? Li sɔb ki yet a Yennu din bet Moses a ŋɔɔ Yennue tee Abraham Yennu, nan Aisak Yennu, nan Jakɔb Yennu. 
MRK.12.27	Niib na nba din poŋ kpo li yoo na, ŋaan bi bia lek daa fo, kimaan Yennu ki tee kpeemm Yennu kaa, ŋaan u tee footib Yennue. Ya want nan niib tan kan fiir kuun ni na, li ki tooki.”
MRK.12.28	Tɔn, sennu wanntɔsɔɔ din be leŋ ki gbat Yisa nan Sajusiinba na labafaanu maŋ, ki la Yisa nba gat bi buboit maŋ fanu biaŋinba. Li paak ki u baar Yisa boor ni, ki mun tan boiɔ a “Ki sennlanupoe kpan tee sennjaanni?”
MRK.12.29	Ki u jiinɔ a “Linba tee sennjaann tee nnee: ‘Israel teeb, gbiintir man, ti Yomdaanɔ Yennu tee Yen-yenɔkɔɔe; 
MRK.12.30	i loonɔ nan a par kur, nan a seek kur, nan a dudukit kur, nan a paŋ kura.’ 
MRK.12.31	Sennjaann nba pukin ŋannlee tee nnee: ‘I loon a lɔɔ kaman nan fa loon a mɔŋ biaŋinba na.’ Sennsau ji kaa ki gar sennii ŋannlee nba na.”
MRK.12.32	Ki sennu wanntɔɔ maŋ yet Yisa a “Wanntɔɔ, niipoouk. A yet barmɔniie, a ti Yomdaanɔ Yennu tee Yen-yenɔkɔɔe, ki yensɔu ji kaa ki pukin u po; 
MRK.12.33	a nisaarik-ii loon Yennue nan u par kura, nan u dudukit kura, nan u paŋ kura, kii biakii loon u lɔɔ kaman nan wa loon u mɔŋ biaŋinba na. Li kpaa talas bonchiann nan nirɔ-n sak sennii nba ŋannlee na ki gar wun jii bonkobit ki mann mannsɔu ki tur Yennu.”
MRK.12.34	Yisa nba la ki u gat nan yan na, ki u betɔ a “A ki fɔk nan Yennu naami.”
MRK.12.34	Linba na poorpo ki sɔɔ ji din ki mɔk par nan wun boi Yisa buboisiati.
MRK.12.35	Yisa nba din want niib wannu Yennu diiuk ni, ki u tan boib buboit a “Bee ki sennu wannteeb yaa a Yennu Niganntɔɔ Masia tee David yaaboonni? 
MRK.12.36	kimaan Yennu Seyeeŋ nba din gbee nan David ki u yet a,
MRK.12.36	‘Ti Yomdaanɔ Yennu din bet n Yomdaanɔ a
MRK.12.36	Karin n nuudiitu po
MRK.12.36	mɔkmɔk nan ma tan sa te fan ŋmaa a datai
MRK.12.36	a taapauŋ ni.’
MRK.12.37	David mɔŋ mɔŋ nba din yiin Masia na a ‘Yomdaanɔ,’ ki nlee ki Masia na tee ŋɔɔ David yaaboonni?”
MRK.12.37	Nibur bonchiann din gbiint Yisa wannu maŋ nan parpeenn. 
MRK.12.38	Wa wannib na ki u yetib a “I mi sennu wannteeb binbeŋ na po man; ŋamme loon bii lia baant kii lin kii somm, kii bia gaan burchinfoontii dai ni na; 
MRK.12.39	bi-i kɔɔ Yenjiantu diit ni, bi loon bii kaar nijaana kaanii paak; bi-i saan jaamm ni, bi bia loon yudamm kinkaanii boae; 
MRK.12.40	ŋamme bia di pakɔi fobit, ŋaan ji tuu jenna ki mei Yennu ki yukii, a bin kpann a bi tee yentinae. Bi tubdatu tan sii bi bonchiann.”
MRK.12.41	Tɔn, ki Yisa kar Yennu jiantu ŋasaakak na ni ki kpia nan Yennu piinii lakir, ŋaan gorii niib nba kpee bi likirii biaŋinba na. Ki mɔkita bonchiann kpee likyura bonchiann; 
MRK.12.42	ŋaan ki pakɔtalasdaansɔɔ mun tan baar kpeen jenjenninba ŋannlee; ŋanne tee kobu na. 
MRK.12.43	Ki Yisa yiin u poorpoweiteeb ki betib a “Barmɔniie ki n beeri na, pakɔtalasdaanɔ na kpeen piinii nba yab piinii lakir na ni ki gar sɔɔ kur, 
MRK.12.44	kimaan bi kur gann bi piinii bi mɔkinchiauŋ nie, ŋaan pakɔtalasdaanɔ na ŋanin tur linba kur ki u mɔke.”
MRK.13.1	Yisa nba nyii Yennu jiantu ŋasaakak ni yoonba, ki u poorpoweiteeb yenɔ yetɔ a “Wanntɔɔ, gotir digbeŋŋa na, nan tangbeŋŋa nba ki bi din jii ki maa li diit maŋ.”
MRK.13.2	Ki u jiin a “I la digbeŋŋa maŋaa? Ŋaan bi tan sa tut li kur ki lu tiŋ niwa, ki li tanyennkɔɔ tan kan biar ki paa leer paaki.”
MRK.13.3	Ki Yisa din tan saan kar Olif Tiinii kunkonn paak, ki li be Yennu jiantu ŋasaakak tɔɔnn po; ki Piita nan Jems nan Jɔɔnn nan Andru tan baar u boor ni, bi kuukɔɔ, ki boiɔ a 
MRK.13.4	“Betirit, bee yooe ki linba na kur tan sii tee? ki bee tan sa tun ki wann nan li yoo maŋ per na ki li kura-n tan teeni.”
MRK.13.5	Ki u betib a “I chek i mɔŋ paak man, ki daa te ki sɔɔ-n kpanni mani. 
MRK.13.6	Niib bonchiann tan sa baar ki taan n sann ki kpannii a ŋamme tee min Masia, ki kpann niib bonchiann. 
MRK.13.7	I tan sii gbia tɔbii dammir nna, nan banfɔka; ŋaan i daa tiin jaŋmaanii. Li bonbooru tan sa fabira li tun, ŋaan li kan wann a li joontue na.
MRK.13.8	“Nibooru nan nibooru tan sa kɔn nan leeb; ki kpanbar nan kpanbar mun tan sa took ki kɔn nan leeb. Tiŋ jijekit tan sii be tingbouŋ na loka kur po. Ki kon baak tan sii be. Linba na tan sii tee kaman nan matyiaru pinpiik nee.
MRK.13.9	“I chek i mɔŋ paak man. Bi tan sa soori ki saan nani buutdamm boor ni, ki booi Yenjiantu diit ni. I tan sa set tinii yudamm nan kpanbara tɔɔnn ni, n sann paak, ki yin betib n barŋanii na. 
MRK.13.10	Bi tan sa mɔɔnt barŋanii na tur nibooru kura, ki yoo maŋ-n baar. 
MRK.13.11	Bi-i taŋŋi soori ki saan nani buut boor ni yoonba, ya daa te ki li daamiini nan ya sa pak linba na; li yoo-i taŋŋi baar, yin pak linba ki Yennu sa wanni li yoo maŋ, kimaan barii nba ki i tan sa pak na tan kii tee i mɔŋ mɔŋ barii kaa, li tan sii nyi Yennu Seyeeŋ boor nie. 
MRK.13.12	Li yoo maŋ, nirɔ tuu tan sa fikis u mɔŋ mɔŋ ninja ki bin kpiu; ki baanba mun tan sa tun nnee ki tur bi mɔŋ mɔŋ waas; ki waas mun bia tan sa kɔn nan bi damm, ki chabib nan kuun. 
MRK.13.13	Ki sɔɔ kura tan sii nami kimaan ya waan na paak, ŋaan wunba tan gubin nan fara yoo maŋ joontu tan sa la tinnuwa.”
MRK.13.14	“I tan sa la ki bonbiirkar see la bo kii ŋan nan lii see siaminba.” (Wunba tan karin sɔbu na, wun bann la want linba.) “Li yoo maŋ, binba tan be Judea tiŋ ni, bin chiar ki do jɔɔt. 
MRK.13.15	Nisɔɔ nba taŋŋi be u ditɔɔtuk paak, u ji tan daa sik kɔɔ u diiuk ni a wun jii siari. 
MRK.13.16	Ki nisɔɔ nba tan sii be kpaab ni, u daa ŋmat a wun jii u liatiri. 
MRK.13.17	Li yoo maŋ, podamm nan binba dia walai tan sa di fara bonchiann. 
MRK.13.18	I mei Yennu man ki u daa te ki fara na baat wonfufuk yoo; 
MRK.13.19	kimaan Yennu nba din nan dunia na pinpiik niwa mɔkmɔk nan mɔtana, sɔɔ daa ki mi la nunbɔŋ ki li bi ki baar nunbɔŋ nba tan sii be daa maŋ ni biaŋinba. Ki nunbɔnsiak mun ji kan mi be kaman nan ŋann na. 
MRK.13.20	Ŋaan ti Yomdaanɔ wat daa maŋ yabinta. Li-i tee ki u bo ki watiri, sɔɔ bo tan kan tinni, ŋaan u nifogannkab paak ki u wat daa maŋ yabint.
MRK.13.21	“Li yoo maŋ, sɔɔ-i taŋŋi beti a ‘Gotir man, Masia be nna;’ amii ‘U be leŋe,’ i daa teeu yada, 
MRK.13.22	kimaan faak Masianba nan faak sɔkiniinba tan sa baar ki tuun nyina nan bakitnauŋ toona, a bin kpann niib. Ki li-i taŋŋi sa fit gbaa, bi tan sa kpann binba tee Yennu nifogannkab tiauŋɔ gbaa. 
MRK.13.23	N poŋ beti bonsiar kure sinsinna, ki yoo maŋ daa ki baari. I chek man fanu.
MRK.13.24	“Fara na poorpoe, ki yennu na tan sa bɔnn, ki ŋmaarik ji kan yenti, 
MRK.13.25	ki ŋmaabira tan sa nyi sanpaapo ki baa, ki linba kur be sanpaapo tan sa damm ki ŋmat ŋmat. 
MRK.13.26	Li yoo maŋ ki min nisaarik Bik tan sa dɔkit sanpagbana ni nan paŋ bonchiann nan yentsaakar. 
MRK.13.27	N tan sa tun malakanba tingbouŋ na loka ŋanna na kur po ki bin tikir Yennu nifogannkab ki lakimm.
MRK.13.28	“Yi jii sinsabik ki tumii yan man; ya tuu la ki tiik maŋ bintir yoonba na, i ji tuu mi nan siɔk pere na. 
MRK.13.29	Nnee mun, yoo nba ki i tan laat ki linba na nba kur tuun, yin bann nan n jenu maŋ pere na, li ji kan yukiri. 
MRK.13.30	Barmɔniie ki n beeri na, mɔtana nigbouŋ na kan kpo ki gbenn kaawa ki linba na-n tumii. 
MRK.13.31	Sanpaapo nan tiŋ tan sa gara, ŋaan n maan ŋanin kan mi ki gar fabaa.
MRK.13.32	“Ŋaan sɔɔ ki mi li daar maŋ amii yoo nba ki n sa jeni; malakanba nba be Yendɔuŋ ni ki mi; min Yennu Bik bia ki mi; n Baa Yennu kuukɔɔe mi. 
MRK.13.33	I gorii man, kii mi man, kimaan i ki mi yoo nba ki n sa jeni. 
MRK.13.34	Li tan sii tee kaman nan jasɔɔ nba yaa wun nyi u ŋaak ni ki yaatir saa sɔnbanfɔkir, ki chab u ŋaajab yaak a bii dia u ŋaak, ki bia chent bi kura toona, ŋaan bet u ŋaguurɔɔ a wun guu, ŋaan saan. 
MRK.13.35	I mun-ii guu man, kimaan i ki mi yoo nba ki min i Yomdaanɔ sa jen; li pasiar dajouko, amii tansuuniie, amii sanyafaare, amii sanyiɔk nie. 
MRK.13.36	Li-i tee ki n jen yiama, li ki ŋan ma n lai ki i gɔɔnti. 
MRK.13.37	Li paak, ma beeri linba na, n beer sɔɔ kure, i guu man.”
MRK.14.1	Tɔn, daa ŋannlee din biar nan yukitgar tiaru jaamm nan daa nba ki bi di boroboro nba ki bi din tuu ki tee datiŋ na-n piin, ki Yennu jiantu yudamm nan sennu wannteeb loon sɔnu a bin bɔr soor Yisa ki kpiu, ki yeen a 
MRK.14.2	“Ti daa sou jaamm na daa na ni, kimaan li pasiar ki kpikpiruk-n tan fiir.”
MRK.14.3	Tɔn, ki Yisa din be Betani, jɔɔ nba din tuu tee gbaatir, ki bi yiu Simon na ŋaak ni, ki di jeet. Li yoo ki poosɔɔ tan kɔɔ nan salenŋann, ki li gbee nan tulaarii nba mɔk nubiru bonchiann nawa, ki li daauk bia paar bonchiann, ki bi yir naade na. Ki poo maŋ biit salenn na ki but tulaarii maŋ Yisa yur paak. 
MRK.14.4	Ki nisiab nba din be leŋ na piak nan wutoa ki yeen a “Bee teen ki u biir tulaarii na nna? 
MRK.14.5	Bi bo sa fit kɔir ki la likirii ki lin gar pɔŋ kobii ŋanntaawa, ki bo jiir somm talasdamm.” Ki bi jii poo maŋ nan mɔduŋ bonchiann.
MRK.14.6	Ki Yisa yetib a “Nyikin poo na! Bonŋanne ki u tun ki turin maŋ; ki bee ki i kpirimɔ nna? 
MRK.14.7	Talasdamm sii yɔɔ be i boor ni yoo kura, ki i sa fit sommib yoo nba kur ki i loon; ŋaan min ŋanin kii yɔɔ be nna kaa. 
MRK.14.8	Poo maŋ tun wa sa fit tun linbae ki turin. Wa but tulaarii nba n gbanant paak na, u teen n kuun piinu siire. 
MRK.14.9	Barmɔniie ki n beeri na, siaminba kur ki bi sa mɔɔnt n barŋanii na tingbouŋ na ni, bi bia sa mɔɔnt poo maŋ nba tun linba na, ki lii tee tiarue ki turɔ.”
MRK.14.10	Ŋanne ki Yisa poorpoweiteeb piik nan bannlee na yenɔ, wunba ki bi yiu Judas Iskariot na, din saan Yennu jiantu yudamm boor ni a wun kɔi Yisa. 
MRK.14.11	Ki bi para penn wa yaa wun yetib linba Yisa po na, ki bi senn mɔsonn a bi sa turɔ likirii li paak. Ki u ji piin loon sɔnu nba ki u sa jii Yisa ki kubinɔ bi nuu ni.
MRK.14.12	Tɔn, li daar nba din tee dasinsinn nba ki bi tuu di boroboro nba ki bi din tuu ki tee datiŋ na, li yoo ki bi din tuu kpi pebis ki teen yukitgar tiaru jaamm jeet na, ki Yisa poorpoweiteeb boiɔ a “A loon ki tin saan lee ki saa teen jaamm maŋ jeet siir ki turani?”
MRK.14.13	Ki u tun bi ni bannlee ki betib a “I saa doo na ni man. I sa saa la jasɔɔ ki u jii nyunsɔɔr. I waau man 
MRK.14.14	nan ŋaak nba ki u sa saa kɔɔ na ni, ki bet li ŋaak daanɔ a ‘Wanntɔɔ na yaa a ti boia a saamm diiuk nba ki ŋɔɔ nan u poorpoweiteeb sa di yukitgar tiaru jaamm jeet na be lee?’ 
MRK.14.15	Ki u sa wanni ditɔɔtuk nba yab ki poŋ teen bonsia kur siira; ki yin teen jeet maŋ leŋ.”
MRK.14.16	Ki Yisa poorpoweiteeb bannlee maŋ saan doo maŋ ni, ki set saa la ki siar kura tun li biaŋini nan wa betib biaŋinba na. Ki bi teen jaamm maŋ jeet siir.
MRK.14.17	Ki Yisa nan u poorpoweiteeb piik nan bannlee na tan baar dajouk. 
MRK.14.18	Ba kar ki di jeet yoonba, ki u tan betib a, “Barmɔniie ki n beeri na, min nan i yenɔ nba di jeet na, li yɔɔ yaa wun nyi n poore.”
MRK.14.19	Ki li biir bi para ni; ki bi boiɔ yenɔ yenɔ a “A yeen minee?”
MRK.14.20	Ki u jiin betib a “Li lek tee i piik nan bannlee na ni yenɔ nba ki min nan ŋɔɔ lakii tuun senyeŋ ni ki di jeet nee. 
MRK.14.21	Min nisaarik Bik set sa kpo kaman nan la sɔb Yennu gbouŋ ni biaŋinba nae, ŋaan bonbiir sii be daanɔ nba yaa wun nyi n poor na paak. Bi-i diŋŋi bo-i kii mar li daanɔ gbaa, li bo din sii sɔ u po.”
MRK.14.22	Ba kar ki di jeet maŋ yoonba ki Yisa jii boroboro ki tur Yennu niipoouk li paak, ŋaan ŋmitir ki tur u poorpoweiteeb, ki betib a “Gaat man. Nee tee n gbanant.”
MRK.14.23	Ŋanne ki u bia jii nyunyuŋmaŋ nan tilɔɔna nyun ki tur Yennu niipoouk li paak, ki jii ki turib. Ki bi kura nyuu. 
MRK.14.24	Ki u yetib a “Linba nee tee n sɔn nyinn; ki n sɔn na sa nyi n gbanant ni nisaarii bonchiann paak, ki wann nan Yennu senn mɔsonpaann. 
MRK.14.25	Barmɔniie ki n beeri na, n ji kan mi ki nyu tilɔɔna nyun na see daar nba ki n tan sa nyu li nyunpaann Yennu naan ni na.”
MRK.14.26	Ŋanne ki bi yin Yenjiantu yanii, ŋaan nyii ki saan Olif Tiinii kunkonn paak.
MRK.14.27	Ki Yisa betib a “I kura na tan sa tin ki nyikima, kimaan li sɔb Yennu gbouŋ ni a ‘Yennu tan sa kpi pekpaarik na, ki pei na tan sa tin yat.’ 
MRK.14.28	Ŋaan mi-i taŋŋi fiir kuun ni, li poorpo n sa dɔŋ ki gar i tɔɔnn ki saan Galilee.”
MRK.14.29	Ki Piita jiin yet a “N leeb na kur-i lekii nyika, ŋaan min ŋanin kan nyikani.”
MRK.14.30	Ki Yisa betɔ a “Barmɔniie ki n beera na, nyiɔk na, a sa nɔi a a ki min taar munntaaewa ki kojouk-n bui leer taar munnlee.”
MRK.14.31	Ki Piita ŋamm yet nan nunmɔnn a “Li-i lekii tee a min nan fin-n lakin kpo gbaa, ŋaan n kan mi ki nɔi a n ki miani.”
MRK.14.31	Ki u leeb na mun bia yet nna.
MRK.14.32	Li poorpo ki bi saan siaminba ki bi yi Getsemane na. Leŋe ki Yisa bet u poorpoweiteeb a “Karin nna man ŋaan ki n saan ki saa miar Yennu.” 
MRK.14.33	Ŋanne ki u jii Piita nan Jems nan Jɔɔnn ki saan. Ki u par biir ki li tee kaman nan u yaa wun kpoe na; 
MRK.14.34	ki u yetib a “Parbiir booru nba soorin na per lin kpima. Biat nna man kii nyɔi.”
MRK.14.35	Ŋanne ki u chat ki saan tɔɔnn po waaminna, ki gbaan tiŋ ni, ki mei Yennu, a li-i bo-i sa fiti, Yennu-n ŋaan ki fara nba baat u paak na-n yakirɔ, ki yet a 
MRK.14.36	“N Baa, n Baa, siar ki paar a boor ni. Daa ŋaant ki n kɔɔ bonbiir nba baat n paak na ni; ŋaan daa te ki li tee ma loon biaŋinba kaa, ŋaan te ki lin teen fa loon biaŋinbae.”
MRK.14.37	Ŋanne ki u tunn ki jen u poorpoweiteeb banntaa na boor ni, ki sɔɔ ki bi taan gɔɔna. Ki u boi Piita a “Simon, a gɔɔntee? A kan fit kii nyɔi waamii?” 
MRK.14.38	ŋaan betib a, “I nyɔi man ŋaan kii mei Yennu ki i tan daa kɔɔ jinjammii ni. I sei ŋanin loon lin tun linba ŋan, ŋaan ki i gbanant kaa yaaki.”
MRK.14.39	Ki u bia saan Yenmiaru ki saa mei kaman nan wa bo miar biaŋinba sinsinn na, 
MRK.14.40	ŋaan bia ŋmat ki saa baar sɔɔ ki u poorpoweiteeb na bia gɔɔna, kimaan gɔɔn mɔkib bonchiann. Ki bi ki mi ba sa yetɔ linba li yoo maŋi.
MRK.14.41	Wa tan jen taapauŋ munntaa ni, ki u boib a “I bia lek daa dɔɔ gɔɔnte ki foi-ii? Li jaŋa man. Yoo maŋ baar na. Bi jii min nisaarik Bik na ki teenin biitdamm nuu niwa. 
MRK.14.42	Fiit man ki tin saan. Gotir man, wunba nyii n poor na pera.”
MRK.14.43	Yisa nba daa piak na, ki u poorpoweiteeb piik nan bannlee na ni yenɔ, wunba ki bi din yiu Judas na, baar nan niburchiauŋ; ki bi siab dia jukbanjai, ki siab mun dia gbajara; ki Yennu jiantu yudamm nan sennu wannteeb nan saakab tumm. 
MRK.14.44	Ki mɔlanfikirɔ Judas maŋ poŋ wannib nyinsiara a “Mi-i sai foont wunba ki mɔɔt u tankpinn, yi mi nan ŋɔɔe na. Yin soorɔ kii guu-u kii saa nanɔ man.”
MRK.14.45	Judas nba tan baar yoonba, li taakpaak ni ki u saan Yisa boor ni ki yetɔ a “Chanbaa!” ŋaan mɔɔt u tankpinn. 
MRK.14.46	Ki niib na ji soor Yisa ki kubɔ ken ken. 
MRK.14.47	Ŋaan ki u poorpoweiteeb ni yenɔ nba see leŋ tan nɔɔt u jukbanjiak ki chɔɔ Yennu jiantu yudaanɔ daabir tubir ki lu. 
MRK.14.48	Ŋanne ki Yisa boib a “I baar nan jukbanjai nan gbajara na a i tan soorin kaman nan n tee fatitɔɔe na-aa? 
MRK.14.49	N daan tuu be i boor Yennu jiantu ŋasaakak ni daar kura ki want niib Yennu maan, ki i tuu ki somi; ŋaan li kpaa talas nan Yennu gbouŋ sɔbu maŋ-n teen gbeen.”
MRK.14.50	Ki u poorpoweiteeb na kur ji chiar ŋaan nyikɔ.
MRK.14.51	Ki naasinbisɔɔ nna din gbab chinchenn kuukɔɔ ki waa Yisa poorpo. Ki bi tan bibɔ ki soor u chinchenn, 
MRK.14.52	ki u nyik u chinchenn maŋ bi nuu ni, ŋaan chiar yann.
MRK.14.53	Ki bi jii Yisa ki saan nanɔ Yennu jiantu yudaanɔ ŋaak, siaminba ki jiantu yudamm, nan tiŋ na ni saakab, nan sennu wannteeb din lakin. 
MRK.14.54	Ŋaan ki Piita din be Yisa poorpo ki waa banfɔkira mɔkmɔk nan ba tan kɔɔ Yennu jiantu yudaanɔ maŋ ŋaak ni. Ki Piita saan kar ki pukin toontunna na po ki bi nanii muu. 
MRK.14.55	Ŋanne ki Yennu jiantu yudamm nan saakab maŋ kur yabir bi mɔŋ paak a bin la siaradamm mɔb ni linba ki bi sa jii Yisa biit ki kpiu, ŋaan kɔŋ u bisiat. 
MRK.14.56	Siaradamm bonchiann din fa fai ki teenɔ, ŋaan ki bi fai maŋ din ki wei leeri.
MRK.14.57	Li yoo ki jasiab fiir set ki faar faak turɔ a 
MRK.14.58	“Ti gbat ki u yet a u sa bet Yennu jiantu ŋasaakak nba ki niib din maa nan bi nii na, ŋaan li daa ŋanntaa sinsuuk ni ki u sa jii ki maar, ki li tan kii tee nirɔ nii kaa maa nanni.” 
MRK.14.59	Ŋaan li kur yann; bi fai maŋ lek bia din ki wei leeri.
MRK.14.60	Ŋanne ki Yennu jiantu yudaanɔ na fiir ki boi Yisa a “Barii nba ki jab maŋ piak ki teena na po, li paak tee bee? A ki mɔk li jiinu-uu?”
MRK.14.61	Ŋaan ki Yisa lek ŋmina, ki ki jiin siari. Ki u bia ŋamm boiɔ a “Fine set tee Yennu Niganntɔɔ Masia wunba tee ŋɔɔ Yennu Bija na-aa?”
MRK.14.62	Ki Yisa jiin a “Nn, mine na. I tan sa la min nisaarik Bik ki n kar Yabint Yennu nuudiitu po, ki bia tan sa lan ki n be sanpagbana ni ki siik.”
MRK.14.63	Ŋanne ki Yennu jiantu yudaanɔ maŋ soor u mɔŋ tiat ki pat, ŋaan yet a “Ti poŋ ji ki loon siarsia. 
MRK.14.64	I mɔŋ gbat wa yekint u mɔŋ nan Yennu biaŋinba. I dukii nlee?”
MRK.14.64	Ki bi kur sak a u biira, ki u kpan ŋan nan kuume.
MRK.14.65	Ki bi siab siin mɔsant u paak; ki bi piit u numm po, ŋaan pebitɔ ki betɔ a “Buntir wunba peba na.” Ki toontunna na soorɔ, ki jakɔ nan tanpakii.
MRK.14.66	Tɔn, Piita lek daa din be nanyer po ki nanii muu, ki Yennu jiantu yudaanɔ ŋaasapaantoontunyenɔ tan baar lau, 
MRK.14.67	ki gotɔ sirrr, ki tan yetɔ a “A mun tuu waa Nasaret nirɔ Yisa maŋ.”
MRK.14.68	Ki Piita nɔi ki yet a “Min ki miu, min ki mi barbooru nba ki a piak na paaki;” ŋaan fiir nyii. Li taakpaak ni na ki kojouk bui.
MRK.14.69	Ki sapaamɔ na bia lau leŋ ki ŋammit beer nisiab nba see leŋ na a “Jɔɔ na mun tee u poorpoweiteeb na yenɔe.” 
MRK.14.70	Ŋaan ki Piita bia ŋamm nɔi.
MRK.14.70	Ki li bia yann waaminna ki binba see leŋ maŋ ŋamm jak Piita a “A set tee niib na ni yenɔe, kimaan a mun nyii Galilee-e.”
MRK.14.71	Ŋanne ki Piita por mɔb a “Li-i tee ki n faar faakie, Yennu-n dat n tubir, min ki mi ya yeen jɔɔ nba na po.”
MRK.14.72	Li yoo maŋ ki kojouk bui ki pukin taapauŋ munnlee ni; ki Piita ji tiar biaŋinba ki Yisa betɔ na a “A sa yet a a ki min taar munntaaewa, a ki kojouk-n tan fit lian ki bui leer taar munnlee ni.” Li yoo ki dudukit ji baar Piita, ki u mɔ.
MRK.15.1	Ki Yennu jiantu yudamm, nan tiŋ na ni saakab, nan sennu wannteeb, nan Juu teeb saakab kur lakin sanyapob ni, ki lor lora, ki baan Yisa bant ki jiiu saan nanɔ tiŋ yudaanɔ nba ki bi yiu Pailat na boor. 
MRK.15.2	Ki Pailat boiɔ a “Fine set tee Juu teeb Kpanbar na-aa?”
MRK.15.2	Ki Yisa jiin a “Fine yeen nna.”
MRK.15.3	Ki Yennu jiantu yudamm maŋ lek bia dia sɔnii bonchiann ki fikitir Yisa paak. 
MRK.15.4	Ki Pailat bia boiɔ a “A kan jiin siarii? Gbiintir ba waa-a biaŋinba.”
MRK.15.5	Ŋaan ki Yisa lek yêt jiinu; ki li ji bakit Pailat.
MRK.15.6	Tɔn, yukitgar tiaru jaamm dinu yoo kur, ki Pailat tuu nyinn niyenɔkɔɔe dansarik ni, wunba ki bi loonɔ, ki ŋaau. 
MRK.15.7	Li yoo maŋ ki jasɔɔ din kɔɔ dansarik, ki u sann yi Barabas. Ŋɔɔ nan nisiab din kɔɔ dansarik kimaan bi bigbabisin nba ki bi daan tee doo na ni ki kpi niib na paak. 
MRK.15.8	Ŋanne ki nibur maŋ din lakin ki mei Pailat a wun tun u burchint yaann. 
MRK.15.9	Ki u boib a “I loon ki n nyinn Juu teeb bat nee-ee?” 
MRK.15.10	Kimaan u mi fanu nan Yennu jiantu yudamm naŋ paak te ki bi jii Yisa ki teen u nuu ni.
MRK.15.11	Ŋanne ki Yennu jiantu yudamm maŋ ŋamm tur nibur na a bin betɔ ki wun nyinn Barabase turib. 
MRK.15.12	Ki Pailat bia ŋamm boib a “Ki wunba ki i yiu Juu teeb kpanbar na, i loon ki n teenɔ nlee?”
MRK.15.13	Ki bi tian jiin sanpaapowa a “Kpaamɔ dapunpunn paak.”
MRK.15.14	Ki Pailat boib a “Bee paaki? U biit mantik tee lannpoe?”
MRK.15.14	Ki bi bia ŋamm tian sanpaapowa a “Kpaamɔ dapunpunn paak.”
MRK.15.15	Ki Pailat loon wun penn nibur maŋ para, li paak ki u nyinn Barabas turib, ŋaan te ki bi boo Yisa, ki jiiu turib a bin kpaau dapunpunn paak ki wun kpo.
MRK.15.16	Ki lanjimanba jii Yisa ki kɔɔ nanɔ tiŋ na yudaanɔ Pailat ŋaadundɔuŋ ni, ki yiin bi tɔknanleeb kur. 
MRK.15.17	Ki bi jii baanmuŋ nna ki lannɔ, ŋaan jii kunkonii ki luu naan fokirik ki yirimɔ, 
MRK.15.18	ŋaan ji foontɔ kaman nan ba tuu foont bi bat biaŋinba na, ki yeen a “Juu teeb Bat, naa! naa!” 
MRK.15.19	ŋaan jii lanbann ki faa u yur paak, ki siin mɔsant u paak, ki gbaa bi duna paak u tɔɔnn ni. 
MRK.15.20	Ba daanɔ nyatuk ki gbenn yoonba, ki bi liat baanmuŋ na, ŋaan jii u mɔŋ mɔŋ tiat na ki lannɔ, ki jiiu ki nyii nanɔ a bin saan kpaau dapunpunn paak ki wun kpo.
MRK.15.21	Ba din be sɔnu ni ki saa yoonba ki bi chet jasɔɔ nna ki u sann yi Simon. Ki lanjimanba maŋ miau a wun gaar Yisa kuun dapunpunn na kii saa. (Li jɔɔ din tee Sairene jɔɔe, ki nyii digbanbik ni ki baat Jerusalem. U din tee Aleksander nan Rufus baae.) 
MRK.15.22	Ki bi jii Yisa ki saa nanɔ siaminba ki bi yir Golgota, ki li paak tee “Yukpabuk na boor.” 
MRK.15.23	Leŋe ki nisiab din loon bin turɔ daan nba ŋmat nan nyɔksɔu nba ki bi yir mir na, ŋaan ki u yêt li nyunu. 
MRK.15.24	Ŋanne ki bi kpaau dapunpunn na paak, ŋaan tor bi leeb u tiat na, ki ji tɔ tiatia a bin chent chent u tiat maŋ. 
MRK.15.25	Bi din kpaau sanyiɔk nie, kut munnyia yoo. 
MRK.15.26	Ki bi din sɔb ba la u biit nba na ki tabin u dapunpunn na paak, ki li yaa a “Juu teeb Kpanbar maŋe na.” 
MRK.15.27	Bi bia din kpaa fatiteeb bannlee dapunpuna paak ki pukin u po, ki yenɔ din be u nuudiitu po, ki lɔɔ na mun din be u nuugaŋ po. 
MRK.15.28	Ki li gbeen linba sɔb Yennu gbouŋ ni a “Bi jiiu teen biitdamm sinsuuk ni.”
MRK.15.29	Tɔn, ki binba somm gaar leŋ na pakin bi yura ŋaan sukiiɔ, ki yeen a “Fini! A tuu yaa a sa fit bet Yennu jiantu diiuk na ŋaan bia maar daa ŋanntaa sinsuuk ni. 
MRK.15.30	Tɔn, fan nyi dapunpunn na paak ki sik ki tinn a mɔŋ.”
MRK.15.31	Nnee ki Yennu jiantu yudamm nan sennu wannteeb mun bia sukiiɔ, ŋaan yeen teen bi leeb a “U tuu tint leeb, ŋaan tan kan fit ki tinn u mɔŋi. 
MRK.15.32	Juu teeb Bat nba tee Yennu Niganntɔɔ Masia na-n nyi dapunpunn na paak ki sik nna mɔtana, ki tin la ki teenɔ yada.”
MRK.15.32	Ki binba ki bi pukin u po ki kpaab na mun sukiiɔ.
MRK.15.33	La din tan baar yensuuk ni yoonba, ki tingbouŋ na kur ji din bɔnn ki saa baar kut munntaa. 
MRK.15.34	Kut munntaa yooe, ki Yisa yikin sanpaapowa nan kunkɔsaakar, ki yet a “Eloi, Eloi, lema sabaktani?” ki li paak tee a “N Yennu, n Yennu, bee ki a nyikimi?”
MRK.15.35	Ki binba see leŋ na nba gbat u yiini maŋ, ki bi siab yet a “Gbiintir man, u yi Elaijae.” 
MRK.15.36	Ŋanne ki bi ni yenɔ tin ki saa jii saapo ki suunt damiituk nna ni, ki jii sakin daauk paak, ŋaan donn ki turɔ a wun nyu, ki bia yet a “Yii ŋaan ki tii guu ki laan Elaija baat a wun sikinɔ dapunpunn na paaki.”
MRK.15.37	Ki Yisa ŋamm yikin nan kunkɔsaakar, ŋaan ji kpo li yoo.
MRK.15.38	Li yoo na ki chinchenn nba tuu jɔɔn ki puun Yennu diiuk sinsuuk ni na ji bɔkit li yur paak ki tan sik tiŋ ni. 
MRK.15.39	Ki lanjimanba yudaanɔ nba din see dapunpunn maŋ boor na, wa la biaŋinba ki Yisa kpo na, ki u ji yet a “Barmɔniie, jɔɔ na set tee Yennu Bijae.”
MRK.15.40	Tɔn, Mari Magdaliin nan Mari wunba din tee Joses nan Jemsbik naa na, nan Salome, ki bi din pukin poosiab po ki see banfɔkira ŋaan gorii. 
MRK.15.41	Bi poŋ din waa Yisa yoo nba ki u din be Galilee niewa ki sommitɔ. Pooleeb bonchiann nba wei Yisa ki baar Jerusalem na mun bia din be leŋ.
MRK.15.42+MRK.15.43	Li daar dajouk ki Arimatea doo ni jɔɔ nba sann din yi Josef na din baar. U din tee Juu teeb loralakin saakɔɔ yenɔe, ki din tee burchimɔ nan barmɔnii, ki din tuu guu Yennu naan baaru. Ki li daar sanyafannuk din tee foon daar; li paak, ki u din saan yet Pailat a wun chabɔ Yisa gbanant, ŋaan u din ki tiin jaŋmaanii. 
MRK.15.44	Pailat nba din gbat a Yisa poŋ kpowa na, ki li ji yaar ŋaan litɔ; ki u yiin lanjimanba yudaanɔ na ki tan boiɔ a wun laan Yisa nba kpo li yukiraa? 
MRK.15.45	Yoo nba ki u gbat yudaanɔ maŋ mɔb ni na, ki u yiin Josef maŋ ki tan chabɔ a wun jii Yisa gbanant na. 
MRK.15.46	Ki Josef poŋ din daa katiŋ, ki kpaat Yisa gbanant dapunpunn na paak, ki pɔbinɔ leŋ, ki jiiu ki pii kaauk nba ki bi poŋ din jiar tanpiiuk, ki bikit katangbeŋŋir, ki biin li mɔb na. 
MRK.15.47	Ki Mari Magdaliin nan Mari wunba din tee Joses naa na din la siaminba ki bi pii Yisa gbanant maŋa.
MRK.16.1	Foon daar nba din tan gar na, ki Mari Magdaliin, nan Salome, nan Mari wunba din tee Jems naa na, din saan ki saa daa tulaarnunubit a bin saan but Yisa gbanant paak. 
MRK.16.2	Lasir daar sanyayendaanne ki bi din saan kaauk maŋ boor ni. 
MRK.16.3+MRK.16.4	Ba daa din be sɔnu ni yoonba, ki bi faa nan leeb sawara a “Ŋmee sa saa birint katanu kaauk maŋ mɔb ki turiti?” (Li katanu din gbeŋ bonchiann.) Ŋanne ki bi tan per leŋ, ki got la ki katanu maŋ poŋ birint ki dɔɔ li kɔɔ. 
MRK.16.5	Li yoo ki bi kɔɔ kaauk maŋ ni, ki saa la naasinbik nna, ki u lia baanpiouŋ ki kar nuudiitu po. Ki li teemm jijeet bonchiann.
MRK.16.6	Ki naasinbik maŋ yetib a “I daa jee siar mani. N mi nan i loon Nasaret nirɔ Yisa nba ki bi kpiiu dapunpunn paak nee. U kaa nna; u fiir kuun niwa. Gotir man ba daan birɔ siaminba na. 
MRK.16.7	Yi ŋmat ki saa bet u poorpoweiteeb nan Piita a u gar bi tɔɔnn po ki saan Galileewa; leŋe ki bi sa saa lau kaman nan wa poŋ daan betib biaŋinba na.”
MRK.16.8	Ki li yaar ŋaan lit poob maŋ, ki bi gbanant jek bonchiann, ki bi nyii kaauk na ni, ki chiar, ŋaan lek ki faa sɔɔ li labaari, kimaan jaŋmaanii din soorib bonchiann.
MRK.16.9	Tɔn, Yisa nba din fiir kuun ni lasir daar sanyiɔk ni na, u din dɔŋ dɔkit Mari Magdaliin paake, wunba ki u din nyinn narinbiit bannlore u ni na. 
MRK.16.10	Ki poo maŋ saan saa bet Yisa weinanleeb nba mɔ ki fabin na; 
MRK.16.11	ŋaan ba gbat ki u yaa a Yisa jen u manfoor ni ki u lau na, bi ki sak teenɔ yada.
MRK.16.12	Linba na poorpoe ki Yisa poorpoweiteeb bannlee siab din tan nyii doo na ni ki somm sɔnu ni. Ki u lebit u mɔŋ ki dɔkit bi paak. 
MRK.16.13	Ki bi ŋmat jen doo na ni ki tan yet bi leeb, ŋaan ki bi lek ki teemm yada.
MRK.16.14	Li poorpoe biak ki Yisa poorpoweiteeb piik nan yenɔkɔɔ na din kar ki di jeet, ki u tan dɔkit bi paak, ki sarikitib bi yada pɔɔrin paak, nan bi tuba nba kpaa biaŋinba na paak, kimaan bi ki teen binba lau ki u fiir kuun ni na yada. 
MRK.16.15	Ki u bia yetib a “Yii saa kii mɔɔntir barŋanii na ki tur sɔɔ kur tingbouŋ na kur saaka po. 
MRK.16.16	Wunba kur teenin yada, ki bi wurɔ Yennu nyunwuru, u sa la tinnu; ŋaan wunba kur ki teenin yada, Yennu sa bu u buut ki biirɔwa. 
MRK.16.17	Ŋaan binba teenin yada sa tun yaarlituk toona nee: bi sii taan n sann ki nyint narinbiit niib ni; ki bia pak barganii nba ki bi tuu ki mi piakii; 
MRK.16.18	ki nyik nna, bi-i taŋŋi soor wai, amii bi-i taŋŋi nyu nyɔkbiir, ki li kan teemm siari; bi bia sa yii bi nii baatib paak, ki bin la laafia.”
MRK.16.19	Tɔn, ti Yomdaanɔ Yisa nba pak barii na ki gbenn yoonba, ki Yennu te ki u doo sanpaapo ki saa kar ŋɔɔ Yennu nuudiitu po. 
MRK.16.20	Ŋanne ki u poorpoweiteeb saan ki saa mɔɔntir u barŋanii lokir kur po, ki ti Yomdaanɔ din be namm, ki te ki bi tuun yaarlituk toona, ki li toona na din wann siara a bi mɔɔntii maŋ set tee barmɔniie.
LUK.1.1+LUK.1.2+LUK.1.3+LUK.1.4	Chanbaa Teofilus:
LUK.1.1+LUK.1.2+LUK.1.3+LUK.1.4	N loon ki a bann nan maan nba ki bi poŋ daan wanna na, li tee barmɔnii mɔniie.
LUK.1.1+LUK.1.2+LUK.1.3+LUK.1.4	Li piinu ni, nisiab din la linba piin ki teen maŋ ti leeb sinsuuk ni, nan bi ninbina. Ŋamme din tee binba din mɔɔntir maan maŋ po, ki niib bonchiann kot bi mɔŋ paak ki sɔb linba ki bi wannib na. Li paak, n mɔŋ mɔŋ boi ki fiitir bonŋann ki la nan li bonsiar kur nba tee biaŋinba li piinu ni, nan la saa biaŋinba, ki n dukin nan li ŋan n po nan ki n sɔb ki lii tɔɔk sɔnu, ki tura.
LUK.1.5	Yoo nba ki Herod din tee Judea tiŋ batsaakɔɔ na, ki Yennu mantɔsɔɔ din be ki u sann yi Sekaria, ki u din tee Abia booru ni nirɔ, ki bi din bɔkit manteeb toona, ki u be Abija paabu ni ki tuun; ki u ŋaapoo mun din tee mantɔɔ Aron yaaboonne, ki u sann yi Elisabet. 
LUK.1.6	Bi bannlee maŋ binbeŋ din ŋan Yennu boor ni, ki bi din saak u mɔb sennu kur nyiknyik; 
LUK.1.7	ŋaan bi din ki mɔk biki, kimaan Elisabet din tee pookanmatire, ki bi kur bia poŋ din kpet nan maarua.
LUK.1.8	Ŋanne ki dasiar ki Sekaria toontunyoo tan baar u paabu ni, ki u din tan yaa wun tun u toonn ki tur Yennu kaman nan wa tuu mann ki teen Yennu biaŋinba na. 
LUK.1.9	Li yoo na ki bi din tan tɔ naatɔɔt kaman nan bi manteeb kaar nba din tee biaŋinba, a bin gann wunba sii kɔɔ ti Yomdaanɔ Yennu ŋaak ni kii sai wubint Yennu bonnunubit. Ba tan tɔ ki Sekaria dii. Li paak ki u tan saan kɔɔ ŋaak maŋ ni, 
LUK.1.10	ŋaan ki niburchiauŋ na kur din biar see nanyer ki mei Yennu, yoo nba ki u daa wubint bonnunubit na.
LUK.1.11	Li yoo na ki ti Yomdaanɔ Yennu malaka dɔkit Sekaria paak ki set bonnunubit boor na diitu po. 
LUK.1.12	Sekaria nba din tan lau yoonba, ki u yan put ŋmat, ki jaŋmaanii soorɔ. 
LUK.1.13	Ŋaan ki malaka maŋ betɔ a “Sekaria, daa tiin jaŋmaanii. Yennu poŋ dɔŋ gbat a miaruwa, ki a ŋaapoo Elisabet tan sa mar bonjabik ki tura, ki a tan sa pur u sann Jɔɔnn. 
LUK.1.14	Ki li tan sa maŋa ki a par-n penn, ki niib bonchiann para mun tan sa penn u maaru maŋ paak. 
LUK.1.15	U tan sii tee nijaanne ti Yomdaanɔ Yennu tɔɔnn, ki bia tan kii nyu daami amii dapaarimi. U tan sa gbee nan Yennu Seyeeŋ ŋaan daa be u naa poor ni. 
LUK.1.16	U tan sa te ki Israel teeb bonchiann-n ŋmat ki jen bi Yomdaanɔ Yennu boor ni. 
LUK.1.17	U sii mɔk Yennu Seyeeŋ nan paŋ kaman nan Yennu sɔkinii Elaija nba din mɔk biaŋinba na, ki tan sa dɔŋ liit ti Yomdaanɔ, ki tunn mɔtana nigbouŋ na yan ki bin jen gaar bi yejamm danbont, ki bia tunn mɔyêtdamm yan ki bin bann yentinu, ki u bia tan sa te ki niib-n teen siir kii guu bi Yomdaanɔ.”
LUK.1.18	Ki Sekaria ji din bet malaka maŋ, “N sa teen nlee ki bann nan linba na tee mɔnii? kimaan n kpeta, ki n ŋaapoo mun bia kpeta.” 
LUK.1.19	Ki malaka maŋ jiin betɔ a “Mii tee Gabriel wunba kar Yennu tɔɔnn na; ki u tumin a boor, a n tan yeta ŋaan wanna barŋanii na. 
LUK.1.20	Ŋaan a sa muu ki kii fit piaki nan li yoo nba tan sa baar ki lin teen mɔnii na, kimaan a ki teen n maan nba sa teen mɔnii na yada.” 
LUK.1.21	Tɔn, ki niib nba din biar see nanyer ki guu Sekaria, ki li bakitib kimaan wa yukir Yennu jiantu ŋasaakak ni biaŋinba na. 
LUK.1.22	Wa ji din tan nyii yoonba, u din ki fit piaki, ki bi ji din bann nan u la yerintue Yennu jiantu ŋasaakak na ni; ki u ji piak nan muutir ki labin nii ki teemm. 
LUK.1.23	Ki yoo nba ki u toona din tan gbenn Yennu jiantu ŋasaakak nna ki u kun ŋaak ni.
LUK.1.24	Li poorpoe ki u ŋaapoo Elisabet din tan soor poor, ŋaan bɔrii u mɔŋ ŋaak ni tatata nan ŋmaarii ŋaŋŋmu, 
LUK.1.25	ki din tan yet u mɔŋ a nna, “Nnee ki n Yomdaanɔ Yennu tun turin ki tinin ninbaauk ki nyinnin fei ni.”
LUK.1.26	Tɔn, Elisabet poor sooru ŋmaarii ŋannloob nie, ki Yennu din tun u malaka Gabriel a wun saan doo nba be Galilee tiŋ ni, ki bi yi doo maŋ Nasaret, 
LUK.1.27	ki saa pak tur sapaamunn wunbae sann din tee Mari na. Sapaamɔ maŋ din tee jasɔɔ sarkpeŋe, ki u sann din tee Josef. U din tee Kpanbar David yaaboonne. 
LUK.1.28	Ki malaka na din tan baar Mari boor ni ki foontɔ a “Foontiila. Ti Yomdaanɔ Yennu par mei a paak, ki u bia be nana.” 
LUK.1.29	Wa yet biaŋinba na, ki Mari yan ji din put ŋmat bonchiann ki saa baa nɔɔk ni, ki u ji dukii maan maŋ paak. 
LUK.1.30	Ki malaka na bia betɔ, “Mari, daa tiin jaŋmaanii, kimaan Yennu par mei a paak. 
LUK.1.31	A tan sa soor poor ki mar bonjabik, ki a bia tan sa pur u sann Yisa. 
LUK.1.32	U tan sii tee nijaanne, ki bi tan sii yiu Yabint Yennu Bija. Ti Yomdaanɔ Yennu sa te ki wun di u yeja David naan, 
LUK.1.33	ki u tan sii tee Jakɔb yaaboona ni kpanbar yoo nba kaa gbennu, ki u naan maŋ bia tan kan mi gbenni.”
LUK.1.34	Ŋanne ki Mari boi malaka maŋ, “N daa tee sapaamunne, ki nlee ki n sa soor poori?” 
LUK.1.35	Ki malaka na yetɔ, “Yennu Seyeeŋ sa sik a paak, ki Yabint Yennu paŋ sa sik bakin a paak; li paak, bik nba ki a tan sa marɔ maŋ tan sii tee popeendaanɔ, ki bi sii yiu Yennu Bija. 
LUK.1.36	Ŋaan bant nan a niipoo Elisabet, wunba kpeta na, mɔtana u soor poora ki sa mar bonjabik, ki u ŋmaarii ŋannloobu na, ŋɔɔ nba ki bi din yiu pookanmatir; 
LUK.1.37	kimaan siar kaa ki Yennu kan fit tumi.” 
LUK.1.38	Ki Mari betɔ, “Tɔn, n tee Yennu daabire. Ŋaant ki lin teen nan fa betin biaŋinba na.” Ki malaka na ji din yaat ŋaan nyikɔ.
LUK.1.39	Li poorpo ki Mari din tan fiir ki saan yian yian ki saa kunkona nba be Juda tingbouŋ ni boor, ki saa baar dosau ni, 
LUK.1.40	ki kɔɔ Sekaria ŋaak ni ki foont Elisabet. 
LUK.1.41	Yoo nba ki Elisabet gbat Mari foontu na, ki bik nba daa be Elisabet poor ni maŋ ji din kpir kutib. Li yoo na ki Yennu Seyeeŋ gbee nan Elisabet, 
LUK.1.42	ki u yikin sanpaapowa, “Wuiwuia! Yennu mɔsonŋann be a paak ki gar pooleeb kura, ki u mɔsonŋann bia be bik nba be a poor ni na paak. 
LUK.1.43	Li teenin nlee na ki n Yomdaanɔ naa tan baar n boor nna? 
LUK.1.44	Ma gbat a foontii yoonba na, ki bik nba be n poor nna ji kpir kutib nan parpeenn. 
LUK.1.45	Fin nba teen yada nan Yennu maan nba ki u pak tura na tan sa teen mɔnii, parpeenn tee a yare.”
LUK.1.46	Ŋanne ki Mari ji din yet a
LUK.1.46	“N piak Yennu n par ni,
LUK.1.47	ki mɔk parpeenn Yennu wunba tee n Tinntɔɔ na paak,
LUK.1.48	kimaan u tin min nba tee u sapaandaabir na ninbaauk,
LUK.1.48	ŋaan ki n poŋ ki tee siari.
LUK.1.48	La jii dinna ki saa, nigbouŋ kur tan sii yeen
LUK.1.48	a n tee parpeenn daanɔe,
LUK.1.49	kimaan paŋ daanɔ Yennu tun toonjaana ki turin,
LUK.1.49	ki u sann tee sanyeenn.
LUK.1.50	U bia mɔk ninbatinu nan nigbouŋ kur nba tiinɔ.
LUK.1.51	U tant u nuu ki tun paŋ toona,
LUK.1.51	ki yat karinbaandamm ki biir bi lora,
LUK.1.52	ki liat kpanbara bi kpanbarisuk ni,
LUK.1.52	ŋaan donn tatimm,
LUK.1.53	ki gboon komma nan jeŋant,
LUK.1.53	ŋaan te ki mɔkita ŋmat nan niikoonii.
LUK.1.54	Wa din senn mɔsonn ki tur ti yejamm Israel teeb
LUK.1.54	nba tee u toontunna na,
LUK.1.54	u tian li po ki sommib.
LUK.1.55	U bia tian ki tin Abraham nan u yaaboona ninbaauk yoo nba kaa gbennu.”
LUK.1.56	Tɔn, li din teen kaman nan ŋmaarii ŋanntaa na ki Mari daa be Elisabet boor ni ki tan ŋmat kun.
LUK.1.57	Li poorpoe ki Elisabet matuk yoo din tan baar, ki u mar bonjabik. 
LUK.1.58	Ki bi ŋakpiasinba nan u ninjamm din gbat biaŋinba ki ti Yomdaanɔ Yennu tinɔ ninbaauk bonchiann na, ki bi kur ji din mɔk parpeenn nanɔ.
LUK.1.59	Tɔn, ki li daa ŋanniin daare ki bi din baar a bin pot bik maŋ punn, ŋaan loon bin pur u sann Sekaria, kaman nan u baa sann na; 
LUK.1.60	ŋaan ki u naa gatib, “Aaii, u sanne sii yi Jɔɔnn.” 
LUK.1.61	Ki bi yetɔ a “Ti ŋaak na ni, sɔɔ sann ki yi Jɔɔnni.” 
LUK.1.62	Ŋanne ki bi pak muutir ni nan bik maŋ baa, a bin boi ki laan u loon bii yi u bik maŋ sann a bee; 
LUK.1.63	ki u wann muutir ni a bin jii dapɔk turɔ. Ba jii ki turɔ ki u sɔb a “Bik maŋ sanne tee Jɔɔnn.” Ki li ji din bakit bi kura.
LUK.1.64	Li taakpaak ni na ki Sekaria muut ki ji din piin maanpaku ki piak Yennu. 
LUK.1.65	Ki jaŋmaanii din soor bi doo niib kura. Ki labaar na din mɔɔnt yat digbana kur nba be Judea kunkona paak, 
LUK.1.66	ki li tur binba kur din gbat nna maŋ dudukit, ki bi boi bi leeb, “Bik na tan sii tee niboor bee na?” kimaan bi poŋ la nan Yennu paŋ be nanɔ.
LUK.1.67	Li yoo na ki Yennu Seyeeŋ din gbee bik maŋ baa Sekaria, ki u sɔkint Yennu maan ki yet a:
LUK.1.68	“Ŋaant man ki tin pak ti Yomdaanɔ wunba tee timm Israel teeb Yennu na,
LUK.1.68	kimaan u baar a wun somm u niib ki fatib ŋaab.
LUK.1.69	U turit Tinntɔɔ wunba mɔk paŋ
LUK.1.69	ki tee Yennu toontunnɔ David yaaboonn na.
LUK.1.70	Yaayoo ni ki Yennu din pak maan u popeenn sɔkiniinba mɔi ni ki turit,
LUK.1.71	ki yeen a u tan sa nyinnit ti datai nii ni,
LUK.1.71	ki bia tan sa nyinnit binba kur namit na nii ni.
LUK.1.72	U din bia yet a u sii mɔk ninbatinu nan ti yejamm,
LUK.1.72	ki kan mi ki tamm u mɔsonyeenn
LUK.1.73	nba ki u din senn ki tur ti yeja Abraham na.
LUK.1.74	U din senn a u sa nyinnit ti datai nii ni,
LUK.1.74	ki tin fit jiantɔ ki jaŋmaansai sii kaa,
LUK.1.75	ki ti sii tee popeendamm nan niburchimm u boor ni nan ti manfoa gbennu.
LUK.1.76	N bik na, bi tan sii yia ‘Yabint Yennu sɔkiniie.’
LUK.1.76	A sa liit ti Yomdaanɔ tɔɔnn ki sa ŋamm u sɔnii ki turɔ,
LUK.1.77	ki wann u niib ki bin bann nan u tan sa tinnib
LUK.1.77	yoo nba ki u tan sa nyik chab bi biit na.
LUK.1.78	Barmɔniie, ti Yennu mɔk ninbatinu nan burchint,
LUK.1.78	ki ti tinnu daar maŋ tan sii tee nan yendoor nee,
LUK.1.79	ki li tan sa yent sanpaapo
LUK.1.79	ki tur binba be bunbɔnn ni nan binba per kuun;
LUK.1.79	ki li bia tan sa yent ti taa ni ki tin tɔkin parmaasir sanjouk ni.”
LUK.1.80	Li poorpoe ki bik maŋ din tan kpaatir ki pukii nan Yennu bannu, ki u din tan kɔɔ muuk ni ki saa be tatata nan yoo nba tan baar nan wun dɔkit Israel teeb paak.
LUK.2.1	Li yoo na ki kpanbara yudaanɔ Ɔgustus din tur mɔb u yent ni a bin sɔb sɔɔ kur nikant. 
LUK.2.2	Ŋanne din tee sinsinn nikant sɔbu, ki Kirinius din tee Siria tiŋ yudaanɔ li yoo. 
LUK.2.3	Li paak, sɔɔ kur din kun u doo ni a bin saa sɔb u sann, 
LUK.2.4	ki Josef mun din nyii Nasaret nba be Galilee tingbouŋ ni, ki saan Judea tingbouŋ ni, ki kun kpanbar David doo ni, ki bi yi doo maŋ Betlehem; kimaan u din tee David yaaboonne. 
LUK.2.5	Li paak, ki u kpen a bin sɔb ŋɔɔ nan u sarkpeŋ Mari sana; li yoo na, ki Mari mɔk poor.
LUK.2.6	Ba din daa be Betlehem na, ki Mari maaru yoo din tan jaŋ nan wun mar, 
LUK.2.7	ki u ji mar bonjabik, u sapaanmar, ki jii chinchenn ki pɔbinɔ, ki birɔ bonkɔbit jedigungɔuŋ ni, kimaan saamm diiuk ji din ki mɔk yiar nba ki bi sa kɔɔ ki dɔɔri.
LUK.2.8	Pekpaarii mun din be doo maŋ ni ki kpaar bi pei nyiɔk muuk ni. 
LUK.2.9	Ki ti Yomdaanɔ Yennu malakasɔɔ din tan dɔkit bi paak, ki ti Yomdaanɔ Yennu yentsaakar yent lintib. Ki jaŋmaanii nan waat mantik ji din soorib bonchiann. 
LUK.2.10	Ŋaan ki malaka na betib a “Daa tiin jaŋmaanii man, kimaan n baar nan barŋaniie ma n wanni, linba sa tur niib kur parpeenn bonchiann. 
LUK.2.11	Dinna nyiɔk na bi mar i Tinntɔɔ wunba tee Yennu Niganntɔɔ Masia, wunba tee ti Yomdaanɔ na; ki bi marɔ David doo ni. 
LUK.2.12	I sa la sanpantik na pɔɔb chinchenn ni ki dɔɔ bonkɔbit jedigungɔuŋ ni; linba sii tee nyinn ki turi.”
LUK.2.13	Li yoo na ki Yendɔuŋ ni malakanba bonchiann dɔkit ki pukin malaka na po, ki piak Yennu ki yeen a:
LUK.2.14	“Dont Yennu sann sanpaapo man;
LUK.2.14	parmaasir-ii be u nigannkab paak, tingbouŋ ni.”
LUK.2.15	Ki malakanba na tan nyik pekpaarii na, ŋaan ŋmat doo Yendɔuŋ ni. Ki bi yet bi leeb a “Ŋaant man ki tin saan Betlehem ki saa got laan linba teen, ki ti Yomdaanɔ Yennu betit na.”
LUK.2.16	Ŋanne ki bi fiir saan yian yian ki saa baar ki la Mari nan Josef; ki sanpantik maŋ dɔɔ bonkɔbit jedigungɔuŋ ni. 
LUK.2.17	Ba baar lau yoonba ki bi mɔɔnt linba ki malaka na betib bik maŋ po na. 
LUK.2.18	Ki binba din gbat linba ki pekpaarii mɔɔnt na, ki li bakit bi kur. 
LUK.2.19	Ŋaan Mari din tiar linba teen na kur, ki din dukii li po u par ni bonchiann. 
LUK.2.20	Li poorpoe ki pekpaarii na ŋmat bi pei boor muuk ni. Ba saa na, ki bi piak dont Yennu sann, linba kur ki bi gbat ki la na paak; ki li set tee kaman nan malaka nba betib biaŋinba na.
LUK.2.21	U maaru daa ŋanniin nee ki bi din pot u punn ŋaan pur u sann Yisa, sann nba ki malaka din pur ŋaan ki bi din daa ki soor u poor na.
LUK.2.22	Tɔn, li din tan jaŋ nan Josef nan Mari-n tun kaman nan Moses sennu nba senn biaŋinba, ki mann marouŋ ki ŋamm bi mɔŋ Yennu boor na. Ŋanne ki bi ji din jii bik na ki saan nanɔ Jerusalem, a bin saa jiiu ki tur ti Yomdaanɔ Yennu 
LUK.2.23	kaman nan la sɔb ti Yomdaanɔ Yennu sennu ni a “Bikperik kur nba tee bonjabike sii tee ti Yomdaanɔ Yennu yɔɔ.” 
LUK.2.24	Ki bi bia mann marouŋ kaman nan ti Yomdaanɔ Yennu nba din senn biaŋinba na a “Bin la lanjerii bannlee amii ŋmanbira bannlee ki mann.”
LUK.2.25	Li yoo na ki jasɔɔ nna din be Jerusalem, ki u sann din tee Simeon. U din tee niburchimɔ nan yentinɔe, ki Yennu Seyeeŋ din be u ni, ki u din guu yoo nba ki Yennu sa tinn Israel teeb. 
LUK.2.26	Ki Yennu Seyeeŋ maŋ poŋ din fiit ki wannɔ a u kan kpo see ki u tan la Yennu Niganntɔɔ Masia, wunba ki u din senn mɔsonn a u sa tumɔ na. 
LUK.2.27	Li yoo na ki Yennu Seyeeŋ maŋ din te ki Simeon kɔɔ Yennu jiantu ŋasaakak ni, ki saa la Yisa baa nan u naa baar nanɔ a bin teenɔ kaman nan sennu nba senn biaŋinba. 
LUK.2.28	Ki Simeon din gaar bik maŋ ŋaan pak Yennu ki yet a:
LUK.2.29	“N Yomdaanɔ, min nba tee a daabir na,
LUK.2.29	ŋaant ki n kpo ki kun nan parmaasir
LUK.2.29	kaman nan fa poŋ din betin biaŋinba na,
LUK.2.30	kimaan n mɔŋ mɔŋ ninbinn la Tinntɔɔ nba ki a tumɔ nawa,
LUK.2.31	wunba ki a gann sennɔ ki tur nibooru kura.
LUK.2.32	U sii tee yentu ki sa fiit wann binba ki tee Israel teeb a sɔnu,
LUK.2.32	ki bia sa te ki niib-n dont a niib Israel teeb.”
LUK.2.33	Tɔn, Simeon nba pakib ki jikit saa bik maŋ po biaŋinba na, ki li bakit bik na baa nan u naa bonchiann. 
LUK.2.34	Ki Simeon din miar Yennu mɔsonŋann bi paak, ŋaan bet bik na naa Mari a “Nnara, Yennu nyinn bik na ki sennɔ a Israel teeb bonchiann-n baa yann u paak; ki leeb bonchiann mun bia tan sa tinn u paake. Ŋɔɔ tan sii tee nyinn nba ki niib bonchiann sa pak ki biir na; 
LUK.2.35	linba na sa te ki bi woonin ni dudukit-n nyi paanu. Ŋaan ki bonsiar tan sa tun ki biir a mɔŋ mɔŋ par bonchiann.”
LUK.2.36	Tɔn, ki Yennu sɔkiniilɔɔ mun din be leŋ ki tee poo, ki u sann yi Anna, wunba tee Fanuel bik, ki bia tee Aser booru ni nirɔ, ki din tee pokperchaanwoŋ, wunba din yoo bina ŋannlore, 
LUK.2.37	ki u sɔrɔ tan kpo ŋaan nyikɔ pakɔɔk binpiinniin nan ŋanna; ŋaan u din tuu ki nak Yennu jiantu ŋasaakak yennu nan nyiɔk, ki jiantir Yennu ki lorin mɔb ki meiɔ. 
LUK.2.38	Li yoo na ki u baar ki lab ki teen Yennu niipoouk, ki din piak bik na po ki tur binba kur din guu yoo nba ki Yennu yaa wun tinn Jerusalem teeb.
LUK.2.39	Ki Josef nan Mari nba din tun gbenn bi Yomdaanɔ Yennu sennu nba senn biaŋinba na, li yoo ki bi ŋmat kun Nasaret nba be Galilee tiŋ ni. 
LUK.2.40	Ki bik na tan kpaat nan paŋ nan subinii bonchiann, ki Yennu par din mei u paak.
LUK.2.41	Tɔn, binn kur ki Yisa baa nan u naa din tuu do Jerusalem ki saa di yukitgar tiaru jaamm. 
LUK.2.42	Yoo nba ki Yisa din tan baar binpiik nan ŋannlee, ki bi din doo a bin saa di jaamm maŋ kaman nan biaŋinba ki bi din tuu tee na. 
LUK.2.43	Jaamm daa maŋ nba din tan gbenn yoonba, ki bi ji piin kunu, ŋaan ki bik na, Yisa, din biar ki be Jerusalem, ŋaan ki u damm ki mi nan u biari. 
LUK.2.44	Bi din dukii mi a u be nibur na nie, ki bi somm daar maŋ kur; ŋanne ki bi loomɔ bi niib ni nan bi leeb ni, 
LUK.2.45	ŋaan ki ki lau. Ki bi din ŋmat saan Jerusalem ki saa loomɔ leŋ. 
LUK.2.46	Ki daa ŋanntaa daar ki bi tan lau Yennu jiantu ŋasaakak ni, ki u lakin kar nan wannteeb yudamm ki gbiintir bi maan ŋaan bia boib buboit. 
LUK.2.47	Ki binba kur din gbiintɔ, li din bakitib nan wa teen biaŋinba ki mi bannu ki piak ki jiintib. 
LUK.2.48	Ki u baa nan u naa nba din lau leŋ, ki li bakitib bonchiann; ki u naa ji boiɔ, “N bik, bee ki a teent nna? A ki mi a min nan a baa la parbiir hei ki loomani?”
LUK.2.49	Ki u jiin ki boib, “Bee ki i daan loomimi? I ki mi a see ki n fabir kii be n Baa toona ni-ii?” 
LUK.2.50	Ŋaan bi din ki bann u maan maŋ paaki.
LUK.2.51	Ŋanne ki bi din ŋmat nan Yisa ki sik Nasaret, ki u din saak bi mɔb. Ki u naa din tian linba teen na kur u par ni. 
LUK.2.52	Ki Yisa kpaatir ki pukii nan subinii, ki Yennu nan nisaarii para din mei u paak.
LUK.3.1	Yoo nba ki kpanbara yudaanɔ Taiberius din dii naan bina piik nan ŋaŋŋmu, ki Ponshus Pailat mun din tee Judea yudaanɔ, ki Herod mun din tee Galilee batsaakɔɔ, ki u waarɔ Filip mun din tee Iturea nan Trakonitis batsaakɔɔ, ki Laisanias din tee Abilene batsaakɔɔ, 
LUK.3.2	ki Annas nan Kayafas mun din tee Yennu jiantu yudamm, li yoo na ki Yennu din jii u maan ki tur Jɔɔnn nba tee Sekaria bik na; ki u din be muuk ni. 
LUK.3.3	Ŋanne ki Jɔɔnn din tuu lin Jɔɔdann mɔkir po kur, ki mɔɔntir ki teen niib a bin nyik bi biit ki wun wurib Yennu nyunwuru ki Yennu-n nyik chab bi biit. 
LUK.3.4	Linba na tee kaman nan Yennu sɔkinii Aisaya nba din sɔb Yennu gbouŋ ni biaŋinba na a
LUK.3.4	“Nisɔɔ tan sii be muuk ni ki hoot ki yaa a
LUK.3.4	‘Ŋammit man ti Yomdaanɔ baaru sɔnu ki turɔ,
LUK.3.4	ŋaan ŋamm u sɔnii ki lii took.
LUK.3.5	Baat kur sa gbee ki naa;
LUK.3.5	jɔɔt nan kunkona kur sa bit ki naa.
LUK.3.5	Sɔnu nba ŋmar siaminba boor, li sa sont fanu;
LUK.3.5	sɔnboota sa piin ki lat naa,
LUK.3.6	a ki tingbouŋ niib kur sa la biaŋinba ki Yennu sa tinnib na.’ ”
LUK.3.7	Ŋann maŋe ki niib bonchiann din baar Jɔɔnn boor a wun wurib Yennu nyunwuru; ki u betib a “Yimm walabirii na! Ŋmee kpaani a i tin ki nyi Yennu wutoor nba yaa lin baar i paak na ni? 
LUK.3.8	Yii tuun man linba sa wann nan i set nyik i biit. I daa daan i para ni nan Abraham tee i yeja. N beerie, Yennu sa fit ki fiin tana nba na ki lin kpant Abraham yaaboona. 
LUK.3.9	Pajar poŋ teen siira a wun chɔɔ tiinii; ki tiik nba kur ki loon lɔɔnŋana, bi sa chɔɔre ki lur muu ni.” 
LUK.3.10	Ki niburchiauŋ maŋ din boiɔ, “Ki ti ji sa teen nlee?” 
LUK.3.11	Ki u jiin yetib a “Wunba mɔk liata ŋannlee, see ki wun paat yenn ki tur wunba ki mɔki, ŋaan wunba mɔk jeet, see ki wun wat tur wunba ki mɔki.” 
LUK.3.12	Ŋanne ki lampogaartesiab mun baar a wun wurib Yennu nyunwuru, ŋaan boiɔ a “Chanbaa, timm sa teen nlee?” 
LUK.3.13	Ki u betib, “I daa gaan likirii ki gaar ba senni sennu biaŋinba.” 
LUK.3.14	Ki lanjimanba mun baar ki tan boiɔ a “Ki timm muni, ti sa teen nlee?” Ki u betib, “I daa mukisir sɔɔ ki gaan siari amii ki fa faak niib po; yii mɔk parpeenn nan i paauk nba ki i gaan na paak.”
LUK.3.15	Tɔn, ki niib ji din piin ki dukii dudukit bi para ni ki mɔk dindann Jɔɔnn paak, a li pasiar u sii tee Yennu Niganntɔɔ Masiae. 
LUK.3.16	Li yoo maŋ ki Jɔɔnn bet bi kura, “Min ŋanin wuuri nyume, ŋaan wunba cheen baat. N ki ŋan nan ki n lot u taasaaŋmii. Ŋɔɔe sa jii Yennu Seyeeŋ nan muu ki wuur i para. 
LUK.3.17	U dia dilenn ŋmanii a wun lenn bonŋann, ki nyinn dibin ki wuun u bɔɔr ni, ŋaan joo fouŋ na muu nba kan mi ki kpeeni.”
LUK.3.18	Jɔɔnn nba din mɔɔntir barŋanii maŋ ki teen niib na, ki u pak barbooru booru ki kpaamm. 
LUK.3.19	Ŋaan ki u bia din kpaan batsaakɔɔ Herod, kimaan u din fat u mɔŋ waarɔ ŋaapoo Herodias ki kɔɔnɔwa, ki bia tun toonbiit bonchiann. 
LUK.3.20	Li poorpoe ki u din tan tun bonbiir mantik ki bia pukin li paak, ki kɔɔn Jɔɔnn dansarik.
LUK.3.21	Yoo nba ki Jɔɔnn din wur niib kur Yennu nyunwuru na, ki Yisa tan baar u boor ki u wur u mun Yennu nyunwuru. Leŋ maŋe ki Yisa din mei Yennu, ki sanpaapo tan loot, 
LUK.3.22	ki Yennu Seyeeŋ sik u paak nan gbanant nba naan nan ŋmann na, ki kunkɔr nyii sanpaapo ki yet a “Fine tee n Bilonkak; fine ki n numm gboo.”
LUK.3.23	Yoo nba ki Yisa din piin Yennu toonn na, ki u din tan baar kaman nan bina piinntaa na.
LUK.3.23	Niib din dukii nan u tee Josef bijae;
LUK.3.23	ki Josef baa din tee Heli,
LUK.3.24	ki Heli baa din tee Matat,
LUK.3.24	ki Matat baa din tee Liifai,
LUK.3.24	ki Liifai baa din tee Melki,
LUK.3.24	ki Melki baa din tee Jannai,
LUK.3.24	ki Jannai baa din tee Josef,
LUK.3.25	ki Josef baa din tee Matatias,
LUK.3.25	ki Matatias baa din tee Amos,
LUK.3.25	ki Amos baa din tee Nahum,
LUK.3.25	ki Nahum baa din tee Esli,
LUK.3.25	ki Esli baa din tee Nagai,
LUK.3.26	ki Nagai baa din tee Maat,
LUK.3.26	ki Maat baa din tee Matatias,
LUK.3.26	ki Matatias baa din tee Semein,
LUK.3.26	ki Semein baa din tee Josek,
LUK.3.26	ki Josek baa din tee Joda,
LUK.3.27	ki Joda baa din tee Joanan,
LUK.3.27	ki Joanan baa din tee Resa,
LUK.3.27	ki Resa baa din tee Serubabel,
LUK.3.27	ki Serubabel baa din tee Shealtiel,
LUK.3.27	ki Shealtiel baa din tee Neri,
LUK.3.28	ki Neri baa din tee Melki,
LUK.3.28	ki Melki baa din tee Addi,
LUK.3.28	ki Addi baa din tee Kosam,
LUK.3.28	ki Kosam baa din tee Elmadam,
LUK.3.28	ki Elmadam baa din tee Er,
LUK.3.29	ki Er baa din tee Joshua,
LUK.3.29	ki Joshua baa din tee Elieser,
LUK.3.29	ki Elieser baa din tee Jorim,
LUK.3.29	ki Jorim baa din tee Matat,
LUK.3.29	ki Matat baa din tee Liifai,
LUK.3.30	ki Liifai baa din tee Simeon,
LUK.3.30	ki Simeon baa din tee Juda,
LUK.3.30	ki Juda baa din tee Josef,
LUK.3.30	ki Josef baa din tee Jonam,
LUK.3.30	ki Jonam baa din tee Elayakim,
LUK.3.31	ki Elayakim baa din tee Melea,
LUK.3.31	ki Melea baa din tee Menna,
LUK.3.31	ki Menna baa din tee Matata,
LUK.3.31	ki Matata baa din tee Nafan,
LUK.3.31	ki Nafan baa din tee David,
LUK.3.32	ki David baa din tee Jese,
LUK.3.32	ki Jese baa din tee Obed,
LUK.3.32	ki Obed baa din tee Boas,
LUK.3.32	ki Boas baa din tee Sela,
LUK.3.32	ki Sela baa din tee Nason,
LUK.3.33	ki Nason baa din tee Aminadab,
LUK.3.33	ki Aminadab baa din tee Admin,
LUK.3.33	ki Admin baa din tee Arni,
LUK.3.33	ki Arni baa din tee Hesron,
LUK.3.33	ki Hesron baa din tee Peres,
LUK.3.33	ki Peres baa din tee Juda,
LUK.3.34	ki Juda baa din tee Jakɔb,
LUK.3.34	ki Jakɔb baa din tee Aisak,
LUK.3.34	ki Aisak baa din tan tee Abraham,
LUK.3.34	ki Abraham baa din tee Tera,
LUK.3.34	ki Tera baa din tee Nahor,
LUK.3.35	ki Nahor baa din tee Serug,
LUK.3.35	ki Serug baa din tee Reu,
LUK.3.35	ki Reu baa din tee Peleg,
LUK.3.35	ki Peleg baa din tee Eber,
LUK.3.35	ki Eber baa din tee Sela,
LUK.3.36	ki Sela baa din tee Kainan,
LUK.3.36	ki Kainan baa din tee Afaksad,
LUK.3.36	ki Afaksad baa din tee Shem,
LUK.3.36	ki Shem baa din tee Nowa,
LUK.3.36	ki Nowa baa din tee Lamek,
LUK.3.37	ki Lamek baa din tee Metusela,
LUK.3.37	ki Metusela baa din tee Enok,
LUK.3.37	ki Enok baa din tee Jared,
LUK.3.37	ki Jared baa din tee Mahalaleel,
LUK.3.37	ki Mahalaleel baa din tee Kainan,
LUK.3.38	ki Kainan baa din tee Enos,
LUK.3.38	ki Enos baa din tee Sef,
LUK.3.38	ki Sef baa din tee Adam,
LUK.3.38	ki Adam baa tan joont ki tee Yennu.
LUK.4.1	Li yoo na ki Yisa din nyii Jɔɔdann mɔkir po, ki gbee nan Yennu Seyeeŋ, ki Seyeeŋ maŋ ŋaan ki u kɔɔ muuk ni, 
LUK.4.2	ki leŋe ki Sintaanii din saa jammɔ daa piinna. Ki u ki dii siari yoo maŋ ni; ki li yoo na daa tan gar ki kon ji din soorɔ.
LUK.4.3	Ki Sintaanii yetɔ a “Li-i tee ki a set tee Yennu Bijaie, fan yet tann na ki lin kpant jeet.” 
LUK.4.4	Ki Yisa jiin ki yetɔ a “Li sɔb Yennu gbouŋ ni a ‘Jeet kuukɔɔ kaa te ki nirɔ be.’ ” 
LUK.4.5	Li poorpoe ki Sintaanii ji din jiiu ki doo nanɔ sanpaapo ki saa wannɔ tingbouŋ yent kur kur li tonton na, 
LUK.4.6+LUK.4.7	ŋaan betɔ a “Bi din turin paŋ maŋ nan mɔkint maŋ, ki n mun sa fit tur wunba ki n loon man turɔ. N bo sa tura paŋ nan mɔkint maŋ kur. Li-i tee ki a bo sa gbaan ki jiantin, li kur bo sii tee a yare.” 
LUK.4.8	Ki Yisa betɔ a “Li sɔb Yennu gbouŋ ni a ‘Nirɔ-ii jiantir u Yomdaanɔ Yennu kuukɔɔe, kii bia kii waa ŋɔɔ kuukɔɔ.’ ”
LUK.4.9	Ŋanne ki Sintaanii bia jiiu ki saan nanɔ Jerusalem, ki saa donnɔ Yennu jiantu ŋasaakak mɔpinyerik paak, ŋaan betɔ a “Li-i tee ki a set kii tee Yennu Bijaie, fan yukir mɔb nna na, 
LUK.4.10	kimaan li sɔb Yennu gbouŋ ni a ‘U sa te ki u malakanba-ii guua fanu.’ 
LUK.4.11	Li bia sɔb a ‘Bi sii dia-a nan bi nii ki a taar kan gbiat tann gbaa ki a la daŋi.’ ” 
LUK.4.12	Ki Yisa yetɔ a “Yennu gbouŋ bia yet a ‘Sɔɔ daa bikii u Yomdaanɔ Yennu.’ ” 
LUK.4.13	Ki Sintaanii nba din jamm Yisa ki tan goo na, ki u daa nyikɔ see yoo nba ki u ji tan sa la yaak.
LUK.4.14	Ki Yisa din gbee nan Yennu Seyeeŋ paŋ ki tan ŋmat saan Galilee. Ki bi din mɔɔnt u labaar ki li yat tiŋ maŋ kur kur. 
LUK.4.15	Ki u din wantib Yennu maan bi Yenjiantu diit ni; ki niib kur piakɔ.
LUK.4.16	Li poorpoe ki Yisa din saan Nasaret, siaminba ki u din tan ŋmant nirɔ na. Ki foon daar ki u din tan kɔɔ Yenjiantu diiuk ni kaman nan wa poŋ din tuu kɔɔ biaŋinba na, ki tan fiir a wun karin Yennu gbouŋ. 
LUK.4.17	Ki bi jii gbouŋ nba ki Yennu sɔkinii Aisaya din sɔb na ki turɔ; ki u pint gbouŋ na ki la siaminba ki li sɔb ki yet a
LUK.4.18	“Ti Yomdaanɔ Yennu Seek be n ni,
LUK.4.18	ki u gannin a n mɔɔnt barŋanii ki tur tatimm na.
LUK.4.18	U tumin a n tan bet yommii a n sa nyinnib yann,
LUK.4.18	ki bia bet jɔɔnii ki bi sa nyɔɔnt,
LUK.4.18	ki bia fat binba be fara ni ki lub yann,
LUK.4.19	ki bia mɔɔnt a li jaŋ nan ti Yomdaanɔ-n tinn u niiba.”
LUK.4.20	Yisa nba karin gbenn yoonba ki u pin gbouŋ na ki jiin tur Yenjiantu diiuk toontunnɔ, ŋaan kar. Ki niib kur nba be diiuk na ni ji din goriiɔ. 
LUK.4.21	Ki u piin piak ki teemm a “Maan nba ki n karin Yennu gbouŋ ni na, li teen barmɔnii dinna, yoo nba ki li baa i tuba ni na.” 
LUK.4.22	Ki bi kur ji din piakɔ; ki li bakitib nan mamamm nba ki u pak na, ki bi ji boi bi leeb a “Josef bija na kaa na-aa?”
LUK.4.23	Li yoo na ki u betib a “N kan biris nan i tan sa betin barjouk nee a ‘Fin tebtɔɔ, tebin a mɔŋ mɔŋ,’ ki bia tan sa betin a n tun bakitnauŋ toonjaana n mɔŋ doo ni kaman nan biaŋinba ki i gbat a n tun Kapenaum ni na. 
LUK.4.24	Barmɔniie ki n beeri na, niib kan gaar Yennu sɔkinii u mɔŋ mɔŋ doo ni. 
LUK.4.25	Barmɔniie, pakɔi bonchiann din be Israel tiŋ ni, yoo nba ki Elaija daa din be na. Li yoo maŋ, saak din ki baa bina ŋanntaa nan ŋmaarii ŋannloob, ki kon din tan baa bonchiann tiŋ maŋ ni kur, 
LUK.4.26	ŋaan Yennu din ki tun Elaija sɔɔ boor faba tiŋ maŋ ni; u din tumɔ pakɔɔk nba din be Sarefat nba be Saidon tiŋ ni na boore. 
LUK.4.27	Yoo nba ki Elaisha daa din be na, gbaata bonchiann din be Israel tiŋ ni, ŋaan bi sɔɔ din ki la paaku tiŋ maŋ ni; Naaman nba din tee Siria jɔɔ na, ŋɔɔ kuukɔɔe din la paaku.”
LUK.4.28	Ki niib kur nba din be Yenjiantu diiuk maŋ ni nba gbat Yisa maan maŋ na, ki bi ji din donn wutoa u paak. 
LUK.4.29	Ki bi fiir berɔ ki nyinnɔ doo na ni, ki saa donnɔ kunkonn nba ki bi din maa bi doo na paak, a bin lu-u baauk ni, 
LUK.4.30	ŋaan ki u buut bi ni ki yaat.
LUK.4.31	Li poorpo ki Yisa din sik Kapenaum nba be Galilee tiŋ ni. Foon daar ki u din kɔɔ Yenjiantu diiuk ni ki want niib Yennu maan; 
LUK.4.32	ki u wannu maŋ din bakitib bonchiann, kimaan u maan din mɔk paŋ. 
LUK.4.33	Ki jasɔɔ nba ki narinbiiuk be u ni na din be Yenjiantu diiuk na ni ki tian sanpaapo a 
LUK.4.34	“Fin Yisa nba tee Nasaret nirɔ na, timm nan fin, nlee mantiki? A baar a a tan biiritee? N mi fa tee wunba; a tee Yennu popeendaanɔ nae.” 
LUK.4.35	Ki Yisa din kpaan narinbiiuk maŋ a “Ŋminin fuut, ŋaan nyi jɔɔ maŋ ni.” Ki narinbiiuk na lu jɔɔ na tiŋ ni bi sinsuuk ni, ŋaan nyii u ni; wa lek lu-u tiŋ ni na, ŋaan u ki paanɔ daŋi. 
LUK.4.36	Ki li din teen sɔɔ kur yaarlituk, ki bi boi bi leeb a “Mɔbonn bee na? ki u mɔk yikoo nan paŋ nba ki teen narinbiit mɔb, ki bi nyi niib ni.” 
LUK.4.37	Li paak, ki bi din mɔɔnt Yisa sann tiŋ maŋ ni kur.
LUK.4.38	Li yoo na ki Yisa din nyii Yenjiantu diiuk na ni ki saan Simon ŋaak. Ki bi saa la Simon dianpook yiar yiarpaaru, ki bi barin Yisa, poo na po. 
LUK.4.39	Ki Yisa baar ki set wa dɔɔ siaminba po na, ŋaan tur yiaru na mɔb, ki li gbenn; ki poo na fiir yiama ki teemm saauŋ.
LUK.4.40	Yoo nba ki yennu din tan baa, ki binba kur mɔk baatib bi ŋei ni din jiib ki baar namm Yisa boor; ki bi din yiar yiarbooru booru. Ki u yii u nii baatib na kur paak ki te ki bi paak. 
LUK.4.41	Ki u bia din te ki narinbiit nyii niib bonchiann ni. Ba nyii yoonba ki bi tian sanpaapo a “Fin tee Yennu Bijae.” Ŋaan ki u din ki sak ki bi pak jiki, kimaan bi mi nan u tee Yennu Niganntɔɔ Masiae.
LUK.4.42	La din yent ki Yisa nyii doo na ni ki saan muuk ni; ki niib na din tan lin loonɔ ki saa lau. Ba din tan lau yoonba ki bi ji gɔɔrɔ a u daa yaatir ŋaan nyikitibi. 
LUK.4.43	Ki u betib a “See ki n saan digbanlia biak kii sai mɔɔntir Yennu naan baaru barŋanii po, kimaan li paak te ki Yennu tumin.” 
LUK.4.44	Ŋanne ki u din lin Judea digbana ki kɔɔ Yenjiantu diit ni ki want niib barii maŋ.
LUK.5.1	Dasiar ki Yisa din saan saa see mɔkgbeŋŋir nba ki bi yi Genesaret na mɔb paak ki want niib Yennu maan; ki niburchiauŋ din tut gbin a bin gbiint u maan maŋ. 
LUK.5.2	Ki burgbeta ŋannlee din be mɔkgbeŋŋir maŋ gbingbann, ki jansoor teeb din nyikir ŋaan chat saan a bin wuur bi janlaant. Yisa nba din la burgbeta maŋ yoonba, 
LUK.5.3	ki u kɔɔ Simon yar ni, ŋaan betɔ a wun chat waan ki sikin nyun ni. Wa chat waan ki sikin, ŋanne ki u kar burgbetir maŋ ni, ŋaan want niburchiauŋ na Yennu maan.
LUK.5.4	Wa din wann niib ki gbenn yoonba ki u bia bet Simon a “Jirin nyun sunsuŋ po ki lu i janlaant ki soor janii.” 
LUK.5.5	Ŋaan ki Simon jiin ki betɔ a “Chanbaa, wonn nyiɔk munna ti won yabir a ti soor janii, ŋaan ki fit soor siari. Tɔn, fa pak linba na ŋanniŋana n sa lu ki got.” 
LUK.5.6	Ki Simon nan u leeb na ji din lu bi janlaant na ki soor janii bonchiann; ki bi janlaant ji yaa lin pat. 
LUK.5.7	Li paak, ki bi kabint bi leeb burgbetleer na ni a bin baar ki tan sommib. Ba baar yoonba ki bi din donn janii ki tan gbeen bi burgbeta ŋannlee kura, ki li din kpiak ki bi ji yaa bin kpii nyun ni.
LUK.5.8	Ki Simon Piita nba din la linba teen na, ki u gbaan Yisa tɔɔnn ni ŋaan yetɔ a “N Yomdaanɔ, n tee biitdaanɔe. N ki ŋan nan ki n nakinani. Nyik min ŋaan kii saa,” 
LUK.5.9	kimaan ba soor janii bonchiann biaŋinba na, ki li bakit Simon Piita nan u naasinyɔɔsinba na kur, 
LUK.5.10	nan u leeb, Jems nan Jɔɔnn nba din tee Sebedee waas na. Ki Yisa bet Simon a “Daa tiin jaŋmaanii. La jii dinna ki saa, a sa saan kii daak niib kii baat namm n boor.”
LUK.5.11	Ŋanne ki bi ji din tut bi burgbeta maŋ ki donn gbingbann, ŋaan nyik bi bont kur leŋ ŋaan waa Yisa.
LUK.5.12	Sianyoo ki Yisa din be dosau, ki gbaatir din be leŋ ki yiaru na be u paak bonchiann. Wa din tan la Yisa yoonba, ki u baar ki gbaan funfabir u tɔɔnn ki miarɔ a “N Yomdaanɔ, a sa fit ki te ki n ŋaauk na-n gbenna. A kan sakii?”
LUK.5.13	Ki Yisa tant u nuu ŋaan siiu ki yetɔ a “N saka. A ŋaauk maŋ-n gbenn.” Li taakpaak ni ki u ŋaauk na set gbenn. 
LUK.5.14	Ŋanne ki Yisa kpaanɔ a “Daa piak sɔɔ barii na. I saa Yennu mantɔɔ boor ki jii a mɔŋ ki wannɔ, ki bia mann marouŋ ki tur Yennu kaman nan Moses nba din senn ki jiin gbaata paaku po na, ki sɔɔ kur-n bann nan a ŋaauk maŋ set gbenna.”
LUK.5.15	Barmɔnii ki Yisa sann set din doo bonchiann ki gar sinsinn yoo na, ki niburchiauŋ din lakin u boor a bii gbiintir u maan, ki baatib nba be leŋ na bia loon bii laat paaku. 
LUK.5.16	Ŋaan u din tuu yɔɔ nyi ki saa muuk ni ki saa mei Yennu.
LUK.5.17	Sianyoo ki Farisiinba nan sennu wannteeb mun din nyii Galilee doo kur ni, nan Judea doo kur ni, nan Jerusalem, ki baar Yisa boor. Li daar ki Yisa din want niib Yennu maan ŋasiak nna diiuk ni, ki Farisiinba nan sennu wannteeb maŋ kar leŋ, ki ti Yomdaanɔ Yennu paŋ din be Yisa ni a wuu te ki niib-n paak. 
LUK.5.18	Ki nisiab din tan baat ki jii baatsɔɔ liaŋ paak, wunba ki u gbanant kpo, ki bi din koor a bin jiiu ki kɔɔ nanɔ diiuk maŋ ni ki birɔ Yisa tɔɔnn, 
LUK.5.19	ŋaan bi din ki la yiar nba sa kɔɔ, kimaan niib din yabit bonchiann. Li paak ki bi din jiiu ki doo nanɔ mɔpinn paak, ki chɔɔ loot mɔpinn yur paak, ki sikinɔ nan liaŋ na ki tan birɔ Yisa tɔɔnn ni, niib na sinsuuk ni. 
LUK.5.20	Yisa nba din la ba teenɔ yada biaŋinba na, ki u bet jɔɔ na a “N yɔɔk, n nyik chab a biita.” 
LUK.5.21	Ki sennu wannteeb nan Farisiinba na ji din dukii bi para ni a “Nilanɔpoe mun piak nna ki jikit Yennu yikoo u yur paaki? Ŋmee daa sa fit nyik chab nirɔ biiti, ki li ki tee Yennu kuukɔɔ kaa?”
LUK.5.22	Yisa ŋanin din mi ba dukii biaŋinba, ki u boib a “Bee ki i dukii nna? 
LUK.5.23	Ma yet baatɔɔ na a ‘N nyik chab a biit,’ amii ma yaa n yetɔ a ‘Fiit kii somm na,’ maan munnlee na sinsuuk ni lannpoe paari? 
LUK.5.24	N ji sa wanni nan min nisaarik Bik mɔk yikoo tingbouŋ na ni ki sa nyik chab niib bi biit;” ŋanne ki u jiant bet jɔɔ nba ki u gbanant kpo na a “Fini, fiit ki jii a liaŋ kii kun a ŋaak ni.” 
LUK.5.25	Li taakpaak ni ki jɔɔ maŋ din fiir ki set bi numm po, ki jii u liaŋ maŋ, ki kun; wa saa na ki u piak dont Yennu. 
LUK.5.26	Ki li bakit bi kura, ki jaŋmaanii bia soorib; ki bi piak dont Yennu ki yeen a “Dinna ti jia la duniaa.”
LUK.5.27	Li poorpoe ki Yisa din nyii ŋaak maŋ ni ki saa, ki saa la lampogaartɔɔ, ki u sann din tee Liifai, ki u kar u toonn paak lampogaar diiuk ni; ki Yisa betɔ a “Fiit kii waan.” 
LUK.5.28	Ki u nyik u bont kur ŋaan fiir ki waau.
LUK.5.29	Ŋanne ki u tan teen jaangbeŋŋir u ŋaak ni ki tur Yisa; ki lampogaarteeb nan niib bonchiann din baar ki lakin dii namm. 
LUK.5.30	Ki Farisiinba siab nan bi sennu wannteeb din baar ki tan burin nan Yisa poorpoweiteeb ki boib a “Bee ki i di ki nyu nan lampogaarteeb nan biitdammi?”
LUK.5.31	Ki Yisa din jiant ki gatib a “Binba mɔk laafia, bi ki loon tebtɔɔ; binba yiar, ŋamme loon. 
LUK.5.32	N ki baar a n bet yentina kaa a bin nyik bi biiti, ŋaan n baar ma n bet biitdamme a bin nyik bi biit.”
LUK.5.33	Ŋanne ki nisiab din yet Yisa a “Jɔɔnn poorpoweiteeb yɔɔ lorin mɔi ki mei Yennu, ki Farisiinba poorpoweiteeb mun tee nna, ŋaan a poorpoweiteeb ŋanin di ki nyu.”
LUK.5.34	Ki u jiin ki boib a “Poochianu-i be, sɔɔ sa fit ki te ki saamm-n lor mɔi yoo nba ki pooyookir sɔrɔ daa be bi boor niwa-aa? Aaii. 
LUK.5.35	Ŋaan sianyoo baat na ki bi tan sa nyinn pooyookir sɔrɔ na bi boor; li yoo maŋe ki bi sa lor mɔi.”
LUK.5.36	Ki Yisa din yimm barjouk biak a “Sɔɔ kan pat tapaann chabir ki lik takperi. Li-i tee ki u teen nnaie, u sa biir tapaann maŋ, ŋaan chabpaann nan takper maŋ bia lek kii jami. 
LUK.5.37	Nnee mun ki sɔɔ kan jii dapaanin ki liak dalenkper ni. Li-i tee ki u teen nnaie, ki dapaanin na tan mɔ yoonba, li sa yeer dalenkper nae, ki daan maŋ-n mɔɔn yann, ki linlenn na mun-n yeer. 
LUK.5.38	See ki a jii dapaanin ki liak linlenpaann ni. 
LUK.5.39	Tɔn, li-i tee ki wunba nyu dakperiie, u-i la dapaamm, u ki faatiri; u sa yet a ‘Dakperiie man.’ ”
LUK.6.1	Tɔn, foon dasiar ki Yisa nan u poorpoweiteeb din gaar dii kpaab ni, ki u poorpoweiteeb na din somm kɔnii dikara ki pinii ki ŋman. 
LUK.6.2	Ki Farisiinba siab din boib a “Bee ki i tuun linba ki ti sennu want nan ti daa tuun foon daari?”
LUK.6.3	Ki Yisa jiin ki boib a “I ki mi karin Yennu gbouŋ ni David nba din tun biaŋinba na-aa? Ki kon nba din mɔk ŋɔɔ nan u jɔɔmu na, 
LUK.6.4	ki u din kɔɔ Yennu ŋaak ni ki saa jii Yennu boroboro ki ŋman, ki bia tur u jɔɔmu na. Ki sennu na din ki chab nan sɔɔ-n di boroboro maŋ see manteeb kuukɔɔe.”
LUK.6.5	Ki Yisa bia betib a “Min nisaarik Bike yen foon daar.”
LUK.6.6	Foon daleer ki Yisa din kɔɔ Yenjiantu diiuk ni ki wann niib Yennu maan, ki jasɔɔ din be leŋ ki u nuudiitu kpo ki goon. 
LUK.6.7	Ki sennu wannteeb nan Farisiinba siab mun din be leŋ, ki gorii Yisa a bin laan u sa te ki wun paak foon daarii, kimaan bi din loon bin la linba ki bi sa biirɔ li po. 
LUK.6.8	Ŋaan Yisa din mi bi dudukit ni, ki bet jɔɔ nba ki u nuu kpo na a “Fiit ki set tɔɔnn po.” Ki jɔɔ maŋ fiir ki set. 
LUK.6.9	Ki Yisa yetib a “N yaa n boi-ie ki laan ti sennu sak a ti somm niib foon daar amii ti biiribi? Ti fat niib lu amii ti kpibi?” 
LUK.6.10	Ŋanne ki u got lint niib maŋ kura ŋaan bet nuukpeenn daanɔ maŋ, “Tantir a nuu maŋ.” Ki u tant, ki u nuu maŋ naat.
LUK.6.11	Ki sennu wannteeb nan Farisiinba na ji din yaa bin put nan wutoa, ki bi ji piin ki piak beer leeb ba sa teen Yisa biaŋinba.
LUK.6.12	Li daa tan gar ki Yisa doo kunkonn paak a wun saa miar Yennu, ki din saa mei Yennu nyiɔk nan la tan yent. 
LUK.6.13	Ki sanyiɔk ni ki u din yiin u poorpoweiteeb ki tan gann piik nan bannlee ki yib toomiinba. 
LUK.6.14	U din gann Simon (wunba ki u din purɔ Piita na) nan Simon waarɔ Andru, nan Jems nan Jɔɔnn, nan Filip nan Batolomiu, 
LUK.6.15	nan Matiu nan Tomas, nan Jems nba din tee Alfeus bik na, nan Simon (wunba ki bi din yiu Nikakitik na), 
LUK.6.16	nan Judas nba din tee Jems bik, nan Judas Iskariot (wunba din tan nyii Yisa poor na).
LUK.6.17	Yisa nba din nyii kunkonn na paak ki sik namm yoonba, ki u din saan set paanu ni; ki u poorpojɔɔmu lakin bonchiann; ki niib bonchiann mun dɔŋ nyii Judea po nan Jerusalem nan Taya nan Saidon kur doi nba kpia mɔkgbeŋŋir kpianu na, 
LUK.6.18	ki din baar a bin tan gbiint u maan, ki bia loon wun te ki bin paak. Binba ki narinbiit daamiib mun din baar ki u te ki bi paak. 
LUK.6.19	Ki sɔɔ kur nba yiar loon bin siiu, kimaan paŋ din nyi u ni ki te ki bi kur paak.
LUK.6.20	Li yoo na ki Yisa got u poorpoweiteeb ŋaan yet a
LUK.6.20	“Yimm tatimm, parpeenn tee i yare,
LUK.6.20	kimaan Yennu naan tee i yare.
LUK.6.21	Yimm nba ki kon mɔki mɔtana, parpeenn tee i yare,
LUK.6.21	kimaan i tan sa gboo.
LUK.6.21	Yimm nba mɔ mɔtana, parpeenn tee i yare,
LUK.6.21	kimaan i tan sii laa.
LUK.6.22	“Niib-i nami ki bɔkitiri ki sukii-i ki biir i sana, kimaan ya waa min nisaarik Bik na paak, parpeenn tee i yare. 
LUK.6.23	Yii mɔk parpeenn jik kii kpamm, kimaan i nyɔɔt tan sii yab Yendɔuŋ ni; bi yejamm mun din tee Yennu sɔkiniinba nnee.
LUK.6.24	“Yimm mɔkita, li sii bi i paak,
LUK.6.24	kimaan i dɔŋ la i yanbɔɔta.
LUK.6.25	“Yimm nba gboo mɔtana, li sii bi i paak,
LUK.6.25	kimaan kon tan sa gbati.
LUK.6.25	“Yimm nba laa mɔtana, li sii bi i paak,
LUK.6.25	kimaan i tan sii fabin ki mɔ.
LUK.6.26	“Yimm nba ki niib kur piaki, li sii bi i paak; bi yejamm mun din piak faak sɔkiniinba nnee.”
LUK.6.27	“Yimm nba gbiintir n maan na, n beerie, yii mɔk loomm nan i datai, kii tuun linba ŋan kii teen binba nami. 
LUK.6.28	Binba porintirii mɔpora i paak, yin jiimm a ‘Yennu mɔsonŋann-ii be i paak.’ Binba sarikiti, yii mei Yennu kii teemm. 
LUK.6.29	Wunba peb a tanpak, fan ŋmant leer po mun ki wun peb. Wunba jii a chinchenn, fan sak ki wun gaar a soot mun. 
LUK.6.30	Wunba kur miara siar, fan turɔ. Wunba fat a bona, a ji daa waa gaani. 
LUK.6.31	Biaŋinba ki i loon niib-ii tuun kii teeni na, i mun-ii tuun nna kii teen i leeb.
LUK.6.32	“Li-i tee ki i loon binba looni na kuukɔɔe, nlee ki Yennu sa pukiniini? Biitdamm mun loon binba loomm na gbaa. 
LUK.6.33	Li-i tee ki i tuun linba ŋan ki teen binba tuun linba ŋan ki teeni na, nlee ki Yennu sa pukiniini? Biitdamm mun tuun linba na gbaa. 
LUK.6.34	Li-i tee ki i kpentir ki teen binba ki i daan nan i bia tan sa gaar jiŋ, nlee ki Yennu sa pukiniini? Biitdamm mun kpentir nna gbaa, ki teen bi leeb ki bia tuu tan gaar bi bont biaŋ jiŋ.
LUK.6.35	“Li paak, yii mɔk loomm nan i datai man, kii tuun linba ŋan kii teemm. Li-i tee ki i kpent nirɔ ki li yukir, ya daa biir i para li paaki, kimaan i nyɔɔt tan sii yab, ki i bia tan sii tee Yabint Yennu waas, kimaan ŋɔɔe tuun linba ŋan ki teen binba ki teenɔ niipoouk, nan biitdamm. 
LUK.6.36	Yii mɔk ninbatinu man kaman nan i Baa Yennu nba mɔk ninbatinu biaŋinba na.
LUK.6.37	“Daa bu nirɔ buuti ki Yennu kan bu a buuti. Daa piak nirɔ biir ki gbentɔ, ki Yennu kan biir ki gbennani. Nyikin chab niib ki Yennu sa nyik chaba mun. 
LUK.6.38	Yii teen niib, ki Yennu mun sii teena. Li sii tee kaman nan Yennu nba sa jii u daŋmanbaŋ ki chaat dii, ki lin tan gbee nan mɔgbana ki wun ji dinn ki ŋak ki lin ji tan gbee ki saa mɔ ki jii ki tura biaŋinba ki a sa fit dia nee. Fa jikit a daŋmanbaŋ ki chaatir bont biaŋinba ki teen niib na, Yennu mun sa chaat nnee ki tura.”
LUK.6.39	Li poorpo ki Yisa din yimm barjouk a “Jɔɔŋ sa fit daar u lɔɔ-ɔɔ? bi kur kan baa bootuk ni-ii? 
LUK.6.40	A ki tumiitɔɔ ki gar u wanntɔɔ; ki tumiitɔɔ mun-i bann gbenn, ŋaan ŋɔɔ nan u wanntɔɔ sii jame.
LUK.6.41	“Bee ki a gorii laat mɔɔnu nba be a lɔɔ ninbinn ni, ŋaan ki ki la jaantarik nba be a mɔŋ mɔŋ ninbinn ni? 
LUK.6.42	Nlee ki a sa bet a lɔɔ a ‘N yɔɔk, ŋaant ki n nyinn mɔɔnu nba be a ninbinn ni,’ ŋaan ki ki laat jaantarik nba be a mɔŋ ninbinn ni? Fin, kpinkpannii daanɔ na, nyint jaantarik nba be a ninbinn ni na sinsinn, ki ji fit la fanu ki nyinn mɔɔnu nba be a lɔɔ ninbinn ni na.
LUK.6.43	“Tiŋaŋ kan lon lɔɔnbiiti, ki tibiiuk mun kan lon lɔɔnŋana. 
LUK.6.44	Tiik lɔɔna nie ki bi bantɔ. Bi ki laat kinkana kunkoŋ paak ki pɔɔ, ki bia ki laat gaa jagootuk paak ki pɔɔ. 
LUK.6.45	Niŋanɔe tuun toonŋana, kimaan u par ni ŋan; ki nibiiuk mun tuun toonbiit, kimaan u par ni bi. Linba be nirɔ par ni, ŋanne ki u piak.
LUK.6.46	“Bee ki i yin i Yomdaanɔ ŋaan ki tuun ma loon biaŋinba? 
LUK.6.47	Wunba kur baat n boor ki gbiintir n maan ki saak ki tuun li biaŋ, n sa wanni wa naan wunba; 
LUK.6.48	u naan nan jɔɔ nba din maa u ŋaak nee. Sinsinn u din gbiir fiakir ki li suŋ, ki saa tuu tanpiiuk, ki ji fɔkin fiakir maŋ li paak. Li poorpo ki saak tan baa bonchiann, ki kpenu gbee nan nyunmɔnn ki saa doo ki yir ŋaak maŋ, ŋaan ki li ki baa, kimaan u din maar bonŋanne. 
LUK.6.49	Ŋaan wunba gbiintir n maan ŋaan yêt li weiu, u naan nan jɔɔ nba mun din maa u ŋaak tanbiinii ni, ŋaan ki gbiir fiakir nee, ki nyunmɔnn din tan gbee ki saa doo ki yir ŋaak maŋ, ki li baa yiama. Bee ninbɔŋe na jiaki!”
LUK.7.1	Yisa nba din wann niib bont kur ki gbenn na, ki u ji din gar saan Kapenaum. 
LUK.7.2	Ki Rom tiŋ lanjimanba yudaansɔɔ din be leŋ ki mɔk daabilonkak, ki yiaru din soorɔ ki u per kuuma. 
LUK.7.3	Li yoo maŋ ki lanjimanba yudaanɔ na gbat Yisa po ki tun Juu teeb saakab u boor ni a bin saan ki saa barimɔ ki wun baar ki tan te ki u daabir na-n paak. 
LUK.7.4	Ki bi din saan Yisa boor ki saa barimɔ bonchiann ki yetɔ a “Jɔɔ maŋ jaŋ nan fan sommɔwa, 
LUK.7.5	kimaan u loon ti niib. U bia poŋ maa Yenjiantu diiuk ki turita gbaa.”
LUK.7.6	Ŋanne ki Yisa din weib saan. Wa din saa per ŋaak maŋ yoonba, ki lanjimanba yudaanɔ maŋ din tun u yɔɔsinba ki betib a bin yet Yisa nna a “N Yomdaanɔ, daa bakint a mɔŋ ki baati, kimaan n ki ŋan nan fan baar kɔɔ n ŋaak ni. 
LUK.7.7	N bia ki ŋan nan ki n nakin a boori. N loon fan lek pak mɔbonne, ki te ki n daabir na-n paak. 
LUK.7.8	Kimaan n mɔk binba garin ki yenin, ki n mun dia lanjimanba ki yemm, ki fit tian yenɔ paak, ‘Baat,’ ki u baat; ki tian lɔɔ paak a ‘Saant,’ ki u saa; ki bia te ki n daabir tuun ma loon biaŋinba.”
LUK.7.9	Yisa nba din gbat linba na, ki li yaar litɔ, ki u jiant ki got niburchiauŋ nba waa u poorpo na ki betib a “N beerie, n daa ki mi la sɔɔ ki u teenin yada na booru yimm Israel teeb booru niwa gbaa.”
LUK.7.10	Li yoo maŋe ki lanjimanba yudaanɔ maŋ yɔɔsinba na din ŋmat ki saan u ŋaak ni ki saa baar sɔɔ daabir maŋ paaka.
LUK.7.11	Li din yente ki Yisa din saa doo nba ki bi yi Neenn na, ki u poorpoweiteeb nan niburchiauŋ din waau. 
LUK.7.12	Wa din saa baar doo maŋ tammɔb ni yoonba, li maama na ki u la ki niib bonchiann nyi doo maŋ ni ki jii kuun a bin saan pii. Kpeemɔ maŋ naa din tee pakɔɔke; ki ŋɔɔe din tee u bijayemmir. 
LUK.7.13	Ki Yisa nba din la pakɔɔk na, ki ninbaauk soorɔ, ki u yetɔ a “Daa mɔ,” 
LUK.7.14	ŋaan saan sii kuun liaŋ na paak; ki binba jiiu na set. Ki Yisa yet a “Ŋaajɔɔ, fiit.” 
LUK.7.15	Ki kpeemɔ maŋ manfoor jen, ki u fiir ki kar ki piin piak. Ki Yisa din jiiu ki kubinɔ u naa.
LUK.7.16	Ki jaŋmaanii ji din soor niib kur nba be leŋ na, ki bi din dont Yennu sann ki yeen leeb a “Yennu sɔkiniijaann be ti sinsuuk ni;” ki bia yeen bi leeb a “Yennu sik a wun somm u niib.” 
LUK.7.17	Ki Yisa labaar na din yat Judea tiŋ nan digbankpinii kpinii nba kpia leŋ maŋ kura.
LUK.7.18	Li poorpoe ki Jɔɔnn nba wuur niib Yennu nyunwuru na poorpoweiteeb din saan ki saa betɔ li labaar kur; ki u tan yiin u poorpoweiteeb bannlee bi ni, 
LUK.7.19	ki tumm ti Yomdaanɔ Yisa boor, a bin saa boiɔ a “Fine tee wunba yaa wun tan baar na amii tii daa kii guu li yɔɔ?” 
LUK.7.20	Ki bi din saan Yisa peŋ ki saa betɔ a “Jɔɔnn wunba wuur niib Yennu nyunwuru na tumit a peŋ a ti tan boia ki laan fii tee wunba yaa wun tan baar na amii tii daa kii guu lɔɔ?”
LUK.7.21	Li yoo li yoo na ki Yisa din te ki baatib nan yiarpaarii damm bonchiann paak, ki nyinn narinbiit siab ni, ki nyɔɔnt jɔɔnii bonchiann; 
LUK.7.22	ki u ji bet Jɔɔnn toomii na “Yi ŋmat man ki saa bet Jɔɔnn linba ki i la ki bia gbat na; a i la ki jɔɔnii nyɔɔntir, ki wɔbii taa naatir ki bi somm, ki gbaata ŋaat gbent, ki tukpaa ji gbia, ki kpeemm fi kuun ni, ki talasdamm gbiintir barŋanii mɔɔntii. 
LUK.7.23	Ki parpeenn be wunba ki birisin na paak.”
LUK.7.24	Jɔɔnn toomiinba nba din ŋmat na poorpoe ki Yisa ji din piin ki boi niib maŋ buboit ki jikit saa Jɔɔnn po a “Ya daan saan Jɔɔnn peŋ muuk ni na, i daan dukii nan i sa saa la bee? I daan mi a i sa la muuk nba ki wouŋ damm naee? 
LUK.7.25	amii i mantik jia daan saan a i saa la bee? Nirɔ ki u lia taŋant amii? Nnara, niib nba lia taŋant ki be bi yama ni na be kpanbara ŋei nie. 
LUK.7.26	Tɔn, wantin man nibooru nba ki i daan saan muuk na ni a i saa la. I daan dukin nan i sa la Yennu sɔkinii amii? Barmɔniie ki n beeri, Jɔɔnn ŋanin gar sɔkiniiwa. 
LUK.7.27	Ŋɔɔ poe ki Yennu din yet u gbouŋ ni a ‘Nnara, n sa tun n toomu a tɔɔnn po, wunba sa gar ki ŋamm a baaru sɔnu.’ ” 
LUK.7.28	Ki Yisa bia din yetib a “N beerie, bi daa ki mi mar sɔɔ ki u chee Jɔɔnni, ŋaan wunba joont tarik Yennu naan ni cheeu.”
LUK.7.29	Ki niib kur nan lampogaarteeb din sak a Yennu ŋan, kimaan bi din gbat Jɔɔnn mɔɔntii, ki ŋaan ki u wurib Yennu nyunwuru, 
LUK.7.30	ŋaan ki Farisiinba nan sennu wannteeb din ki gaar linba ki Yennu lor turib, kimaan bi din ki sak a Jɔɔnn-n wurib Yennu nyunwuru.
LUK.7.31	Ki Yisa bia yetib a “Yimm mɔtana nigbouŋ na, n sa bikini nan bee na? N taan mi i tee niboor bee na? 
LUK.7.32	I naan nan waas nba tuu tikir ki kar daak ni ki tian leeb paak nee a ‘Ti peeb yerii ki teeni, ŋaan ki i ki waa. Ti mɔ kpemɔnii ki teeni, ŋaan ki i ki mɔ fabini.’ 
LUK.7.33	Yimm mɔtana nigbouŋ na mun naan nan waas maŋe, kimaan Jɔɔnn din baar ki ki di jemɔnti, ki bia ki nyu daami, ŋaan ki i yaa a u waate; 
LUK.7.34	ki min nisaarik Bik mun tan baar ki di ki nyu, ŋaan ki i yaa a ‘Gotir man, a u tee podaanɔ nan danyuruko; a u bia tee lampogaarteeb nan biitdamm yɔɔke.’ 
LUK.7.35	Tɔn, binba kur mɔk Yennu yan tuu yaa a li ŋan.”
LUK.7.36	Ki Farisiisɔɔ din be, ki din tan yiin Yisa a wun baar ki di jeet u ŋaak ni; ki Yisa din saan jɔɔ na ŋaak ni, ki bi saa lakin kar ki dii. 
LUK.7.37	Ki poosɔɔ mun din be doo maŋ ni ki tee bonchonchonn; ki wa tan gbat a Yisa di jeet ŋaak maŋ ni, ki u baar nan salenŋann nba gbee nan tulaarii, 
LUK.7.38	ki din set Yisa poor, u taa boor, ŋaan mɔ; ki u ninnyuut baa Yisa taa paak ki tan maak; ki u din tan jii u yut ki fian Yisa taa, ŋaan barin pit, ki tan but tulaarii na u taa paak. 
LUK.7.39	Ki Farisiijɔɔ nba yiin Yisa na din la linba na, ki u dukin u par ni a “Jɔɔ na-i bo-i tee Yennu sɔkiniie nan barmɔnii, a u bo sa bann poo na nba tee poosɔɔ nbae ki siinɔ na. U bo sa bann nan u tee biitdaanɔwa.”
LUK.7.40	Ŋanne ki Yisa yet Farisiijɔɔ maŋ a “Simon, n mɔk mɔbonsiar ki yaa n beta.”
LUK.7.40	Ki Simon jiin ki yetɔ, “Chanbaa, betirin.”
LUK.7.41	Ki Yisa yetɔ a “Jab bannlee din be ki mɔk likikpentitɔɔ pann. Yenɔ din mɔk u pann pɔŋ kobii ŋannlee nan piiŋŋmu, ki lɔɔ na mun din mɔk u pann pɔŋ piinnlee nan ŋaŋŋmu. 
LUK.7.42	Bi bannlee maŋ sɔɔ din ki fit pa. Ŋanne ki u din chab bi kura a bii saa. Tɔn, i dukii nan ŋmee mantik sii loon likikpentitɔɔ maŋi?”
LUK.7.43	Ki Simon jiin ki yetɔ a “N dukin nan li sii tee wunba ki u chab pann yab nee.”
LUK.7.43	Ki Yisa yetɔ a “A mɔk mɔnii,” 
LUK.7.44	ki din jiant got poo na, ŋaan bet Simon, “A la poo na-aa? N kɔɔ a ŋaak nna, ki a ki turin nyun ki n fobit n taa, ŋaan poo maŋ ŋanin fobit n taa nan u ninnyuut, ki bia jii u yut ki fiarin. 
LUK.7.45	Ŋaan fin ŋanin ki barin pitimi, ŋaan ŋɔɔ ŋanin bo ki nyik n taabarimu teee nan ma baar yoonba nawa. 
LUK.7.46	A bia lek ki sɔɔr n yut nan kpan, ŋaan poo maŋ bia jii tulaarii ki sɔɔr n taa. 
LUK.7.47	N beerae, n nyik u biit nba yab ki chabɔ; li paak te ki u mantik loonin bonchiann. Ŋaan wunba ki n nyik chab u biit waaminna, ŋɔɔe loonin waaminna mun.”
LUK.7.48	Ŋanne ki Yisa jiant ki yet poo na a “N nyik a biit ki chabawa.” 
LUK.7.49	Ki nileeb nba kar ki di na ji din piin beer bi leeb a “Waa, a ŋmapoe sa fit nyik chab nirɔ u biiti?”
LUK.7.50	Ki Yisa bet poo na, “Fa teenin yada na, a la tinnuwa. Li paak, i saa nan parmaasir.”
LUK.8.1	Li poorpo ki Yisa din lin digbansaakara ni nan digbanbis ni, ki mɔɔntir Yennu naan baaru barŋanii, ki u poorpoweiteeb piik nan bannlee din waau. 
LUK.8.2	Poob nba ki u din nyinn narinbiit bi ni, ki bia te ki bi yiarii na gbenn na mun din be leŋ maŋ ki waau. Yenɔ din tee Mari (wunba ki bi din yiu Magdaliin na). Ŋɔɔe din tee wunba ki Yisa din nyinn narinbiit bannlore u ni na; 
LUK.8.3	ki leeb mun din tee Chusa ŋaapoo Joanna (Chusa din tee Herod ŋaatoontunna saakɔɔ), nan Susanna, nan pooleeb bonchiann. Ki bi kura din jikit bi mɔŋ mɔŋ bont ki teen Yisa ki din sommit ŋɔɔ nan u poorpoweiteeb.
LUK.8.4	Niib lek din nyi digbann nan digbann ki baat Yisa boor, ki niburchiauŋ din lakin, ki Yisa yimm barjouk a:
LUK.8.5	“Jasɔɔ din doo u kpaab ni a wun saa bur dii. Wa din buur na, ki bonboorii na yenninba din yat baa sanjouk paak; ki niib gaar ŋmaat li paak, ki nɔɔnii bia tɔkii ki di. 
LUK.8.6	Ki leer mun din baa tanpuut paak. Bonboorii maŋ nba din tan pia yoonba, li tan kpoe, kimaan li din ki baa maatuk ni. 
LUK.8.7	Ki leer mun din baa kunkonii ni, ki tan lakin pia ki kpaat namm, ŋaan ki kunkonii ŋmabir. 
LUK.8.8	Ŋaan ki leer mun baa tinŋaŋ ni, ki pia ki kpaat bonŋann, ki tan nan nyik nyik nyik.”
LUK.8.8	Yisa nba yimm barjouk maŋ ki gbenn na, ki u yet a “Wunba mɔk tuba ki sa gbat, wun gbiint.”
LUK.8.9	Li poorpoe ki u poorpoweiteeb din boiɔ a “Barjouk na paakii?” 
LUK.8.10	Ki u jiin ki betib a “Yimm ŋanin, Yennu chab a yin bann woonin ni barii ki jii jiin u naan po, ŋaan nileeb ŋanin, u yimm barjokite, a bin got ŋaan daa laati, ki bia gbiint, ŋaan daa bant li paaki.”
LUK.8.11	“Barjouk na paak tee nnee: Bonboorii nba nee tee Yennu maan. 
LUK.8.12	Ki linba baa sanjouk na paak naan nan niib nba ki n maan kɔɔ bi tuba ni, ŋaan ki Sintaanii tuu baar ki nyinnir bi para ni, a bi ji daa teenin yada ki laat tinnu. 
LUK.8.13	Ki linba mun baa tanpuut paak naan nan binba gbat n maan nan parpeenn, ŋaan ki li daa ki sik bi para ni fanu, ki bi tuu teenin yada yoo waaminna, ŋaan yoo nba ki jinjammii baarib, bi tuu yêt n weiue. 
LUK.8.14	Ki linba mun baa kunkonii ni na naan nan binba gbat n maan maŋ, ŋaan binbeŋ na daamii nan mɔkint loomm nan nianbiiuk nba be tingbouŋ na ni tuu nyakin maan maŋ bi para ni, ki li ŋakit. 
LUK.8.15	Ki linba mun baa tinŋaŋ ni na ŋanin naan nan popeendamm nba gbat n maan maŋ, ki bi para ni be fanu, ki bi dia maan na kenken, ki bia mɔk sukuru, ki nân nan barmɔnii.
LUK.8.16	“Sɔɔ kan joo fitir ŋaan likin ŋmaŋ li paaki, amii ki gur u gado lɔuŋ ni. See ki u jiir ki tɔɔn bonsiar nba fɔk paak, ki lin yent, ki niib-i jikii kɔɔ yoonba, bii laat yentu na. 
LUK.8.17	Barii nba kur woo, see ki li tan woot nyii paanu ni; ki linba mun liik, see ki li tan likit ki nyii.
LUK.8.18	“Li paak, i mi man ya gbiintir Yennu maan biaŋinba. Tɔn, wunba gbat ki gaar bonŋann, u sa ŋamm gaar ki pukin, ŋaan wunba ki gbiintir, u sa kɔŋ linba ki u dukii a u mɔk na gbaa.”
LUK.8.19	Li yoo na ki Yisa naa nan u waarii din baar, ŋaan ki ki fit la sɔnu nba ki bi sa nakinɔ, kimaan niib na din yabita. 
LUK.8.20	Ki sɔɔ tan betɔ a “A naa nan a waarii be nanyer po ki loon bin la-a.”
LUK.8.21	Ŋanne ki u yetib a “Binba gbia Yennu maan ki saak ki bia tuun li biaŋ, ŋamme tee n naa nan n waarii.”
LUK.8.22	Dasiar ki Yisa nan u poorpoweiteeb din kɔɔ burgbetir ni; ki u betib, “Ŋaant man ki ti poot ki saan mɔkgbeŋŋir na gbingbanleer po.” Ki bi piin saanu. 
LUK.8.23	Ba saa yoonba ki Yisa dɔɔr gɔɔn. Ki wounpaaruk tan fikit ki da mɔkgbeŋŋir maŋ ni, ki nyunpana pir ki kɔɔ burgbetir na ni ki tan yaa lin gbee, ki bi ji din kɔɔ ninbɔŋ ni. 
LUK.8.24	Ki u poorpoweiteeb din baar ki fiinɔ ki yi a “Chanbaa, chanbaa, ti be kuun nie.” Ki u fiir ki tian wouŋ nan nyunpana na paak a bin ŋmin, ki li ji din fɔɔ ki ŋmin soonna. 
LUK.8.25	Ki u jiant boi u poorpoweiteeb a “I ki teenin yada-aa?”
LUK.8.25	Ki jaŋmaanii din soorib, ki li bia yaar litib, ki bi boi bi leeb a “Jaboor bee na? ki u tan yet mɔb ki tur wouŋ nan nyunpana ki bi sak u mɔbu.”
LUK.8.26	Ki bi baar Gerasa tiŋ ni, ki set, ŋaan ki Galilee tiŋ biar poor po. 
LUK.8.27	Ki Yisa nba din nyii burgbetir na ni, ki Gerasa jasɔɔ din chetɔ; ki narinbiit din be jɔɔ maŋ ni; ki u din ki lia siari ki li yukir hei. U bia din ki saak kaar ŋaak ni, ŋaan dɔɔ kaat paak. 
LUK.8.28+LUK.8.29	Yoo kur narinbiit maŋ din tuu fiirɔe, ki u doo ni teeb din tuu guu-u ki baan u nii nan u taa nan jarit, ŋaan wun yan jarit na; ki narinbiit maŋ beerɔ ki kɔɔntɔ muuk. Wa din la Yisa yoonba, ki u yikin sanpaapowa, ŋaan gbaan Yisa tɔɔnn ni ki tian yet a “Yisa, wunba tee Yabint Yennu Bija, min nan fin, nlee mantiki? N barimae, a daa mukisirimi.” U din yet nna kimaan Yisa poŋ yakii nan narinbiiuk na a wun nyi jɔɔ na ni. 
LUK.8.30	Ki Yisa boiɔ, “A sannii?”
LUK.8.30	Ki u jiin a “N sann yi bure;” li paak tee a narinbiit bonchiann din be u ni. 
LUK.8.31	Li yoo na ki narinbiit maŋ ji din barin Yisa hei a u daa te ki bi saa bootsunsuŋ maŋ ni.
LUK.8.32	Ki doorii bonchiann din be kunkonn na paak ki di; ki narinbiit na barin Yisa a wun chabib bin saan kɔɔ doorii maŋ ni; ki Yisa chabib sɔnu. 
LUK.8.33	Ŋanne ki narinbiit na nyii jɔɔ na ni ki saan saa kɔɔ doorii na ni; ki doorii na kur din tin burburbur ki nyii kunkonn na paak ki sik ki saa baa mɔkgbeŋŋir na ni, ki dii nyun.
LUK.8.34	Dookpaarii na nba din la linba teen maŋ, ki bi chiar li yoo na, ki saa mɔɔnt li labaar doo ni nan kpaant ni. 
LUK.8.35	Ki niib baar a bin la linba tun na, ki saa baar Yisa boor, ki sɔɔ jɔɔ nba ki narinbiit poŋ nyii u ni na, ki u kar Yisa boor nan laafia nan u dudukit kura fanu, ki ji lia tiat; ki jaŋmaanii soor niib na. 
LUK.8.36	Ki binba lar nan bi nunii na betib biaŋinba ki Yisa te ki jɔɔ na paak. 
LUK.8.37	Ŋanne ki Gerasa tiŋ teeb kur din baar Yisa boor ki barimɔ a wun seet nna kii saa, kimaan jaŋmaanii soorib hei.
LUK.8.37	Ki Yisa ji din kɔɔ burgbetir na ni a wun ŋmat; 
LUK.8.38	ŋaan wa din yaa wun ŋmat yoonba na, ki jɔɔ nba ki narinbiit nyii u ni na barimɔ ki yeen a “Ŋaant ki min nan fin-n lakin saan.” Ŋaan ki Yisa din te ki u nyik ŋaan betɔ a, 
LUK.8.39	“I ŋmat kii kun a ŋaak ni ki saa mɔɔnt toonjaann nba ki Yennu tun ki tura na.”
LUK.8.39	Ki u ŋmat ki lin doo na kur ki mɔɔntir toonjaann nba ki Yisa tun ki turɔ na.
LUK.8.40	Yoo nba ki Yisa din ŋmat ki saa poot mɔkgbeŋŋir na, ki sɔɔ ki niburchiauŋ din tookɔ nan parpeenn, kimaan bi kur poŋ din guu u baarue. 
LUK.8.41	Jasɔɔ nna din be leŋ ki bi din yiu Jairus; ki u din tee Yenjiantu diiuk saakɔɔ; ki u tan baar ki gbaan Yisa tɔɔnn ki barimɔ a wun baar u ŋaak ni, 
LUK.8.42	a kimaan u bonpoyemmir wunba tee bina piik nan ŋannlee bik nee yiar, ki per kuuma. Ŋanne ki ŋɔɔ nan Yisa din saa.
LUK.8.42	Yisa nba din saa na ki niburchiauŋ na mun waau ki gbin muk ki tan tutɔ. 
LUK.8.43	Ki poosɔɔ nna mun bia din be leŋ, ki tee wunba siik faboŋ ki tan jaŋ bina piik nan ŋannlee, ki u din tan yat u bont kur ki tur tebteeb, ŋaan bi sɔɔ din ki fit tebɔ ki u paaki; 
LUK.8.44	ki u tan baar Yisa poor ki sii u liatir mɔgbann. Li taakpaak ni, ki u faboŋ na ji din jit. 
LUK.8.45	Ki Yisa boi a “Ŋmee siimi?” Ki sɔɔ kur nba be leŋ na din yeen a “Min kaa, min kaa.” Ki Piita tan boiɔ a “Chanbaa, a ki la niburchiauŋ nba mukanii?”
LUK.8.46	Ŋaan ki Yisa yet a “Sɔɔ siima, kimaan n bann nan paŋ nyii n niwa.” 
LUK.8.47	Ŋanne ki poo na ji din bann nan u kan fit bɔr u mɔŋ nan Yisa, ki ji din nyii paanu ni ki jekir, ki tan gbaan Yisa tɔɔnn, ŋaan yetɔ sɔɔ kur numm ni linba paak ki u siiu, nan biaŋinba ki u paak yiama na. 
LUK.8.48	Ki Yisa betɔ, “N diamm, fa teenin yada na paak te ki a la paaku. I saa nan parmaasir.”
LUK.8.49	Yoo nba ki Yisa daa din see ki piak na, ki toomu nyii saakɔɔ maŋ ŋaak ni ki tan baar yetɔ a “A bonpobik na taan kpowa; ki a ji daa bakint Wanntɔɔ na.”
LUK.8.50	Ki Yisa gbat nna maŋ ki jiant bet saakɔɔ na a “Daa tiin jaŋmaanii; teent yada kuukɔɔ, ki u sa la paaku.”
LUK.8.51+LUK.8.52+LUK.8.53	Yisa nba din baar kɔɔ ŋaak maŋ ni yoonba, ki u la niburchiauŋ be leŋ ki bui kpemɔnii ki fabin bik maŋ paak; ki Yisa betib a “I daa mɔ man; bik na ki kpo kaa, u gɔɔnte.” Ŋaan ki bi laau, kimaan bi bann nan bik na poŋ kpowa. Li yoo na ki u din ki sak ki sɔɔ-n weiɔ kɔɔ kpediiuk na ni see Piita nan Jɔɔnn nan Jems ki pukin bik na baa nan u naa. 
LUK.8.54	Ki Yisa soor bik na nuu ŋaan yiin a “N bik, fiit.” 
LUK.8.55+LUK.8.56	Ki u jen u manfoor ni ki fiir yiama. Ki li ji din bakit u baa nan u naa bonchiann. Ki Yisa betib a bin tur bik na jeet ki wun di; ŋaan bia kpaamm a bii mi ki bin bet sɔɔ wa tun biaŋinba na.
LUK.9.1	Li poorpo ki Yisa din tan yiin u poorpoweiteeb piik nan bannlee na ki lakimm, ki turib yent nan paŋ nba ki bi sii nyint narinbiit nba kur be niib ni, ki bia te ki baatib paak, 
LUK.9.2	ki ji din te ki bi yat a bii lin kii mɔɔntir Yennu naan po, ki bia te ki baatib paak; 
LUK.9.3	ŋaan betib a “I daa jikit siar ki saa nanni; i daa dia patii, amii miat-ŋmanii, amii jeet, amii likirii, amii liata ŋannlelee. 
LUK.9.4	Ŋaak nba ki i sa kɔɔ, yin biar leŋ nan ya tan sa nyi doo maŋ ni. 
LUK.9.5	Siaminba kur ki niib ki tooki nan parpeenni, yoo nba ki i nyi doo maŋ ni, yin pit i taapant ni tant bir li doo ni, ki lin wannib nan bi mɔk biite.”
LUK.9.6	Ŋanne ki u poorpoweiteeb na din nyii ki lin digbanbis kur ki mɔɔntir Yennu barŋanii, ki bia te ki baatib paak siar kur po.
LUK.9.7	Ki Galilee batsaakɔɔ Herod din tan gbat labaar nba din tun na kur, ki li ŋmat u yan ni, kimaan yemm din yaa a Jɔɔnn daan fiir kuun ni, 
LUK.9.8	ki siab yaa a yaayoo ni sɔkinii Elaijae dɔkit, ki leeb mun yaa a yaayoo ni sɔkiniinba yenɔe fiir kuun ni; 
LUK.9.9	ki Herod yet a “N daan te ki bi pot Jɔɔnn yura, ŋaan ŋmee ki n jin gbia u po na muni?” Ki u ji din koor li yoo na a wun la Yisa.
LUK.9.10	Li poorpoe ki toomiinba maŋ din tan jen ki bet Yisa linba ki bi daan saan saa tun. Ki u ji din jiib ki bi saan dosau nba ki bi yi Betsaida, bi kuukɔɔ. 
LUK.9.11	Ki nibur na nba din gbat nna maŋ, ki bi wei Yisa ki saan. Wa din tan lab ki bi baat yoonba ki u tookib nan parpeenn, ki wannib Yennu naan po, ki bia te ki binba loon paaku na paak.
LUK.9.12	Yoo nba ki yennu din tan maakit na, ki u poorpoweiteeb piik nan bannlee na baar u boor ki tan yetɔ a “Ŋaant ki nibur na-n saan doi nan digbanbis nba kpia na ni ki la jeet nan dɔɔnboor, kimaan nna na tee muuk nie.” 
LUK.9.13	Ki u jiin betib a “I mɔŋ-n turib jeet ki bin di.” Ki bi yetɔ a “Ti ki mɔk siar ki pukin boroboro kuna ŋaŋŋmu nan janii ŋannlee na po, nɔkira ki ti saan saa daa jeet ki tan dinn nibur na kur.” 
LUK.9.14	(Jab nba din be leŋ na din tee kaman nan tusa ŋaŋŋmu.)
LUK.9.14	Ki u bet u poorpoweiteeb a “Ŋaant ki niib na-n bɔkit kar piiŋŋmuŋmu.”
LUK.9.15	Ki u poorpoweiteeb ŋaan ki bi kur bɔkit kar kar. 
LUK.9.16	Ki u jii boroboro kuna ŋaŋŋmu nan janii ŋannlee na, ŋaan yaat got sanpaapo, ki tur Yennu niipoouk jeet na paak, ki ji din ŋmit ŋmit ki teen u poorpoweiteeb na a bii toor nibur na. 
LUK.9.17	Ki bi kur dii ki gboo. Ki u poorpoweiteeb lakin jeet nba ki niib na dii ki tan tenn na, ki li gbee kpanchubit piik nan ŋannlee.
LUK.9.18	Sianyoo ki Yisa din mei Yennu u kuukɔɔ, ki u poorpoweiteeb mun din be u boor ni li yoo na; ki u boib a “Nibur na yaa a n tee ŋmee?”
LUK.9.19	Ki bi jiin ki yetɔ a “Yemm yaa a tee Jɔɔnn wunba din wuur niib Yennu nyunwuru nae, ki leeb mun yaa a tee Elaija, ki siab mun yaa a yaayoo ni sɔkiniinba yenɔe tan fiir kuun ni.” 
LUK.9.20	Ki u boib a “Ki yimm ŋanin yaa a n tee ŋmee?”
LUK.9.20	Ki Piita jiin ki yetɔ a “Fine tee Masia wunba ki Yennu gannɔ na.”
LUK.9.21	Ŋanne ki Yisa kpaamm nan ninmɔnn a bi daa beer sɔɔ labaar maŋi, 
LUK.9.22	ki bia yetib a “Li kpaa talas nan min nisaarik Bik-n di fara bonchiann; ki ti tiŋ ni saakab nan Yennu jiantu yudamm nan sennu wannteeb sa yêtin, ki bia kpima, ŋaan li daa ŋanntaa daar ki Yennu sa fiinin kuun ni.”
LUK.9.23	Ŋanne ki u yet bi kur a “Wunba-i loon wun wein, see ki u likin u saaŋmaŋ ki jii u kuun dapunpunn daar kur kii waan, 
LUK.9.24	ŋaan wunba ki saak wun jii u manfoor ki turin, ŋɔɔe tan sa kɔŋ u manfoor, ŋaan wunba likin u saaŋmaŋ n paak, ŋɔɔe tan sa la u manfoor nan barmɔnii. 
LUK.9.25	Nirɔ-i la tingbouŋ na mɔkint kur, ŋaan biir u mɔŋ binbeŋ ki kɔŋ u manfoor, nyɔlantpoe ki u sa la? 
LUK.9.26	Wunba tiin fei ki jîin min nan n wannu na po, min nisaarik Bik-i taŋŋi jen nan n paŋ, nan n Baa Yennu paŋ, nan u malakanba paŋ, li yoo maŋ n tan sa tin fei nan man jii li daanɔ ki pukinɔ n niib niwa. 
LUK.9.27	Barmɔniie ki n yaa n beti na, siab be nna ki daa kan kpo see ki bi tan la Yennu naan baaru yoo sinsinn.”
LUK.9.28	Wa din pak nna ki gbenn maŋ, li poorpoe ki li teen kaman nan daa ŋanniin na, ki u jii Piita nan Jɔɔnn nan Jems, ki doo namm kunkonn paak a wun saa miar Yennu. 
LUK.9.29	Wa din mei Yennu na ki u numm po tan kpint, ki u tiat penn ki nyirik. 
LUK.9.30	Li yoo na ki jab bannlee nna lekit leŋ ki nyirii nan tiat nan gbanannyinyira. Jab maŋ din tee Moses nan Elaijae; 
LUK.9.31	ki bi din piak nan Yisa ki jikit saa u kuun po, nan biaŋinba ki u sa kpo Jerusalem ki tun Yennu loomm ki gbenn. 
LUK.9.32	Ŋaan gɔɔn din soor Piita nan u leeb bonchiann, ki bi gɔɔn ki tan kpir yerik ki fiir, ki la ki yentsaakar yent ki lint Yisa, ki bi bia la jab bannlee nba din see u boor nna. 
LUK.9.33	Jab maŋ nba din tan nyikit Yisa na, ki Piita yetɔ a “Chanbaa, li ŋan nan ta be nna na. Ti sa faa lanbont ŋanntaae, ki yenn-ii tee a yar, ki leer-ii tee Moses yar, ki leer mun-ii tee Elaija yar.” Piita nba din piak linba maŋ, u din gbia a u piake.
LUK.9.34	Wa din daa piak nna maŋ, ki sanpagbann dɔkit ki tan piimm, ki jaŋmaanii din soor u poorpoweiteeb na nan sanpagbann nba dɔkit ki piimm na. 
LUK.9.35	Ki bi din gbat kunkɔr sanpagbann na ni, ki li yet a “N Bija wunba ki n gannɔ na. Gbiintir u mɔb man.” 
LUK.9.36	Kunkɔr na nba din pak gbenn yoonba, ki bi ji la ki Yisa kɔɔe biar see. Li poorpoe ki bi ji din biar ŋmin ki jikit saa linba ki bi la na po, ŋaan ki ki kumii sɔɔ labaar maŋ, ki li yoo tan gar.
LUK.9.37	Li din tan yent ki Yisa nan u poorpoweiteeb nyii kunkonn na paak ki sik, ki niburchiauŋ din tookɔ. 
LUK.9.38	Ki jasɔɔ din be nibur na ni, ki din tan tian yiin Yisa a “Wanntɔɔ, n barimae, tan gotir n bija na; kimaan ŋɔɔe kpan tee n biyemmir, 
LUK.9.39	ki narinbiiuk tuu fiirɔ ki wun kpir yikin ki luu, ki u tabit, ki mɔsankunkouŋ nyi u mɔb ni, ki li ŋammit fiu ki gbiɔu ki tuu tan barikɔ waaminna, ŋaan ki ki nyikitɔ. 
LUK.9.40	Ŋaan ki n barin a poorpoweiteeb a bin nyinnɔ, ki bi gbar.”
LUK.9.41	Ki Yisa gat yetib a “Yimm mɔtana niib nba kaa yada, ki bia ki waa Yennu fanu na, n sa yukir nani nlee ki di sukuru nani mantiki?” Ki u bia bet jɔɔ maŋ a “Baat nan a bija na.”
LUK.9.42	Ki bik na nba din baat Yisa boor ni yoonba ki narinbiiuk na libirɔ nan tiŋ gbakit, ki u baa dɔɔ ki tabit. Li yoo maŋe ki Yisa tian narinbiiuk na paak, ki te ki bik na paak, ki jiiu ki tur u baa. 
LUK.9.43	Ŋanne ki li yaar lit niib na kur nan Yennu nba mɔk paŋ biaŋinba na.
LUK.9.43	Li daa din bakit nibur na nan wa tuun biaŋinba kur na paak, ki Yisa ŋmat bet u poorpoweiteeb na a 
LUK.9.44	“Lootir i tuba man ki gbat fanu linba ki n yaa n pak ki turi na; bi tan sa jii min nisaarik Bik ki kubinin niib nuu ni.” 
LUK.9.45	Ŋaan bi lek din ki bann li paaki, kimaan Yennu din dɔkin bi yame a bi daa banti; ki bi bia tiin jaŋmaanii nan bin boiɔ li maan paak.
LUK.9.46	Li poorpoe ki mɔniɔk din tan baar u poorpoweiteeb na sinsuuk ni, ki bi nɔi ki yaa a “Ŋmee tee saakɔɔ?” 
LUK.9.47	Ki Yisa bann ba dukii biaŋinba. Li paak ki u jii bik nna ki sennɔ u numm ni, 
LUK.9.48	ŋaan betib a “Wunba gaar bik nba na n sann paak, u gaar mine; ki wunba mun sak ki gaar min, u gaar wunba tumin nee mun biak; ŋaan wunba mun tee tarik i ni, ŋɔɔe tee nijaann ki gar i kura.”
LUK.9.49	Ŋanne ki Jɔɔnn din betɔ a “Chanbaa, ti daan la ki jasɔɔ mun taan a sann ki nyint narinbiit niib ni, ki ti betɔ a wun nyik, kimaan u ki tee ti ni yenɔ.”
LUK.9.50	Ki Yisa betɔ, “I daa beerɔ mani, kimaan wunba kur ki kɔn naniini, u see i poore.”
LUK.9.51	Tɔn, yoo nba ki li din tan per nan Yisa-n do Yendɔuŋ ni, ki u din tan faa par ki soor sɔnu a wun saan Jerusalem, 
LUK.9.52	ŋaan tur mɔb ki gaan a bin gar ki saa yet a u be sɔnu, ki bin teen siir ki sɔɔ ki u baar, ki bi dɔŋ gar ki saan ki saa baar Samaria niib digbanbik nna ni; 
LUK.9.53	ki leŋ niib na din ki sak u baaru maŋi, kimaan bi din mi nan u saa Jerusaleme. 
LUK.9.54	Ki u poorpoweiteeb Jems nan Jɔɔnn nba gbat nna maŋ ki bi boiɔ a “Ti Yomdaanɔ, a loon ki ti te ki muu-n nyi sanpaapo ki sik di biiribii?”
LUK.9.55	Ki Yisa jiant gaar jat bi paak a bin nyika. 
LUK.9.56	Ki bi nyik, ŋaan saan digbanleer po.
LUK.9.57	Yoo nba ki bi din saa maŋ ki jasɔɔ tan yet Yisa a “N sa weia siaminba kur po ki a saa.”
LUK.9.58	Ki Yisa yetɔ a “Lunlona mɔk fɔrii, ki nɔɔnii mun bia mɔk tiat, ŋaan min nisaarik Bik ki mɔk dundɔɔnboori.”
LUK.9.59	Ki u bia tan yet jalɔɔ a “I waan.” Ki jɔɔ maŋ betɔ a “N Yomdaanɔ, ŋaant ki n saan ki saa pii n baa sinsinna.”
LUK.9.60	Ki Yisa jiin betɔ a “Ŋaant ki kpeemm-ii pii bi kpeenleeb. Fin, i saawa kii sai mɔɔntir niib Yennu naan po.”
LUK.9.61	Ki lɔɔ mun yetɔ a “N Yomdaanɔ, n sa weiawa, ŋaan ŋaant ki n kun ki saa chab n ŋaateeb sinsinna ki fit lian weia.”
LUK.9.62	Ki Yisa betɔ a “Sɔɔ kan fit dia naasɔk ki ko ŋaan gorii poor po. Li-i tee wunba gorii nna maŋ, u ki ŋan nan Yennu naan toontumu.”
LUK.10.1	Li poorpoe ki ti Yomdaanɔ Yisa din ŋamm gann jaleeb piinnlore nan bannlee ki yaa wun tumm bannlelee a bin dɔŋ gar doi ni, siaminba po kur ki u sa baar. 
LUK.10.2	Ŋanne ki u betib a “Dii na beer ki yaba, ŋaan ki dijaara waar. Li paak, yii mei man dii na daanɔ ki wun ŋamm pukin dijaara ki te ki bin saan jaan u dii maŋ. 
LUK.10.3	I saa man. Gotir, n tuumi, ki i sii tee kaman nan pebis nba be kinkata sinsuuk nie. 
LUK.10.4	Ŋaan i daa jikit likibɔɔrii amii miat-ŋmanii amii taasaati. I bia daa see sɔnu ni ki foont nisɔɔ. 
LUK.10.5	Ŋaan ŋaak nbae ni ki i sa kɔɔ, yin dɔŋ yet a ‘Parmaasir-ii be ŋaak na niib paak.’ 
LUK.10.6	Ki ŋaadaanɔ maŋ-i loon parmaasir, u sa gaar. Li-i kii tee nna, parmaasir maŋ bia sa jen i paak na. 
LUK.10.7	Li-i tee ki i kɔɔ ŋaak nbae ni, yii be leŋ kii di kii nyu linba ki bi teeni, kimaan toontunnɔ ŋan ki wun gaar u paauko. I daa lin ki lɔ ŋei ki dɔɔ. 
LUK.10.8	Li-i tee ki i baar doo nbae ni ki bi tooki nan parpeenn, ŋaan tan turi jeet nba, yin di; 
LUK.10.9	ŋaan bia te ki baatib-n paak doo maŋ ni kii beer niib maŋ a ‘Yennu naan nakiniiwa.’ 
LUK.10.10	Li-i tee ki i baar doo nbae ni ki niib na ki gaarii, yin nyi sɔnii paak ŋaan kii yeen a 
LUK.10.11	‘Ti taa nba tab i doo na tanbiinii na, ti pit ŋanne ki lubin ki chabitii na. I mi man nan Yennu naan poŋ baar ki nakiniiwa.’ 
LUK.10.12	N beerie nan buut bunu daar, doo maŋ niib tubdatu tan sa gar Sodom teeb yara.”
LUK.10.13	“Li sii bi yimm Korasin teeb paak; li sii bi yimm Betsaida teeb mun yaa paak; kimaan mi-i bo-i tun bakitnauŋ toonjaana Taya nan Saidon doi ni kaman nan ma daan tun i doi ni na, bi bo sa nyik bi biit yiama, ki pat faauk ki puk bi mɔŋ tanpent ki lin wann nan bi dii sindanta. 
LUK.10.14	Daar nba ki Yennu tan sa bu niib buut na, i tubdatu tan sa gar Taya nan Saidon teeb yara. 
LUK.10.15	Yimm Kapenaum teeb, Yennu sa donni sanpaapo-oo? Aaii, u tan sa sikini muu nba kaa gbennu niwa.”
LUK.10.16	Li yoo na ki u din bet u poorpoweiteeb a “Wunba gbia i maan, u gbia mine; ŋaan wunba yêti, u yêt mine; ŋaan wunba yêt min, u yêt Yennu wunba tumin nee mun biak.”
LUK.10.17	Ŋanne ki jab piinnlore nan bannlee maŋ din tan jen nan parpeenn ki betɔ a “Ti Yomdaanɔ, a sann paŋ paake ki narinbiit tan saak ti mɔi gbaa.”
LUK.10.18	Ki u betib a “N la ki Sintaanii nyii sanpaapo ki tan baa kaman nan sanyikintii na. 
LUK.10.19	Gbiintir man, n poŋ turi yikoo ki i sii ŋmaat wai nan nanii paak, kii nyant i dataak Sintaanii paŋ kur; ki siar kan teeniini. 
LUK.10.20	Ŋaan i daa mɔk parpeenn nan narinbiit nba sak i mɔi na paaki, ŋaan kii jik-ii mɔk parpeenn man nan ba poŋ sɔb i sana Yendɔuŋ ni na.”
LUK.10.21	Li yoo maŋ ki Yennu Seyeeŋ din te ki Yisa mɔk parpeenn hei, ki u yet a “N Baa Yennu wunba tee sanpaapo nan tingbouŋ na Yomdaanɔ, n piaka, kimaan a bɔr labaar maŋ subindamm nan miteeb, ŋaan fiit wann waase; kimaan nnee ki a loon a tun, ki li mana.” 
LUK.10.22	Ki Yisa ŋamm yet a “N Baa Yennue wannin barii na kura; ki sɔɔ ki mi ma tee wunba see n Baa maŋ, ŋaan sɔɔ mun bia ki mi n Baa maŋ nba tee wunba, see min u Bija na, nan binba ki n loon ki n fiit wannib na.”
LUK.10.23	Li yoo na ki Yisa ji din ŋmat got u poorpoweiteeb ŋaan bet bi kuukɔɔ, “Parpeenn tee i yare, kimaan i ninbina nba la linba ki i laat na. 
LUK.10.24	N beerie nan Yennu sɔkiniinba nan kpanbara bonchiann din loon bin la linba ki i laat na, ŋaan din ki la, ki bia din loon bin gbat labaar nba ki i gbia na, ŋaan din ki gbati.”
LUK.10.25	Li poorpo ki sennu wanntɔsɔɔ din fiir ki set ki loon wun bikin Yisa ki boiɔ a “Wanntɔɔ, n sa teen nlee ki la manfoor nba kaa gbennu?” 
LUK.10.26	Ki Yisa jiin ki boiɔ a “Li sɔb nlee Yennu sennu gbouŋ ni? A karin ki laat nlee?”
LUK.10.27	Ki jɔɔ na jiin a “I loon a Yomdaanɔ Yennue; fii mantik-ii loonɔ nan a par kura, kii bia kii loonɔ nan a seek kura, nan a paŋ kura, nan a dudukit kura, kii bia kii loon a lɔɔ kaman nan fa loon a mɔŋ biaŋinba na.”
LUK.10.28	Ki Yisa yetɔ a “A jiinu ŋan. I tuun nna ki tan la manfoor maŋ.”
LUK.10.29	Ŋaan ki sennu wanntɔɔ na lek din loon wun wann nan u mɔk mɔnii; ki u boi Yisa a “Tɔn, ki ŋmee tee n lɔɔ?”
LUK.10.30	Ki Yisa jiin ki betɔ a “Jasɔɔ din nyii Jerusalem ki siik Jeriko; ki fatiteeb tan pikinɔ ki liat u tiat ki fat, ŋaan boou bonchiann, ki tan tenn u kuun darik darik nna, ŋaan nyikɔ. 
LUK.10.31	Li poorpoe ki taan sɔɔ ki Yennu mantɔsɔɔ nna mun tɔk li sɔnu ki siik baat ki tan la jɔɔ na ki u dɔɔ, ki u lɔk gar ŋaan nyikɔ. 
LUK.10.32	Li biaŋii na biak, ki Liifai jasɔɔ mun din baat leŋ ki tan la jɔɔ maŋ ki mun bia lɔk ki gar ŋaan nyikɔ. 
LUK.10.33	Ŋanne ki Samaria jasɔɔ mun din tɔk li sɔnu ki baat ki tan dɔkit jɔɔ maŋ paak ki lau, ki ninbaauk soorɔ bonchiann, 
LUK.10.34	ki u baar ki jii kpan nan daan ki wuur u fiat na ŋaan fin tanna, ki jiiu ki paanɔ u boŋ paak ki saan nanɔ saamm diiuk ni ki saa gotɔ. 
LUK.10.35	La din tan yent yoonba ki u jii pɔŋ munntaa ki tur wunba din gorii saamm diiuk na, ŋaan betɔ, ‘I gorii jɔɔ na, ki mi-i taŋŋi jen daar nba, n sa pukina linba ki a dinnɔ ki pukin na paak.’ ”
LUK.10.36	Yisa nba pak nna ki gbenn, ki u boi sennu wanntɔɔ na a “Jab banntaa na ni, ŋmee want nan u tee wunba ki fatiteeb fatɔ na lɔɔ? A dukii nlee?”
LUK.10.37	Ki u jiin a “Wunba din tinɔ ninbaauk na.”
LUK.10.37	Ki Yisa yetɔ a “Tɔn, fin, i saa kii tuun li biaŋ mun.”
LUK.10.38	Li poorpoe ki Yisa nan u poorpoweiteeb din saa bi sɔnu, ki bi saa baar digbanbisiak nna ni; ki poosɔɔ din be leŋ ki bi yiu Maata, ki u din gaar Yisa nan parpeenn u ŋaak ni. 
LUK.10.39	U din mɔk u niipowaarɔ po ki u sann tee Mari; ki Mari na din baar ki tan kar tiŋ ni ki nakin ti Yomdaanɔ Yisa taa po ki gbiintir u maan. 
LUK.10.40	Ŋaan ki Maata mun din gbaa nan saauŋ chantuk kur kur, ki tan baar bet Yisa a “N Yomdaanɔ, ma gbaa nan saauŋ chantuk n kuukɔɔ, ŋaan ki n niipoo na ki sommitin, a baka kaa li po-oo? Betirɔ ki wun baar ki tan sommin.”
LUK.10.41	Ki ti Yomdaanɔ Yisa jiin ki yetɔ a “Maata, n mi nan a gbaa nan bona bonchiann, ki li mukisa ki biir a par, 
LUK.10.42	ŋaan ti loon bonyennkɔɔe; Mari ŋanin gann linba ŋan, ki sɔɔ kan nyinnir u ni.”
LUK.11.1	Ki Yisa din be siarpo ki mei Yennu. Wa miar gbenn yoonba, ki u poorpoweiteeb yenɔ tan betɔ a “Ti Yomdaanɔ, wantit ta sii mei Yennu biaŋinba kaman nan Jɔɔnn nba mun din wann u poorpoweiteeb biaŋinba na.”
LUK.11.2	Ki Yisa betib a “Ya tuu sii mei Yennu biaŋinbae na:
LUK.11.2	Ti Baa, ŋaant ki bii baakit a sann.
LUK.11.2	Ŋaant ki a naan-n baar.
LUK.11.3	Luunt dinna mann.
LUK.11.4	Nyikin chab ti biit
LUK.11.4	kaman nan ta mun nyikit ki chabit binba tuumit biit na.
LUK.11.4	A daa te ki ti kɔɔ jinjammii ni.”
LUK.11.5+LUK.11.6+LUK.11.7	Li yoo maŋ ki Yisa bia betib a “Li-i tee ki saamɔ baar a ŋaak ni nyiɔk, ki a ki mɔk jeet ki sa turɔ, tɔn, ki a mun mɔk a yɔɔk ki saan u ŋaak ni tansuunii, ki betɔ a wun kpenta boroboro kuna ŋanntaa, a ki saamɔ baar a ŋaak ni; ki a yɔɔk sii be u diiuk ni ŋaan beta a ‘Daa mukisimi; n poŋ kpar gann na; min nan n waas bia dɔɔra; n kan fit fiir ki turani.’ 
LUK.11.8	Gotir, u kan sak fiir ki tura jeet maŋ, a fa tee u yɔɔk na paaki; ŋaan li-i tee ki a ki tiin fei ki bia meiɔ, see ki u tan tat fiir ki tura biaŋinba ki a loon.
LUK.11.9	“Li paak, n bia beeri, miat Yennu man, ki u sa turi; lomin man, ki i sa lawa; kpaan gann man, ki u sa loot ki turi; 
LUK.11.10	kimaan wunba kur mei Yennu gaane; ki wunba mun loon, u laate; ki wunba kpaan gann, bi lootir teenɔ. 
LUK.11.11	Yimm baanba, i ŋmee ki u bija sa miarɔ jaŋ ki wun jii waauk ki turɔ? 
LUK.11.12	amii ŋmee ki u sa miarɔ jenn ki wun ji naŋ ki turɔ? 
LUK.11.13	Ki li-i tee ki yimm nba tee biitdamm na mi biaŋinba ki i sa tur i waas bonŋana, ki i Baa Yennu nba be sanpaapo na mantik sa jii u Seyeeŋ ki tur binba meiɔ Seyeeŋ maŋ poe.”
LUK.11.14	Tɔn, ki jasɔɔ nba ki narinbiiuk teenɔ muuk na din be leŋ. Ki Yisa nyinn narinbiiuk na jɔɔ na ni; ki u muut, ki bia ji fit piak. Ki li bakit nibur na bonchiann. 
LUK.11.15	Ŋaan ki yemm din yet a “Narinbiit bat Beelsebule teen Yisa yikoo a wuu nyint narinbiit niib ni.”
LUK.11.16	Ŋaan ki yemm mun din loon ki bin bikin Yisa, ki yaa a wun wannib nyinn ki lin wann nan Yennu set mi u po. 
LUK.11.17	Ki Yisa bann ba dukii linba, ki betib a “Naan niib-i ŋmat ki kɔn tookit bi leebi, bi naan maŋ sa biira; ki ŋaak niib-i munii ŋmat kɔn nan leebi, li kan seti. 
LUK.11.18	Nnee mun biak, li-i tee ki Sintaanii yent bɔkitir u mɔŋ ki kɔn nan leeb, nlee ki li sa seti? 
LUK.11.19	I yaa a Beelsebule teenin yikoo a mii nyint narinbiit niib ni; ki yimm muni, ŋmee mun chab i niib a bii nyint narinbiiti? I mɔŋ niib maŋ toonae want nan i ki mɔk mɔni. 
LUK.11.20	Tɔn, min ŋanin, Yennu paŋ paake ki n nyint narinbiit niib ni; ŋanne mun bia want nan Yennu naan poŋ baar i boor niwa.
LUK.11.21	“Jawakitir nba teen siir nan u jatiat ki guu u ŋaak, u bonsiar kur kan beki, 
LUK.11.22	ŋaan u paarɔ mun-i teei pikinɔ ki paakɔ, u sa fat u jatiat nba ki u daan li paak nae, ki bia jii u mɔkint ki tor niib.
LUK.11.23	“Wunba ki see n poor, u kɔn nanime; ki wunba mun ki tikii niib ki teenimi, u yaatibe.”
LUK.11.24	“Li-i tee ki narinbiiuk tan nyii nirɔ ni, u tuu yeeke ki lin mɔkooŋ ni, ki loon foonboor, ŋaan ki laati; li paak, u tuu tan yet u mɔŋe a ‘N sa ŋmat saan ŋaak nba ni ki n daan nyii na nae;’ 
LUK.11.25	u ji kii ŋmat tan baari, wun la ki bi piar ki ŋamma, 
LUK.11.26	u ji sa ŋmat nyie ki saa yiin narinbileeb bannlore, binba bi ki chee u paak, ki baar namm, ki bin kɔɔ ki lakin be; ki nirɔ maŋ binbeŋ ji sii bi bonchiann ki gar wa daan tuu be sinsinn biaŋinba nawa.”
LUK.11.27	Yisa nba din daa yeen nna maŋ, ki poosɔɔ nna be nibur na ni ki yet sanpaapowa a “Poo nba mara ki mɔɔna na, parpeenn tee u yare.” 
LUK.11.28	Ki Yisa jiin yetɔ a “Binba gbia Yennu maan ki saakir, ŋamme ki parpeenn tee bi yar.”
LUK.11.29	Nibur nba din gbin Yisa boor ni yoonba na, ki u yetib a “Mɔtana nigbouŋ na tee biitdamme, kimaan bi loon bin la nyinn, ŋaan n kan mi wannib nyinsiari; Jona nyinbooru na kuukɔɔe ki n sa wannib. 
LUK.11.30	Biaŋinba ki Jona din teen nyinn ki kpaan Nineva teeb na, li biaŋe mun ki min nisaarik Bik mun sa teen nyinn ki kpaan mɔtana nigbouŋ na. 
LUK.11.31	Buut daar, poobat nba din nyii diitu po na tan sa set wann nan mɔtana nigbouŋ na jab mɔk biit, kimaan u din nyii digbann banfɔkirewa ki tan baar a wun gbiint Bat Solomon yanfoon na pinpauk; ki gotir manii, wunba chee Solomone be nna. 
LUK.11.32	Buut daar, Nineva jab tan sa set wann nan mɔtana nigbouŋ na mɔk biit, kimaan Jona nba din mɔɔnt Yennu maan ki turib na, bi din nyik bi biit; ki gotir manii, wunba chee Jona be nna.”
LUK.11.33	“Sɔɔ kan joo fitir ŋaan jii ki teen woon ni, amii ki likin ŋmaŋ li paaki. See ki u jiir ki tɔɔn bonsiar nba fɔk paak ki lin yent, ki niib-i jikii kɔɔ yoonba, bii laat yentu na. 
LUK.11.34	A ninbinae tee a gbanant fitir; a ninbina-i ŋan, a gbanant kur sii mɔk yentu; ŋaan a ninbina-i kii ŋani, a gbanant kur sii bɔne. 
LUK.11.35	I mi man ki yentu nba be i ni na daa bɔni. 
LUK.11.36	Tɔn, a gbanant kur-i yeen bonŋann ki siar po ki bɔni, li sii yeene ki nyirii pirpirpir, ki naan nan fitir nba yeen ki teena yeenŋanu na.”
LUK.11.37	Yoo nba ki Yisa pak gbenn na, ki Farisiisɔɔ din betɔ a wun weiɔ ki bin saa di jeet. Ki u din wei saan ki saa kɔɔ ki kar a wun di. 
LUK.11.38	Ki li din teen Farisii nirɔ na bakitnauŋ nan Yisa nba ki niti ŋaan yaa wun di maŋ. 
LUK.11.39	Ki ti Yomdaanɔ Yisa yetɔ a “Yimm Farisiinba, i tuu sokii ŋmanii nan senii poorpo kuukɔɔe; ŋaan ki i para ni gbee nan fatu nan bonbiir. 
LUK.11.40	Yimm jatit na! Yennu nba din nan nanyer na, li ki tee ŋɔɔ kaa din nan nɔɔk ni munii? 
LUK.11.41	Turin talasdamm linba be i ŋmanii ni nan i senii ni, ki i nanyer po nan nɔɔk ni kur sii yeen.
LUK.11.42	“Yimm Farisiinba, li sii bi i paak. I jikit baarii nan nanjoi nan li bonlia piik nɔɔk ni yennkɔɔ, ki teen Yennu, ŋâan bakin buut bunu nba took, ki bia ki loon Yennu. Linba na nbae ŋan ki yii tuun, ki daa nyikit li yenninba tumu.
LUK.11.43	“Yimm Farisiinba, li sii bi i paak, kimaan i loon nijaana kinkaanii boa Yenjiantu diit ni, ki bia loon niib-ii foonti nan nibaakir foontii dai ni. 
LUK.11.44	Li sii bi i paak. I tee kaman nan kapinpana nba ki niib tuu ŋmaa ki do li paak ŋaan kan lar nee.”
LUK.11.45	Ŋanne ki sennu wanntɔyenɔ betɔ, “Wanntɔɔ, fa yet nna na, ŋann a sukiite na mun.” 
LUK.11.46	Ki Yisa jiin yetɔ a “Yimm sennu wannteeb, li sii bi i paak mun, kimaan i jint niib jikikpiata nba paar nan bin jii, ŋaan i mɔŋ ki saak ki yii siin jika maŋ kii sommitibi. 
LUK.11.47	Li sii bi i paak, kimaan i maa sɔkiniinba kaat ki sent bonŋann; ŋamm maŋe tee sɔkiniinba nba ki i yejamm din kpiib maŋ. 
LUK.11.48	Ya tuun linba maŋ, ŋanne want niib nan i set sak nan i yejamm nba din tun biaŋinba na po. Ŋamme din kpii sɔkiniinba maŋ, ŋaan ki i mun saan saa maa bi kaat maŋ. 
LUK.11.49	Li paak, ki Yandaanɔ Yennu din yet a ‘N sa tun sɔkiniinba nan toomiinba bi boor ni; ki bi sa kpi siab ŋaan mukis leeb,’ 
LUK.11.50	a mɔtana nigbouŋ-n tan la tubdatu sɔkiniinba kur kpinu na paak. Kpinu maŋ din piin dunia namu yooewa, 
LUK.11.51	ba din kpii Abel yoonba na, ki li jii ki tan baar Sekaria kpinu, wunba ki bi din kpiiu Yennu mannu binbintir nan jiantu ŋasaakak sinsuuk ni na. N beeri nan barmɔniie, mɔtana nigbouŋ na tan sa la tubdatu sɔkiniinba kur kpinu nba na paak.
LUK.11.52	“Yimm sennu wannteeb, li sii bi i paak, kimaan i dɔkin Yennu maan a niib daa bant li paak. I mɔŋ yêt li bannu, ki bia dɔk binba tuu kor a bin bannir na.”
LUK.11.53	Yisa nba seet leŋ maŋ, ki sennu wannteeb nan Farisiinba wutoa ji din doo bonchiann, ki bi ji din piin boiɔ buboit ki jikit saa labaar bonchiann po, 
LUK.11.54	ki bi lek din kor a bin la u mɔbonkpetir ki fit biirɔ.
LUK.12.1	Li yoo maŋ ki niib tusa tusa din muk lakin leeb, ki tan ŋmaat leeb taagbina, ki Yisa din pak nan u poorpoweiteeb sinsinn ki yaa a “I mi man Farisiinba binbeŋ po, kimaan bi tee kpinkpannii damme. 
LUK.12.2	Barsai kaa ki dɔɔk ki tan kan nyi paanu ni; siar mun ki be woonin ni ki bi tan kan banniri. 
LUK.12.3	Li paak, labaar nba ki i pak woonin ni, ŋaan see ki li tan nyii paanu ni; linba ki i lek lɔkin diit ni gbaa, ŋaan li tan sa woot ki mɔɔnt nyiwa.”
LUK.12.4	“N yɔɔsinba, gbiintir man, i daa tiin niib jaŋmaanii man, kimaan bi sa fit kpi i gbanant kuukɔɔe; ŋaan kpinu poorpo bi ji kan fit teeni siari. 
LUK.12.5	N kpaani wunba ki i sii tiinɔ. Tinin Yennu, wunba sa kpi ki bia mɔk yikoo nba ki sa lui muu nba kan mi kpeen na ni. N beerie, tinin ŋɔɔe man.”
LUK.12.6	“Bi kɔi jinjera baŋŋmu kobu kuukɔɔe, ŋaan Yennu ki mi tamm nan bi yenɔkɔɔ poa gbaa. 
LUK.12.7	Ŋannimi Yennu poŋ mi i yura paak yut kann. Li paak nna, i daa tiin jaŋmaanii, kimaan i mɔk nyɔɔt ki gar jinjera bonchiann.”
LUK.12.8	“Wunba nyint u mɔŋ paanu ni niib boor ni nan u tee n weirɔe, min nisaarik Bik mun tan sa nyinnɔ paanu ni Yennu malakanba boor ni; 
LUK.12.9	ŋaan wunba yaa a u ki tee n weirɔ, niib ni, min nisaarik Bik mun tan sa yet a n ki miu, Yennu malakanba maŋ boor ni.
LUK.12.10	“Wunba pak mɔbonn ki biir min nisaarik Bik, Yennu sa fit nyik chabɔ; ŋaan wunba sukii Yennu Seyeeŋ, Yennu kan nyik chab li daanɔ.
LUK.12.11	“Bi-i soori ki baar nani Yenjiantu diit ni amii kpanbara boor amii tiŋ yudamm boor, i daa te ki li daamiini nan ya sa pak jiin biaŋinba, amii ya sa pak linba, 
LUK.12.12	kimaan li yoo nee ki Yennu Seyeeŋ tan sa wanni biaŋinba ki i sa pak.”
LUK.12.13	Li yoo maŋ ki jasɔɔ din yet Yisa nibur na ni a “Wanntɔɔ, betir n yɔɔrɔ na ki wun bɔkit ti baa faar ki turin.”
LUK.12.14	Ki Yisa yetɔ a “Li ki lami nan ki n teen i barbuurɔ ki bɔkit i faar maŋi.” 
LUK.12.15	Ŋanne ki Yisa ŋamm pak nibur na a “I mi man mɔkint loomm po. Mɔkint bonchiann kaa sa te ki nirɔ-ii mɔk manfoori.”
LUK.12.16	Ŋanne ki u yimm barjouk a “Mɔkitsɔɔ din be ki mɔk u kpaab, ki u kpaab na din teenɔ jeet bonchiann; 
LUK.12.17	ki u tan dukin dudukit a ‘N sa teen nlee, kimaan n ki mɔk yiar nba ki ji sa teen n jeet na kur leŋi.’ 
LUK.12.18	Ki u yet u mɔŋ a ‘N sa teen nnee; n sa yeer n bɔkpera nee ŋaan ŋamm maa bɔpaansaakara. Leŋe ki n ji sa teen n dii nan n bonkokoot kura; 
LUK.12.19	ki n bia sa yet n mɔŋ a: N mɔk jeet nba sa jaŋ nan bina saama; n ji sii foi ki di ki nyu ki mɔk parpeenn.’ 
LUK.12.20	Ŋanne ki Yennu yetɔ, ‘Jajatuk na! Nyiɔk na, a manfoor sa kat. Ŋaan laan, a mɔkint nba ki a mɔk na, ŋmee sa yenti?’
LUK.12.21	“Tɔn, wunba kur tikii mɔkint ki teen u mɔŋ, ŋaan ki mɔk mɔkint Yennu boori, u mun tee kaman nan jajatuk na nee.”
LUK.12.22	Ŋanne ki Yisa yet u poorpoweiteeb biak, “Li paak ki n beeri, i daa te ki li mukisi i binbeŋ po nan ya sa di linba, ki bia daa te ki li mukisi i gbanant po nan ya sa lia linba, 
LUK.12.23	kimaan manfoor gar dinua, ki gbanant mun gar tiata. 
LUK.12.24	Gotir nɔɔnii, bi ki buur jeeti; bi bia ki jaami; bi bia ki mɔk dii naapaatii amii suka, ŋaan Yennu dintib; i ki mɔk nyɔɔt bonchiann ki gar nɔɔnii-ii? 
LUK.12.25	I ŋmee sa fit fɔkin u manfoor u dudukit ni nba mukisɔ na paaki? 
LUK.12.26	Ya ki fit tun bonbik na, bee ki li sii daamii-i nan bongbeŋŋir tumu? 
LUK.12.27	Gotir man tipuuk nan li ŋant; ŋaan bi ki tuun ki luu bi mɔŋ chinchena; ŋaan n beeri na, kpanbar Solomon nba din lek mɔk taŋana biaŋinba, u din ki mi lia tiat ki li ŋan kaman nan tipuuk na gbaa. 
LUK.12.28	Mɔɔt nba be dinna, ŋaan wonn ki bi joo muuwa, Yennu nba faŋŋitir biaŋinba na, ki u kan gbabin yimmii? Yimm yadakanpɔɔna damm na!
LUK.12.29	“I bia daa gbaa nan ya sa di linba amii ya sa nyu linba, ki bia daa mukis i dudukit, 
LUK.12.30	kimaan nibooru kur nba be tingbouŋ na ni tuu mukis bi dudukit linba na paake. Ŋaan yimm ŋanin, i Baa Yennu poŋ mi nan i loon linba na. 
LUK.12.31	Li paak, ŋaant ki i baka-ii be Yennu naan ni, ki u sa jii bona nba na ki turi.
LUK.12.32	“N niib nba ki yab na, i daa tiin jaŋmaanii, kimaan i Baa Yennu yaa wun turi naan maŋ, ki bia mɔk parpeenn nan wa sa turi na paak. 
LUK.12.33	Li paak amii, kɔin i bona nba ki i mɔk ki jii li likirii ki tur talasdamm, ki i tan sa la mɔkint nba ki mɔk gbennu. Mɔkint maŋ sii be Yendɔuŋ ni, ki kan wati, kimaan nanyukɔɔ kan kpian leŋi, ki bonŋmiŋmabit bia kan mɔɔri. 
LUK.12.34	Siaminba ki a mɔkint be na, a dudukit mun be leŋe.
LUK.12.35	“Teent siir man ki daa yokitir i tiati, ki ŋaan ki i fita-ii di, 
LUK.12.36	kii tee kaman nan niib nba tuu guu bi chanbaa nba tuu nyi poochianu ki kpen ki tan baar yiin a bin loot gann turɔ, ki bin loot gann yiama na. 
LUK.12.37	Daaba nba ki bi chanbaa kpen ki lab ki bi guu u kpenu na, parpeenn tee bi yare. Barmɔniie ki n beeri na, bi chanbaa na sa te ki u daaba-n kar ki wun baar nan jeet ki turib ki bin di. 
LUK.12.38	Li-i tee ki bi chanbaa taŋŋi kpen tansuunii amii kojomɔɔk, ki la ki bi guu-u, parpeenn sii tee daaba maŋ yare.
LUK.12.39	“Nnara, li-i tee ki ŋaadaanɔ poŋ mi yoo nba ki nanyukɔɔ sa baarie, u kan ŋaan ki wun baar kɔɔ; u sii guue. 
LUK.12.40	Yimm mun-n teen siir kii guu, kimaan min nisaarik Bik tan sa jen yoo nba ki i ki daan a n sa jene.”
LUK.12.41	Ŋanne ki Piita boi Yisa a “N Yomdaanɔ, a yiin timme barjouk na amii sɔɔ kure?” 
LUK.12.42	Ki ti Yomdaanɔ Yisa jiin ki yetɔ a “Daabilannɔe tee yandaanɔ ki tuun u chanbaa nba wantɔ biaŋinba? ŋɔɔe tee wunba ki u chanbaa sa teenɔ daabiyudaanɔ a wuu gorii daaba kur nba be u ŋaak ni, kii teemm mann yoo kur nba jaŋ. 
LUK.12.43	Li-i tee ki u chanbaa tan kpen ki la ki u tuun nna, parpeenn sii tee daabir maŋ yare. 
LUK.12.44	Barmɔniie ki n beerie na, ŋaadaanɔ maŋ sa jii u mɔkint kur ki teen daabir maŋ nuu ni a wuu goriir. 
LUK.12.45	Ŋaan li-i tee ki daabir maŋ yet u mɔŋ a u chanbaa kan jen yiami, ki ji piin ki boo u daabilia na, jabii, poobii, ki u boob, ki bia di ki nyu daan ki tan yib, 
LUK.12.46	u chanbaa tan sa jen daar nba nan yoo nba ki daabir maŋ ki daan a u sa jene, ki tan sa dat u tubir bonbiir, ki teenɔ kaman nan wa tuu teen mɔyêtdamm biaŋinba na.
LUK.12.47	“Daabir-i mi linba ki u chanbaa loon wun tun, ŋaan ki teen u mɔŋ siiri, ki bia ki tumi, bi sa boou kpaasir bonbiir. 
LUK.12.48	Daabir-i kii mi linba ki u chanbaa loon wun tun, ŋaan kpet tun bonkpetir nba jaŋ nan boot, bi sa boou waaminna ŋaan ŋaau.
LUK.12.48	“Wunba ki bi turɔ saan, ŋɔɔe ki bi tan sa boi gaar saan; ŋaan wunba ki bi kubinɔ saama, ŋɔɔe ki bi tan sa boi ki gaar bonchiann mun.”
LUK.12.49	“N baar ma n lu muue tingbouŋ na ni, ŋaan n summan ki li poŋ yinnama. 
LUK.12.50	Bi sa te ki n sik nyun yiaka, ki li teenin parbiir bonchiann mɔkmɔk nan la tan sa teen ki gbenn. 
LUK.12.51	I dukii mi a n baar nan parmaasir tingbouŋ na niee? Aaii. N beerie, n baar nan bɔkitue. 
LUK.12.52	La jii dinna ki saa, niib baŋŋmu tan sii be ŋaak ni, ki bi tan sa bɔkit; ki banntaa sii biir bannlee, ki bannlee na mun sii biir banntaa maŋ. 
LUK.12.53	Baanba tan sii biir bi waas, ki bi waas mun tan sii biir bi baanba; ki naanba tan sii biir bi bonpoi, ki bi bonpoi mun tan sii biir bi naanba; ki siponaanba tan sii biir bi sipopoi, ki bi sipopoi na mun tan sii biir bi siponaanba maŋ.”
LUK.12.54	Li yoo maŋ ki Yisa pak tur nibur na ki yet a “Yoo nba ki i tuu tan la sanpagbant ki lin do poorpo, ki i tuu yet yiama a saak sa baawa, wun set tan baa. 
LUK.12.55	Yoo nba ki i laat ki niigaŋ po wouŋ da, i tuu yaa a naauk sii be, ki lin set tan toŋ. 
LUK.12.56	Yimm kpinkpannii damm na, i kpann i mɔŋe; i fit bukitir saak nan naauk baaru yoo, ŋaan bee teen ki i kan fit bann mɔtana yoo na paaki?
LUK.12.57	“Bee teen ki i kan fit dukin i mɔŋ ki bu linba tookiini? 
LUK.12.58	Li-i tee ki fin nan sɔɔ mɔk maan kii baar nan maan maŋ bat boor, ya bo daa be sɔnu paak ki baat na, li bo ŋan ki i kot i mɔŋ ki ŋamm maan maŋ. Li-i kii tee nnai kaa, u sa data baar nana barbuurɔ boor, ki barbuurɔ na mun sa jiia ki teena dansarguutɔɔ nuu ni, ki dansarguutɔɔ na mun sa kɔɔna dansarik. 
LUK.12.59	N beerie, bi kan mi ŋaani, see ki a tan pa likirii kur nba ki bi jiiara na, nan jinjema kan tenni.”
LUK.13.1	Li yoo na ki nisiab din baar ki yet Yisa ki jikit saa Galilee teeb kpinu po, binba ki Pailat din kpiib yoo nba ki bi din mann marouŋ ki teen Yennu na. 
LUK.13.2	Ki Yisa boib, “Galilee teeb nba la fara maŋ biaŋinba na, i dukii a bi mantik din tee biitdamm ki gar bi leeb kur naee? 
LUK.13.3	Aaii; ŋaan n beerie, li-i tee ki i ki nyik i biiti kaa, i kur mun tan sa kpo nnee. 
LUK.13.4	Dɔnfoouk nba din be Sailoam ki tan baa ki nyak niib piik nan banniin ki kpiib na, i dukii a niib maŋ din jia mantik tee biitdamm ki gar leeb kur nba be Jerusalem nɔɔk ni amii? 
LUK.13.5	Aaii; ŋaan n beerie, li-i tee ki i ki nyik i biiti kaa, i kur mun tan sa kpo nnee.”
LUK.13.6	Ŋanne ki Yisa din yimm barjouk ki yet a “Jasɔɔ din wuu kinkaŋ u kpaab ni, ki tan baar a wun pɔɔr kinkana, ŋaan ki ki la siari. 
LUK.13.7	Ŋanne ki u bet u kpakoorɔ na a ‘Nnara, bina ŋanntaae na ki n yɔɔ baat kinkaŋ na boor ma n tuu pɔɔr kinkana, ŋaan ki ki laat siari. Chɔɔmir lu. Bee ki li sii see biir tiŋ yanni?’ 
LUK.13.8	Ki u kpaarɔ na jiin yetɔ ‘Chanbaa, daa nyikin binn na daann ki n gbiir li nyakir ni ki pii lulin, 
LUK.13.9	ki tin daa got laan li sa lon lɔɔna binn po-oo? Li-i tee ki li ki loniie, fan ji tan ŋaan ki bin chɔɔr.’ ”
LUK.13.10	Foon dasiar ki Yisa din want niib Yennu maan Yenjiantu diiuk ni; 
LUK.13.11	ki poosɔɔ din be diiuk maŋ ni, ki narinbiiuk din be u ni ki teenɔ yiaru binpiik nan ŋanniin, ki li ji din tan teenɔ waagorik, ki u ki fit naatir u mɔŋ fabaa. 
LUK.13.12	Yisa nba tan lau, ki u yiinɔ a wun baar, ki yetɔ a “A yiaru maŋ ŋaawa,” 
LUK.13.13	ŋaan jii u nii ki yii poo maŋ paak. Li taakpaak ni ki u fiir set naat u mɔŋ ki ji piak Yennu.
LUK.13.14	Ŋanne ki Yenjiantu diiuk yudaanɔ wutoor din doo, kimaan Yisa nba te ki nirɔ paak foon daar na paak; ki u bet niib na a “Daa ŋannloob ki ti sii tuun toonn. I tuu baar li daa ni kii laat paaku, ŋaan i daa baat foon daar a wun te ki i paak.”
LUK.13.15	Ki ti Yomdaanɔ Yisa jiin betɔ a “Yimm kpinkpannii damm, i kur na tuu lootir i nei nan i bonii bonkɔbiloi ni ki daar saa namm ki saa nyuntib foon daa. 
LUK.13.16	Ki poo na nba tee Abraham yaaboonn na, ŋɔɔe ki Sintaanii din teenɔ yommik binpiik nan ŋanniin, li bo ki jaŋ nan n nyinnɔ yommsin na ni foon daarii?” 
LUK.13.17	Yisa nba din pak linba maŋ, ki mɔnɔnɔira na kura ji din dii fei; ki nibur na kur ji din mɔk parpeenn nan wa tuun bakitnauŋ toona kur maŋ.
LUK.13.18	Li poorpo ki Yisa boi niib maŋ, “N sa bikin Yennu naan nan lannpoe? amii ki nann nan bia? 
LUK.13.19	Li naan nan kanpotik binn nba ki nirɔ jii ki bur u kpaab ni, ki li kpaat ki teen tiik, ki nɔɔnii baat ki tia tiat li yiinii paak nee.”
LUK.13.20	Ki Yisa bia ŋamm boib a “N sa bikin Yennu naan nan lannpoe? 
LUK.13.21	Yennu naan tee kaman nan datiŋ nba ki poo jii ki ŋmat nan boroboro yon nba yab, ki lin tan miik mɔkmɔk nan la tuu tan pukir nee.”
LUK.13.22	Yoo nba ki Yisa din be sɔnu paak ki saa Jerusalem na, u din gar digbangbeŋŋa nan digbanbis ni, ki want niib Yennu maan; 
LUK.13.23	ki sɔɔ tan boiɔ a “Chanbaa, niib nba tan sa la tinnu na, bi tan sii tee waaminna amii bi sii yaba?”
LUK.13.23	Ki u yetib a 
LUK.13.24	“See ki i mukis i mɔŋ ki yebin ki kɔɔ tammɔyebik na ni. N beerie, niib bonchiann tan sii loon bin kɔɔ leŋ, ŋaan tan gbar li kɔɔnu. 
LUK.13.25	Ŋaadaanɔ-i taŋŋi fiir ki loon tammɔb na, ŋaan ki i biar see nanyer po, ki kpaan tammɔb ki yi ki yaa, ‘Chanbaa, lootir turit,’ ŋaan li yoo, u tan sa jiin beti a ‘N ki miini; a i nyii lia?’ 
LUK.13.26	Ki i tan sa jiin yetɔ, ‘Ti din tuu di ki nyu nana; ki a tuu wantit Yennu maan ti doi ni.’ 
LUK.13.27	Ki u bia tan sa jiin ki beti a ‘N ki mi ya nyii siami, a yimm biitdamm kur na, seetir n boor ni na man.’ 
LUK.13.28	Ki u tan sa jii-i ki lui nanyer; ki i sa la Abraham nan Aisak nan Jakɔb nan sɔkiniinba kura, ki bi be Yennu naan ni; ki i tan sii fabin mɔn ki junt i nyana. 
LUK.13.29	Ki niib tan sa nyi yendo po nan yenbaa po nan diitu po nan gaŋ po, ki tan kɔɔ Yennu naan ni ki kar ki di jeet. 
LUK.13.30	Nnara, nisiab nba joont tan sa dɔŋ saan liik, ki siab nba mun dɔŋ saan liik tan sa joont.”
LUK.13.31	Li yoo na ki Farisiinba siab din baar Yisa boor ki yetɔ, “See ki a nyii nna ki saan siar po, kimaan Herod loon ki wun kpia.”
LUK.13.32	Ki Yisa betib a “Ŋɔɔ woŋ nanaat na, i saa man, ki saa yetɔ a ‘Gotir, dinna nan wonne ki n sii beer narinbiit niib ni ŋaan biakii te ki bi paak, ki daa ŋanntaa daar ki n sa gbenn n toonn.’ 
LUK.13.33	La jii dinna nan wonn ki saa, see ki n lek fabir somm n somma. Bi kan kpi Yennu sɔkinii siar po nɔkira Jerusaleme.
LUK.13.34	“Jerusalem teeb, nbaayoo, yimm nba kpi Yennu sɔkiniinba, ki bia jaat u toomiinba nba ki u tumm i boor ni na tana, bikinu bikinu taar muŋŋae ki n gbaa ma n lakini yomm kaman nan korik nba tuu lakin u kobis u kpinkpant ni na, ki i ki saki. 
LUK.13.35	Gotir man, Yennu nyik i jiantu ŋaak nawa. N beerie na, la nyii dinna ki jii saa, i ji kan mi ki lan ki saa tuu daar nba ki i tan sa yet a ‘Yennu mɔsonŋann-ii be wunba baat nan ti Yomdaanɔ Yennu sann ni na paak.’ ”
LUK.14.1	Tɔn, foon dasiar ki Yisa din tan kɔɔ Farisiinba yudaansɔɔ ŋaak ni a wun di jeet; ki binba be ŋaak maŋ ni din diisirɔ. 
LUK.14.2	Li yoo na ki baatsɔɔ baar u tɔɔnn ni, wunba ki bonwuunkar wuunɔ. 
LUK.14.3	Ŋanne ki Yisa boi sennu wannteeb nan Farisiinba maŋ a “Ti sennu sak a nirɔ-n te ki baatɔɔ-n paak foon daarii?” 
LUK.14.4	Ŋaan ki bi ŋmina. Ki Yisa gaar baatɔɔ maŋ ki te ki u paak. Li poorpo ki u chabɔ a u saa; 
LUK.14.5	ŋaan betib a “I yenɔ-i mɔk boŋ amii naab ki u tan baa bunbunn ni foon daar, u kan donnɔ foon daar maŋii?”
LUK.14.6	Ŋaan ki bi ki fit jiinɔ siari.
LUK.14.7	Li yoo na ki Yisa la ki binba tikir na loon bin gann yudamm kaanii boor ki kar. Li paak, ki u yimm barjouk a 
LUK.14.8	“Bi-i yiina poochianu ki a baar, fa daa kaar yudaanɔ kaanu boori, kimaan li pasiar bi poŋ bo yiin sɔɔewa, wunba cheea, 
LUK.14.9	ki yiintɔɔ maŋ sa baar a boor ni ki tan yeta a, ‘Fiit ŋaan turɔ u kaanu.’ Li yoo na, ki fan ji di fei ki ji fiir ki saan kar kpiŋ. 
LUK.14.10	Tɔn, bi-i yiina poochianu ki a baar, fan kar kpiŋ; ki yiintɔɔ-n tan fit ki baar ki yiina, ‘N yɔɔk, baat na ki tan kar yudamm kaanii boor.’ Li yoo na ki a sa la nibaakir a leeb maŋ boor ni. 
LUK.14.11	Kimaan wunba kur dont u mɔŋ, Yennu tan sa sikinɔ; ŋaan wunba sikint u mɔŋ, Yennu tan sa donnɔ.”
LUK.14.12	Ŋanne ki Yisa bia yet wunba yiinɔ na a “Li-i tee ki a yiin jaamm, fa daa yi a yɔɔsinba amii a yɔɔrib amii a ninjamm amii a mɔkitleebi, kimaan ŋamm maŋ tan sa jiina bi jiinuwa, ki a tan sa gaar jiŋ. 
LUK.14.13	Li-i tee ki a yiin jaamue, fan yiin talasdamm nan wɔbii nan dianii nan jɔɔnii, 
LUK.14.14	ki Yennu sa pukina li paak, kimaan bi kan fit jiina ba dii linba na paaki. Yennue tan sa jiina yoo nba ki niburchimm tan sa fiir kuunfiiru daar na.”
LUK.14.15	Binba din di nan Yisa na yenɔ nba gbat linba ki Yisa pak na ki u yetɔ a “Binba sa di jeet Yennu naan ni, parpeenn sii tee bi yare.”
LUK.14.16	Ki Yisa yetɔ a “Jasɔɔ din be ki tan yaa wun di u jaangbeŋŋir, ki poi niib bonchiann. 
LUK.14.17	Jaamm na yoo nba tan baar ki u tun u daabir a wun saan yiin niib nba ki u daan poib na, a bin baar na, a ki jeet na kur teen siira. 
LUK.14.18	Ki bi kur taan dukin dudukyent, ki meiɔ a wun chabib ki bi daa baati; ki sinsinn yɔɔ na bet daabir na a ‘N daa kpapaaŋ. Li paak, chabimin ki n saan saa got;’ 
LUK.14.19	ki lɔɔ betɔ a ‘N daa naakookii piik; li paak, chabimin ki n saan bikimm;’ 
LUK.14.20	ki lɔɔ mun bia betɔ a ‘N daa yonn n poopaaŋe, ki li paake te ki n kan fit baari.’
LUK.14.21	“Ŋanne ki daabir maŋ ŋmat ki saa bet u yomdaanɔ linba na kur. Ki u yomdaanɔ maŋ wutoor doo bonchiann, ki u bet u daabir na, ‘Nyimin ki saan doo ni yian yian, ki saa got sɔnii ni, ki yiin talasdamm nan wɔbii nan dianii nan jɔɔnii ki jen namm na.’ 
LUK.14.22	Li poorpoe ki u daabir na saan ki jen yet a ‘Chanbaa, n teen fa yet linba nawa, ŋaan ki yiar daa be.’ 
LUK.14.23	Ŋanne biak ki u yomdaanɔ na yet u daabir na a ‘Nyimin biak ki saan digbankpinii ki saa got pana paak nan sanjobis ni, ki te ki niib-n baar, ki n ŋaak-n gbee. 
LUK.14.24	Ŋaan binba ki n daan yiimm ki bi yêt baaru na, bi sɔɔ poŋ taan kan lemm n jaamm dinu na kaawa.’ ”
LUK.14.25	Sianyoo ki niburchiauŋ din waa Yisa; ki u tan jiant ki yetib a 
LUK.14.26	“Wunba loon ki wuu be nanin, see ki wuu loonin ki gar wa loon u chanbaa, nan u naa, nan u poo, nan u waas, nan u yɔɔrib, nan u waarii, nan u mɔŋ manfoor biaŋinba na. Li-i kii tee nnai kaa, u kan fit ki teen n poorpoweitɔɔ. 
LUK.14.27	Wunba ki likin u saaŋmaŋ ki jii u kuun dapunpunn ki buk ki waami, u kan fit ki teen n poorpoweitɔɔ.
LUK.14.28	“Wunba loon ki wun maa dɔuŋ, see ki wun kar sinsinn, ki dukin wa sa teen biaŋinba ki soor li mɔb, ki laan u likirii sa jaŋ amii li kan jaŋi; 
LUK.14.29	kimaan li-i kii jaŋie, ki u fɔkin fiakir na ŋaan tan ki fit kaar maaru maŋi, ki niib tan la ki bann nan u ki fit kaar dɔuŋ maŋi, bi ji sii laaue ki sarikitɔ. 
LUK.14.30	Bi ji sii yeen a ‘Jɔɔ na daan fɔkin u dɔuŋ ŋaan tan gbar kaaru.’
LUK.14.31	“Kpanbar-i mɔk niib tusa piinnlee ki saan namm a wun took u kpanbar lɔɔ nan u niib tuspiik mun, nlee ki kpanbar nba mɔk niib tuspiik na sa teeni? See ki u kar sinsinn ki dukin ki bann ba sa jaŋ nan ba kan jaŋ nan u tooku. 
LUK.14.32	Bi-i kii jaŋie, see ki wun tun toomii ki bin ŋak faauk, wa daa be banfɔkir na.
LUK.14.33	“Tɔn, nirɔ-i kii nyik u mɔkint kuri, u kan fit teen n poorpoweitɔɔ kaa.
LUK.14.34	“Yaarin man; ŋaan li manu-i taŋŋi biir, nlee ki li ji sii mani? 
LUK.14.35	Li lek ki ŋan ki a jiir ki pak kpaab ni, ki bia ki ŋan ki a pukin lulin po. See ki a lu. Wunba mɔk tuba, wun gbiint.”
LUK.15.1	Sianyoo ki lampogaarteeb nan biitdamm bonchiann din baat Yisa boor ni ki gbiintir u maan; 
LUK.15.2	ki Farisiinba nan sennu wannteeb din burin ki yeen a “Jɔɔ na gaar biitdamm ki bia di namm.”
LUK.15.3	Li paak, ki Yisa yimm barjouk na a 
LUK.15.4	“I yenɔ-i mɔk pei kobik, ki yenɔ-n tan bot, u sa teen nlee? See ki u nyik pei piinnyia nan bannyia na muuk ni, ŋaan saan lon peyenɔ maŋ nba bot na nan wa tan sa lau. 
LUK.15.5	Wa ji tan lau yoonba ki u ji mɔk parpeenn. Li yoo ki u jiiu ki bukɔ u bɔpiat paak 
LUK.15.6	ki kun ŋaak ni. Li yoo na ki u yiin u yɔɔsinba nan u ŋakpiasinba ki lakimm ki yaa a ‘Yii mɔk parpeenn man, kimaan n la n pebotikauk maŋa.’
LUK.15.7	“Ŋanne mun ki n beeri biak, biitdaanyenɔ-i nyik u biit, parpeenn sii be Yendɔuŋ ni li daanɔ paak, ki gar la sii be biaŋinba niburchimm piinnyia nan bannyia nba ki loon bin nyik bi biit na paak.
LUK.15.8	“Ki poo mun-i mɔk kutlikbinn piik, ki yenɔ tan boti, u sa teen nlee? See ki u joo fitir ki piar u diiuk ki lon fanu nan wa tan sa lar. 
LUK.15.9	Wa ji tan lar yoonba, ki u ji yiin u yɔɔsinba nan u ŋakpiasinba ki lakimm ki yetib a ‘Yii mɔk parpeenn man, kimaan n la n kutlikbinn nawa.’
LUK.15.10	“Ŋanne mun ki n beeri biak, li-i tee ki biitdaanyenɔ nyik u biit, Yennu malakanba sii mɔk parpeenn u paake.”
LUK.15.11	Ŋanne ki Yisa ŋamm yet a “Jasɔɔ din mɔk bonjabis bannlee, 
LUK.15.12	ki waarɔ po tan yet u baa a ‘N baa, n loon ki a jii faar nba ki n tan sa gaar nee ki turin.’ Li yoo maŋ ki u baa bɔkit bi faar maŋ ki turib. 
LUK.15.13	Ŋanne li ki yukiri ki waarɔ po na jii u mɔkint kur ki yaat saan digbann banfɔkira. 
LUK.15.14	Wa be doo na ni ki u teen yann yann ki biir u likirii kur. Wa gbenn u likirii yoonba na, ki kon baa tiŋ maŋ ni bonchiann, ki soorɔ hei. 
LUK.15.15	Ŋanne ki u ji saan be jasɔɔ ŋaak doo maŋ ni, ki u tuumɔ u kpaab ni a wuu dint u doorii. 
LUK.15.16	Ki u tuu loon wun di doorii dabint na ki gboo; ŋaan sɔɔ ki teenɔ jesiati. 
LUK.15.17	Li poorpo ki u yan jen, ki u yet a ‘N baa toontunna kura laat jeet di ki li jaŋitib, ki bia tent, ŋaan ki n tan kpenn nan kon nna na. 
LUK.15.18	La ji be na, n sa kun n baa boore ki sa yetɔ a N chanbaa, n tun bonbiir ki biir Yennu nanawa. 
LUK.15.19	N ji ki ŋan nan ki a yiinin a bijai. Teentin a toontunyenɔ.’ 
LUK.15.20	Ŋanne ki u ji fiir ki ŋmat ki kun u baa boor.
LUK.15.20	“Yoo nba ki u daa din be banfɔkir ki kun na, ki u chanbaa lau; ki ninbaauk soorɔ bonchiann, ki u chiar ki baar soor u bik na bɔpiat ki puur wɔbɔ. 
LUK.15.21	Ŋanne ki bik na yaa a ‘N chanbaa, n tun bonbiir ki biir Yennu nanawa. N ji ki ŋan nan ki a yiinin a bijai.’ 
LUK.15.22	Ŋaan ki u baa yiin u daaba, ‘Teent yiama ki jii chinchenŋann na, nan baŋ, nan taasaat na, ki tan gbabinɔ, ŋaan pirimɔ baŋ nan taasaat na, 
LUK.15.23	ŋaan kii saa man ki saa soor naajakpammir na ki tan kpiu ki tin teen jaamm. 
LUK.15.24	N tuu mi a n bija na kpoe, ŋaan ki u be; ki bia mi a u bote, ŋaan ki u tan jenna.’ Ŋanne ki bi ji piin bi jaamm dinu nan parpeenn.
LUK.15.25	“Li yoo na ki u bijakper na daa din be kpaab nie, ki ji din tan kpent ki per ŋaak ki gbat fuut, ki siak waa ki jinjeruk jerin. 
LUK.15.26	Ki u yiin u baa toontunyenɔ ki tan boiɔ, ‘Bee fuute fu ŋaak nna?’ 
LUK.15.27	Ki toontunnɔ na yetɔ a ‘A waarɔ nee kpen, ki a baa te ki bi kpii naajakpammir, kimaan u jen nan laafiae.’ 
LUK.15.28	Ŋanne ki u yɔɔrɔ maŋ wutoor ji doo hei, ki u yêt ŋaak ni kɔɔnu. Ki u chanbaa nyii ki barimɔ a wun baar kɔɔ. 
LUK.15.29	Ŋaan ki u jiin u chanbaa ‘Nnara, mii tuuma hei bina bonchiann. N bia ki mi yêt a mɔbu, ŋaan a poŋ taan ki mi turin buuk ki n kpii ki yiin n naasinyɔɔsinba ki ti tan di kii mɔk parpeenni. 
LUK.15.30	A bija nee mantik biir a faar kur ki tan teen joonbaaruk poob paak, ki wa tan jen yoonba, ki a bia kpii naajakpammir ki bia turɔ.’ 
LUK.15.31	Ki u baa yetɔ a ‘N bik, fin ŋanin poŋ tuu be nanin yoo kura; ki linba kur ki n tuu mɔk, li tuu tee a yare. 
LUK.15.32	Li poŋ ŋan nan tin teen jaamm kii mɔk parpeenn, kimaan n tuu mi a a waarɔ kpoe, ŋaan ki u be; ki bia mi a u bote, ŋaan ki u tan jenna.’ ”
LUK.16.1	Ki Yisa din yet u poorpoweiteeb a “Mɔkitsɔɔ din be ki mɔk u karachi, ki bi din tan kumii mɔkitɔɔ na a u karachi na biir u likirii nan u bona. 
LUK.16.2	Ŋanne ki mɔkitɔɔ na din yiinɔ ki tan boiɔ, ‘Bee teen ki n gbia a po nna? A ji kan mi ki teen n karachi. I saa sɔb fa tuu mɔk n bona nba na ki tan turin.’ 
LUK.16.3	Ki karachi maŋ tan dukin dudukit a ‘N chanbaa yaa wun berin u toonn nie. N sa teen nlee? N ki mɔk paŋ nba ki n sa ko, ki n bia tiin fei nan mii mei. 
LUK.16.4	N mi ma sa teen biaŋinba ki niib-n gaarin bi ŋei ni yoo nba ki n chanbaa nyikin gbenna.’ 
LUK.16.5	Ŋanne ki u yiin u chanbaa pandamm kur yenɔ yenɔ; ki tan boi sinsinn yɔɔ, ‘A mɔk n chanbaa pann yiŋŋae?’ 
LUK.16.6	Ki u jiin ki yetɔ a ‘Kpasirii nan kpan kobike.’ Ki u betɔ ‘Jiim a kadaauk ki saan kar yian yian ki sɔb kpasirii nan kpan piiŋŋmu.’ 
LUK.16.7	Ki u bia yiin lɔɔ ki tan boiɔ, ‘Fini, yiŋŋae ki a mɔk n chanbaa panni?’ Ki u jiinɔ a ‘Dii nan bootii kobike.’ Ki u yetɔ a ‘Jiim a kadaauk ki sɔb dii nan bootii piinniin.’ 
LUK.16.8	Tɔn, yoo nba ki chanbaa na gbat u karachi fobidiirɔ na nba tun biaŋinba na, ki u pakɔ, a u tun nan yame.” Ki Yisa ŋamm yetib a “Binba waa tingbouŋ na sɔnue mɔk yan bi mɔŋ niib sinsuuk ni ki gar binba waa yentu sɔnu nba mɔk biaŋinba. 
LUK.16.9	Mine beeri na, yi nyinn tingbouŋ na likirii kii tuun linba sii Yennu par ni; ki likirii na-i taŋŋi gbenn yoonba, u sa gaari Yendɔuŋ ni, ŋei nba ki mɔk gbennu ni. 
LUK.16.10	Wunba tuun toonbik fanu, u bia sii tuun toongbeŋŋir mun fanu. Wunba di fobit nan likmintik, u bia sa di fobit nnee nan likichiauŋ mun. 
LUK.16.11	Li-i tee ki a di fobit nan tingbouŋ na likirii, Yennu sa jii sanpaapo mɔkint ki teen a nuu ni-ii? 
LUK.16.12	Li-i tee ki a di fobit nan leeb yar, ŋmee sa tura a mɔŋ mɔŋ yari?
LUK.16.13	“Tɔn, daabir kan fit tun ki tur chanbaanba bannlee. U sii nan yenɔe ŋaan kii loon lɔɔ; amii u sii nian yenɔe ŋaan kii sian lɔɔ na. A kan fit waa Yennu nan likirii biaki.”
LUK.16.14	Yoo nba ki Farisiinba din gbat linba na, ki bi ji din daan Yisa nyatuk, kimaan bi din tee liklonnae. 
LUK.16.15	Ki Yisa yetib a “Yimm nba na want i mɔŋ nan i tee niburchimme, ŋaan Yennu mi i para ni. Linba ki nirɔ dukii nan li tee bonjaanne ŋaan li nubire Yennu boor.
LUK.16.16	“Moses sennu nan Yennu sɔkiniinba sɔbu din mɔk yaak mɔkmɔk nan Jɔɔnn nba din tan baar. La nyii Jɔɔnn baaru yoo niewa ki bi mɔɔntir Yennu barŋanii ki jikit saa Yennu naan po, ki sɔɔ kur mukisir u mɔŋ a wun kɔɔ Yennu naan maŋ ni. 
LUK.16.17	Sanpaak nan tiŋ tan sa gbenn ŋaan Yennu sennu bonmintik nna gbaa kan mi ki gbenn fabaa.
LUK.16.18	“Wunba yêt u ŋaapoo ŋaan kɔɔn pooganɔ, nee tee bonchonchonn toonn; ki wunba mun kɔɔn poo nba ki u sɔrɔ yêtɔ na, nee mun bia tee bonchonchonn toonn.”
LUK.16.19	Ki Yisa bia yetib a “Mɔkitsɔɔ din be, ki daaryejaŋaakur u lia taŋante, ki be u yama ni nan parpeenn. 
LUK.16.20	Ki talasdaansɔɔ mun din be, ki u sann yi Lasarus, ki u din mɔk fiat hei. Ki bi din tuu baar nanɔ ki wun kar mɔkitɔɔ na ŋaatammɔyaŋŋir ni, 
LUK.16.21	ki tuu loon wun di mɔkitɔɔ na jeburabura nba tuu baa na; ŋaan ki bɔi tuu baar ki lenii u fiat na gbaa.
LUK.16.22	“Li poorpoe ki talasdaanɔ na tan kpo, ki Yennu malakanba jiiu ki saan nanɔ Abraham boor Yendɔuŋ ni. Ki mɔkitɔɔ na mun tan kpo, ki bi piiu; 
LUK.16.23	ki u din saan fara boor kpeentiŋ ni, ki li din saa mukisɔ bonchiann. Ki u tan yâat got ki la Abraham banfɔkira, nan Lasarus ki u be Abraham boor ni. 
LUK.16.24	Ŋanne ki mɔkitɔɔ na yikin yet a ‘Chanbaa Abraham, tinimin ninbaauk, ki tun Lasarus ki wun pak u niibir nyun ni, ki tan teen n jerinn paak ki lin maak, kimaan n di farchiauŋo muu ni nna.’ 
LUK.16.25	Ki Abraham yetɔ a ‘N bik, tiat fa din tuu be a manfoor ni na, a din tuu mɔk a bonŋanae, ŋaan Lasarus mun din tuu mɔk u bonbiite. Mɔtana u be u yama nie nna na, ŋaan fine tan be farchiauŋ ni na. 
LUK.16.26	Ki linba pukin, Yennu din bir bootsunsuŋ timm nan fin sinsuuk ni, ki sɔɔ kan fit nyi ki lɔɔr saan a boor ni, ki sɔɔ mun kan fit nyi a boor ni ki lɔɔr ti boor ni nna na.’ 
LUK.16.27	Ŋanne ki mɔkitɔɔ na yetɔ a ‘Chanbaa, li-i tee nneeie, n barimae, tumin Lasarus n chanbaa ŋaak ni, 
LUK.16.28	ki wun saan kpaan n waarii baŋŋmu nba biar na, ki bi ji tan daa baat fara boor na ni jiki.’ 
LUK.16.29	Ki Abraham yetɔ a ‘A waarii mɔk Moses nan Yennu sɔkiniinba maan Yennu gbouŋ ni. Bin gbiint maan maŋ.’ 
LUK.16.30	Ki mɔkitɔɔ na yetɔ a ‘Chanbaa Abraham, aaii, nna kan saki; sɔɔ-i sa fiir kuun ni ki saan bi boor ni, ŋann bi sa nyik bi biita.’ 
LUK.16.31	Ki Abraham yetɔ a ‘Bi-i kii gbiint Moses nan Yennu sɔkiniinba maan, nirɔ-i lekii fiir kuun ni gbaa, ŋaan bi kan sak u mɔbi.’ ”
LUK.17.1	Li yoo maŋ ki Yisa yet u poorpoweiteeb a “I daa dukii nan jinjammii kan baari; ŋaan li sii bi ki teen wunba te ki jinjammii baat niib paak. 
LUK.17.2	Bi-i bo-i jii naar ki lann u turu ni ki lu-u mɔkir ni, li bo sii sɔ nan wa bo sa te ki waas na yenɔkɔɔ-n tun toonbiit. 
LUK.17.3	Soot i mɔŋ!
LUK.17.3	“A naa bik-i tun bonbiir, fan kpaanɔ; ŋaan li-i tee ki u yaa a u biira, fan nyik u biit ki chabɔ. 
LUK.17.4	Li-i tee ki u tun ki biira taar munnlore daar nɔɔk ni, ŋaan tuu baar a boor ni taar munnlore ki yaa a u biira, fan nyik chabɔ.”
LUK.17.5	Li yoo maŋ ki ti Yomdaanɔ Yisa toomiinba yetɔ a “Pukint ti yada.”
LUK.17.6	Ki u jiin ki yetib a “Li-i tee ki i bo mɔk yada ki li yab ki baar nan jinjirik binn na, i bo tuu sa fit ki yet kpiik na, ‘Ŋabit a mɔŋ ki saan wuu mɔkgbeŋŋir ni,’ ki kpiik maŋ sa sak i mɔb ki set ŋabir.
LUK.17.7	“Tɔn, i yenɔ-i mɔk daabir ki u ko tammɔnn amii ki kpaar pei, ki daabir na-i nyii kpaab ni ki kpen ŋaak ni, a kan yetɔ a ‘Baat yian ki tan kar ki di jeeti.’ 
LUK.17.8	A sa betɔ a ‘Liatir a kpakoliata ki bir, ŋaan lia tayeenii, ki teen n jeet ki sennin ki n baar na ki tan di ki nyu. Li poorpo ki a mun sa di ki nyu.’ 
LUK.17.9	A dukii nan chanbaa maŋ sa tur u daabir na niipoouk kimaan wa sak u mɔb na paakii? Aaii. 
LUK.17.10	Li mun bia tee nnee i boor ni. Yoo nba ki i tun toonn nba ki Yennu turi na ki gbenn, yin yet a ‘Ti tee daabiyoonae. Ti kpan tuu tun linba ki ti bo sa tun na kuukɔɔe.’ ”
LUK.17.11	Yisa nba din saa Jerusalem yoonba na, ki u din gar Samaria nan Galilee sinsuuk ni, 
LUK.17.12	ki din tan baar digbansiar; ki gbaata piik din chetɔ leŋ, ki bi din set banfɔkira, 
LUK.17.13	ŋaan yikin sanpaapowa ki yeen a “Chanbaa Yisa, tinimit ninbaauk.”
LUK.17.14	Ki Yisa nba lab yoonba ki u yetib a “I saa man Yennu manteeb boor ni ki bin bikini got.”
LUK.17.14	Li yoo maŋ ki bi ŋmat saa Yennu manteeb boor ni; ki bi ŋaat maŋ ji saa gbenn sɔnu ni. 
LUK.17.15	Ki bi yenɔ nba bann nan u ŋaauk gbenn na, ki u ŋmat Yisa peŋ ki saa pak Yennu nan kunkɔsaakar, 
LUK.17.16	ŋaan baar gbaan funfabir Yisa tɔɔnn ni ki turɔ niipoouk; ŋaan jɔɔ maŋ din tee Samaria nirɔe. 
LUK.17.17	Ki Yisa din boi a “Niib piik kaa bo la paaku-uu? Ŋaan ki niib bannyia na be lia? 
LUK.17.18	Bi sɔɔ ki jen a bin tan tur Yennu niipoouk see saamɔ na kuukɔɔee?” 
LUK.17.19	Ŋanne ki u bet jɔɔ maŋ a “Fiit kii saa. Fa teenin yada na paake te ki a la paaku.”
LUK.17.20	Tɔn, ki Farisiinba din boi Yisa a “Yennu naan sa baar nlee yooe?” Ŋanne ki u din jiin ki betib a “Li ki tee i sa got la Yennu naan nba sa baar biaŋinba kaa. 
LUK.17.21	Sɔɔ kan yet a ‘Gotir, ŋannii na,’ amii ‘Li be nawa,’ kimaan Yennu naan be i ni.”
LUK.17.22	Ŋanne ki u bet u poorpoweiteeb a “Yoo baat ki i tan sii summan ki i la min nisaarik Bik baaru, ŋaan kan la. 
LUK.17.23	Bi tan sa beti, ‘Gotir, u be leŋ,’ amii ‘Gotir, u be nna na.’ I daa saa gorii, ki bia daa waabi; 
LUK.17.24	kimaan min nisaarik Bik baaru tan sii tee kaman nan sanyikintii nba tuu nyikint ki yent sanpaapo kur nee. 
LUK.17.25	Ŋaan sinsinn n tan sa di fara bonchiann; ki mɔtana nigbouŋ bia tan sa yêtin. 
LUK.17.26	Nowa yoo nba din tee biaŋinba na, li mun bia tan sii tee nnee min nisaarik Bik baaru yoo. 
LUK.17.27	Nowa yooe ki bi din di jeet ki nyu, ki kɔɔnt poob, ki jikit bi waas ki teemm jab, ki tan tuu daar nba ki Nowa din kɔɔ ŋarungbeŋŋir ni ŋaan nyikib; ki nyunchiauŋ baar ki dii bi kura. 
LUK.17.28	Lot yoo na mun bia din tee nnee; ki bi din di ki nyu, ki daa bona ki kɔi bonkukɔit, ki buur tan, ki maa ŋei; 
LUK.17.29	ŋaan daar nba ki Lot din tan nyii Sodom, ki sarwuutaa nyii sanpaapo ki tan baa nan muu ki dii bi kura. 
LUK.17.30	Ki daar nba ki min nisaarik Bik tan sa dɔkit, li mun tan sii tee nnee.
LUK.17.31	“Li daar maŋ, jɔɔ nba be ditɔɔtuk paak, u daa siik ki kɔɔ u diiuk ni a wun saa jii u bona; ki wunba mun bia be kpaab ni, u daa ŋmat linba be poor po na boori. 
LUK.17.32	Tîat Lot ŋaapoo barii po. 
LUK.17.33	Tɔn, wunba ki saak wun likin u saaŋmaŋ n paak, u tan sa kɔŋ u manfoor; ŋaan wunba likin u saaŋmaŋ n paak, ŋɔɔe tan sa la manfoor nan barmɔnii. 
LUK.17.34	N beerie, yoo nba ki n sa baar na, niib bannlee tan sii dɔɔ dɔɔnu ni, ki n tan sa jii yenɔ ŋaan nyik lɔɔ. 
LUK.17.35	Poob bannlee tan sii be ki naan dii, ki n tan sa jii yenɔ ŋaan nyik lɔɔ. 
LUK.17.36	Jab bannlee mun tan sii be kpaab ni, ki n tan sa jii yenɔ ŋaan nyik lɔɔ.”
LUK.17.37	Ki u poorpoweiteeb boiɔ a “Ti Yomdaanɔ, lee?”
LUK.17.37	Ki u jiin ki yetib a “Siaminba ki pɔit be, leŋe ki juut tikii.”
LUK.18.1	Li yoo na ki Yisa yimm barjouk a wun wannib nan li ŋan ki bii mei Yennu yoo kura, ŋaan daa mɔk kpinkpangbatuku, ki betib a 
LUK.18.2	“Barbuurɔ din be dosau ki din tuu ki tiin Yennu ki tan boi a u baakit nirɔ gbaa. 
LUK.18.3	Pakɔɔk mun bia din be doo maŋ ni ki din tuu yɔɔ baat u boor yoo kur ki yeenɔ a ‘Bumin n maan na ki turin nan nirɔ nba mukisirin na.’ 
LUK.18.4	Ŋaan ki u tuu yêt. Li poorpo ki u tan dukin dudukit a ‘N poŋ taan ki tiin Yennu, ki bia ki baakit nirɔ gbaa, 
LUK.18.5	ŋaan pakɔɔk na daamii paak, n sa tat ki bu u maan maŋ ki turɔ, ŋaan wu biakii baatie ŋann u ji yaa wun kpime na.’ ”
LUK.18.6	Ki ti Yomdaanɔ Yisa ŋamm yetib a “Gbiintir barbutouŋ daanɔ nba dukin biaŋinba. 
LUK.18.7	Wa yaa a u sa turɔ mɔnii na, ki Yennu nigannteeb nba meiɔ yennu nan nyiɔk na, ŋɔɔ Yennu kan bu ki turibii? U sa yukiraa? 
LUK.18.8	N beerie, u sa bu bi paak yian yian. Tɔn, min nisaarik Bik-i baar yoonba, n sa la niib nba teenin yadawa-aa?”
LUK.18.9	Ŋanne ki Yisa yin barjouk ki tur binba dukii bonŋann bi mɔŋ paak, ŋaan sian bi leeb na: a 
LUK.18.10	“Jab bannlee din saan saa kɔɔ Yennu jiantu ŋasaakak ni a bin miar Yennu, ki yenɔ din tee Farisii nirɔ, ki lɔɔ mun din tee lampogaartɔɔ. 
LUK.18.11	Ki Farisii nirɔ na set ŋaan miar u mɔŋ dudukit ni ki yet a nna, ‘Yennu, n teena niipoouk, kimaan n ki tee biitdaanɔ kaman nan nileeb na. N ki tee ninfɔkdaanɔ, ki bia ki di fobiti, ki mun bia ki tuun bonchonchonsimi. Niipoouk nan ma ki tee kaman nan lampogaartɔɔ na na. 
LUK.18.12	N lorin n mɔb taar munnlee daa ŋannlore nɔɔk ni; ma tuu la linba, n bia teena yennkɔɔ piik nɔɔk ni.’ 
LUK.18.13	Ki lampogaartɔɔ na ŋanin din set dannuwa, ki din ki loon wun yaat got sanpaapo, ŋaan pak yur ki yet a ‘Yennu, tinimin ninbaauk, kimaan n tee biitdaanɔe.’ ” 
LUK.18.14	Ki Yisa ŋamm yetib a “N beerie, jɔɔ na, li ki tee lɔɔ, wa din tan kun, Yennu poŋ din gaar u miaru ki turɔ mɔnii; kimaan wunba kur dont u mɔŋ, Yennu tan sa sikinɔ; ŋaan wunba mun sikint u mɔŋ, Yennu tan sa donnɔ.”
LUK.18.15	Tɔn, ki nisiab din baat nan bi sanpaantii Yisa boor ni, a wun tan yii u nii bi paak, ŋaan ki u poorpoweiteeb nba la ki bi baat nan waas maŋ na, ki bi tian bi paak. 
LUK.18.16	Ŋaan ki Yisa yiin waas maŋ a bii baat u boor na, ŋaan yet u poorpoweiteeb na a “Ŋaant man ki waas maŋ-ii baat n boor na man, ki daa tiammi, kimaan bi boorue yen Yennu naan. 
LUK.18.17	Barmɔniie ki n beeri na, wunba ki gaar Yennu naan kaman nan bik na, u kan mi kɔɔ li ni fabaa.”
LUK.18.18	Li yoo na ki yudaansɔɔ din baar Yisa boor ni ki tan boiɔ, “Wanntɔŋanɔ, n sa teen nlee ki tan la manfoor nba kaa gbennu?”
LUK.18.19	Ki Yisa ŋmat boiɔ a “Bee ki a yin niŋanɔ? Niŋansɔɔ kaa see Yennu kuukɔɔ. 
LUK.18.20	A poŋ mi Yennu sennu: Daa tuun bonchonchonn toona, daa kpi nirɔ, daa jaami, daa tee faak siara, baakit a baa nan a naa.” 
LUK.18.21	Ki jɔɔ maŋ jiin ki yetɔ a “N poŋ sak linba na kur n bisin niewa.”
LUK.18.22	Yisa nba gbat u jiinu na ki u betɔ a “Bonyennkɔɔe pɔta; kɔin linba kur ki a mɔk ki jii li likirii ki tur talasdamm, ki a tan sa la mɔkint Yendɔuŋ ni. Li poorpo ki a jenna kii waan.” 
LUK.18.23	Wa gbat linba na ki u par ji biir, kimaan u din mɔk mɔkint bonchiann.
LUK.18.24	Yisa nba bann nan u mɔk parbiir na, ki u yet a “Li paar nan mɔkita-n kɔɔ Yennu naan ni. 
LUK.18.25	Li bia paar nan mɔkitɔɔ-n kɔɔ Yennu naan ni kaman nan lagumii nba kan fit kɔɔ kparpeenu miar ni nae.”
LUK.18.26	Niib nba gbat wa piak biaŋinba na ki bi boiɔ a “Li-i tee nneeie, ŋmee ji sa fit ki la tinnu?”
LUK.18.27	Ki u betib a “Linba ki nirɔ kan fit tumi ŋaan Yennu sa fit tumira.”
LUK.18.28	Ki Piita yetɔ a “Nnara, ti din nyik linba ki ti din mɔk na ŋaan waa-a.”
LUK.18.29	Ki Yisa betib a “Barmɔniie ki n beeri, wunba kur nyik u ŋaak amii u baa amii u naa amii u poo amii u waas amii u yɔɔrib amii u waarii Yennu naan paaki, 
LUK.18.30	u sa bia la bona bonchiann tingbouŋ na ni, ki lin gar wa nyik linba na; ki yoo nba baat na, u tan sa la manfoor nba kaa gbennu.”
LUK.18.31	Li yoo na ki Yisa yiin u poorpoweiteeb ki nyii namm kpiŋ ki sa betib a “Nnara, ti saa Jerusaleme, ki leŋe ki bi sa teen min nisaarik Bik linba kur ki Yennu sɔkiniinba din sɔb n po biaŋinba na, 
LUK.18.32	kimaan bi tan sa soorin ki teenin binba ki tee Juu teeb nuu ni, ki bi tan sa daanin nyatuk ki sukiin ki siin mɔsant n paak, 
LUK.18.33	ki bia boon kpaasir, ki bia tan kpin; ŋaan daa ŋanntaa daar ki n tan sa fiir kuun ni.”
LUK.18.34	Ŋaan u poorpoweiteeb na din ki bann barii na paaki, kimaan Yennu dɔkin bi yama. Ŋanne din te ki bi ki bann linba ki u piak na paaki.
LUK.18.35	Ki Yisa nba din tan per Jeriko na, ki jɔɔnsɔɔ din be ki kar sanjokpiŋ ki din tuu mei, 
LUK.18.36	ki tan gbat ki niburchiauŋ gaar, ki u boi a “Bee tee?”
LUK.18.37	Ki bi betɔ a “Yisa nba tee Nasaret nirɔ nee gaar.”
LUK.18.38	Ki u yikin sanpaapowa a “Yisa, David yaaboonn, tinimin ninbaauk.” 
LUK.18.39	Ki sɔnliita na din tian u paak a wun ŋmin; ŋaan ki u bia ŋamm yikin sanpaapowa a “David yaaboonn, tinimin ninbaauk.”
LUK.18.40	Ki Yisa set, ŋaan betib a bin dat jɔɔŋ maŋ ki baar nanɔ u boor. Wa din baar kpian Yisa yoonba ki Yisa boiɔ a 
LUK.18.41	“A loon ki n tun bee ki turani?”
LUK.18.41	Ki u jiin yetɔ a “N Yomdaanɔ, n loon ki a nyɔɔnt n ninbinae turin.”
LUK.18.42	Ki Yisa betɔ a “Nyɔɔntir! Fa teenin yada nee te ki a ninbina na la paaku.”
LUK.18.43	Li taakpaak ni ki u ninbina nyɔɔnt ki u ji laat, ki waa Yisa ki saa ki dont Yennu sann. Yoo nba ki niib na la nna maŋ, ki bi kura ji piak Yennu.
LUK.19.1	Li poorpoe ki Yisa din baar Jeriko ki gaar. 
LUK.19.2	Ki jasɔɔ din be leŋ maŋ ki tee lampogaarteeb yudaanɔ, ki u sann din yi Sakeus; ki u din mɔk mɔkint bonchiann. 
LUK.19.3	Ki u din koor a wun la Yisa nba tee wunba, ŋaan ki fit lau. Niib din yabit nan wun lauwa, kimaan u din tee jajinjiŋe. 
LUK.19.4	Li paak ki u chiar ki gar tɔɔnn po ki saa doo sinsabik a wun la Yisa garu, kimaan u yaa wun gar leŋe. 
LUK.19.5	Ki Yisa nba tan baar sinsabik maŋ boor, ki u yaat gotɔ ki yetɔ a “Sakeus, kakitir ki sik na. See ki n dii a ŋaak ni dinna.”
LUK.19.6	Ki Sakeus din kakit ki sik yiama ki foontɔ nan parpeenn, ki bi saan u ŋaak ni. 
LUK.19.7	Ki niib nba din la linba na maŋ ki bi ji din burin ki yeen a “Jɔɔ na saan kɔɔ biitdaanɔ ŋaak ni.”
LUK.19.8	Li poorpoe ki Sakeus fiir ki set ki yet ti Yomdaanɔ Yisa a “N Yomdaanɔ, gotir, n sa bɔkit n mɔkint kur ki tur talasdamm, ki wunba ki n mi ki diiu fobit, n sa jiinɔ taar munna.” 
LUK.19.9	Ki Yisa yetɔ a “Tinnu baar ŋaak na niib paak dinna, kimaan jɔɔ maŋ mun tee Abraham yaaboonne. 
LUK.19.10	Min nisaarik Bik baar a n lon binba bot na ki lab ŋaan tinnib.”
LUK.19.11	Ŋanne ki Yisa yin niib nba gbiintir maan maŋ na barjouk, kimaan bi dukii a Yisa nba per Jerusalem na, a li paak Yennu naan yaa lin baar yiame. 
LUK.19.12	Ki u yetib a “Nijaansɔɔ din be ki din tan nyii ki saan digbann banfɔkira, a bin saa dinnɔ naan, ki li poorpo ki wun jen kpen ŋaak ni. 
LUK.19.13	Wa daa din ki nyii yoonba na, ki u yiin u daaba piik ki tur turib salinkuna yenn yenn, ki betib, ‘I saa man ki saa kpent kpinkpouŋ nan likirii maŋ nan ma tan sa jen.’ 
LUK.19.14	Ŋaan ki u doo ni niib na namɔ. Wa saan yoo nba ki bi tun toomii kpanbar na boor ni, a bi ki sak a ŋɔɔ-n teen bi bati.
LUK.19.15	“Tɔn, ki nijaann na saan saa set dii naan maŋ ki tan jen. Wa jen yoonba, ki u te ki bi yiin u daaba nba ki u daan turib likirii na, a u loon wun bann nyɔɔt nba ki bi la likirii nba ki u daan turib na ni. 
LUK.19.16	Ki sinsinn yɔɔ na baar u boor ki tan yetɔ a ‘Chanbaa, salinkunn nba ki a daan turin na, n kpent kpinkpouŋ ki la salinkuna piik ki pukin li paak.’ 
LUK.19.17	Ki u yomdaanɔ yetɔ a ‘N faan, a tee daabiŋanɔe. Fa dia bonmintik fanu biaŋinba na, li paak, n sa tura doi piik yudant.’ 
LUK.19.18	Ki wunba mun paa u paak na baar u yomdaanɔ boor ki tan yetɔ a ‘Chanbaa, salinkunn nba ki a daan turin na, n kpent kpinkpouŋ ki la salinkuna ŋaŋŋmue.’ 
LUK.19.19	Ki u yomdaanɔ yetɔ a ‘N sa tura doi ŋaŋŋmu yudante.’
LUK.19.20	“Ki lɔɔ mun bia baar ki tan yetɔ a ‘Chanbaa, gotir a salinkunn nee na. N daan gbin n ninfiaŋ nie ki bɔr, 
LUK.19.21	kimaan n daan tiina a tonu na paake. A tuu jikit linba ki tee a yari, ki bia jaan linba ki a ki buri.’ 
LUK.19.22	Ki u yomdaanɔ yetɔ a ‘Fin daabibiiuk na, n sa jii a mɔŋ mɔŋ mɔmaame ki pak gbenna. A poŋ mi nan n tuu tee nitoŋo, ki tuu jikit linba ki tee n yari, ki bia jaan linba ki n ki buri. 
LUK.19.23	Bee teen ki a ki kpent niib n likirii maŋ, ki bin tan paanin paatiri? Ma bo tan jen na, n bo sa la n likirii paatira,’ 
LUK.19.24	ŋaan yet binba see leŋ na a ‘Gaat salinkunn maŋ u boor ni, ki tur wunba mɔk salinkuna piik na.’ 
LUK.19.25	Ki bi betɔ a ‘Chanbaa, u poŋ mɔk salinkuna piik.’ 
LUK.19.26	Ki u jiimm a ‘N beerie, wunba mɔk bona, bi sa pukinɔ; ŋaan wunba kɔŋ bont, bi bia sa tont bonmintik nba ki u poŋ mɔk na. 
LUK.19.27	Tɔn, n datai na nba ki loon ki n teen bi bat na, ŋann baat namm nna na ki tan kpib n numm nna.’ ”
LUK.19.28	Yisa nba pak ki gbenn na, ki bi yaa bin do Jerusalem, ki Yisa gar bi tɔɔnn. 
LUK.19.29	Ki bi tan per Betfeje nan Betani doi nba kpia kunkonn nba ki bi yir Olif Tiinii kunkonn na; ki Yisa tun u poorpoweiteeb na ni bannlee, 
LUK.19.30	ki betib a “Yi saa digbanbik nba be i tɔɔnn po na ni. I-i sai baar, i sa la bonsar ki u lor, ki sɔɔ daa ki mi jakɔ. Yin lotɔ ki baar nanɔ na; 
LUK.19.31	ki wunba-i boi-i a ‘Bee teen ki i lotɔ?’ yin betɔ a ‘Ti Yomdaanɔe loonɔ.’ ”
LUK.19.32	Ki bi saan la borkur kaman nan Yisa nba pakib biaŋinba na. 
LUK.19.33	Ba saan saa lot boŋ maŋ yoonba ki bondamm lab ki boib a “Bee ki i lot boŋ maŋi?”
LUK.19.34	Ki bi jiin yetib a “Ti Yomdaanɔe loonɔ,” 
LUK.19.35	ŋaan dat boŋ maŋ ki baar nanɔ Yisa boor ni. Ki u poorpoweiteeb jii bi lianta, ki paan boŋ na paak ki jakin Yisa. 
LUK.19.36	Wa jak boŋ na yoonba ki nisiab jikit bi chinchena nan bi liata ki lat sɔnu ni.
LUK.19.37	Wa tan per Jerusalem ki u baar sɔnsinsikir nba nyi Olif Tiinii kunkonn paak na. Leŋe ki u poorpojɔɔmu bonchiann piin piak Yennu nan kpianpaarii nan parpeenn, kimaan ba din la bakitnauŋ toonjaana nba kur ki Yisa tun na; ki bi yeen a 
LUK.19.38	“Yennu mɔsonŋann be kpanbar nba baat nan ti Yomdaanɔ Yennu sann paak. Parmaasir be Yendɔuŋ ni; dont Yennu sann sanpaapo man.”
LUK.19.39	Ŋanne ki Farisiinba siab nba be nibur na ni yet Yisa, “Wanntɔɔ, betir a poorpojɔɔmu na ki bin ŋmin.”
LUK.19.40	Ki Yisa jiin yetib a “Nnara, niib maŋ-i ŋmin, ŋaan tana nba dɔɔ sɔnu ni na sii yikin piak Yennuwa.”
LUK.19.41	Wa din per ki tan la Jerusalem ki u mɔ doo na teeb paak, 
LUK.19.42	ki yet a “Li-i bo-i tee ki i bann parmaasir sɔnu dinna, li bo sii ŋan ki turi. Ŋaan mɔtana li liir i yan, ki i kan fit banni. 
LUK.19.43	Yoo baat ki i datai tan sa baar, ki maa joongungɔnt ki lint i doo ŋaan loon i paak lɔkir kur, 
LUK.19.44	ŋaan tan libit i kura nan tiŋ ki kpi-i perrr. Bi tan sa gbenn i ŋei maŋ chain, ki tangbiinn gbaa tan kan tenni. Muksuk na tan sa teen nneewa, kimaan ya ki bann Yennu tinnu yoo na paak.”
LUK.19.45	Li poorpoe ki Yisa din saan kɔɔ Yennu jiantu ŋasaakak ni, ki din saa ber binba kɔi bonkobit, ki nyinnib, 
LUK.19.46	ŋaan yetib a “Li sɔb Yennu gbouŋ ni a ‘N ŋaak sii tee Yenmiaru ŋaake,’ ŋaan ki yimme kpintir ki teenn fatiteeb kinkar boor.”
LUK.19.47	Tɔn, daar kur ki Yisa din be Yennu jiantu ŋasaakak ni ki want niib Yennu maan. Ki Yennu jiantu yudamm nan sennu wannteeb nan tiŋ maŋ yudamm loon bin kpiu, 
LUK.19.48	ŋaan ki fit la sɔnu nba ki bi sa kpiu, kimaan niib na kur din chaan bi tuba ki gbiintir u maan.
LUK.20.1	Dasiar Yisa nba din be Yennu jiantu ŋasaakak ni ki mɔɔntir Yennu barŋanii ki want niib, ki Yennu jiantu yudamm nan sennu wannteeb nan saakab din baar u boor 
LUK.20.2	ki tan yetɔ a “Betirit, ŋmee yikoo nie ki a tuun linba na? Ŋmee chaba li yikoo maŋi?”
LUK.20.3	Ki u jiin a “N mun mɔk buboit ki sa boi-i. Betirin man, 
LUK.20.4	Jɔɔnn wunba daan wuur niib Yennu nyunwuru na, Yennue chabɔ li yikoo amii nisaarikee?”
LUK.20.5	Ki bi ŋmant faa bi leeb labaar ki yeen a “Ti-i yet a Yennue chabɔ li yikoo, u sa boit a bee te ki ti ki teenɔ yada. 
LUK.20.6	Ki ti-i biakii yet a nisaariie din chabɔ, ki niib na kura sa jaatit tanawa, kimaan bi teen yada nan Jɔɔnn din tee Yennu sɔkiniie.” 
LUK.20.7	Li paak, ki bi yet Yisa a bi ki mi u yikoo nba nyii siami. 
LUK.20.8	Ki Yisa mun betib a “Tɔn, n mun kan beti wunba chabin li yikoo ki n tuun linba na.”
LUK.20.9	Li yoo na ki Yisa yin niib na barjouk a “Jasɔɔ din wuu tilontii u kpaab ni, ŋaan ji din jii kpaab na ki teen toontunna nii ni a bii gorii, ŋaan tan yaat saan siar po ki saa yukir. 
LUK.20.10	Ki pɔɔr yoo tan baar ki u tun u daabir a wun saan toontunna na boor ni, a bin turɔ tilɔɔnsia kpaab na ni. Ki toontunna na saa boo daabir na ki jiinɔ yann. 
LUK.20.11	Ŋanne ki u bia tun daabilɔɔ; ki toontunna na bia saa boou ki dinnɔ fei ki bia jiinɔ yann. 
LUK.20.12	Ki kpadaanɔ maŋ bia tun daabilɔɔ; ki bi saa paan ŋɔɔ daŋ ki jiiu luu. 
LUK.20.13	Ŋanne ki kpadaanɔ na yet a ‘N sa teen nlee na? La ji be na, n sa tun n mɔŋ mɔŋ bilonkake. Ŋɔɔ ŋanin, li pasiar bi sa saa turɔ nibaakira.’ 
LUK.20.14	Ŋaan toontunna na nba din tun ninbinn ki la u bik na ki u baat na, ki bi bet bi leeb a ‘Kpadaanɔ maŋ fadiirɔe na. Ŋaant tin kpiu man, ki u faar maŋ-n ji teen ti yar.’ 
LUK.20.15	Ki bi soorɔ ki nyii nanɔ kpaab na kpiŋ po ki saa kpiiu.
LUK.20.15	“Tɔn, toontunna maŋ nba teen biaŋinba na, kpadaanɔ na sa teemm nlee? 
LUK.20.16	U sa baar ki kpib, ŋaan bia jii kpaab maŋ ki tur leeb.”
LUK.20.16	Niib maŋ nba gbat linba na ki bi yet a “Yennu-n bɔr ŋann.”
LUK.20.17	Ki Yisa gotib ŋaan yetib a “Li sɔb Yennu gbouŋ ni a
LUK.20.17	‘Tann nba ki tanmaara yêtɔ na,
LUK.20.17	ŋanne din set tee lɔtik ni tanŋann.’
LUK.20.17	ki maan maŋ paak tee bee? 
LUK.20.18	Tɔn, wunba kur baa tann maŋ paak sa but bute; ŋaan tann maŋ-i baa wunba paak, bimm! li sa mat matɔe.”
LUK.20.19	Ki sennu wannteeb nan Yennu jiantu yudamm bann nan Yisa nba yin barjouk na li saan gaan bi paake; li paak, ki bi ji din koor a bin soorɔ li tonton na, ŋaan tiin niib na jaŋmaanii. 
LUK.20.20	Li paak, ki bi ji din waa pikiiɔ, ŋaan bia tun pikiiteeb binba kpann a bi tee popeendamme, a bin la u mɔbonkpetir nba tee linba, ki fit lian soorɔ ki teenɔ tiŋ yudaanɔ nuu ni. 
LUK.20.21	Ki pikiiteeb maŋ tan baar bet Yisa a “Wanntɔɔ, ti mi nan fa yeen linba ki bia want na, li ŋan. A bia ki tee lukitindaanɔ, ŋaan fii bia want Yennu sɔnu nan barmɔnii. 
LUK.20.22	Tɔn, ti sennu chabit nan tii pa lampo kii teen Rom tiŋ kpanbar Siisa amii ti daa pa?”
LUK.20.23	Ki Yisa bann bi ser nba ki bi tee na ki yetib a 
LUK.20.24	“Wantin likirib. Tɔn, ki ŋmee naauŋ nan sanne be likirib na paaki?”
LUK.20.24	Ki bi yetɔ a “Siisa yare.” 
LUK.20.25	Ki Yisa betib a “Tɔn, yii yenn-ii pa kii teen Siisa linba tee u yar, ŋaan mun-ii pa kii teen Yennu linba tee Yennu yar.”
LUK.20.26	Ki pikiiteeb na lek ki la u mɔbonkpetir lekii niib na tɔɔnn ni; ki li teemm yaarlituk nan Yisa jiinu maŋ, ki bi ji ŋmin.
LUK.20.27	Ki Sajusiinba siab din baar Yisa boor ni; ŋamme din tuu yaa a niib tan kan fiir kuun ni; ki bi betɔ a 
LUK.20.28	“Wanntɔɔ, Moses din sɔb sennu ki yet a ‘Nirɔ-i kɔɔn u ŋaapoo ki ki mar waas ŋaan tan kpo, a li ŋan ki u ninja-n faar pakɔɔk na ki mar waas ki tur kpeemɔ na.’ 
LUK.20.29	Tɔn, jab bannlore din be ki tee ninjann, ki saakɔɔ po tan kɔɔn poo, ki ki mar waasi, ŋaan kpo; 
LUK.20.30	ki wunba mun paa u paak na faar poo maŋ, ki mun bia ki mari, ŋaan kpo; 
LUK.20.31	ki binba biar na kura tan faar poo na ŋaan mun tan kpo kpo, ki ki mar waas mun biaki. 
LUK.20.32	Ki li joontu ki poo maŋ mun bia tan kpo. 
LUK.20.33	Ki la ji be na, kuun fiiru daare, bi ŋmee tan sii yen poo maŋi? kimaan bi bannlore kura din kɔɔnɔwa.”
LUK.20.34	Ki Yisa jiin yetib a “Tingbouŋ na ŋaateeb kɔɔnt poob ki bia chiant bi waas ki teemm jab, 
LUK.20.35	ŋaan ki binba ŋan nan kuun fiiru na ki tan sa fiir kii be dunia paann ni, bi kii kɔɔnt poobi, bi bia kii chiant bi waas ki teen jabi, 
LUK.20.36	kimaan bi ji kan mi ki kpo; bi sii tee kaman nan malakanba nee, ki bia sii tee Yennu waase, kimaan bi fiir kuun niwa. 
LUK.20.37	Tɔn, Mosese mun din poŋ wann nan kpeemm tan sa fiir kuun ni. Moses nba din sɔb jagotkunkoŋ po, u din yi ti Yomdaanɔ Yennu a Abraham Yennu, nan Aisak Yennu, nan Jakɔb Yennu. 
LUK.20.38	Niib maŋ nba din poŋ kpo na, ŋaan bi bia lek daa fo, kimaan Yennu ki tee kpeemm Yennu kaa, ŋaan u tee footib Yennue, kimaan u tɔɔnn ni, bi kura tee footibe.”
LUK.20.39	Ŋanne ki sennu wanntesiab yet Yisa a “Wanntɔɔ, a jiin bonŋanna.” 
LUK.20.40	Ki bi ji din jee nan bin boi Yisa buboisiat.
LUK.20.41	Ŋanne ki Yisa boib a “Nlee ki bi yeen a Yennu Niganntɔɔ Masia tee David yaaboonni? 
LUK.20.42	Kimaan Yennu gbouŋ ni ki David mɔŋ mɔŋ sɔb yanii gbouŋ nɔɔk ni a
LUK.20.42	‘Ti Yomdaanɔ Yennu yet n Yomdaanɔ a:
LUK.20.42	Karin n nuudiitu po
LUK.20.43	mɔkmɔk nan ma tan sa jii a datai ki teemm a taakpakta.’
LUK.20.44	David nba din yiin Masia a ‘Yomdaanɔ’ na, nlee ki Masia na tee ŋɔɔ David yaaboonni?”
LUK.20.45	Niib kur nba gbiintir Yisa maan maŋ, ki u yet u poorpoweiteeb a 
LUK.20.46	“Soot i mɔŋ man nan sennu wannteeb; ŋamme loon bii lia liatbaant, kii lin kii somm, ki bia gaan burchinfoontii dai ni; bi-i kɔɔ Yenjiantu diit ni, bi loon bii kaar nijaana kaanii paake; bi-i saan jaamm ni, bi bia loon yudamm kinkaanii boa; 
LUK.20.47	ŋamme bia di pakɔi fobit; ŋaan ji tuu jenna ki mei Yennu ki yukii a bin kpann a bi tee yentinae. Bi tubdatu tan sii bi bonchiann.”
LUK.21.1	Ŋanne ki Yisa got lint ki la mɔkita, ki bi kpeent likirii Yennu piinii lakir ni; 
LUK.21.2	ki u bia la pakɔtalasdaanɔ ki u mun kpeen jinjenninba ŋannlee Yennu piinii lakir na ni. 
LUK.21.3	Ki Yisa yet a “Barmɔniie ki n beeri, pakɔtalasdaanɔ na kpeen ki gar sɔɔ kura, 
LUK.21.4	kimaan bi kur paat bi likichiant na nie, ŋaan pakɔtalasdaanɔ na kpan jii linba ki u yaa wun di nee ki kpeen.”
LUK.21.5	Ŋanne ki siab din piak Yennu jiantu ŋasaakak po, ki yeen a ba faŋŋitir nan tanŋana nan piinii ki li ŋan biaŋinba. Ki Yisa yetib a 
LUK.21.6	“Ya laat linba na kura na, ŋaan yoo baat ki bi tan sa tut li kura ki lu tiŋ niwa, ki li tanyennkɔɔ tan kan tenn ki tɔɔ leer paaki.”
LUK.21.7	Wa pak nna maŋe ki bi boiɔ a “Wanntɔɔ, bee yooe ki linba na tan sii tee? ki li nyinn bia tan sii tee nlee, la tan sii yaa lin teeni?”
LUK.21.8	Ki u yetib a “I mi man ki bi tan sa kpanni. Niib bonchiann tan sa baar nan n sann ni ki yeen a ‘Mii tee Masia,’ amii ‘Masia yent yoo pera.’ Li nibooru, i daa waabi. 
LUK.21.9	I sa gbat tɔbii nan kunkɔna po, ŋaan i daa te ki li mɔki jaŋmaansooruku, kimaan li kpaa talas nan linba na kur-n tun sinsinn daanna, ŋaan li kan wann nan dunia gbennu sa baar li tonton na kaa.”
LUK.21.10	Ki u ŋamm yetib a “Nibooru nan nibooru tan sa kɔn nan leeb, ki kpanbar nan kpanbar mun tan sa took ki kɔn nan leeb. 
LUK.21.11	Tiŋ jijekijaana nan nikuuk nan kon tan sa baa tingbouŋ na lokir kur po boor boor. Niib bia tan sii laat linba sii mɔkib jaŋmaansooruk, nan nyinsaakara, sanpaapo. 
LUK.21.12	Ŋaan linba na kur daa kan teen daanni, ki bi tan sa soori ki dinni muksuk, ki kubini Yenjiantu diit yudamm nii ni, ki kɔɔni dansarii; ki bi tan sa saan nani kpanbara nan tiŋ yudamm boor ni ki bin bu i buut, kimaan ya waan na paak. 
LUK.21.13	Ki ŋanne tan sa te ki i la yaak nba sa pak n po ki turib. 
LUK.21.14	Li paak, i tan soor i mɔŋ man ki daa te ki li daamiini nan ya sa pak jiin biaŋinba buut maŋ yoo, 
LUK.21.15	kimaan li yoo na ki n sa turi yan nan mɔbona nba ki i tan sa pak, ki i datai kan fit nyann i mɔbona amii ki nɔini. 
LUK.21.16	Ŋaan i chanbaanba nan i naanba, nan i yɔɔrib nan i ninjamm nan i ŋaateeb nan i yɔɔsinba mɔŋ tan sa nyi i poor ki fikisiri; ki bi tan sa kpi i siab. 
LUK.21.17	Ki sɔɔ kur tan sii nami, kimaan ya waan na paak. 
LUK.21.18	Ŋaan i yur yut yennkɔɔ kan baa yann gbaa. 
LUK.21.19	I-i kii nyik n weiu na, i tan sa la manfoor nba kaa gbennu.
LUK.21.20	“Ŋaan yoo nba ki i tan la lanjimanba ki bi lint Jerusalem, yin bann nan li yaa lin biire na. 
LUK.21.21	Li yoo maŋ, binba tan be Judea tiŋ ni, bin chiar ki do kunkona; ki binba mun be Jerusalem, bin nyi ki saan; ki binba mun be digbankpinii-kpinii na ji daa baat doo maŋ ni, 
LUK.21.22	kimaan li yoo na tan sii tee tubdatu yooe. Nanna kur tan sa teen kaman nan la sɔb Yennu gbouŋ ni biaŋinba nae. 
LUK.21.23	Li yoo maŋ, li tan sii bi ki teen podamm nan binba dia walai, kimaan fara bonchiann tan sa baar tiŋ na paak, ki Yennu wutoor tan sa do niib maŋ paak. 
LUK.21.24	Ki lanjimanba tan sa baar ki kpi bi siab nan jukbanjai, ki bia tan sa soor siab ki saan namm tinii kur po, ki teemm daaba. Ki binba ki tee Juu teeb tan sa chibit lin Jerusalem mɔkmɔk nan bi yoo nba tan sa gbenn.
LUK.21.25	“Ki nyina tan sii be yennu ni nan ŋmaarik ni nan ŋmaabira ni. Ki tingbouŋ ni, parbiir tan sa baar tinii ni, ki jaŋmaanii bia tan sii be, kimaan mɔkgbeŋŋir nyunpana nba tan sii fu bonchiann na paak. 
LUK.21.26	Ki linba be sanpaapo kura tan sa damm ki ŋmat, li paak ki jaŋmaanii tan sa jek niib, ki bi tan sii guu linba yaa lin tan baar tingbouŋ ni na. 
LUK.21.27	Li yoo ki bi tan sa la ki min nisaarik Bik dɔkitir baat sanpagbouŋ ni nan paŋ bonchiann nan yentsaakar. 
LUK.21.28	Ki linba na nba tan sa piin teenue, yii mɔk parcheenn kimaan i tinnu yoo pera.”
LUK.21.29	Ŋanne ki Yisa yimm barjouk a “Gotir sinsabik nan tiinii kur. 
LUK.21.30	Ya tuu la ki tiinii maŋ faat bintir, i ji tuu bann nan siɔk per na. 
LUK.21.31	Nnee mun biak, yoo nba ki i tan laat ki linba na nba kur tuun, yin bann nan Yennu naan pera.
LUK.21.32	“Barmɔniie ki n beeri na, mɔtana nigbouŋ na kan kpo ki gbenn kaawa ki linba na kur-n tumi. 
LUK.21.33	Sanpaapo nan tiŋ tan sa gara, ŋaan n maan ŋanin kan mi ki gar fabaa.
LUK.21.34	“I mi man ki daa jatikit nan binbeŋ na daamii, nan dayibu nan li yiaru, ki n baaru daar tan sa kpir baar, 
LUK.21.35	ki daar maŋ tan sa nyak niib kura nba be tingbouŋ na ni ki soorib kaman nan tanbar nee. 
LUK.21.36	Yii guu man kii mei Yennu yoo kur a wun turi paŋ nba sa te ki i nyann bikinu na kur nba tan sa baar, ki bia set min nisaarik Bik tɔɔnn.”
LUK.21.37	Tɔn, yennu ni ki Yisa din be Yennu jiantu ŋasaakak ni ki want niib Yennu maan, ki din tuu tan saan nyiɔk ki saa be kunkonn nba ki bi yir Olif Tiinii kunkonn na paak; 
LUK.21.38	ŋaan sanyiɔk ni ki niib kur tuu baat u boor Yennu jiantu ŋasaakak ni ki tan gbiintir u maan.
LUK.22.1	Yoo nba din tan per nan bin tikir jaamm ki ŋman boroboro nba kaa datiŋ na, ki bi din yi jaamm maŋ yukitgar tiaru jaamm, 
LUK.22.2	ki Yennu jiantu yudamm nan sennu wannteeb din koor a bin la sɔnu nba ki bi sa kpi Yisa, ŋaan tiin niib na jaŋmaanii.
LUK.22.3	Li yoo na ki Sintaanii kɔɔ Judas wunba din yi Iskariot ki bia din tee Yisa poorpoweiteeb piik nan bannlee na ni yenɔ. 
LUK.22.4	Ki ŋɔɔ Judas din saan ki saa pak nan Yennu jiantu yudamm nan bi lanjimanba yudamm biaŋinba ki u sa chabib ki bin soor Yisa. 
LUK.22.5	Ki bi ji din mɔk parpeenn ki gaar a bi sa pa Judas likirii. 
LUK.22.6	Ki u sak bi lor maŋ ki ji piin loon sɔnu nba ki u sa jii Yisa ki kubinɔ bi nuu ni yoo nba ki niib na ji kaa na.
LUK.22.7	Ki boroboro nba kaa datiŋ na jaamm daar nba ki bi yaa bin kpi pebis ki teen yukitgar tiaru jaamm jeet na, 
LUK.22.8	ki Yisa tun Piita nan Jɔɔnn doo na ni ki betib a “I saa man ki saa teen yukitgar tiaru jeet na siir ki turit ki tin di.”
LUK.22.9	Ki bi boiɔ a “Lee ki a loon ki tin saan teen siiri?”
LUK.22.10	Ki u betib a “Nnara, yoo nba ki i baat doo na ni, i sa la jasɔɔ ki u jii nyunsɔɔr. Yii waau nan ŋaak nba ki u sa kɔɔ; 
LUK.22.11	yin bet li ŋaak daanɔ a ‘Wanntɔɔ na yaa a ti boia a saamm diiuk nba ki ŋɔɔ nan u poorpoweiteeb yaa bin kɔɔ di yukitgar tiaru jaamm jeet na be lee?’ 
LUK.22.12	Ki u sa wanni ditɔɔtuk nba yab ki poŋ teen siir; ki yin teen jeet maŋ leŋ.” 
LUK.22.13	Ki bi din saan ki set saa la borkur kaman nan Yisa nba betib biaŋinba na; ki bi ji din teen jaamm maŋ jeet siir.
LUK.22.14	Jaamm jeet dinu na yoo nba tan baar, ki Yisa kar a wun di; ki u toomiinba piik nan bannlee na mun kar a bin di nanɔ. 
LUK.22.15	Ki u yetib a “Li mantik want n par ni nan min nan yimm-n lakin di yukitgar tiaru jaamm dinu daannewa ki fara-n tan lian baarin. 
LUK.22.16	N beerie, n ji kan mi ki di dinu na mɔkmɔk nan yoo nba ki barmɔnii dinu na tan sa teen Yennu naan ni.” 
LUK.22.17	Ŋanne ki u jii nyunyuŋmaŋ nan tilɔɔna nyun, ki tur Yennu niipoouk li paak, ŋaan yetib a “Gaat na man ki chent i leeb ki nyu. 
LUK.22.18	N beerie nan la jii dinna ki saa, n ji kan mi nyu tilɔɔna nyun na, see ki Yennu naan tan baar.”
LUK.22.19	Ŋanne ki u jii boroboro ki tur Yennu niipoouk li paak, ki ŋmit ŋmit ki turib ŋaan yetib a “Nee tee n gbanant ki n yaa n tur ki bin kpir i paak na. Yii yɔɔ kii tee nna kii tian n po.” 
LUK.22.20	Ki dinu na poorpoe ki u bia jii nyunyuŋmaŋ na nan tilɔɔna nyun na, ŋaan yetib a “Tilɔɔna nyun na tee Yennu mɔsonn lorpaanne, linba ki n lor nan n sɔn, ki li luun i paak.
LUK.22.21	“Gotir man, wunba yaa wun nyi n poor na, ŋɔɔe kar ki di nanin na. 
LUK.22.22	Min nisaarik Bik set yaa n kpo kaman nan Yennu nba senn biaŋinba nee, ŋaan bonbiir sii be wunba yaa wun nyi n poor na paak.”
LUK.22.23	Ki bi ji din piin ki boi bi leeb ki yeen a “Ti ŋmapoe yaa wun tun linba na?”
LUK.22.24	Li yoo ki mɔniɔk din baar u poorpoweiteeb maŋ sinsuuk ni, ki bi din nɔi ki yeen a lamme chee leebi. 
LUK.22.25	Ki Yisa yetib a “Tingbouŋ na ŋaateeb kpanbara dia bi niib nan ninmɔnn, ki niib bia yi bi yudamm ‘bi sommteeb,’ 
LUK.22.26	ŋaan yimm ŋanin, li ki tee nna. Wunba tee nijaann i ni, see ki u teen kaman nan niwaarik na; ki yudaanɔ mun-n teen kaman nan daabir na. 
LUK.22.27	Tɔn, ŋmee tee nijaann ki gar u lɔɔ, wunba di jeet, amii wunba teene? Li ki tee wunba di na kaa-aa? Ŋaan min ŋanin be i sinsuuk ni kaman nan toontunnɔ nee.
LUK.22.28	“Yimm poŋ yɔɔ be nanin n jinjammii ni yoo kur. 
LUK.22.29	N Baa Yennu nba gannin ki dinnin naan biaŋinba na, nnee mun ki n mun yaa n ganni 
LUK.22.30	ki yin di ki nyu nanin n naan ni, ki i tan sa kar naangbant paak ki bu Israel teeb booru piik nan bannlee na buut.”
LUK.22.31	Ki Yisa yet Simon Piita a “Simon, Simon, gbiintir, Sintaanii barin a wun la yaak nba ki u sa bikin i kur ki lenni kaman nan dii nba ki bi tuu leenn fouŋ na, ki laan i tee dii amii fouŋo. 
LUK.22.32	Ŋaan fin Simon, mine miar Yennu a paak, ki a yada daa baa; ki yoo nba ki a ji jen n boor ni, a tot a naa waas.”
LUK.22.33	Ki Piita jiin yetɔ a “N Yomdaanɔ, li-i tee dansarik amii kuumie, n teen siira nan min nan fin-n saan.”
LUK.22.34	Ki Yisa din betɔ a “Piita, n beerae, kojouk daa tan kan bui dinna sinsinn daanni ki a tan sa yet taar munntaa a a ki mimi.”
LUK.22.35	Ŋanne ki Yisa boib a “Ma din tumi doi ni na ki i din ki dia likibɔɔrii nan kaliit nan taasaat na, i din kɔŋ siari?”
LUK.22.35	Ki bi jiin yetɔ a “Aaii.”
LUK.22.36	Ki u yetib a “Mɔtana jikira, wunba mɔk likibɔɔrik amii kaliiuk, wun jiir; ki wunba mun ki mɔk jukbanjiak, wun kɔi u liatir ki daa. 
LUK.22.37	Mine beeri na, li sɔb Yennu gbouŋ ni a ‘Bi jiiu ki pukinɔ sennu mɔyêtdamm sinsuuk ni.’ Ki bi set sa teenin nnee, kimaan linba kur ki bi sɔb ki jikit saa n po Yennu gbouŋ ni na, li set tee nan mɔniie.”
LUK.22.38	Ki bi din yetɔ a “Ti Yomdaanɔ, gotir, jukbanjai ŋannlee na.”
LUK.22.38	Ki u yetib a “Ŋaant man.”
LUK.22.39	Ŋanne ki u nyii leŋ ki saan Olif Tiinii kunkonn paak, kaman nan wa poŋ tuu tee biaŋinba na, ki u poorpoweiteeb waau saa. 
LUK.22.40	Wa saa baar leŋ ki u betib a “I mei Yennu man ki i tan daa kɔɔ jinjammii ni.”
LUK.22.41	Ŋanne ki u chat bi boor ni ki saan nan fa tuu jaa tann ki lin saan fɔkint biaŋinba na, ki saa gbaan tiŋ ni ki miar Yennu, 
LUK.22.42	ki yet a “N Baa, li-i tee a loomm, daa ŋaant ki n kɔɔ bonbiir nba baat n paak na ni; ŋaan ŋaant ki a loommo-n tun, ki li daa tee n loommu.” 
LUK.22.43	Ki malaka nyii sanpaapo ki tan dɔkit u paak ki totɔ. 
LUK.22.44	U din dii muksuk bonchiann ki miar Yennu nan u yaak kur, ki naauk tan pu u paak ki tan toot naan nan sɔn na.
LUK.22.45	Ki u tan fiir Yenmiaru ni ki ŋmat u poorpoweiteeb na boor, ki saa la ki bi gɔɔnt, kimaan bi para nba biir biaŋinba na paak. 
LUK.22.46	Ki u boib a “Bee teen ki i gɔɔnti? Fiit kii mei Yennu man ki i tan daa kɔɔ jinjammii ni.”
LUK.22.47	Wa din daa piak namm na, ki u la ki nibur baat. Ki Judas wunba tee u poorpoweiteeb piik nan bannlee na ni yenɔ, gar bi tɔɔnn, ki tan baar Yisa boor ni a wun mɔɔt u tankpinn. 
LUK.22.48	Ki Yisa boiɔ a “Judas, a mɔɔtir n tankpinn a a nyi min nisaarik Bik pooree?”
LUK.22.49	Li yoo na ki u poorpoweiteeb na la linba yaa lin teen na, ki bi boi Yisa a “Ti Yomdaanɔ, ti kɔn namm nan jukbanjai-ii?” 
LUK.22.50	Ŋaan ki bi yenɔ taan kakit chɔɔ Yennu jiantu yudaanɔ daabir niidiitu po tubir ki pot.
LUK.22.51	Ki Yisa betib a “Nyikin man,” ŋaan jîin tubir maŋ ki tabin li biaŋ.
LUK.22.52	Ŋanne ki Yisa boi Yennu jiantu yudamm nan bi lanjimanba yudamm nan saakab binba baar a bin soorɔ na a “N tee fatitɔɔe ki i baar nan jukbanjai nan gbajara-aa? 
LUK.22.53	N poŋ tuu yɔɔ be nani daar kur Yennu jiantu ŋasaakak ni, ŋaan ki i ki somi. Tɔn, ŋaan yoo na lek tee i yare, nan bunbɔnn paŋ daanɔ yar.”
LUK.22.54	Li yoo na ki bi ji din soor Yisa ki saan nanɔ Yennu jiantu yudaanɔ ŋaak ni; ki Piita ji saa waa u poorpo banfɔkira. 
LUK.22.55	Ŋaak maŋ ni, niib din joo muu dindɔunsinsuuk ni ki kar linta, ki Piita tan kɔɔ ki kar pukimm. 
LUK.22.56	Wa kar leŋ, ki toontunbipoyenɔ lau muu yentu na ni, ki tan gotɔ sirrr, ki yet a “Jɔɔ na tuu be nanɔ.”
LUK.22.57	Ki Piita yetɔ a “Bonpobik, n ki miu.”
LUK.22.58	La yann waaminna, ki jasɔɔ mun lau ki yetɔ a “Fini, a mun tee u poorpoweiteeb yenɔe.”
LUK.22.58	Ki Piita yetɔ a “Jɔɔ na, kai, li ki tee min kaa.”
LUK.22.59	La bia yann waaminna, ki jalɔɔ nna mun bia yet a “Yaunwa, barmɔniie, jɔɔ na tuu be nanɔ, kimaan u mun bia tee Galilee nirɔe.”
LUK.22.60	Ki Piita jiin yetɔ a “Jɔɔ na, min taan ki mi linba ki a yeen na kaawa.”
LUK.22.60	Wa daa piak nee ki kojouk fan bui li tonton na. 
LUK.22.61	Ki ti Yomdaanɔ Yisa jiant got la Piita; ki Piita ji tiar ŋɔɔ Yisa mɔbona na po, wa yet biaŋinba a “Kojouk daa tan kan bui dinna sinsinn daanni ki a tan sa nɔi taar munntaae a a ki mimi.” 
LUK.22.62	Ki Piita ji nyii ki bui bonbiir.
LUK.22.63	Li poorpoe ki Yisa guuteeb na daanɔ nyatuk ki boou, 
LUK.22.64	ŋaan jii chinchenn ki bobin u numm po ŋaan faau ki bia jin yetɔ a “Bukitir wunba faa-a na.” 
LUK.22.65	Ki bi bia pak ki biir u sann bonchiann ki sukiiɔ.
LUK.22.66	La yent sanyiɔk ni ki Juu teeb saakab nan Yennu jiantu yudamm nan sennu wannteeb din taan kar bi yudamm tituk kaanu; ki guuteeb na tan baar nan Yisa bi boor. 
LUK.22.67	Ki bi betɔ a “Fi-i set kii tee Yennu Niganntɔɔ Masiae, fan betit.”
LUK.22.67	Ki u jiin betib a “Mi-i beti, ŋaan i poŋ taan kan teenin yada gbaa, 
LUK.22.68	ŋaan mi-i munii biakii boi-i buboit, i kan sak jiinin buboit maŋi. 
LUK.22.69	La nyii mɔtana ki jii saa min nisaarik Bik tan sii kar Yabint Yennu nuudiitu po.”
LUK.22.70	Ki bi kura boiɔ, “Ki ŋann fii tee Yennu Bija-aa?”
LUK.22.70	Ki u jiin ki yetib a “Nan ya kpan yaa na.”
LUK.22.71	Ki bi yet bi leeb a “Ti poŋ ji loon siaradamm ba poe na? kimaan ti poŋ gbat u mɔŋ mɔmaama.”
LUK.23.1	Ŋanne ki niib na kura din fiir ki jii Yisa ki saan nanɔ Pailat boor. 
LUK.23.2	Leŋe ki bi ji din piin ki want u biit ki yeen a “Ti la nirɔ na ki u biir ti niib ki yaa a bi daa pa lampo kii teen Kpanbar Siisa, ki bia yeen a ŋɔɔe tee Yennu Niganntɔɔ Masia, ki bia tee kpanbar.”
LUK.23.3	Ki Pailat boiɔ a “Fii tee Juu teeb kpanbar na-aa?”
LUK.23.3	Ki u jiin ki yet a “Nan fa kpan yaa na.”
LUK.23.4	Ki Pailat yet Yennu jiantu yudamm nan nibur na, “N ki la jɔɔ na biiti.”
LUK.23.5	Ki niib na bia din yakii nan Pailat ki yeen a “U want niib wannu, li paak te ki bi fiir jirjir. U din piin ki want Galilee niib ki tan saan Judea doi ni kura nan wa tan baar nna na.”
LUK.23.6	Pailat nba gbat nna na ki u boib a “Jɔɔ na tee Galilee nirɔee?” 
LUK.23.7	Wa bann nan Yisa nyii Galilee tiŋ nba ki Bat Herod yen na, ki u ŋaan ki bi saan nanɔ Herod boor, kimaan ŋɔɔ Herod mun din be Jerusalem li yoo. 
LUK.23.8	Ki Herod poŋ din tuu gbia Yisa po, ki loon wun lau ki li yukir. Wa din tan la Yisa yoonba ki u ji mɔk parpeenn bonchiann, ki loon Yisa-n tun bakitnauŋ toonn ki wun la. 
LUK.23.9	Li paak, ki u boi Yisa buboit bonchiann; ŋaan ki u ki jiinɔ siari. 
LUK.23.10	Ki Yennu jiantu yudamm nan sennu wannteeb mun din see leŋ ki piak nan paŋ ki want Yisa biit. 
LUK.23.11	Ki Herod nan u lanjimanba ji sian Yisa ki daanɔ nyatuk, ki gbabinɔ chinchenŋann ki jiinɔ Pailat boor. 
LUK.23.12	Li daar maŋ ki Pailat nan Herod soor leeb naasinyɔɔsir, kimaan bi din tuu tee dataie sinsinn tuuk.
LUK.23.13	Ki Pailat din yiin Yennu jiantu yudamm nan Juu teeb yudamm nan nileeb 
LUK.23.14	ki tan yetib a “I baar nan nirɔ na ki yaa a u kpann niibe. Gotir, n bu u buut i numm nna, ki ki la u biit nba tee linba ki i yaa a u tun maŋi. 
LUK.23.15	Herod mun bia ki la u biiti. Li paak te ki u jiintɔ ki teent na. I lawa-aa? Jɔɔ na ki tun bisiat nba ki li jaŋ nan kuumi. 
LUK.23.16	Ŋannimi n sa boou kpaasir, ŋaan ŋaau ki wun saan.” 
LUK.23.17	Ki binn kur yukitgar tiaru jaamm yoo na, Pailat din tuu fabir ki nyinn dansarkɔyenɔe ki ŋaan ki wun saan yann.
LUK.23.18	Ki nibur na din tian sanpaapo ki yeen a “Kpin jɔɔ na. Nyint Barabas yann ki turit.” 
LUK.23.19	(Ba din kɔɔn Barabas dansarik na kimaan u bigbabisin nba ki u din tee doo na ni na, nan u nikpinu na paak.)
LUK.23.20	Ŋanne ki Pailat bia lek din loon wun nyinn Yisa ki ŋaau yann, li paak ki u bia ŋamm piak nan nibur na; 
LUK.23.21	ki niib na mun bia tian sanpaapo ki jiint Pailat a “Kpaamɔ dapunpunn paak! Kpaamɔ dapunpunn paak!”
LUK.23.22	Ki Pailat boib taar munntaa ni, “Bee paake? U biit mantik tee lannpoe? N ki la linba ki u tumi ki li jaŋ nan kuunkpinu. Ŋannimi n sa boou kpaasire, ŋaan ŋaau ki wun saan.”
LUK.23.23	Ŋaan ki niib na bia lek tian tintianii a wun kpaa Yisa ki tabinɔ dapunpunn paak; ki bi tintianii maŋ tan nyann Pailat yar. 
LUK.23.24	Ki Pailat ji chabib ba loon biaŋinba a lin teen nna, 
LUK.23.25	ki nyinn jɔɔ nba ki bi loon wun nyinnɔ na, wunba ki bi din kɔɔnɔ dansarik kimaan u bigbabisin nan u nikpinu na paak, ki u chabib Yisa nan ba loon biaŋinba lin teen maŋ.
LUK.23.26	Li yoo na ki lanjimanba jii Yisa ki saan nanɔ, ki saa took jasɔɔ ki u sann yi Simon, wunba din tee Sairene jɔɔ, ki u nyii digbankpiŋ nna ni ki baat Jerusalem; ki bi din tan soorɔ ki jii Yisa dapunpunn na ki bukinɔ ki u waa Yisa poor.
LUK.23.27	Ki niburchiauŋ din waa Yisa ki bi tɔk saa. Bi ni maŋ poosiab din waa ki bui ki fabin u paak. 
LUK.23.28	Ki Yisa din tan jiant bi paak ki yetib a “Jerusalem poob, i daa bui n paaki, ŋaan kii bui man i mɔŋ paak nan i waas paak. 
LUK.23.29	Gotir, yoo tan sii baat ki niib tan sii yeen a ‘Pookanmata damm binba ki mar waas ki mɔɔmm biiri, ŋamme mɔk parpeenn.’ 
LUK.23.30	Li yoo maŋe ki niib tan sii yeen jɔɔt nan kunkona a ‘Baan ti paak ki piint!’ 
LUK.23.31	A muu-i di tana, ki dagbira jikii?”
LUK.23.32	Ŋanne ki bi ji din jii doyeerteeb bannlee ki pukin Yisa paak a bin kpib. 
LUK.23.33	Ba din baar siaminba ki bi yir Yukpabuk na, leŋe ki bi din kpaa Yisa ki tabinɔ dapunpunn paak, ki bia din kpaa doyeerteeb bannlee na dapunpuna paak, ki yenɔ din be Yisa niidiitu po, ki lɔɔ na mun din be u niigaŋ po. 
LUK.23.34	Ki Yisa yet ki yaa a “N Baa Yennu, nyikin chab niib na, kimaan bi ki bann ba tuun linba na paaki.”
LUK.23.34	Ki bi din chent u liata ki dia ŋaan tɔ tiatia a bin la wunba sa di ki yent u liata maŋ. 
LUK.23.35	Ki niib na see ki gorii; ŋaan ki Juu teeb yudamm na din daanɔ nyatuk ki yeen a “U tuu tint nileeb; li-i tee ki u set tee Yennu Niganntɔɔ Masia na, wun tinn u mɔŋ.”
LUK.23.36	Ki lanjimanba bia din daanɔ nyatuk, ki tan baar nan damiituk ki teenɔ, 
LUK.23.37	ŋaan yaa a “Li-i tee ki a set tee Juu teeb kpanbarie, fan tinn a mɔŋ.”
LUK.23.38	Bi bia sɔb sɔbu ki tabin dapunpunn na u yur paak, ki li yet a “Juu teeb kpanbarii na.”
LUK.23.39	Li yoo na ki doyeerteeb nba taab na yenɔ din sukii Yisa ki yaa a “A ki tee Masia kaa-aa? Tint a mɔŋ ŋaan mun tinnit.”
LUK.23.40	Ki lɔɔ na din tiau ki yet a “A ki tiin Yennu-uu? kimaan fin nan ŋɔɔ be tubdatyennkɔɔ nie na. 
LUK.23.41	Timm ŋanin ŋan nan li tubdatu, kimaan bi jiintit pankpera nba ki ti tuu tuun na paake;” 
LUK.23.42	ŋaan bet Yisa a “Yisa, yoo nba ki a dii a naan, a tan tiar n po.”
LUK.23.43	Ki Yisa betɔ a “Barmɔniie ki n beeri, dinna min nan fin sii be Paradais ni.” ((Bi bia yi Yendɔuŋ Paradais, ki li paak tee siaminba ki parpeenn bonchiann be.))
LUK.23.44	Li yoo din tee kaman nan yensuuk nie, ki yennu ji din lib, ki tingbouŋ na kur ji din bɔnn mɔkmɔk nan yenlekir, kut munntaa yoo. 
LUK.23.45	Ki chinchenn din tuu jɔɔn ki puun Yennu jiantu diiuk sinsuuk ni, ki li ji din tan soor bɔkit taar munnlee. 
LUK.23.46	Ki Yisa tan yikin sanpaapo ki yet a “N Baa Yennu, n jikit n seek ki tee a nuu ni.” Wa yet nna maŋ ŋaan ji kpo.
LUK.23.47	Ki lanjimanba yudaanɔ nba la linba teen na, ki u pak Yennu ki yet a “Barmɔniie, jɔɔ na set tee popeendaanɔe.”
LUK.23.48	Ki niburchiauŋ nba lakin leŋ a bin la linba tee, ba din la linba teen na, ki bi ji ŋmat kun nan parbiir ŋaan pakin yura. 
LUK.23.49	Ki u yɔɔsinba kur nan poob nba nyii Galilee nanɔ din be leŋ ki see banfɔkira ŋaan gorii linba tee.
LUK.23.50+LUK.23.51	Ki jasɔɔ din be ki u sann yi Josef ki din nyii Juu teeb doo nba ki bi yir Arimatea, ki din tee niŋanɔ nba tee burchimɔ, ki din guu Yennu naan baaru na. U din tee Juu teeb yudaanyenɔe, ŋaan u din ki sak nan Juu teeb yudaanleeb nba din lorin lor, nan bi toona nba ki bi tuun tee Yisa maŋi. 
LUK.23.52	Ki jɔɔ maŋ saan Pailat boor ki saa miarɔ a wun turɔ Yisa gbanant; ki u chabɔ. 
LUK.23.53	Ŋanne ki u saan kpaat gbanant na dapunpunn na paak, ki jiiu ki pɔbinɔ katiŋ ni, ki piiu kapaauŋ ni, linba ki bi poŋ din jiar tanpiiuk lokir ni na, ki bi din daa ki pii sɔɔ kaauk maŋ ni. 
LUK.23.54	Li din tee daar nba ki bi tee siir foon daar paake, ki foon daar na din tan piint.
LUK.23.55	Ki poob nba din nyii Galilee ki din waa Yisa na wei Josef, ki bi saa la Yisa kaauk boor nan ba piiu biaŋinba. 
LUK.23.56	Ŋanne ki bi ji din ŋmat kun ŋaak ni, ki saa teen siir ki ŋamm kpanunubit nan tulaarii.
LUK.23.56	Ki foon daar ki bi din foi kaman nan Yennu sennu nba want biaŋinba na.
LUK.24.1	Lasir daar sanyafaar, ki poob maŋ nyii saan kaauk maŋ boor nan bi kpanunubit nan tulaarii nba ki bi poŋ ŋamm na. 
LUK.24.2	Ba baar leŋ ki bi la ki katangbeŋŋir ki li nyakit kaauk na mɔb paak, ki birint ki saa dɔɔ. 
LUK.24.3	Ba kɔɔ kaauk maŋ ni ki saa ki la Yisa gbanant 
LUK.24.4	ki bi ji biar see jiiaa. Li taakpaak ni ki jab bannlee see ki lia liatnyinyira; 
LUK.24.5	ki li teen poob na jaŋmaansooruk, ki bi gbaan tiŋ ni. Ki jab na boib a “Bee ki i gorii footɔɔ kpeemm ni? 
LUK.24.6	U kaa nna. U fiira. Tiat man wa din yeti biaŋinba, yoo nba ki u daa din be Galilee na, 
LUK.24.7	a bi tan sa soor ŋɔɔ nisaarik Bik ki jiiu teen biitdamm nuu ni ki bin kpaau tabinɔ dapunpunn paak ki wun kpo; a ki u tan sa fiir kuun ni daa ŋanntaa daar.”
LUK.24.8	Ŋanne ki poob na ji tiar u maan maŋ po, 
LUK.24.9	ki ji seet kaauk na boor ki ŋmat kun, ki saa yet linba kur teen, ki tur u poorpoweiteeb piik nan yenɔkɔɔ, nan binba be leŋ na kura. 
LUK.24.10	Ki poob maŋ sanae din tee Mari Magdaliin, nan Joanna, nan Mari nba din tee Jems naa na; ki pooleeb mun din pukin bi paak ki be bi ni. 
LUK.24.11	Ŋamme din bet Yisa toomiinba barii maŋ; ki toomiinba na ŋanin din dukii nan li tee poomaame, ki bi ki teemm yada. 
LUK.24.12	Ŋaan ki Piita ŋanin din fiir ki chiar saan kaauk na boor, ki saa tibin ki got ki la kuun chinchenn na ki li dɔɔ li kuukɔɔe; ki u ji ŋmat kun ŋaak ni nan yaarlituk nan linba teen maŋ paak.
LUK.24.13	Li daar maŋe ki bi ni niib bannlee din saa digbanbik nba yi Emmaus na. Leŋ nan Jerusalem din tee kaman nan maar ŋannlore nee. 
LUK.24.14	Ki bi din somm piak nan leeb linba na kur nba teen maŋ paak. 
LUK.24.15	Ba piak ki faa labaar nan leeb yoonba na, ki Yisa mɔŋ nakimm ki lakin namm saa; 
LUK.24.16	ŋaan ki Yennu te ki li liirib ki bi ki bann Yisa. 
LUK.24.17	Ki u boib a “I somm piak a bee?”
LUK.24.17	Ki bi set nan ninbiik. 
LUK.24.18	Ŋanne ki bi yenɔ, wunba sann yi Kleopas na boiɔ a “A kuukɔɔe tee saamɔ nba be Jerusalem na ki tan ki gbat barii nba teen leŋ daa ŋannlelee na-aa?”
LUK.24.19	Ki u boib a “Barlannpoe?”
LUK.24.19	Ki bi yetɔ a “Ki jikit saa Nasaret nirɔ Yisa po; jɔɔ na daan tee Yennu sɔkiniie, ki tun toonjaana; ki u maan mun daan mɔk paŋ; ki u penn Yennu nan nirɔ para. 
LUK.24.20	Ki ti yudamm nan Yennu jiantu yudamm jiiu ki teenɔ barbuurɔ nuu ni a wun bu u buut ki yet a u ŋan nan kuume; ki bi tan kpaau dapunpunn paak. 
LUK.24.21	Ŋaan ki ti tuu daan nan ŋɔɔe tan sa nyinn timm Israel teeb ti datai nuu ni; ki linba pukin, dinna tee daa ŋanntaae na la teen. 
LUK.24.22	Ŋann maŋe biak, ki ti ni poosiab pakit u po ki li yaar ŋaan litit, kimaan ba saan kaauk maŋ boor sanyafaar na, 
LUK.24.23	bi saa ki la u gbananti. Ba jen yoonba ki bi betit a ŋamm saa la Yennu malakanba nan bi numm; ki malakanba maŋ yetib a Yisa jen u manfoor niwa. 
LUK.24.24	Ŋanne ki ti yemm tan saan kaauk maŋ boor, ki saa la kaman nan poob nba dɔŋ betit na, ŋaan ŋamm ŋanin saa ki la Yisa.”
LUK.24.25	Ki ŋɔɔ Yisa betib a “Bee yankpeensime ki i mantik mi nna nan ki i teen sɔkiniinba maan kur yada. 
LUK.24.26	Li teen talas nan Yennu Niganntɔɔ Masia-n di fara maŋ, ki tan la u baakir.” 
LUK.24.27	Ŋanne ki u wantib u barii nba sɔb Yennu gbouŋ kur ni na paak, ki piin Moses sɔbu ni nan sɔkiniinba sɔbu kura ni.
LUK.24.28	Tɔn, ki bi tan per digbanbik nba ki bi baat na; ki Yisa tan teen nan u gaare na. 
LUK.24.29	Ki bi gɔɔrɔ ki yeen a “Biat nant nna, a kimaan yennu baawa ki li ji bɔnte.” Li paak ki u ji kɔɔ ki biar bi boor ni. 
LUK.24.30	Ki u tan kar a wun di namm; ŋanne ki u jii boroboro na ki tur Yennu niipoouk li paak, ŋaan bɔkit ki turib. 
LUK.24.31	Li yoo na ki bi numm po ji yent ki bi ji bannɔ. Li taakpaak ni ki u bia lir bot bi ni. 
LUK.24.32	Ki bi ji beer bi leeb a “Wa piak nant sɔnu paak ki wantit linba sɔb Yennu gbouŋ ni na paak, a ti para ki penn bonchiannii?”
LUK.24.33	Li taakpaak ni ki bi fiir ŋmat Jerusalem, ki saa la u poorpoweiteeb piik nan yenɔkɔɔ na nan siab ki bi lakin leeb. 
LUK.24.34	Ŋanne ki u poorpoweiteeb na betib a “Ti Yomdaanɔ set fiire nan barmɔnii. U dɔkit Simon paak.”
LUK.24.35	Ki niib bannlee na mun betib linba teen sɔnu paak, nan biaŋinba ki bi bannɔ nan wa tan bɔkit boroboro biaŋinba na.
LUK.24.36	Ba beerib linba na, li taakpaak ni ki Yisa set bi sinsuuk ni ki yetib a “Parmaasir-ii be i paak.”
LUK.24.37	Ki jijekit nan jaŋmaanii soor kɔɔb hei, kimaan bi dukii mi a bi la siara bonfintikare. 
LUK.24.38	Ŋanne ki u boib a “Bee ki i yan paak puti? Bee ki birsuk be i ni? 
LUK.24.39	Gotir n nii nan n taa man, ki bann nan li set tee mine. Siimin ki bann nan mine. Bonfintikar ki mɔk gbanant nan kpaba, ŋaan i la ma mɔk gbanant nan kpaba biaŋinba.”
LUK.24.40	Wa yet nna maŋ ki u wannib u nii nan u taa. 
LUK.24.41	Ŋaan bi parpeenn paak ki bi bia lek ki mi teenɔ yada nan li tee ŋɔɔe; ki li bia yaar litib. Ki u boib a “I mɔk jesiat nna-aa?” 
LUK.24.42	Ki bi jii jaŋŋaakir bonchiɔk ki turɔ; 
LUK.24.43	ki u gaar ki ŋman bi numm ni.
LUK.24.44	Ŋanne ki u betib a “I tian man n mɔmaan nba ki n daan wanti ma daan be i boor ni yoonba na, a n barii kur nba sɔb Moses sennu ni, nan Yennu sɔkiniinba sɔbu ni, nan Yennu gbouŋ nba ki bi yi yanii na nɔɔk ni, a li kpaa talas nan li kur-n tan mantik tun ki gbenn.”
LUK.24.45	Ŋanne ki u ji yênt bi numm a bin bann linba sɔb Yennu gbouŋ ni na paak, 
LUK.24.46	ki yetib a “Li sɔb a Yennu Niganntɔɔ Masia sa di fara ki kpo ki tan fiir kuun ni daa ŋanntaa daar; 
LUK.24.47	a bin saan ki mɔɔnt niib u sann paak a bi-i nyik bi biit Yennu sa nyik chabib; a bin piin ki mɔɔnt Jerusalem teeb barii maŋ sinsinn, ki bia mɔɔnt nibooru kur mun.” 
LUK.24.48	Ki u bia betib a “Yimme tee linba na siara damm. 
LUK.24.49	Nnara, mine yaa n tan turi n Baa Yennu Seyeeŋ nba ki u senn mɔsonn a u sa turi na. Yii daa biar kii be man Jerusalem mɔkmɔk nan yoo nba ki Yennu Seyeeŋ maŋ sa nyi sanpaapo ki sik i paak ki turi paŋ.”
LUK.24.50	Ŋanne ki Yisa nyii namm doo maŋ ni ki saan namm Betani. Leŋe ki u saa donn u nii sanpaapo ŋaan senn mɔsonŋann bi paak. 
LUK.24.51	Wa senn mɔsonŋann na yoonba na, ki u yaat ki nyikib ŋaan doo Yendɔuŋ ni. 
LUK.24.52	Ki bi ji jiantɔ ki tan ŋmat Jerusalem nan parpeenn bonchiann. 
LUK.24.53	Ki bi ji din jii bi yoo ki be Yennu jiantu ŋasaakak ni yoo kura, ki piak dont Yennu sann.
JHN.1.1	Sintansimm dinn ki sɔɔ ki siar daa din kaa na, ŋaan Yennu Mɔb, wunba tee Yisa Masia, ŋarin poŋ din bee, ki Yennu Mɔb maŋ din taa nan Yennu. Ŋɔɔe bia ji din jenna ki tee Yennu. 
JHN.1.2	Yennu Mɔb maŋe din be nan Yennu sinsinn, 
JHN.1.3	ki u nie ki Yennu din nan bont kur, ki siar din kaa ki Yennu nan ki li ki nyii u ni, 
JHN.1.4	ki u nie biak ki manfoor be, ki u jikit ki teen niib, ki li manfoor maŋe tee niib yentu, 
JHN.1.5	ki yentir tingbouŋ na niib bunbɔnn, ki bunbɔnn na ki fit bɔnn yentu maŋi.
JHN.1.6	Jasɔɔ nna din be ki u sann yi Jɔɔnn wunba wuur niib Yennu nyunwuru na, ki Yennu din tumɔ 
JHN.1.7	a wun baar ki tan bet niib kur a Yisa Masiae tee niib yentu, ki bin teen Yisa maŋ yada. 
JHN.1.8	Ŋaan Jɔɔnn maŋ kaa din tee yentu maŋi. Ŋɔɔ kpan din baar a wun tan bet niib yentu maŋ poe. 
JHN.1.9	Yisae din tee barmɔnii yentu nba din baar tingbouŋ na ni, ki ji yentir niib kur ni. 
JHN.1.10	Wa din baar tingbouŋ na ni maŋ, ŋaan tingbouŋ na ŋaateeb lek taan ki bannɔ, ŋaan li din tee u nie setik ki Yennu din nan tingbouŋ na. 
JHN.1.11	Wa din baar tingbouŋ ni na, u din be u tiauŋ niib Israel teeb ni, ŋaan bi lek din ki gaarɔ. 
JHN.1.12	Ŋaan binba kur gaarɔ ki teenɔ yada ki jii bi mɔŋ ki turɔ, ŋamme ki u din chabib ki bi ji teen Yennu waas. 
JHN.1.13	Ba din teen Yennu waas na, ki Yennu ji turib u manfopaann. Li ki tee nisaarii kaa din turib li manfoor ba din marib yoonba na, ŋaan li din tee Yennue.
JHN.1.14	Yoo nba ki Yennu Mɔb maŋ din baar ki tee nisaarik na, u din be nant tingbouŋ na ni, ki din gbee nan ninbatinu, nan barmɔnii wannu, ki timm nba din tuu be nanɔ na laat u yentsaakar, ki li yentsaakar na nyii u Baa Yennu boor, kimaan u tee u Biyenne.
JHN.1.15	Yoo nba ki Jɔɔnn nba din wuur niib Yennu nyunwuru na tan lau na, ki u nyinn u siara ki yikin sanpaapowa a “Daanɔ nba ki n daan beeri ki yaa a u tan sa baar ki cheen na, u poŋ din tuu beewa, ki bi tan marin, ŋɔɔe na jik.”
JHN.1.16	Tɔn, wa gbee nan ŋanu biaŋinba na, ki ti kur mun la u ŋanu maŋ, ki bia laat sommir ki pukii sommir paak. 
JHN.1.17	Moses din turit Yennu sennue, ŋaan Yisa Masia ŋarin din baar nan ninbatinu ki teent ki bia want barmɔnii wannu. 
JHN.1.18	Sɔɔ kaa ki mi la Yennu; u mɔŋ biyenn nba mantik kpiau ki bia yek nanɔ na, ŋɔɔe fiitɔ ki turit.
JHN.1.19	Tɔn, ki Juu teeb yudamm nba din be Jerusalem na tun Yennu jiantu yudamm nan Liifai teeb Jɔɔnn maŋ boor, a bin boiɔ a “A tee ŋmee?” 
JHN.1.20	Ki Jɔɔnn mun din ki yêt jiinu, ŋaan jiin ki yet yent ki yaa a “Min kaa tee Yennu Niganntɔɔ Masia.” 
JHN.1.21	Ŋanne ki bi boiɔ a “Ki a tee ŋmee? A tee Elaijaee?” Ki u jiin ki yaa a ŋɔɔ kaa. Ki bi bia boiɔ “Ki a tee sɔkinii nba nee-ee?” Ki u jiin a ŋɔɔ kaa biaki. 
JHN.1.22	Ŋanne ki bi boiɔ “Ki a tee ŋmee? Wantit fa tee wunba ki ti ŋmat saa bet binba tumit na. A sa yet nlee ki jikit saa a mɔŋ po?” 
JHN.1.23	Ki Jɔɔnn yaa a
JHN.1.23	“Mine tee wunba be muuk ni na,
JHN.1.23	ki hoot yaa a:
JHN.1.23	Teent ti Yomdaanɔ baaru siir na.”
JHN.1.23	Jɔɔnn din jii Yennu sɔkinii Aisaya gbouŋ ni maame, ki pak wann wa tee wunba.
JHN.1.24	Tɔn, niib maŋ din nyii Farisiinba boor ni. 
JHN.1.25	Ki bi bia boi Jɔɔnn ki yaa a “Li-i tee ki a ki tee Masia, ki bia ki tee Elaija, ki bia mun ki tee sɔkinii nba na, ki li teen nlee ki a wuur niib Yennu nyunwuru?” 
JHN.1.26	Ki Jɔɔnn yaa a “Min ŋarin wuur niib nyume, ŋaan sɔɔ be i sinsuuk nna ki i ki miu. 
JHN.1.27	Ŋɔɔe tee wunba yaa wun wei n paak, ŋaan ki n ki ŋan nan ki n lot u taasaaŋmii gbaa.”
JHN.1.28	Tɔn, bi din boiɔ buboit na doo nba sann yi Betani, ki li din be Jɔɔdann mɔk-pootir. Leŋe ki Jɔɔnn din wuur niib Yennu nyunwuru.
JHN.1.29	La yent sanyiɔk, ki Jɔɔnn maŋ la Yisa ki u baat, ki u bet niib na a “Gotir man! Yennu marouŋ pebikii na. Ŋɔɔe sa nyinn tingbouŋ na ŋaateeb biit. 
JHN.1.30	Ŋɔɔe tee daanɔ nba ki n won beeri a ŋɔɔe tan sa wei n paak kii tuun Yennu toona, ŋaan bia cheen na. U poŋ din beewa ki bi tan marin. 
JHN.1.31	N tuu ki bann a ŋɔɔe na, ŋaan n daan baar ma n wur niib Yennu nyunwuru, ma n wann Israel teeb wa tee wunba.”
JHN.1.32+JHN.1.33	Ki Jɔɔnn bia yet niib na a “Ma daan daa ki bann wa tee wunba maŋ, ki Yennu nba tumin a n tan wur niib u nyunwuru na, ŋɔɔe betin a ‘Daanɔ nba ki a tan la ki n Seyeeŋ siik ki tan tɔɔn u paak ki biar be nanɔ, fan bann nan ŋɔɔe tee wunba sa jii n Seyeeŋ ki wuur niib para.’ Ki n set la Yennu Seyeeŋ, ki u nyii Yendɔuŋ ni ki siik, ki naan nan ŋmann na, ki tan tɔɔn Yisa paak ki biar be nanɔ. 
JHN.1.34	N set la nna, ki bia beeri nan ŋɔɔe tee Yennu Bija.”
JHN.1.35	La bia yent, ki Jɔɔnn see nan u poorpoweiteeb na bannlee, 
JHN.1.36	ki tan la ki Yisa gaar saa, ki u yet a “Gotir man, Yennu marouŋ pebik na!” 
JHN.1.37	Ki Jɔɔnn poorpoweiteeb bannlee na nba gbat ki Jɔɔnn yet nna maŋ, ki bi nyikɔ, ŋaan waa Yisa. 
JHN.1.38	Ki Yisa saa jiant got ki la ki bi waau, ki u boib a “I loon bee?” Ki bi jiin a “Wanntɔɔ, ti loon ki ti bann fa be siame.” 
JHN.1.39	Ki Yisa yetib a “Yii waa man ki saa la ma be siaminba.” Li din tee kut munna yooe jayenn, ki bi weiɔ ki saan ki saa la wa be siaminba, ki bi ji din biar ki be nanɔ daar maŋ ni.
JHN.1.40	Bi bannlee maŋ nba din dɔŋ gbat Jɔɔnn nba yet linba na ki waa Yisa na, bi yenɔ din tee Andru, wunba din tee Simon Piita waarɔ. 
JHN.1.41	Wa din nyii Yisa boor ni na poorpoe, ki u saan yiama ki saa lon u yɔɔrɔ Simon boor, ki tan betɔ yaa a “Ti la Masia nawa,” (ki Masia paak tee Yennu Niganntɔɔ,) 
JHN.1.42	ŋaan baar nanɔ Yisa boor. Ki Yisa gotɔ sirrr, ki tan betɔ a “Fine tee Simon wunba tee Jɔɔnn bija, ŋaan a sann bia sii yi Siifas.” (Siifas nan Piita sana tee yomme, ki li paak tee tann.)
JHN.1.43	Li sanyafannuko, ki Yisa loon wun saan Galilee. Ki u lon Filip boor ki betɔ a “I waan.” 
JHN.1.44	Filip din nyii Betsaidae. Leŋe tee doo nba ki Andru nan Piita mun din nyii na. 
JHN.1.45	Ki Filip mun saan ki saa lon Natanael boor ki betɔ a “Ti la wunba ki Moses din sɔb u po Yennu sennu gbouŋ ni, ki sɔkiniinba bia din sɔb u po, ki pak a u sa baar na. Ŋɔɔe tee Yisa wunba tee Josef bik, ki u nyii Nasaret.” 
JHN.1.46	Ki Natanael yetɔ a “Nasaretii? Bonŋann sa fit nyi Nasaretaa?” Ki Filip betɔ “A mɔŋ mɔŋ mun-n baar ki tan got.”
JHN.1.47	Yisa nba la Natanael ki u baat u peŋ na, ki u pak u po ki yet a “Israel niŋanɔe na, kimaan u tee niburchimɔe.” 
JHN.1.48	Ki Natanael boiɔ “A teen nlee ki mimi?”
JHN.1.48	Ki Yisa yetɔ a “Filip nba daa bo ki baar ki yiina na, ŋaan sɔɔ ki n poŋ la-awa, ki a kar kinkaŋ nyakir.” 
JHN.1.49	Ki Natanael yetɔ a “Chanbaa, a tee Yennu Bijae, ki bia tee Israel teeb kpanbar.” 
JHN.1.50	Ki Yisa boiɔ, “Ma yeta a n la-a ki a kar kinkaŋ nyakir nie, ki a teenin yada-aa? ŋaan a sii laat toonjaana ki lin gar linba na paak. 
JHN.1.51	Barmɔniie ki n beeri na, i sa la sanpaapo loot, ki Yennu malakanba siik nisaarik Bik na paak, ki ŋmat do sanpaapo.”
JHN.2.1	Li daa ŋanntaa daar, ki bi yaa bin chian pooyookir, doo nba sann yi Kana na, ki li be Galilee tiŋ ni. Ki bi din poi Yisa naa, 
JHN.2.2	ŋaan mun bia yiin Yisa nan u poorpoweiteeb, a bin baar. 
JHN.2.3	Tɔn, tilɔɔna daan nba ki bi tuu nyu na, ki li tan gbenn. Ki Yisa naa baar bet Yisa a “Pooyookir daan na gbenna.” 
JHN.2.4	Ki Yisa betɔ a “N naa, min nan fin, nlee mantiki? N yooe daa ki baari.” 
JHN.2.5	Ŋanne ki u naa maŋ bet toontunna na a “Linba ki u beti a yin tun, yin tun nna.”
JHN.2.6	Tɔn, ŋaan sɔɔ siar nna see leŋ ki naan bui ŋannloob, linba ki Israel teeb tuu tee nyun leŋ ki nit kaman nan bi jiantu nba tee biaŋinba, ki li bui din fit kɔɔ sɔborii nan nyun, ki li baat kaman nan piinnlee amii piinntaa nawa. 
JHN.2.7	Ki Yisa bet toontunna na a “Gbeent bui na nan nyun.” Ki bi gbeen nan mɔgbanawa. 
JHN.2.8	Ki u ji betib “Durin man nyun maŋ, ki finn ki tur jaamm na saakɔɔ.” Ki bi finn ki saan turɔ. 
JHN.2.9	Ki u gaar ki lemm sɔɔ ki li kpant daama, ŋaan ki u ki mi daan na nba nyii siami, ŋaan toontunna nba dur nyun bui na ni ŋarin mi. Ŋanne ki saakɔɔ na yiin poo na sɔrɔ 
JHN.2.10	ki betɔ a “Sɔɔ kur tuu tor damamm sinsinnewa. Li-i tee ki bi nyuu saama, wun ji tor linba ki man fanu na, ŋaan yimm ŋarin ŋmina, ki ji tan joont toor daan nba man ki gar siar kur na!”
JHN.2.11	Tɔn, Yisa nba din tun toonjaann maŋ Kana nba be Galilee tiŋ ni na, ŋannii din tee u sinsinn nyinn, ki li wann niib wa mɔk Yennu paŋ biaŋinba; ki u poorpoweiteeb na teenɔ yada. 
JHN.2.12	Li poorpo ki Yisa nan u naa nan u waarii nan u poorpoweiteeb saan Kapenaum, ki saa be leŋ kaman nan daa ŋannlee nna.
JHN.2.13	Ŋanne ki Israel teeb yukitgar tiaru jaamm tan per, ki Yisa saan Jerusalem, a wun saa di jaamm maŋ. 
JHN.2.14	Wa baar Jerusalem yoonba, ki u kɔɔ Yennu jiantu ŋasaakak ni, ki saa la jab ki bi kɔi nei nan pei nan ŋmana, a niib-ii daa kii mann mannu; ki u bia la likikpenta ki bi kar kpentir likirii. 
JHN.2.15	Ki u jii ŋmiit ki pian kpaasir, ki ber bonkobit na kura, ki nyinnib Yennu jiantu ŋasaakak maŋ ni, ŋaan tut tut likikpenta na teebura ki lu, ki likirii na yat baa; 
JHN.2.16	ŋaan bia bet binba kɔi ŋmana na a bin nyinn ŋmana maŋ, ŋaan bia yetib a “I daa tee n Baa ŋaak kpinkpent boori.” 
JHN.2.17	Li yoo na ki u poorpoweiteeb ji tiar Yennu gbouŋ nba yet biaŋinba na a “N mantik loon n Baa jiantu ŋasaakak bonchiann.”
JHN.2.18	Ŋanne ki Juu teeb yudamm boi Yisa a “A sa tun nyinlannpoe ki wannit a a mɔk yikoo ki tun fa tun linba na?” 
JHN.2.19	Ki Yisa jiin a “Tɔn, yi yeer Yennu jiantu diiuk na, ŋaan daa ŋanntaa sinsuuk ni n sa maar kaar.” 
JHN.2.20	Ki bi yet a “Waa! Ti jii bina piinna nan ŋannloobo ki maa Yennu jiantu ŋasaakak na, ŋaan ki fin tan yaa a sa jii daa ŋanntaa kuukɔɔe ki maa!” 
JHN.2.21	Ki Yennu diiuk nba ki Yisa din pak na din tee u mɔŋ mɔŋ gbanante. 
JHN.2.22	Yennu nba din fiinɔ kuun ni na poorpoe, ki u poorpoweiteeb tiar linba ki u yet nna, ki bi ji teen Yennu gbouŋ yada, linba want Yisa kuunfiiru po, ki bia teen Yisa maan na yada.
JHN.2.23	Yukitgar tiaru jaamm maŋ yooe ki Yisa din biar Jerusalem, ki din tuun bakitnauŋ toonjaana, ki niib bonchiann din la ki teenɔ yada, 
JHN.2.24	ŋaan Yisa din ki jii u mɔŋ ki chabibi, kimaan u din mi sɔɔ kur nba tee wunba. 
JHN.2.25	U din mi niib dudukit bonŋann. Li paak u din ki loon sɔɔ-n wannɔ nifosaarik binbeŋ po.
JHN.3.1	Jasɔɔ nna din be ki u sann yi Nikodemus. U din tee Juu teeb yudaanɔe, ki bia din tee Farisii nirɔe; 
JHN.3.2	ki nyiɔsiɔk ki u tan baar Yisa boor ni, ki yetɔ a “Chanbaa, ti mi nan a tee wanntɔɔ nba nyii Yennu boor, kimaan sɔɔ kan fit tun toonjaana nba ki a tuun na booru, ki li ki tee ki Yennu be nanɔ kaa.”
JHN.3.3	Ki Yisa betɔ a “Barmɔniie ki n beera na, sɔɔ kan fit ki kɔɔ Yennu naan ni, ki li ki tee ki bi ŋamm marɔ kaa.” 
JHN.3.4	Ki Nikodemus boiɔ “Nlee ki bi sa ŋamm ki mar nirɔ nba ki tee bik biaki? kimaan u ji kan fit ki ŋmat kɔɔ u naa poor ni, ki wun ŋamm marɔ.” 
JHN.3.5	Ki Yisa yetɔ a “Barmɔniie ki n beera, nirɔ maaru, li kan fit jaŋ nan wun baar Yennu naan ni, ŋaan see ki u la maaru munnlee, ki li tee Yennu Seyeeŋ yar. Nnee-i kaa, u kan fit ki baar Yennu naami. 
JHN.3.6	Nisaarik ŋarin maar nisaarik, ŋaan Seyeeŋ na ŋarin maar Seyeeŋ yɔɔe. 
JHN.3.7	Li paak, a daa te ki li teea bakitnauŋ nan ma yaa a ‘See ki bi ŋamm mari na.’ 
JHN.3.8	Wouŋ na tuu da la loon siaminba na, ki a ki mi wa nyi sian ki da. A bia ki mi wa saa siami, ŋaan a gbia ki u dae. Li mun bia tee nnee ki tur sɔɔ kur nba ki Yennu Seyeeŋ marɔ na.”
JHN.3.9	Ki Nikodemus boiɔ a “Nlee ki li sa teen nna?” 
JHN.3.10	Ki Yisa jiinɔ a “A tee daanɔ nba want Israel teeb Yennu maan, ŋaan tan ki mi linba na paakii? 
JHN.3.11	Barmɔniie ki n yaa n beta, ti beeri linba ki ti mi, nan ta bia la linbae, ŋaan ki i ki gaan ti maami. 
JHN.3.12	Li-i tee ki i ki teenin yada, nan ma beeri tingbouŋ na bona po na, li-i tee ki n beti Yendɔuŋ ni bona po, nlee ki i ji sa teenin yada? 
JHN.3.13	Sɔɔ kaa ki doo Yendɔuŋ ni see min nisaarik Bik nba nyii Yendɔuŋ ni na.”
JHN.3.14	Moses nba din jii kut waauk ki finnɔ daauk paak ki donnɔ muuk ni, li mun bia tee nnee ki bi tan sa jii nisaarik Bik na, ki donnɔ sanpaapo, 
JHN.3.15	ki wunba teenɔ yada, u sa la manfoor nba kaa gbennu. 
JHN.3.16	Kimaan Yennu mantik din loon timm tingbouŋ na niib bonchiann; li paak, ki u turit u Bijayemmir, ki wunba teen u Bija maŋ yada u tan kan kɔɔ muu ni, ŋaan u sii mɔk manfoor nba kaa gbennu, 
JHN.3.17	kimaan Yennu nba din tun u Bija tingbouŋ na ni, u din ki tumɔ a wun tan bu tingbouŋ na niib buut ki biirib kaa, ŋaan u din yaa wun tinnibe. 
JHN.3.18	Ki daanɔ nba teen Yennu Bija maŋ yada, Yennu kan bu u buut ki biirɔ, ŋaan wunba ki teeu yada, Yennu poŋ bu u yaa buut ki biirɔwa, kimaan u ki teen ŋɔɔ Yennu Bijayemmir maŋ yada.
JHN.3.19	Linba paak te ki Yennu bu bi buut ki biirib maŋ tee nnee: Yennu Bija din baar tingbouŋ na ni a wun yent tingbouŋ na niib nummpo, ŋaan ki nifosaarik loon bunbɔnn ki gar yentu maŋ, kimaan bi toona nba bi biaŋinba na paak, 
JHN.3.20	kimaan daanɔ nba kur tuun toonbiit, u nân yentu maŋe, ki ki loon wuu nakiiɔ, kimaan u ki loon nan u toonbiit na-n tan nyi paanu. 
JHN.3.21	Ŋaan wunba waa Yennu barmɔnii wannu ki bia tuun li biaŋ, ŋɔɔe baat yentu maŋ boor, a sɔɔ kur-n bann nan u toona kur, Yennu be li ni.
JHN.3.22	Li poorpoe ki Yisa nan u poorpoweiteeb din nyii leŋ ki saan Judea siar po, ki saa be leŋ kaman nan daa ŋaŋŋa nna; ki bi din wuur niib Yennu nyunwuru.
JHN.3.23+JHN.3.24	Li yoo na ki sɔɔ ki Jɔɔnn wunba wuur niib Yennu nyunwuru na daa ki kɔɔ dansariki, ki be Enon, siaminba ki nyun din yab na, ki niib din tuu baat u boor, ki u wuurib nyun. Enon din ki fɔk nan Salimi.
JHN.3.25	Ŋanne ki mɔniɔk tan fiir Jɔɔnn maŋ poorpoweiteeb nan Juu nirɔ nna sinsuuk ni ki jikit saa Yennu nyunwuru po. 
JHN.3.26	Ki Jɔɔnn poorpoweiteeb na saan u boor, ki saa betɔ “Chanbaa, nirɔ nba ki a daan be nanɔ na Jɔɔdann mɔk-pootir, ki yaa a u tee Yennu Niganntɔɔ na, ti gbat ki u wuur niib Yennu nyunwuru, ki sɔɔ kur saa u boor ki u wuurib.” 
JHN.3.27	Ki Jɔɔnn maŋ betib a “Yennu nyint sɔɔ kur nan u toona. Nirɔ kan fit tun siar ki li ki tee Yennu nyinnɔ. 
JHN.3.28	I mɔŋ poŋ mi gbat ki n yet ma min kaa tee Yennu Niganntɔɔ Masia, ŋaan min ŋarin, Yennu dɔŋ tun mine, a n tan teen u baaru siir. 
JHN.3.29	Poosɔrɔe tee wunba yen pooyookir na. Wunba tee poosɔrɔ na yɔɔk ki be u boor ki gbiintirɔ, ŋɔɔe mɔk parpeenn poosɔrɔ na kunkɔr paak. Nnee ki n mun set mɔk parpeenn bonchiann Masia na paak.
JHN.3.30	“Li kpaa talas nan ŋɔɔ Masia-ii yabitir, ŋaan ki min-ii waabit.”
JHN.3.31	Wunba nyii sanpaapo, ŋɔɔe chee sɔɔ kura; ŋaan binba nyii tingbouŋ na ni, ŋamm tee tingbouŋ na teebe, ki bia piak nisaarii maan. Wunba nyii Yendɔuŋ ni, ŋɔɔe chee sɔɔ kur, 
JHN.3.32	ki bia jenna ki beer niib linba ki u la ki bia gbat, ŋaan sɔɔ kur kaa gaar u maami. 
JHN.3.33	Ki bia jenna, ki wunba gaar u maan maŋ, li want nan ŋɔɔe saak nan Yennu maan maŋ tee barmɔnii. 
JHN.3.34	Yennu Bija nba ki u tumɔ na, wa piak maan nba na, li tee Yennu maame, kimaan Yennu tur u Bija maŋ Seyeeŋ nba yab ki kaa bikinu. 
JHN.3.35	Yennu loon u Bija, ki kubinɔ bona kur u nuu ni.
JHN.3.36	Daanɔ nba tee Yennu Bija yada, u sii mɔk manfoor nba kaa gbennu, ki daanɔ nba mun ki saak Yennu Bija na mɔb kan la manfoor maŋi, ŋaan Yennu wutoor sa do u paak ki kan gbenni.
JHN.4.1	Tɔn, ki Farisiinba din gbat a Yisa daak niib ki wuurib Yennu nyunwuru ki bi tee u poorpoweiteeb, ki bi yab gar Jɔɔnn yaba. 
JHN.4.2	Barmɔnii ŋarime Yisa din ki wuur niib u mɔŋi, ŋaan u poorpoweiteebe din wuurib. 
JHN.4.3	Yisa nba bann nan Farisiinba na gbat biaŋinba maŋ na, ki u nyii Judea tiŋ ni ki ŋmat saa Galilee tiŋ ni. 
JHN.4.4	Ki u sɔnu maŋ ni, ki li tee talase nan wun gar Samaria tiŋ ni. 
JHN.4.5+JHN.4.6	Ki yensuuk ni, wa din tan per Samaria teeb digbansiar ni, ki bi yir Saika, ki u baar nakin Jakɔb bunbunn boor. Leŋ din ki fɔk nan kpaab nba ki Jakɔb din tur u bik Josef na.
JHN.4.5+JHN.4.6	Wa din tan per bunbunn na, ki bakint ji din soorɔ ki u bak kimaan sommir na paak, ki u biar kar bunbunn na nyakir. 
JHN.4.7	Ŋanne ki Samaria poosɔɔ tan baar bunbunn maŋ boor, a wun luun nyun. Ki Yisa miarɔ a “Turin nyun ki n nyu.” 
JHN.4.8	Li yoo na amii ki sɔɔ ki u poorpoweiteeb poŋ saan doo niwa, a bin saa daa jeet, ŋaan ki u biar u kuukɔɔ. 
JHN.4.9	Ki Juu teeb na din tuu siŋ Samaria niibe, ki ki loon bii taant nammi. Li paak, ki poo na ji boiɔ a “A tee Juu nirɔe, ki n mun tee Samaria pooe, ki li teen nleewa ki a tan mein nyumi?” 
JHN.4.10	Ki Yisa din jiinɔ, “Li-i tee ki a bo mi bakitnauŋ piinii nba ki Yennu loon wun pia na, ki bia mi ma tee wunba ki meia nyun na, a bo sa boin ki n tura manfoor nyun, ki n set bo sa turawa.”
JHN.4.11	Ki poo na yetɔ a “Chanbaa, bunbunn na sumii hei, ki a mun bia ki mɔk gooka. Lee ki a sa luun manfoor nyun maŋi? 
JHN.4.12	Ti yeja Jakɔb din lukir bunbunn na, ki ŋɔɔ nan u waas nan u bonkobit kura din nyu leŋe. A dukii nan a gar Jakɔb amii?”
JHN.4.13	Ki Yisa yetɔ a “Wunba nyuu bunbunn na nyun, nyunyukiru tan sa ŋamm soorɔwa, 
JHN.4.14	ŋaan mi-i tur wunba n nyun na ki u nyuu, nyunyukiru kan mi ki soorɔ jiki, kimaan mi-i tur sɔɔ n nyun na, li sii bunii manfoor nyume u ni, ki bia sa turɔ manfoor nba kaa gbennu.” 
JHN.4.15	Ki poo na yetɔ a “Chanbaa, turimin li nyun, ki nyunyukiru ji daa mi ki somi, ki n bia ji daa mi ki baat nna ki tan lu nyumi.”
JHN.4.16	Ki Yisa betɔ a “I saa ki saa yiin a sɔrɔ ki jen nanɔ na.” 
JHN.4.17	Ki u betɔ a “N ki mɔk sɔrɔ.”
JHN.4.17	Ki Yisa jiinɔ, “Fa yaa a a ki mɔk sɔrɔ na, ŋann a mɔk mɔnii, 
JHN.4.18	kimaan a poŋ kun jab baŋŋmuua, ki jɔɔ nba ki a daa be nanɔ mɔtana na, u ki tee a sɔrɔ nan mɔnii kaa. A set pak mɔniie.”
JHN.4.19	Ki poo na yetɔ a “Chanbaa, n ji bann nan a tee Yennu sɔkiniie. 
JHN.4.20	Timm Samaria teeb yejamm din jiantir Yennu jɔɔr na paake, ŋaan ki yimm Juu teeb ŋarin yaa a Jerusaleme tee siaminba ŋan nan Yenjiantu.”
JHN.4.21	Ki Yisa betɔ, “N diamm, teentin yada, yoo baat ki niib tan kii jiantir ti Baa Yennu jɔɔr na paaki, ki bia tan kii jiantirɔ Jerusalem mun biaki. 
JHN.4.22	Yimm Samaria teeb ki mi ya jiantir wunba, ŋaan timm Juu teeb ŋarin mi ta jiantir wunba, kimaan niib tinnu nyii Juu teeb nie. 
JHN.4.23	Ŋaan yoo baat, ki li poŋ set baar na, ki binba jiantir ti Baa Yennu nan barmɔnii na sii jiantirɔ u Seyeeŋ paŋ paak nan bi para kur, kimaan li niboorue ki Yennu loon bii jiantirɔ nna. 
JHN.4.24	Yennu tee Seeke, ki binba jiantirɔ na, li tee talase bii jiantirɔ nan barmɔnii, u Seyeeŋ paŋ paak.”
JHN.4.25	Ki poo na yetɔ, “N mi nan Yennu Niganntɔɔ Masia nba ki bi yiu Kristo na tan sa baar na. U-i taŋŋi baar yoonba, u sa betit barii kura.” 
JHN.4.26	Ki Yisa jiinɔ a “Mine na, min nba piak nana na.”
JHN.4.27	Li yoo maŋe ki Yisa poorpoweiteeb jen, ki li teemm bakitnauŋ nan Yisa nba piak nan pooe na, ŋaan bi sɔɔ ki boi poo na a u loon bee, ki bia ki boi Yisa a bee ki u piak nanɔ.
JHN.4.28	Ŋanne ki poo na nyik u nyunsɔɔr na, ŋaan ŋmat saan doo na ni, ki saa yiin niib a 
JHN.4.29	“I baar man, ki tan got jɔɔ nba betin bonsiar kur nba ki n poŋ mi tun. I dukii nan ŋɔɔe tee Yennu Niganntɔɔ Masia-aa?” 
JHN.4.30	Ba gbat nna yoonba, ki bi nyii doo na ni ki saan Yisa peŋ.
JHN.4.31	Yoo nba ki poo na daa din piak nan niib doo na ni na, ki Yisa poorpoweiteeb barimɔ, ki yaa a “Chanbaa, dimin jeet.” 
JHN.4.32	Ki Yisa jiimm yaa a “Min mɔk jeet nba ki n sa di, ŋaan ki i ki mi li po.” 
JHN.4.33	Ki u poorpoweiteeb ji boi bi leeb a “I mi sɔɔ tan sii turɔ jeeti?” 
JHN.4.34	Ki Yisa jiimm, “Min yaa jeet tee ki mii tuun Yennu nba tumin na yanbɔɔtoona ki gbenn.
JHN.4.35	“I dukii nan li tenn ŋmaarii ŋannae nan bin jaan dii. Gotir man, niib bonchiann poŋ teen siir nan ki i dakib ki bin teenin yada, kimaan bi tee kaman nan dii nba tuu beer ki jaŋ nan jaamu nee. 
JHN.4.36	Ki dijaara tan sa gaar bi paauk, ki dii nba ki bi jaan na mun, ŋamme tee niib nba tan sa la manfoor nba kaa gbennu, ki damm nba buur nan binba jaan, bi kur tan sii mɔk parpeenn bi dii maŋ paak. 
JHN.4.37	Ti mɔk barjouk, ki li yiin a ‘Yenɔe buur, lɔɔe mun tuu tan jaan,’ ki li set tee mɔnii. 
JHN.4.38	N te ki i jaan siaminba ki i ki koo. Siabe poŋ koowa, ki bi konu maŋ sommii ki i laat dii.”
JHN.4.39	Ŋanne ki Samaria doo maŋ ni niib bonchiann gbat poo na nba beerib yaa a “Yisa betin bonsiar kur nba ki n poŋ mi ki tun,” ki bi teen Yisa yada, 
JHN.4.40	ŋaan saan bunbunn na boor ni Yisa peŋ, ki barimɔ a wun biar kii be namm. Ki Yisa sak ki biar be namm daa ŋannlee, 
JHN.4.41	ki din piak u maan ki teemm. Ba din gbat nna ki bi bonchiann teen yada ki jii bi mɔŋ ki turɔ. 
JHN.4.42	Li yoo na ki bi bet poo na “Ta teenɔ yada mɔtana na, li ki tee fa betit u po na kuukɔɔ kaa, ŋaan ta gbat u mɔŋ mɔŋ maan na paake ki ti teenɔ yada, ki bann nan ŋɔɔe set tee tingbouŋ na ŋaateeb Tinntɔɔ.”
JHN.4.43	Li daa ŋannlee poorpoe, ki Yisa nyii leŋ ki saan Galilee tiŋ ni, 
JHN.4.44	kimaan u mɔŋ mɔŋ poŋ yet a “Yennu sɔkinii kan la nibaakir u mɔŋ mɔŋ doo ni.” 
JHN.4.45	Ŋaan wa din baar Galilee yoonba, niib na din gaarɔ, kimaan ba daan saan yukitgar tiaru jaamm Jerusalem na, bi daan la linba kur ki u poŋ tun Jerusalem ni jaamm yoo na.
JHN.4.46	Wa din lin Galilee tiŋ ni na, ki u din saan Kana, siaminba ki u din te ki nyun kpant tilɔɔna daan na.
JHN.4.46	Ki yudaansɔɔ din be Kapenaum, ki u bija din yiar. 
JHN.4.47	Ki u din gbat a Yisa nyii Judea ki baar Galilee tiŋ ni. Ki u baar u peŋ, ki barimɔ a wun baar Kapenaum, a ki tan te ki u bija-n paak, kimaan u yaa wun kpoe. 
JHN.4.48	Ki Yisa betɔ a “Li-i tee ki i ki la nyina nan bakitnauŋ toonjaanai kaa, i kan teenin yada.” 
JHN.4.49	Ki yudaanɔ na jiin yetɔ a “Chanbaa, ŋaant tin saan, ki n bik daa ki kpo na.” 
JHN.4.50	Ki Yisa betɔ “I kun. A bija na paaka.”
JHN.4.50	Ŋanne ki yudaanɔ na teen yada nan Yisa nba pakɔ linba maŋ, ki ji ŋmat kun. 
JHN.4.51	U sɔnu nie ki u toontunna chetɔ nan labaar a “A bik na paaka.” 
JHN.4.52	Ki u boib a “Nlee yooe ki bik maŋ paaki?”
JHN.4.52	Ki bi yetɔ a “Wonn, kut youŋ yenlekir, ki bik na gbanu won maak.” 
JHN.4.53	Ki jɔɔ na tiar nan li yooe tee yoo nba ki Yisa won betɔ a “A bija na paaka na.” Li paak ki ŋɔɔ nan u ŋaateeb kura teen Yisa yada.
JHN.4.54	Yisa nba din tun toonjaann maŋ na, li din tee toonjaann nba pukin ŋannlee ki u tun yoo nba ki u nyii Judea tiŋ ni ki baar Galilee tiŋ ni nee.
JHN.5.1	Li poorpoe ki Juu teeb jaansiar tan baar, ki Yisa saan Jerusalem. 
JHN.5.2	Leŋe ki kukintuk nan nyun din be, ki bakit ŋaŋŋmu din chaan linta, ki Juu teeb maan ni, bi din yir Betsata, ki li kpia nan Pei Tammɔb. 
JHN.5.3	Ki baatib bonchiann din tuu dɔɔ leŋ, ki siab tee jɔɔnii, ki siab mun tee dianii, ki siab mun tee gbanankpeena damm. Bi tuu dɔɔ ki guu nyun nee, a lin damm. 
JHN.5.4	Yosau tuuk Yennu malakasɔɔ tuu sike ki damm nyun maŋ. Yoo nba ki u damm nyun maŋ, ki baatɔɔ nba sint sik nyun na ni, u yiaru tuu gbenne.
JHN.5.5	Tɔn, ki jasɔɔ din be li boor, ki din yiar bina piinntaa nan ŋanniin. 
JHN.5.6	Ki Yisa tan baar la ki u dɔɔ li boor, ki bann nan jɔɔ maŋ yiaru yukira, ki u boiɔ, “A loon ki a la laafia-aa?” 
JHN.5.7	Ki baatɔɔ na jiin a “Chanbaa, nyun na-i damm yoonba, n ki mɔk sɔɔ nba sa jiin sikinin li ni. Ki mi-i tuu yaa n sik, sɔɔ tuu dɔŋ ki sike, ŋaan nyikin.” 
JHN.5.8	Ki Yisa betɔ, “Fiit, ki jii a dɔɔnu kii somm.” 
JHN.5.9	Li taakpaak ni ki jɔɔ na paak, ki fiir ki jii u dɔɔnu ki somm saa.
JHN.5.9	Daar nba ki jɔɔ na din la laafia na din tee foon daare. 
JHN.5.10	Li paake teen ki Juu teeb yudamm din betɔ a “Dinna tee foon daare. Ti sennu ki chab nan fan jii a dɔɔnu kii somm nanni.” 
JHN.5.11	Ki u jiin a “Jɔɔ nba te ki n paak na, ŋɔɔe yetin a n jii n dɔɔnu maŋ kii saa nann.” 
JHN.5.12	Ki bi boiɔ, “Jalanɔpoe yeta a a jii a dɔɔnu maŋ kii saa nanni?” 
JHN.5.13	Ŋaan jɔɔ na ji din ki mi wunba din te ki u paak jikii, kimaan Yisa ji din poŋ nyii leŋa, niib bonchiann nba din tikir leŋ na paak.
JHN.5.14	Li poorpoe ki Yisa ji lon jɔɔ na, ki tan lau Yennu jiantu ŋasaakak ni, ki betɔ a “Gotir, a ji paaka, ŋaan a ji daa mi ki tuun toonbiiti, ki siara bonbisiar tan sa kpet baara ki gar na.”
JHN.5.15	Yisa nba pak nan jɔɔ na, ki jɔɔ na nyii ki saan Juu teeb yudamm na boor ki saa betib a “Li tee Yisae te ki n paak.” 
JHN.5.16	Li paak te ki yudamm maŋ ji piin Yisa muksuk, kimaan wa te ki jɔɔ na paak foon daar na paak.
JHN.5.17	Li paake te ki Yisa din betib a “N Baa Yennu yɔɔ tuume, ki n mun tuun nnee.” 
JHN.5.18	Yisa nba yet nna yoonba, ki Juu teeb maŋ ŋamm donn wutoor ki loon bin kpiu ki gar sinsinna. Bi dukin nan li ki tee wa biir foon daar sennu na paak kuukɔɔ kaa, ŋaan wa bia yaa a Yennu tee u Baa na paak, ki ŋanne te ki u yek nan u mɔŋ nan Yennu.
JHN.5.19	Ŋanne ki Yisa betib a “Barmɔniie ki n beeri na, min Yennu Bija laat n Baa Yennu nba tuun linbae, ki n mun tuun. N kan fit tun siar nan n mɔŋi. N Baa maŋ nba tuun linba, n mun tuun ŋanne, 
JHN.5.20	kimaan n Baa maŋ loonin, ma tee u Bija na, ki u wantin linba kur ki u mɔŋ mɔŋ tuun. Ki bia jenna, u bia sa wannin toonjaana mii tuun, ki lin gar biaŋinba ki n te ki jɔɔ na paak gbaa, ki li sa teeni bakitnauŋ. 
JHN.5.21	N Baa nba fiint kpeemm biaŋinba ki teemm manfoa na, nnee mun, ki min nba tee u Bija na mun sa tur binba ki n gann na manfoa.
JHN.5.22	“N Baa ki bu sɔɔ buuti, ŋaan u chab min, u Bija, a mii bu niib buut, 
JHN.5.23	a ki sɔɔ kur-ii tee-n nibaakir kaman nan ba teen n Baa Yennu nibaakir biaŋinba na. Wunba ki tee-n nibaakir, li want nan u ki teen n Baa Yennu nba tumin na nibaakiri.
JHN.5.24	“Barmɔniie ki n beeri na, daanɔ nba gbat n maan na, ki bia teen wunba tumin na yada, ŋɔɔe mɔk manfoor nba kaa gbennu; ki Yennu kan bu u buut ki biirɔ. U bia poŋ nyii kuun nuu niwa, ki be manfoor maŋ nie.
JHN.5.25	“Barmɔniie ki n beeri na, yoo baat, ki li poŋ baara, ki kpeemm tan sa gbat min Yennu Bija kunkɔr, ki binba gbat n kunkɔr maŋ sa la manfoor nba kaa gbennu. 
JHN.5.26	N Baa nba yen manfoor ki teen niib na, nnee mun ki u te ki min u Bija mun yen manfoor ki teen niib, 
JHN.5.27	ki u bia teenin yikoo a mii bu niib buut, kimaan n tee nisaarik Bike. 
JHN.5.28	I daa te ki li teei yaarlituku. Yoo baat ki niib kur nba poŋ kpo ki bi piib na, bi tan sa gbat n kunkɔr, 
JHN.5.29	ki fiir bi kaat ni; ki binba tun bonŋann, bi tan sa fiir ki be bi manfoa ni, ki li kii mɔk gbennu; ki binba mun tun toonbiit na mun, bi tan sa fiir, ki n bu bi buut ki biirib.
JHN.5.30	“N kan fit tun siar nan n mɔŋi. Mi-i bu nirɔ buut biaŋinba, Yennue tuu betin ma n bu. Li paak teen ki n buut ŋan, kimaan n ki loon ki n tun n mɔŋ yanbɔɔtoona kaa, ŋaan n tuun Yennu nba tumin na yanbɔɔtoonae.
JHN.5.31	“N pinpauk na-i want ma tee wunba, ŋaan niib kan gaar n tiauŋ yetu maŋi. 
JHN.5.32	Ŋaan sɔɔe bewa ki piak want niib ma tee wunba. Ŋɔɔe tee Yennu; ki n mi nan wa piak n po maŋ, li tee barmɔniie.
JHN.5.33	“Tɔn, i tun i niib Jɔɔnn wunba daan wuur niib Yennu nyunwuru na boor, a i gbiint u maan, ki wa daan piak linba ki teen niib n po na, li tee barmɔniie. 
JHN.5.34	Li ki kpaa talas kaa nan nirɔ-n pak n po, ŋaan n beeri linba nee a yin la tinnu. 
JHN.5.35	Jɔɔnn maŋ daan tee kaman nan fitir nba ki bi tuu joo, ki li yentu nyɔkit nee, ki i daan jii yoo waaminna ki nian u yentu maŋ.
JHN.5.36	“Bakitnauŋ toonjaana nba ki n tuun na, ŋannii want n siara ki chee Jɔɔnn siara na. Ki bia jenna, toonjaana nba ki n tuun na, n Baae yaa mii tuun, ki n tuun, ki toona maŋ want n siara nan n Baa Yennue tumin.
JHN.5.37	“Ki bia jenna, n Baa Yennu nba tumin na mun tee siara n po. I lek ki mi gbat u kunkɔri, ki bia ki mi lau nan i ninbina. 
JHN.5.38	Ki u tumin i boor, ŋaan i ki teenin yada; ŋannii want nan u maan kaa i para ni.
JHN.5.39	“Tɔn, ŋaan i lek tuu karin Yennu gbouŋ na, kimaan i tuu dukii mi a manfoor nba kaa gbennu be leŋe, ki Yennu gbouŋ maŋ want n po, 
JHN.5.40	ŋaan ki i lek yêt nan ki i baar n peŋ ki n turi manfoor maŋ.
JHN.5.41	“N baka kaa nan ki n tun ki maŋ nirɔ par kaa, ŋaan n tuun ki maŋŋit Yennu pare. 
JHN.5.42	N poŋ mi nan i ki loon Yennu i yan ni fabaa. 
JHN.5.43	N baar nan n Baa Yennu yent nie, ŋaan ki i ki gaarimi. Ŋaan li-i tee ki sɔɔ baar nan u mɔŋ yent ni, i tuu gaarɔe. 
JHN.5.44	I loon ki i tuun kii maŋŋit i leeb parae, ŋaan i ki fiin nan ki i tuun kii maŋŋit ŋɔɔ Yennu wunba tee Yen-yemmir na pari. Li paak mune te ki i set kan fit ki teenin yada. 
JHN.5.45	I daa dukii nan n sa pak maan ki biiri n Baa Yennu boori. Daanɔ nba sa pak biiri, ŋɔɔe tee Moses, wunba ki i daan u po na. 
JHN.5.46	I setikii bo-i teen Moses sɔbu yada, i bo sa teenin yadawa mun, kimaan u din sɔb pak n poe. 
JHN.5.47	Ŋaan ya ki teen wa din sɔb linba maŋ yada na, nlee ki i ji sa teen n mɔmaan yada?”
JHN.6.1	Li poorpo ki Yisa ŋmat poot Galilee mɔkgbeŋŋir nba ki bi bia yi Taiberias mɔkgbeŋŋir na pootir. 
JHN.6.2	Ki niburchiauŋ din waa u poor po, kimaan bi din la u bakitnauŋ toonjaana nba ki u din tuun ki te ki baatib paak na. 
JHN.6.3	Ki ŋɔɔ nan u poorpoweiteeb din doo jɔɔr paak ki saa kar. 
JHN.6.4	Li yoo ki sɔɔ ki Juu teeb yukitgar tiaru jaamm per na. 
JHN.6.5	Yisa nba din kar maŋ na, ki u tan got la ki niburchiauŋ baat u peŋ. Ki u tan boi Filip a “Ti sa la jeet lee ki daa, ki dinn niib na kuri?” 
JHN.6.6	U din boi nna maŋ ki loon wun bikin Filipe, ŋaan ŋɔɔ ŋarin poŋ din mi wa sa tun linbaewa. 
JHN.6.7	Ki Filip jiin a “Ti-i yaa ti daa boroboro ki tur niib na, li sa fit di nan pɔŋ kobii ŋannlee nawa, ki sɔɔ kur-n fit la waan.” 
JHN.6.8	Ki u poorpoweiteleeb yenɔ, ki bi yi u sann Andru, wunba din tee Simon Piita waarɔ na, yet Yisa a 
JHN.6.9	“Bisiake be nna ki mɔk boroboro kunbis ŋaŋŋmu nan janbis ŋannlee. Ŋaan li mun kan jaŋ niib na kuri.”
JHN.6.10	Ki Yisa betib a “Ŋaant man ki niib maŋ-n kar.” Paanu din be ki mɔk mɔpaauŋ leŋ, ki jab na din kar; bi din tee tusa ŋaŋŋmu. 
JHN.6.11	Ki Yisa jii boroboro na, ki tur Yennu niipoouk, ŋaan te ki bi tor niib nba kar maŋ; ki u bia jii janii na ki teen nna, ki bi kura din dii ki sa jaŋ ba loon biaŋinba. 
JHN.6.12	Ba gboo yoonba, ki u yet u poorpoweiteeb a bin lakin jeet nba tenn na, a ki li daa biiri. 
JHN.6.13	Ki bi lakin boroboro kunbis ŋaŋŋmu nba ki nibur na dii ŋaan tenn maŋ, ki li gbee kpanchubit piik nan ŋannlee.
JHN.6.14	Niib maŋ nba la bakitnauŋ toonjaann nba ki Yisa tun na, ki bi yet a “Barmɔniie setik, nirɔ nee tee Yennu sɔkinii nba yaa wun tan baar tingbouŋ na ni na.” 
JHN.6.15	Ki Yisa ji bann nan bi yaa bin soorɔ ki dinnɔ naame. Li paake te ki u nyikib ŋaan ŋmat jɔɔr paak u kuukɔɔ, ki saa be.
JHN.6.16	Dajouk nba tan baar, ki Yisa poorpoweiteeb sik saan mɔkgbeŋŋir ni, 
JHN.6.17	ki saan kɔɔ burgbetir ki kan saa, ki saa pootir mɔkgbeŋŋir na, ki tôok Kapenaum. Li yoo na din tee nyiɔko, ki Yisa daa ki baar bi boori. 
JHN.6.18	Ki wonpaaruk tan fikit ki da nyun na paak. 
JHN.6.19	Yoo nba ki u poorpoweiteeb kan saan kaman nan maar ŋanntaa amii ŋanna na, ki bi la Yisa somm nyun paak ki tookit burgbetir maŋ, ki jaŋmaanii ji soorib. 
JHN.6.20	Ki Yisa betib, “I daa tiin jaŋmaanii mani. Li tee mine.” 
JHN.6.21	Ba bann nan Yisae na, ki bi jiiu ki kɔɔnɔ burgbetir na ni nan parpeenn. Li taakpaak ni na ki burgbetir na baar siaminba ki bi baat na.
JHN.6.22	Niib nba din biar mɔk-pootir po na, ki li ji tan yent sanyiɔk ni, ki bi la ki burgbetyennkɔɔ biar see leŋ, ki bi bann nan Yisa won ki wei ki saan nan u poorpoweiteeb bi burgbetir na ni, kimaan ba won saa na, Yisa won kaa bi boori.
JHN.6.23	Burgbetlia bia nyii Taiberias ki baat ki per siaminba niib won dii jeet nba ki ti Yomdaanɔ won tur Yennu niipoouk li paak na. 
JHN.6.24	Niburchiauŋ na nba la nan Yisa kaa leŋ na, ki u poorpoweiteeb bia kaa na, ki bi saan kɔɔ burgbeta ni, ki saan Kapenaum, a bin saa lomɔ.
JHN.6.25	Niib na nba din poot mɔkgbeŋŋir maŋ na, ki bi la Yisa, ki boiɔ a “Chanbaa, a baar nna nlee yooe?” 
JHN.6.26	Ki Yisa betib, “Barmɔniie ki n beeri na, li tee ma won turi jeet ki i dii ki gboo nee, ŋanne te ki i loomin maŋ, ŋaan li ki tee ya la n bakitnauŋ toonjaana na kaa. 
JHN.6.27	I daa tuun toonn jeet nba sa fit biir paaki, ŋaan yii tuun toonn jeet nba mɔk manfoor nba kaa gbennu paak. Min nisaarik Bik sa turi li jebooru, kimaan n Baa Yennu turin yikoo na a mii teeni, kimaan u numm gboon.”
JHN.6.28	Ŋanne ki bi boiɔ a “Ti sii tuun bee a lii tee Yennu toona?” 
JHN.6.29	Ki Yisa jiimm a “Toonn nee ki Yennu loon ki yii tuun, a yin teen wunba ki u tumɔ na yada.” 
JHN.6.30	Ki bi bia boiɔ a “Toonjaanlannpoe ki a sa tun ki wannit, ki tin la ki teena yada? A sa teen nlee? 
JHN.6.31	Ti yejamm nba din be muuk ni yoonba na, bi din tuu di jeet nba ki bi yir manna na, kaman nan la sɔb Yennu gbouŋ ni biaŋinba na, a ‘Moses din teemm jeet nba nyi Yendɔuŋ ni na a bii di.’ ” 
JHN.6.32	Ki Yisa yetib a “Barmɔniie ki n beeri na, li ki tee Moses kaa din teeni jeet maŋi, ŋaan li din tee n Baa Yennue. Ki mɔtana ki u ji loon wun turi jeet nan mɔnii mɔnii nba nyi u boor ni. 
JHN.6.33	Jeet nba ki Yennu jii teeni maŋ, ŋannii tee linba nyii Yendɔuŋ ni ki teen tingbouŋ na ŋaateeb manfoor.” 
JHN.6.34	Ki bi yetɔ a “Chanbaa, i teent jeet na daar kur.” 
JHN.6.35	Ki u betib a “Mine tee manfoor jeet maŋ. Daanɔ nba baar n boor ni, kon kan mi ki soor li yɔɔ, ki wunba mun teenin yada, nyunyukiru kan mi ki soorɔ.
JHN.6.36	“N poŋ beti sinsinn, i poŋ lama, ŋaan i ki teenin yada. 
JHN.6.37	Ŋaan wunba kur ki n Baa Yennu jiiu ki turin, u sa baar n boor ni ki teenin yadawa. N kan mi yêt wunba baar n boor ni, 
JHN.6.38	kimaan n nyii Yendɔuŋ ni ki sik na ma n tun Yennu nba tumin na yanbɔɔtoonne, ŋaan li ki tee n mɔŋ mɔŋ yanbɔɔt kaa. 
JHN.6.39	Ŋɔɔ Yennu nba tumin na, u lomme tee a n daa boont binba ki u turin na nan yenɔ kuukɔɔwa, ŋaan tan fiimm kuun ni dunia gbennu daar. 
JHN.6.40	Nnee ki n Baa Yennu loon, a sɔɔ kur nba bann min, u Bija, ki teenin yada, u sa la manfoor nba kaa gbennu; ki n tan sa fiimm kuun ni dunia gbennu daar.”
JHN.6.41	Ŋanne ki Juu teeb maŋ ji burin burin nan leeb, a kimaan wa yaa a ŋɔɔe tee jeet nba nyii Yendɔuŋ ni na paak. 
JHN.6.42	Ki bi boi leeb a “U ki tee Yisa wunba tee Josef bija na kaa na-aa? Ti mi u baa nan u naa. Nlee ki u yaa a u nyii Yendɔuŋ ni?”
JHN.6.43	Ki Yisa betib a “I daa burin nan leeb mani nan ma pak linba na. 
JHN.6.44	Sɔɔ kan fit ki baar n boor ni ki teen n yɔɔ, ki li ki tee ki n Baa Yennu nba tumin na kaa te ki u baari, ki n tan sa fiin li daanɔ kuun ni dunia gbennu daar. 
JHN.6.45	Yennu sɔkiniinba din sɔb Yennu gbouŋ ni a ‘Yennu sa wann sɔɔ kur.’ Sɔɔ kur nba gbiintir n Baa Yennu ki bia gbia, ŋamme sa lebit bi yan ki baar n peŋ ki kpant n yab. 
JHN.6.46	Ŋaan sɔɔ daa ki mi la n Baa Yennu maŋi, see min nba din tuu be nanɔ na kuukɔɔe laatɔ.
JHN.6.47	“Barmɔniie ki n beeri na, daanɔ nba teenin yada, ŋɔɔe mɔk manfoor nba kaa gbennu. 
JHN.6.48	Mine tee manfoor jeet na. 
JHN.6.49	Yoo nba ki i yejamm din tuu be muuk ni na, bi din tuu di manna maŋ, ŋaan ki bi kpoa. 
JHN.6.50	Ŋaan jeet nba nyi Yendɔuŋ ni na, wunba diir, u kan kpo. 
JHN.6.51	Mine tee manfoor jeet maŋ nba nyii Yendɔuŋ ni na. Wunba di jeet maŋ, u sii be nan yoo nba kaa gbennu, ki jeet nba ki n sa turɔ maŋ tee n gbanante, ki n tan sa jii n gbanant maŋ ki chab a bin kpin, ki tingbouŋ na ŋaateeb-n fit lian la manfoor maŋ.”
JHN.6.52	Ŋanne ki mɔniɔk fiir Juu teeb maŋ sinsuuk ni ki jikit saa Yisa nba pak na po, ki bi boi bi leeb, “Nlee ki jɔɔ na sa turit u gbanant ki tin dii?” 
JHN.6.53	Ki Yisa betib, “Barmɔniie ki n beeri na, see ki i ŋman min nisaarik Bik gbanant, ki bia nyuu n sɔn. Nnee kaa, i kii mɔk manfoor maŋ i ni. 
JHN.6.54	Ki daanɔ nba ŋman n gbanant ki bia nyuu n sɔn, u mɔk manfoor nba kaa gbennu, ki n tan sa fiinɔ kuun ni dunia gbennu daar. 
JHN.6.55	Kimaan n gbanante tee jeet nan mɔnii, ki n sɔn mun tee bon-nyukar nan mɔnii; 
JHN.6.56	ki daanɔ nba ŋman n gbanant, ki bia nyuu n sɔn, ŋɔɔe be n ni, ki n mun be u ni.
JHN.6.57	“N Baa Yennu nba be nee yen manfoor, ŋaan tumin, ki u paak ki n mun mɔk manfoor maŋ ki be. Li mun bia sii tee nnee, li-i tee ki wunba ŋman n gbanant, n paak, u sii mɔk manfoor maŋ. 
JHN.6.58	Mine tee jeet nba nyii Yendɔuŋ ni ki sik. Ki wunba di jeet na, u sii yɔɔ be nan yoo nba kaa gbennu; ki jeet maŋ ki tee kaman nan jeet nba ki i yejamm din di muuk ni ki bia kpoa na kaa.”
JHN.6.59	Yisae din pak linba na, wa daa din be Kapenaum, Yenjiantu diiuk ni, ki want niib na.
JHN.6.60	Yisa poorpoweiteeb bonchiann nba din gbat u wannu maŋ, ki bi yeen bi leeb a “Wannu na sii paar ti paak. Ŋmee sa sak linba na?” 
JHN.6.61	Sɔɔ din ki wann Yisa ŋarimi, ŋaan u din bann nan u poorpoweiteeb na mɔk bunburimii u wannu maŋ paak. Li paak, ki u boib a “Maan nee te ki i birisimii? 
JHN.6.62	Li-i tee ki i sa la min nisaarik Bik do Yendɔuŋ ni siaminba ki n din tuu be na, i ji sii dukii nlee? 
JHN.6.63	Yennu Seyeeŋ kuukɔɔe teen niib manfoor; ŋaan gbanant na tee yanne. Mɔmaan nba ki n pak ki turi nae baat nan Yennu Seyeeŋ nba teen niib manfoor maŋ. 
JHN.6.64	Ŋaan i siab lek ki teenin yada.”
JHN.6.64	Yisa din pakib linba na, kimaan u poŋ mi sinsinn binba tan kan teenɔ yada, nan wunba mun tan sa nyi u poor. 
JHN.6.65	Ki u bia ŋamm yet a “Li paake te ki n beti a sɔɔ kan fit baar n boor ni ki teen n yɔɔ, see ki n Baa Yennu te ki u baar.”
JHN.6.66	Li paake te ki u poorpoweiteeb bonchiann ji din ŋmat poor, ki ji ki tɔkii nanɔ. 
JHN.6.67	Ŋanne ki u din boi u poorpoweiteeb piik nan bannlee nba na, “Ki i mun sa nyikimaa?” 
JHN.6.68	Ki Simon Piita jiin yetɔ a “Ti Yomdaanɔ, ki ti mun ji sa nyika ŋaan saan ŋmee boori? Fine mɔk manfoor nba kaa gbennu wannu. 
JHN.6.69	Ki mɔtana ti teena yadawa ki mi nan fine tee Yennu popeendaanɔ.” 
JHN.6.70	Ki Yisa yetib, “Yimm jab piik nan bannlee na, mine ganni, ŋaan ki i ni yenɔ tee Sintaanii yɔɔ.” 
JHN.6.71	U din yeen Judas wunba tee Simon Iskariot bik na poe; ŋɔɔe din tee u poorpoweiteeb piik nan bannlee na ni yenɔ, ŋaan ki u lek yaa wun nyi u poor.
JHN.7.1	Li poorpoe ki Yisa ji din be Galilee tiŋ ni, ŋaan lin leŋ digbana ni. U din ki loon wuu be Judea tiŋ ni, kimaan Juu teeb yudamm din loon bin kpiu. 
JHN.7.2	Ki Juu teeb jaamm nba ki bi yir lanbont jaamm na tan per. 
JHN.7.3	Ŋanne ki Yisa waarii yetɔ a “Nyikin nna, ŋaan saan Judea tiŋ ni, ki a poorpoweiteeb nba be leŋ na-n la toona nba ki a tuun na. 
JHN.7.4	Li-i tee ki nirɔ loon wun wann u mɔŋ nan u tee sɔɔ, li ki ŋan ki wun bɔr toona nba ki u tuumi. Li-i tee ki a tuun toonjaana, fan wann niib paanu ni nan a set tee li daanɔe.” 
JHN.7.5	U waarii na lek din ki teenɔ yada; li paak ki bi din pakɔ nna maŋ. 
JHN.7.6	Ki Yisa jiimm a “Li daa ki baar nan yoo nba ki n sa saani. Yimm ŋarin, li ki bi nan ki i saani, 
JHN.7.7	kimaan tingbouŋ na ŋaateeb ki namiini, ŋaan min ŋarin bi namin, kimaan ma beerib a bi sɔnii ki ŋan na paak. 
JHN.7.8	Tɔn, yimm-ii saa jaamm maŋ, ŋaan min ŋarin daa ki saa, kimaan n sinsaan yoo daa ki baari.” 
JHN.7.9	U din betib nnee, ŋaan biar be Galilee.
JHN.7.10	Yisa waarii na nba din saan jaamm na, ki li poorpo ki Yisa tan wei ki saan. U din ki saan peee peee kaa, ŋaan u din bɔre ki saan.
JHN.7.11	Ki Juu teeb yudamm din lin ki loonɔ jaamm maŋ ni, ki boi niib a “U be lee?” 
JHN.7.12	Ki niib bonchiann nba be leŋ na burin ki piak bonchiann ki jikit saa u po; ki siab yaa a “U tee niŋanɔe,” ki leeb yaa a “Aaii, a u kpann niib nae;” 
JHN.7.13	ŋaan sɔɔ din ki pak u po peee peee ni, kimaan bi tiin Juu teeb yudamm jaŋmaaniie.
JHN.7.14	Ki jaamm na yoo sinsuuk ni, ki Yisa saan kɔɔ Yennu jiantu ŋasaakak ni, ki piin ki want niib Yennu maan. 
JHN.7.15	Juu teeb nba gbiintirɔ yoonba, ki li teemm bakitnauŋ; ki bi boi a “Nlee ki nirɔ na mantik jia mi gbouŋ nna, ŋaan ki kɔɔ ti sakursaakari?” 
JHN.7.16	Ki Yisa yetib a “Ma want wannu nba na, li ki tee n mɔŋ mɔŋ wannu kaa, ŋaan li nyii Yennu nba tumin na boore. 
JHN.7.17	Wunba loon wun tun Yennu yanbɔɔtoona, ŋɔɔe sa bann linba ki n piak ki want na nan li nyii Yennu boor amii n boor. 
JHN.7.18	Daanɔ nba piak u mɔŋ mɔŋ wannu, ŋɔɔ loon nibaakir ki teen u mɔŋe. Ŋaan wunba loon a niib-ii baakit wunba tumɔ na, ŋɔɔe tee popeendaanɔ, ki ki mɔk biiti.
JHN.7.19	“Li ki tee Moses kaa din turi ti sennu-uu? Ŋaan i sɔɔ ki dia li sennu maŋi. Ki bee ki i loon ki i kpimi?” 
JHN.7.20	Ki niib nba na yetɔ a “Narinbiiuk be a ni! Ŋmee yaa wun kpiani?” 
JHN.7.21	Ki Yisa jiin betib a “N tun toonjaann foon daar ki te ki nirɔ paak, ki li toonn maŋ teen i kura bakitnauŋ. 
JHN.7.22	Ŋaan li-i tee ki i pot bonjabik foon daar, i mun tuu tuun toonn foon daarii na. Li din tee Mosese din senn yaa a yii porii bonjabis, ŋaan i yejamme din piin punpotu sinsinn. 
JHN.7.23	Tɔn, li-i tee ki i pot bonjabis foon daar, a i daa bot Moses sennue, nlee ki i donn wutoor n paak a ma te ki baatɔɔ paak foon daar na? 
JHN.7.24	Daa gorii nirɔ nanyer po ki bu u buuti, ŋaan i tuu dukin bonŋann ki la nan li mɔnii.”
JHN.7.25	Ŋanne ki Jerusalem nisiab boi bi leeb a “Nirɔ nba nee ki bi yabii a bin kpiu na-aa? 
JHN.7.26	Gotir, u ki yeen ki bɔrii niib ni, ki sɔɔ mun bia ki pak siar a wun tiau. Li pasiar ti yudamm dukii a u tee Yennu Niganntɔɔ Masia na. 
JHN.7.27	Ti mi jɔɔ na nba nyii siaminba, ŋaan Yennu Niganntɔɔ Masia na-i taŋŋi baar, sɔɔ kan fit bann wa nyii siami.”
JHN.7.28	Yisa nba want niib wannu na Yennu jiantu ŋasaakak ni na, ki u tan pak sanpaapo ki yetib a “I dukii nan i min bonŋann, ki bia dukii a i mi ma nyii sian. N ki baar n mɔŋ baaru kaa. Daanɔ nba tumin na, ŋɔɔe mɔk barmɔnii kur; ki i ki miu. 
JHN.7.29	Ŋaan min miu, kimaan n tuu be u boor nie, ki u tan tumin nna.”
JHN.7.30	Ŋanne ki bi din yabii a bin soorɔ, ŋaan ki sɔɔ ki soorɔ, kimaan u sooru yoo daa din ki baari. 
JHN.7.31	Ki nibur na ni niib bonchiann din teenɔ yada, ki boi bi leeb a “Yennu Niganntɔɔ Masia na-i taŋŋi baar, u sii tuun toonjaana bonchiann ki gar jɔɔ na yaraa?”
JHN.7.32	Ki Farisiinba din gbat niib nba burin burin piak nna maŋ Yisa po na, ki ŋamm nan Yennu jiantu yudamm din tun Yennu jiantu ŋasaakak lanjimanba a bin saan ki saa soor Yisa. 
JHN.7.33	Ŋaan ki Yisa din bet nibur na a “N sii be nani yoo waaminne, ki li poorpo ki n ŋmat ki saan wunba tumin na peŋ. 
JHN.7.34	I tan sa lon n boor, ŋaan i kan lami, kimaan siaminba ki n tan sii be na, i kan fit baar leŋi.” 
JHN.7.35	Ki Juu teeb na boi bi leeb a “U yaa wun tan saan lee, ki ti kan lau? U yaa wun tan saan Griik doi ni siaminba ki Juu teeb be na, kii sii want Griik teeb na amii? 
JHN.7.36	Wa yet nna, li paak tee bee? a ti tan sa lon u boor ŋaan kan lau, a ki bia tan kan fit saan siaminba ki u sii be na.”
JHN.7.37	Tɔn, ki jaamm maŋ gbennu daar din tee dajaanne. Li daar maŋe ki Yisa fiir set ki pak sanpaapowa a “Wunba ki nyunyukiru gbatɔ, wun baar n boor ni ki tan nyu, 
JHN.7.38	kimaan Yennu gbouŋ yet a ‘Wunba teenin yada, a manfoor nyun sii tɔ nyunkpanae ki nyi u par ni.’ ” 
JHN.7.39	Yisa nba din piak na, li din want Yennu Seyeeŋ poe; ki binba din tee Yisa yada na din yaa bin tan la Seyeeŋ maŋ. Li yoo na dinn, Yennu daa din ki tur niib Seyeeŋ maŋi, kimaan u daa din ki donn Yisa sanpaapo.
JHN.7.40	Niib bonchiann nba din be nigbouŋ na ni ki gbat ki u yet nna maŋ, ki bi yet a “Jɔɔ na set tee Yennu sɔkiniisɔɔ nan barmɔniie,” 
JHN.7.41	ki siab yaa a “U tee Yennu Niganntɔɔ Masiae,” ki leeb mun yaa a “Yennu Niganntɔɔ Masia na kan nyi Galilee. 
JHN.7.42	Yennu gbouŋ wann a Masia na tan sii tee David yaaboonne, a ki bi bia tan sa marɔ Betlehem doo nba din tee ŋɔɔ David doo na nie.” 
JHN.7.43	Ki niib na ji soor bɔkit kimaan Yisa paak. 
JHN.7.44	Ki siab bia loon bin soorɔ, ŋaan bi ni sɔɔ ki soorɔ.
JHN.7.45	Li poorpoe ki lanjimanba na ji ŋmat Yennu jiantu yudamm nan Farisiinba na boor ni; ki bi boib a “Bee teen ki i ki jen nanɔ?” 
JHN.7.46	Ki lanjimanba na jiin betib a “Sɔɔ daa ki mi ki pak maan kaman nan jɔɔ na mabooru nba ki u piak na.” 
JHN.7.47	Ki Farisiinba na boib a “Ki u mun kpanniinii? 
JHN.7.48	I tan mi ki la ki ti yudamm nan Farisiinba sɔɔ teenɔ yada-aa? 
JHN.7.49	Ŋaan nigbouŋ na nba ki mi Yennu sennu na, mɔbiir be bi paak.”
JHN.7.50	Ki yudamm maŋ ni yenɔe din tee Nikodemus. Ŋɔɔe tee daanɔ nba din saan a wun saa la Yisa na; ki u betib a 
JHN.7.51	“Ti sennu ni ki wann nan ti bu nirɔ ki biirɔ, ŋaan daa ki gbat u mɔb ni ki bann u biiti.” 
JHN.7.52	Ki bi boiɔ, “A mun tee Galilee nirɔee? Gotir Yennu gbouŋ ni. A sa la nan Yennu sɔkinii ki mi nyii Galilee tiŋ ni.”
JHN.8.1	Li poorpoe ki sɔɔ kur kun, ŋaan ki Yisa doo Olif Tiinii kunkonn paak. 
JHN.8.2	Ki li yent sanyapob ni, ki u ŋmat kɔɔ Yennu jiantu ŋasaakak ni; ki niib bonchiann tikir baar kɔɔ lintɔ, ki u kar ki wantib.
JHN.8.3	Ŋanne ki sennu wannteeb nan Farisiinba baar nan poo nba tun bonchonchonn toonn, ki te ki u set Yisa tɔɔnn po, 
JHN.8.4	ŋaan yet Yisa a “Wanntɔɔ, ti la poo na, ki u tuun chonchonn toonne, ki ti soorɔ li yoo na. 
JHN.8.5	Ti sennu ni, Moses din senn a li poobooru ŋan ki bin jaatɔ tanae ki kpiu, ki fin ŋarin dukin la nlee?” 
JHN.8.6	Bi din yet nna, ki loon bin kpar Yisae, ki fit lian la u biit. Ki Yisa tibin ŋaan jii u niibir ki sɔb tiŋ ni.
JHN.8.7	Ba bia lek see ki boiɔ buboit yoonba na, ki u tibit ki betib a “Wunba ki mi ki tun toonbiit, li yɔɔ-n sint jaau tansinsinn,” 
JHN.8.8	ŋaan ŋamm tibin ki sɔb tiŋ ni. 
JHN.8.9	Ba gbat ki u yet nna maŋ, ki bi piin yat yenɔ yenɔ, ki nikpera na dɔŋ yat, ŋaan ki Yisa biar, ŋɔɔ nan poo na, ki u bia daa see u tɔɔnn po. 
JHN.8.10	Ki u tibit boiɔ, “N diamm, bi saan lee? Sɔɔ ki biar a wun pak biiranii?” 
JHN.8.11	Ki u jiin a “Chanbaa, sɔɔ ki biari.”
JHN.8.11	Ki Yisa yetɔ a “N mun kan pak biirani. I kun. A ji daa mi ki tuun toonbiiti.”
JHN.8.12	Ŋanne ki Yisa bia ŋamm piak nan niib Yennu jiantu ŋasaakak ni, a “Mine tee tingbouŋ na niib yentu, ki daanɔ nba waan, ŋɔɔe sii mɔk yentu nba sii yentir u binbeŋ, ki u kii turin bunbɔnn ni.” 
JHN.8.13	Ki Farisiinba na bia yetɔ a “Fa piak ki want a mɔŋ po na, ŋaan li tee yanne.” 
JHN.8.14	Ki Yisa jiin betib, “Mi-i lekii piak ki want n mɔŋ poie, ŋaan ma yet linba, li tee mɔniie, kimaan min mi ma nyii siaminba, ki bia mi ma saa siaminba. Yimm ŋarin ki mi ma nyii siami. I bia ki mi ma saa siami. 
JHN.8.15	Yimm gorii nirɔ nanyer poe ki bu u buut, ŋaan min ŋarin ki bu sɔɔ buuti. 
JHN.8.16	Mi-i poŋii yaa n bu nirɔ buutie gbaa, n sa bu u buut nan barmɔniie, kimaan n ki bu buut n kuukɔɔ kaa, ŋaan n Baa nba tumin nee be nanin. 
JHN.8.17	Tɔn, li poŋ sɔb i sennu ni a niib bannlee siara-i jaŋ nan leer, ŋannii tee barmɔnii. 
JHN.8.18	N piak want n mɔŋ po, ki n Baa wunba tumin na mun bia piak want n po nnee.” 
JHN.8.19	Ki bi boiɔ a “A Baa maŋ be lee?”
JHN.8.19	Ki Yisa pak jiimm a “I ki mimi, ki tan boi n Baa. I-i bo-i mimie, i mun bia bo sii mi n Baawa.”
JHN.8.20	Yisa din pak maan na yoo nba ki u din want niib; ki bi din be Yennu jiantu ŋasaakak ni siaminba ki bi sent Yennu piinii likirii lakir na; ŋaan sɔɔ ki soorɔ, kimaan u sooru yoo daa ki baari.
JHN.8.21	Ki Yisa bia ŋamm pak yetib a “N sa yaata, ki i tan sa lomin ki kan lami. I tan sa kpo ŋaan kan poŋ la nyikinchabi; i bia tan kan fit saan ma saa siami.”
JHN.8.22	Ŋanne ki Juu teeb na yet a “U yaa a ti kan fit saan wa saa siami. U yaa wun kpi u mɔŋee?” 
JHN.8.23	Ki Yisa jiin a “Yimm tee tiŋ nna yabe, ŋaan min tee sanpaapo yɔɔe; yimm nyii tingbouŋ na nie, ŋaan min ki nyii tingbouŋ na ni kaa. 
JHN.8.24	Li paake te ki n yeti ma i sa kpo ŋaan kan poŋ la nyikinchabi; ki li-i tee ki i ki teen yada nan n tee ma tee wunba na, i set sa kpo ŋaan kan poŋ la nyikinchabi.” 
JHN.8.25	Ki bi boiɔ a “Fin ŋmee?”
JHN.8.25	Ki u jiimm a “N tee wunba ki n tuu yɔɔ beeri na. 
JHN.8.26	N bo sii fit piak maan bonchiann ki biiri; ŋaan wunba tumin nae tee barmɔnii daanɔ; ki n piak beer tingbouŋ na niib linba ki n gbia u boor nae.”
JHN.8.27	Ŋaan niib na din ki mi nan u piak u Baa Yennu poe. 
JHN.8.28	Li paak ki Yisa betib, “Yoo nba ki i sa jii min nisaarik Bik ki donnin sanpaapo na, li yooe ki i tan sa bann nan n tee ma tee wunba, ki i bia sa bann nan n ki tuun siar nan n mɔŋ mɔŋ yikoo, ŋaan n bia yeen linba ki n Baa wannin a n tan yete. 
JHN.8.29	Ki wunba tumin nae be nanin. U ki nyikit n kuukɔɔ, kimaan n tuu tuun linba gboot u numme.” 
JHN.8.30	Niib bonchiann nba din gbat Yisa nba pak nna maŋ, ki bi teenɔ yada.
JHN.8.31	Ŋanne ki Yisa yet Juu teeb nba teenɔ yada na, “Li-i tee ki i saak n mɔmaan, i set tee n poorpoweiteeb nan barmɔniie, ki i bia sa bann barmɔnii wannu, 
JHN.8.32	ki barmɔnii wannu maŋ sa nyinni yiar ni.” 
JHN.8.33	Ki bi yetɔ a “Ti tee Abraham yaaboonae, ki ti ki mi ki teen sɔɔ daaba. Nlee ki a yaa a ti tan sa nyi yiar ni?”
JHN.8.34	Ki u yetib a “Barmɔniie ki n beeri na, sɔɔ kur nba tuun toonbiit, u tee biit daabire. 
JHN.8.35	Daabir ki tee ŋaak yɔɔ kaa, ŋaan ŋaak bik ŋarin tee ŋaak yɔɔe yoo kur. 
JHN.8.36	Li-i tee min Yennu Bija nyinti yiar nie, i set sa nyi yiar ni nan barmɔniiwa. 
JHN.8.37	N mi nan i tee Abraham yaaboonae, ŋaan ki i lek yabii a i kpin, kimaan n maan maŋ ki kɔɔ i tuba ni. 
JHN.8.38	Ma tuu be n Baa peŋ ki laat linba, ŋanne ki n piak, ŋaan yimm tuun linba ki i baa beti a yii tuun nee.”
JHN.8.39	Ki bi jiinɔ yaa a “Ti baa tee Abrahame.”
JHN.8.39	Ki Yisa betib a “Li-i tee ki i bo tee Abraham waas nan mɔniie, i bo sii tuun Abraham toonbooru nawa, 
JHN.8.40	ŋaan ki mɔtana ki i yabii a i kpin, nan ma tee nirɔ nba beeri barmɔnii nba ki n gbat Yennu peŋ na. Abraham ŋarin din ki teen nna. 
JHN.8.41	Ŋaan yimm tuun i baa nba tuun biaŋinbae.”
JHN.8.41	Ki bi jiin betɔ a “Timm ki tee kpenkiŋmia kaa. Ti mɔk baa yenɔkɔɔe, ki ŋɔɔe tee Yennu.”
JHN.8.42	Ki Yisa betib, “Li-i bo-i tee ki Yennu mɔŋ tee i baa, i bo sii loonima, kimaan n nyii ŋɔɔ Yennu peŋe ki baar nna. N bia ki baar nan n mɔŋ mɔŋ yaak kaa, ŋaan ŋɔɔe tumin. 
JHN.8.43	Bee teen ki i ki bann n maan na paaki? kimaan ya kan fit gbat n maan maŋ na. 
JHN.8.44	I tee i baa Sintaanii waase, ki loon ki i tuun i baa maŋ yanbɔɔtoona. Sinsinn u poŋ din tee nikpiiruko, ki bia fɔk nan barmɔnii, kimaan barmɔnii kaa u ni nan waama. U-i faar faak yoonba, li poŋ tee u toonkpere, kimaan wa tee faak daanɔ na. Fai kur nyi u boore. 
JHN.8.45	Ma beeri barmɔnii nee te ki i ki teenin yada. 
JHN.8.46	I ŋmee sa fit wann n biiti? Aaii, sɔɔ kaa. Ma beeri barmɔnii biaŋinba na, bee teen ki i ki teenin yada? 
JHN.8.47	Wunba nyii Yennu peŋ, ŋɔɔe gbia Yennu maan; ŋaan ya ki nyii Yennu peŋ na, li paake te ki i ki gbia Yennu maan maŋi.”
JHN.8.48	Ŋanne ki Juu teeb na jiin ki yet Yisa a “Ta yet ki yaa a tee Samaria nirɔ, ki narinbiiuk bia be a ni na, li ki tokinii?” 
JHN.8.49	Ki Yisa jiin a “Narinbiiuk kaa n ni. Min baakit n Baa Yennu, ŋaan ki yimm ŋarin siannin. 
JHN.8.50	Ŋaan li ki tee min kaa loon nibaakir ki teen n mɔŋi. Yennue loon ki niib-n teenin nibaakir, ki ŋɔɔe tee buut daanɔ. 
JHN.8.51	Barmɔniie ki n beeri na, daanɔ nba saak n maan, u kan mi ki kpo.”
JHN.8.52	Ki Juu teeb na betɔ a “Mɔtana ti set bann nan narinbiiuk be a ni. Abraham din kpoa, ki Yennu sɔkiniinba mun din kpoa, ŋaan ki a yaa a daanɔ nba saak a maan kan mi ki kpo. 
JHN.8.53	Ti chanbaa Abraham nba din kpo na, a dukii mi a a cheeu-ee? Yennu sɔkiniinba mun bia din kpoa. I got! Fin dukii mi a a tee ŋmee?” 
JHN.8.54	Ki Yisa jiimm a “Mi-i bo-i dontir n mɔŋie, li bo sii tee yanne, ŋaan wunba dontirin tee n Baae. Ŋɔɔe tee daanɔ nba ki i yaa a u tee i Yennu na. 
JHN.8.55	I ki miu, ŋaan min ŋarin miu. Li-i bo-i tee ki n yaa a n ki miu, n bo sa teen faak daanɔ kaman nan yimm nawa. Ŋaan n miu, ki bia saak u maan. 
JHN.8.56	I chanbaa Abraham din mɔk parpeenn bonchiann, kimaan u yaa wun tan la yoo nba ki n sa sik tingbouŋ na ni; ki u set tan la li yoo maŋa, ki li maŋŋɔ.” 
JHN.8.57	Ki Juu teeb na boiɔ, “A daa ki baar binpiiŋŋmu, ŋaan tan la Abrahamii?” 
JHN.8.58	Ki Yisa jiin yetib a “Barmɔniie ki n beeri na, ba din tan maar Abraham na, ŋaan sɔɔ ki min ŋarin poŋ kpan be.” 
JHN.8.59	Ŋanne ki bi ji tɔkii tana a bin jaatɔ ki kpiu; ki u lir ki nyii Yennu jiantu ŋasaakak ni.
JHN.9.1	Li poorpoe ki Yisa din gɔrin saa ki tan la jɔɔŋ nna, ki u tee jɔɔŋ u maaru niwa. 
JHN.9.2	Ki u poorpoweiteeb boiɔ a “Chanbaa, ŋmee toonbiite te ki bi mar jɔɔ na jɔɔŋi? Li daa tee u mɔŋ toonbiit amii u damme?” 
JHN.9.3	Ki u jiimm a “U toonbiit paak kaa te ki u jɔɔni. Li mun bia ki tee u damm toonbiit paak kaa, ŋaan u jɔɔn a Yennu-n te ki wun nyɔɔnte, ki niib-n la Yennu toonjaann. 
JHN.9.4	Yoo nba ki yentu daa be na, li kpaa talase ki tii tuun wunba tumin na toona na, kimaan nyiɔk baat, yoo nba ki sɔɔ kan fit tun toonni. 
JHN.9.5	Ma daa be tingbouŋ nna, n tee tingbouŋ na niib yentue.”
JHN.9.6	Wa yet nna maŋ poorpoe ki u siir mɔsant tiŋ ni, ŋaan buun tant, ki pɔr jɔɔŋ na ninbina paak, 
JHN.9.7	ŋaan betɔ a “I saa Siloam biɔuŋ ni ki saa yibir.” (Siloam paak tee “ti tun sɔɔ.”) Ki u saan ki saa yibir, ki nyɔɔnt ki kun.
JHN.9.8	Ŋanne ki u leeb nan niib nba tuu laatɔ ki u mei likirii na boi bi leeb a “Jajɔɔŋ nba tuu mei na kaa na-aa?” 
JHN.9.9	Ki siab yaa a “Ŋɔɔe,” ki leeb yaa a “Aaii, li ki tee ŋɔɔ kaa. U naanɔe.” Ŋanne ki jɔɔ maŋ tiauŋ yet a “Mine na.” 
JHN.9.10	Ki bi boiɔ a “A nunii na teen nlee ki tan nyɔɔnti?” 
JHN.9.11	Ki u jiimm a “Jɔɔ nba ki bi yiu Yisa na, ŋɔɔe buun tant ki jii ki pɔr n ninbina paak, ŋaan betin a mii saa Siloam biɔuŋ ni ki saa yibir; ki n saan ki saa yibir ki nyɔɔnt.”
JHN.9.12	Ki bi boiɔ a “U be lee?”
JHN.9.12	Ki u jiin yetib a u ki mi.
JHN.9.13	Ŋanne ki bi jii jɔɔ maŋ ki saan nanɔ Farisiinba boor. 
JHN.9.14	Daar nba ki Yisa din buun tant ki nyɔɔnt jɔɔŋ na, li daar din tee foon daare. 
JHN.9.15	Ki Farisiinba na bia ŋamm boi jɔɔ na, a u teen nlee ki nyɔɔnti. Ki u betib a “Yisae buun tant, ki jii ki pɔr n ninbina paak, ki n yibir ki nyɔɔnt.”
JHN.9.16	Ki Farisiinba siab yet a “Yisa ki nyii Yennu boor ni kaa, kimaan u tuun toonn foon daar. Ŋannii want nan u ki dia foon daar sennu.”
JHN.9.16	Ki bi siab mun boi a “Nlee ki biitdaanɔ sii fit tuun toonjaana na booru?” Ki bɔkitu baar Farisiinba na sinsuuk ni.
JHN.9.17	Li paak ki bi bia boi jɔɔ na a “Jɔɔ na nba nyɔɔnta na, a dukii nlee u po?”
JHN.9.17	Ki u bia pak jiimm a “U tee Yennu sɔkiniie.”
JHN.9.18	Juu teeb yudamm na, ki li lek paar nan bin teen yada nan bi marɔ jɔɔŋe ki u tan nyɔɔnt. Ŋanne ki bi yiin u damm, 
JHN.9.19	ki tan boib a “U tee i bijae-ee? I set yaa a i marɔ jɔɔŋee? Ki li teen nlee ki u ji laat mɔtana na?” 
JHN.9.20	Ki bi jiin yetib a “Ti mi nan u tee ti bija ŋarime, ki ti bia mi nan ti marɔ jɔɔŋe. 
JHN.9.21	Ŋaan ti ki mi la teen biaŋinba ki u tan nyɔɔnti, ki ti bia ki mi wunba nyɔɔntɔ. U mɔŋ ji ki tee bik kaa. Boimɔ man. U sa fit pak u mɔŋ paaka.” 
JHN.9.22	U damm din yet nna maŋ, kimaan bi tiin Juu teeb yudamm na jaŋmaanii, kimaan yudamm maŋ poŋ taan mɔb ki yet a wunba yaa a Yisae tee Yennu Niganntɔɔ Masia, see ki bi nyinnɔ bi Yenjiantu ni. 
JHN.9.23	Li paak te ki u damm din yaa a u ki tee bik kaa, a bi mɔŋ-n boiɔ.
JHN.9.24	Ki li taar munnlee nie ki bi bia ŋamm yiin jɔɔ nba tuu tee jɔɔŋ ŋaan tan nyɔɔnt na, ki tan betɔ a “I teen Yennue nibaakir nan niipoouk; kimaan ti mi nan Yisae tee biitdaanɔ.” 
JHN.9.25	Ki jɔɔ na yetib a “Wa tee biitdaanɔ, amii wa ki tee, n ki mi. Ŋaan min ŋarin mi bonyenne: n tuu tee jɔɔŋe, ŋaan mɔtana n ji laat.”
JHN.9.26	Ki bi ŋamm bia boiɔ a “U teen nlee ki nyɔɔntani?” 
JHN.9.27	Ki u jiimm a “N poŋ betiiwa, ŋaan ki i ki gbati. Bee ki i jin loon ki n betiini? I mun loon ki i teen u poorpoweiteebee?” 
JHN.9.28	Ŋanne ki bi wutoor ji doo, ki bi sukiiɔ, ŋaan betɔ a “Fine tee nirɔ maŋ poorpoweitɔɔ, ŋaan timm ŋarin tee Moses poorpoweiteebe. 
JHN.9.29	Ti mi nan Yennu din piak nan Moses, ŋaan nirɔ na ŋarin, ti ki mi wa nyii siami.” 
JHN.9.30	Ki jɔɔ nba nyɔɔnt maŋ yetib a “Bee paruko mani, ki i tan yaa a i ki mi wa nyii siami, ŋaan ki u nyɔɔnt n nunii. 
JHN.9.31	Ti mi nan Yennu ki gbia biitdamm miaru, ŋaan u gbia damm nba jiantirɔ ki tuun wa loon biaŋinbae. 
JHN.9.32	La nyii dunia piinu niwa, ti daa ki mi gbat a sɔɔ nyɔɔnt wunba ki bi marɔ jɔɔŋi. 
JHN.9.33	Li-i bo-i tee ki jɔɔ maŋ ki nyii Yennu peŋi, u bo kan fit ki tun bakitnauŋ toonn na booru.”
JHN.9.34	Ki bi jiin ki yetɔ a “Fin nba ki bi mara nan biit na po, a tee ŋmee ki want timmi?” Ki bi nyinnɔ bi Yenjiantu ni.
JHN.9.35	Yisa nba gbat a bi nyinnɔ bi Yenjiantu ni na, ki u tan lomɔ ki lau, ki boiɔ a “A teen nisaarik Bik na yada-aa?” 
JHN.9.36	Ki u jiin boiɔ, “Chanbaa, ŋmee tee nisaarik Bik na? Betirin wa tee wunba, ki n teenɔ yada.” 
JHN.9.37	Ki Yisa betɔ, “A poŋ mi lauwa. Ŋɔɔe bia tee min nba piak nana na.” 
JHN.9.38	Ki jɔɔ na yetɔ a “N Yomdaanɔ, n teena yadawa,” ŋaan gbaan u tɔɔnn po ki pukiiɔ.
JHN.9.39	Ŋanne ki Yisa yet a “N baar tingbouŋ na ni a n bu niib buut, ki bia yent binba ki mɔk ninyentir numm po, ŋaan dɔkin binba mɔk ninyentir numm po.” 
JHN.9.40	Ki Farisiinba siab nba be leŋ na gbat ki u yet nna, ki bi boiɔ “A yaa a ti mun ki mɔk ninyentiree?” 
JHN.9.41	Ki u jiimm a “Li-i bo-i tee ki i ki mɔk ninyentiri, i bo kii mɔk biiti, ŋaan ya sat yaa a i mɔk ninyentir na, i mɔk biit.”
JHN.10.1	Ki Yisa bia yetib a “Barmɔniie ki n beeri na, nirɔ nba ki tɔkin pelook tammɔb ki kɔɔ, ŋaan doo joonn ki kɔɔ, li yɔɔe tee nanyukɔɔ. 
JHN.10.2	Ŋaan nirɔ nba tɔkin pelook na tammɔb ki kɔɔ, li yɔɔe tee pei maŋ kpaarik. 
JHN.10.3	U-i taŋŋi baat a wun kɔɔ, tammɔguurɔ na sa loote, wun kɔɔ; ki u yi u mɔŋ mɔŋ pei na sana, ki bi gbia u mɔb, ki u nyintib. 
JHN.10.4	U-i nyinn u mɔŋ pei kur yoonba, u tuu gar bi tɔɔnn nie, ki bi waa u poor, kimaan bi mi u kunkɔr. 
JHN.10.5	Ŋaan bi kan wei saamɔ ŋarimi, kimaan bi ki mi u kunkɔri. See ki bi chiar.” 
JHN.10.6	Yisa din yimm barjouk na, ŋaan ki bi ki bann li paaki.
JHN.10.7	Li paak, ki u bia ŋamm ki betib a “Barmɔniie ki n beeri na, mine tee pelook na tammɔb. 
JHN.10.8	Ŋaan binba kur gar n tɔɔnn ki baar na tee nanyukibe nan fatiteeb, ŋaan pei na ki gbia bi mɔbu. 
JHN.10.9	Mine tee tammɔb na, ki daanɔ nba wein ki kɔɔ, ŋɔɔe sa la tinnu, ki sii yɔɔ gaar kɔɔ, ki ŋmat nyi, ki laat jeŋant. 
JHN.10.10	Nanyukɔɔ ŋarin baat a wun tan jan pei nae, ki bia kpib, ki bia biirib. Mine baar a niib-n la manfoor nba tee manfoor nan barmɔnii.
JHN.10.11	“Mine tee pekpaaŋaŋ, ki pekpaaŋaŋe kpenn u pei paak. 
JHN.10.12	Ŋaan wunba kpaar pei likirii paak, ŋaan ki ki tee pekpaarik nan mɔnii, ki bia ki yen pei na, li-i tee ki u la ki kinkatir tan baat yoonba, see ki u chiar ŋaan nyik pei na; ki kinkatir-n ji baar ki soorib, ki pelei na-n yat. 
JHN.10.13	U tuu chiare, kimaan u kpaar pei na likirii paake, ki u baka kaa pei na ni. 
JHN.10.14+JHN.10.15	Mine tee pekpaaŋaŋ. N Baa Yennu nba min, ki n mun miu na, li mun bia tee nnee ki n mi n pei, ki bi mun min, ki n sa lu n miar bi paak. 
JHN.10.16	Pelei be ki tee n yab, ŋaan ŋamm ki tee pelook maŋ ni yabi. See ki n baar nan ŋamm mun biak, ki bi sa sak n mɔb, ki bi kur ji sii tee pebooryeŋ, ki mɔk pekpaaryeŋ kɔɔ.
JHN.10.17	“N Baa Yennu loonin, kimaan n yaa n nyinn n manfoor, ki li poorpo ki n bia sa ŋamm la n manfoor maŋ. 
JHN.10.18	Sɔɔ kaa ki sa nyinn n manfoor maŋi, ŋaan n mɔŋ mɔŋe yaa n nyinnir, kimaan n mɔk yikoo ki sa nyinnir, ki bia mɔk yikoo ki tan sa lar. Nnee ki n Baa betin a n tun.”
JHN.10.19	Wa yet nna yoonba, ki Juu teeb yudamm bia ŋamm bɔkit; 
JHN.10.20	ki bi siab bonchiann yaa a “Narinbiiuk be u ni, a ki waatuk bia mɔkɔ; ki bee teen ki i gbiintir u maami?” 
JHN.10.21	Ki leeb mun yaa a “Nirɔ nba ki narinbiiuk be u ni na kii piak nna. Nlee ki nirɔ nba ki narinbiiuk be u ni na sa fit nyɔɔnt jɔɔŋi?”
JHN.10.22	Li poorpoewa ki bi tan mɔk bi jaamm nba ki bi teen Yennu niipoouk bi jiantu ŋasaakak po na. Jaamm maŋ din be Jerusaleme. Li yoo din tee fufuk yooe; 
JHN.10.23	ki Yisa din somm lin barintir nba ki bi yir Solomon barintir na ni, ki li din be Yennu jiantu ŋasaakak ni. 
JHN.10.24	Ki Juu teeb yudamm din baar ki tikir ki lintɔ, ŋaan boiɔ a “A yaa lin yukir nleewa, ki tin tan bann nan a tee Yennu Niganntɔɔ Masia? Li-i tee ki a tee ŋɔɔie, fan betit barmɔnii.” 
JHN.10.25	Ki Yisa jiimm, “N poŋ daan betiiwa, ŋaan ki i ki teenin yada. Toona nba ki n tuun nan n Baa Yennu yaak na ni, ŋannii want ma tee wunba. 
JHN.10.26	Ŋaan ya ki tee n pei na paak, ŋannii te ki i ki teenin yada. 
JHN.10.27	N pei saak n mɔb, ki n mib, ki bi waan, 
JHN.10.28	ki n teemm manfoa nba kaa gbennu, ki bi kan mi ki kpo, ki sɔɔ bia kaa ki sa fit fatib n nuu ni. 
JHN.10.29	N Baa nba jiib ki teemm n nuu ni na, ŋɔɔe chee gar sɔɔ kur. Li paak teen ki sɔɔ kan fit fatib n Baa maŋ nuu ni. 
JHN.10.30	Min nan n Baa maŋ tee yomme.”
JHN.10.31	Li yoo na ki Juu teeb yudamm na tɔkii tana a bin jaatɔ ki kpiu. 
JHN.10.32	Ki Yisa yetib a “I poŋ la ki n tun toonŋana bonchiann, linba ki n Baa Yennu yaa a n tun, ki toonŋana maŋ ni, lann paake te ki i ji yaa i jaatimi?” 
JHN.10.33	Ki bi jiin ki yetɔ a “Ti ki loon ki tin jaata tana toonŋansiar paak kaa, ŋaan fa jikit a mɔŋ ki yek nan Yennu na paak. A kpan tee nirɔe, ŋaan yi a mɔŋ Yennu, ki li tee bonbilankante.” 
JHN.10.34	Ki Yisa jiin yetib a “Li sɔb i mɔŋ mɔŋ sennu nba be Yennu gbouŋ ni na a ŋɔɔ Yennu yet a niib tee u waase, 
JHN.10.35	ki ti mun mi nan Yennu gbouŋ kan faar faak fabaa; ki ŋɔɔ Yennu yi niib u waas, kimaan ŋamme tee niib nba ki u din pak u maan ki turib na. 
JHN.10.36	Ŋaan min ŋarin, n Baa Yennue gannin ki tumin tingbouŋ na ni; ki ma yet yaa a n tee Yennu Bija na, nlee ki i yaa a li tee bonbilankanti? 
JHN.10.37	Li-i tee ki n ki tuun n Baa Yennu na toonaie, ŋann i daa tee-n yada. 
JHN.10.38	Ŋaan li-i tee ki n tuun ŋɔɔ Yennu toona maŋie, li-i lekii tee ki i ki teenin yada, ŋaan yin teen n toona maŋ yada. Ŋannii ki i sa bann nan barmɔnii nan n Baa Yennu be n ni, ki n mun bia be u ni.” 
JHN.10.39	Ŋanne ki Juu teeb na tan yaa bin soorɔ; ki u buut nyii, 
JHN.10.40	ki ŋmat poot Jɔɔdann mɔk-pootir, ki saa be siaminba ki Jɔɔnn din tuu wuur niib Yennu nyunwuru na. 
JHN.10.41	Ki niib bonchiann din baar Yisa peŋ, ki din piak nan bi leeb a “Jɔɔnn ŋarin din ki tun toonjaansiari, ŋaan linba kur ki u din piak ki jikit saa Yisa po, li tee barmɔniie.” 
JHN.10.42	Ki niib bonchiann din teen Yisa yada leŋ.
JHN.11.1	Tɔn, jasɔɔ nna din be Betani, ki u sann yi Lasarus, ki u din tan yiar. Betani din tee Mari nan u yɔɔrɔ Maata dooe. 
JHN.11.2	Mari din tee daanɔ nba but tulaarii ti Yomdaanɔ Yisa taa paak, ŋaan jii u yut ki fiar fiar na. Ŋɔɔ Mari ninja Lasaruse yiar. Wa tan yiar na, 
JHN.11.3	ki u niipoob Mari nan Maata tun toomii a wun saan ki saa bet Yisa a “Ti Yomdaanɔ, a naasinyɔɔk nba ki a mantik loonɔ na yiare.”
JHN.11.4	Yisa nba gbat nna yoonba ki u yet u poorpoweiteeb na a “Lasarus nba yiar na, yiaru maŋ ki tee u manfoor terik kaa na, ŋaan li tee linba ki niib sa dont Yennu sann li paake, ki bia sa dont min Yennu Bija sann mun biak.”
JHN.11.5	Tɔn, Yisa din loon Maata nan Mari nan Lasarus. 
JHN.11.6	Wa gbat a Lasarus yiar na, ŋaan u din teen daa ŋannlee ki daa be leŋ.
JHN.11.7	Li poorpoe ki u din tan bet u poorpoweiteeb na a “Ŋaant man ki tin ŋmat saan Judea.” 
JHN.11.8	Ki bi yetɔ a “Chanbaa, daa ŋannlelee na, ki Juu teeb yudamm na daan yaa bin jaata tana, ŋaan ki a bia yaa ti ŋmat leŋii?” 
JHN.11.9	Ki Yisa betib a “Yentu tuu be yendo po mɔkmɔk nan yenbaa poe. Li-i tee ki nirɔ somm yennu ni, u kan gbiati, kimaan u laat tingbouŋ na yentu na. 
JHN.11.10	Ŋaan u-i somm nyiɔk, u gbiatire, kimaan yentu kaa.” 
JHN.11.11	Yisa din yet nnee, ŋaan bia yet a “Ti yɔɔk Lasarus gɔɔnte, ŋaan n sa saan fiinɔwa.” 
JHN.11.12	Ki u poorpoweiteeb na yetɔ a “Ti Yomdaanɔ, li-i tee ki u gɔɔntie, u sa la laafiawa.” 
JHN.11.13	Yisa din want ki li tee a Lasarus kpoe, ŋaan ŋamm din mi a u want a Lasarus gɔɔnte. 
JHN.11.14	Li paak din te ki u betib gbenn a “Lasarus kpoa, 
JHN.11.15	ŋaan i paak n mɔk parpeenn nan ma daan kaa u boor ni na, kimaan ŋannii sa te ki i fit lian teenin yada. Ŋaant tin saan u peŋ man.” 
JHN.11.16	Ki Tomas, wunba ki bi yiu Jaak na, yet u leeb a “Ŋaant ki ti mun-n saan man. Li-i sii tee kuun, timm nan ŋɔɔ-n kpo.”
JHN.11.17	Yoo nba ki bi tan per Betani na, ki u gbat a ba pii Lasarus, li daa ŋannae na. 
JHN.11.18	Betani din ki fɔk nan Jerusalemi; li fɔkint din tee kaman nan maar ŋannlee nee. 
JHN.11.19	Li paak din teen ki Juu teeb bonchiann din baar Maata nan Mari peŋ, a bin maan bi para, kimaan bi ninja na kuun paak.
JHN.11.20	Maata nba tan gbat a Yisa baat yoonba, ki u nyii chetɔ, ŋaan ki Mari ŋarin biar be ŋaak ni. 
JHN.11.21	Ki Maata bet Yisa, “N Yomdaanɔ, li-i tee ki a daan bo be nna na, n ninja na daan bo kan kpo. 
JHN.11.22	Ŋaan n mi nan mɔtana gbaa, li-i tee ki a miar Yennu linba kur po, u sa turawa.”
JHN.11.23	Ki u betɔ, “A ninja sa fiir kuun niwa.”
JHN.11.24	Ki Maata jiinɔ, “N mi nan u tan sa fiir kuun ni dunia gbennu daar, daar nba ki kpeemm tan sa fiir kuun ni na.”
JHN.11.25	Ki Yisa betɔ, “Mine fiint kpeemm ki teemm manfoa. Daanɔ nba teenin yada, ŋɔɔe sii mɔk manfoor, u lekii kpo gbaa; 
JHN.11.26	ki daanɔ nba mɔk manfoor ŋaan teenin yada, u kan mi ki kpo. A teen yada nan linba na-aa?” 
JHN.11.27	Ki u jiin a “N Yomdaanɔ, nn, n teen yada nan fine tee Yennu Niganntɔɔ Masia, ki bia tee ŋɔɔ Yennu Bija wunba ki ti tuu daan u baaru na.”
JHN.11.28	Maata nba yet nna maŋ, ŋaan ŋmat kun, ki saa yiin u waarɔ Mari soonna, ki betɔ a “Wanntɔɔ na be nnawa, ŋaan yiia.” 
JHN.11.29	Mari nba gbat nna yoonba, ki u fiir yian yian, ki saan u boor ni. 
JHN.11.30	Ki Yisa din daa ki baar digbanbik maŋi, ŋaan daa be siaminba ki Maata chetɔ nee. 
JHN.11.31	Ki Juu teeb nba be nan Mari ŋaak ni ki maant u par na, ba la ki u nyii yian yian na, ki bi mun wei nyii, kimaan bi mi a u saa kaauk boore a wun saa bui kpemɔnii.
JHN.11.32	Mari nba baar Yisa boor ki lau yoonba, ki u gbaan u tɔɔnn, ŋaan yetɔ a “N Yomdaanɔ, li-i tee ki a daan bo be nna na, n ninja na daan bo kan kpo.” 
JHN.11.33	Ki Yisa la ki u mɔ, ki Juu teeb nba weiɔ ki baar na, ki bi mun mɔ, ki ninbaauk soorɔ bonchiann, ki u kurii u par ni. 
JHN.11.34	Ki u boib, “I piiu lapoe?” Ki bi betɔ, “Ti Yomdaanɔ, baat ki tan got.” 
JHN.11.35	Ki Yisa bui. 
JHN.11.36	Ki Juu teeb na yet a “Gotir man wa jia loon Lasarus biaŋinba.” 
JHN.11.37	Ki siab yaa a “Daanɔ nba nyɔɔnt jɔɔŋ na, u daan bo kan fit te ki Lasarus daa kpennii?”
JHN.11.38	Ki Yisa yan bia ŋamm yêt, ki u saan kaauk na boor ni. Kaauk na din tee tanfiɔko, ki katanu bii li mɔb. 
JHN.11.39	Ki Yisa betib a “Biitir kaauk maŋ man.”
JHN.11.39	Ki Maata wunba tee kpeemɔ na niipoo, yetɔ a “N Yomdaanɔ, li sii pɔi hei, kimaan ba piiu, li daa ŋannae na.”
JHN.11.40	Ki Yisa boiɔ, “N bo ki beta a li-i tee ki a teenin yada, a sa la Yennu nba mɔk panchiauŋ biaŋinba-aa?” 
JHN.11.41	Ŋanne ki bi biit kaauk na. Ki Yisa gokit sanpaapo, ŋaan yet a “N Baa Yennu, n teena niipoouk nan fa sak n miaru na. 
JHN.11.42	N mi nan yoo kur a saak n miaru, ŋaan ma yet nna na, kimaan n loon ki nibur nba be nna na-n gbat ki teen yada nan fine tumin.”
JHN.11.43	Wa yet nna maŋ, ŋaan yiin sanpaapowa a “Lasarus, nyimin na.” 
JHN.11.44	Ki kpeemɔ na nyii; ki u taa nan u nii ki li fin fin nan katiŋ, ki chinchenbik boob u numm po. Ki Yisa betib a “Fintir katiŋ maŋ ki ŋaau.”
JHN.11.45	Ki Juu teeb bonchiann nba din baar a bin maan Mari par na, ki ba la linba ki Yisa tun, ki bi teenɔ yada. 
JHN.11.46	Ŋaan bi siab saan Farisiinba peŋ, ki saa betib linba ki Yisa tun.
JHN.11.47	Li paak ki Farisiinba maŋ nan Yennu jiantu yudamm yiin tintaankaanu, ki bi tikir; ki bi boi bi leeb a “Ti sa teen nlee? Jɔɔ maŋ tuun toonjaana bonchiann. 
JHN.11.48	Ti-i ŋaan ki u ŋammit ki tuun nna ki pukii, sɔɔ kur sa teenɔ yadawa, ki Rom teeb-n baar ki yeer Yennu jiantu ŋasaakak na, ŋaan bia boont ti niib.” 
JHN.11.49	Ki bi yenɔ, wunba yi Kayafas, ki tee Yennu jiantu yudaanɔ li binn ni na, yetib a “Yimm ŋarin ki mi siari. 
JHN.11.50	I ki mi nan li ŋan ki niyenɔkɔɔ-n gaar niib na kura paak ki kpo, ki gar ki ti niib kur-n boontii?” 
JHN.11.51	U din ki pak linba na nan u mɔŋ kaa, ŋaan wa din tee Yennu jiantu yudaanɔ binn maŋ ni na, ki Yennu te ki u pak bunt buntir, a Yisa tan sa gaar Juu teeb na paak ki kpo. 
JHN.11.52	Ŋaan li ki tee Juu teeb kuukɔɔ kaa ki u tan sa gaar bi paak ki kpo, ŋaan nan binba kur tee Yennu niib ki yat be tingbouŋ na ni nae ki u sa gaar bi paak ki kpo, ki bin taan nan leeb mɔyomm.
JHN.11.53	Ki li daar maŋ ki jii saa ki Juu teeb yudamm na lor soor a bin kpi Yisa. 
JHN.11.54	Li paak ki u ji din ki somm paanu ni Juu teeb tiŋ ni, ŋaan ki u tan yaat saan doo nba ki bi yi Efreem, ki li kpia nan tanbiinpaanu na; ki ŋɔɔ nan u poorpoweiteeb ji be leŋ.
JHN.11.55	Tɔn, ki Juu teeb yukitgar tiaru jaamm tan per, ki niib bonchiann nyii digbana ki baar Jerusalem, a bin daa ŋamm bi mɔŋa, ki fit lian teen bi mɔŋ siir ki di jaamm na. 
JHN.11.56	Ki niib na din loon Yisa. Ba tikir Yennu jiantu ŋasaakak ni yoonba, ki bi boi bi leeb a “I dukii nlee? U mantik kan baar jaamm na amii?” 
JHN.11.57	Ki Yennu jiantu yudamm nan Farisiinba na tur mɔb a “Wunba mi u boor, wun baar ki tan ŋmaa ti taar ki tin soorɔ.”
JHN.12.1	Tɔn, daa ŋannloob daar din tan biar nan yukitgar tiaru jaamm-n di, ki Yisa nan u poorpoweiteeb saan Betani, doo nba ki Lasarus be na. Ŋɔɔe ki Yisa din fiinɔ kuun ni na. 
JHN.12.2	Leŋe ki bi din teen jeet, ki Maata jii ki baar nann ki tan turib; ki Lasarus din tee bi ni yenɔ nba din kar ki di namm. 
JHN.12.3	Ki Mari jii tulaarii saama, linba yaa daauk paar bonchiann. Bi din jii faat nba ki bi yir naade ki teen tulaarii maŋ; ki u jiir ki but Yisa taa paak, ŋaan soor u mɔŋ yut ki fiar fiar; ki ŋaak na ji nubir nan tulaarii na gbimm. 
JHN.12.4	Ki Yisa poorpoweitɔyenɔ, wunba ki bi yiu Judas Iskariot, (ŋɔɔe din tee wunba yaa wun tan nyi Yisa poor na,) ki u yet a 
JHN.12.5	“Bee teen ki bi bo ki kɔi tulaarii maŋ poŋ kobii ŋanntaa ki jii li likirii ki tur talasdammi?” 
JHN.12.6	Wa din yet nna maŋ, li din ki tee a u baka be talasdamm na ni kaa, ŋaan u din tee nanyukɔɔe. Ŋɔɔe din tee wunba dia likirii pakir ki tuu jaan. 
JHN.12.7	Ki Yisa yetɔ a “Ŋaantɔ! U teen nna ki li tee n kuun siir teenue. 
JHN.12.8	Talasdamme sii yɔɔ be nani yoo kura, ŋaan min ŋarin kii yɔɔ be nna kaa.”
JHN.12.9	Ŋanne ki Juu teeb bonchiann gbat a Yisa be Betani, ki bi saan leŋ. Bi din ki saan Yisa paak kuukɔɔ kaa, ŋaan bi din loon ki bin saa la Lasaruse mun, wunba ki Yisa fiinɔ kuun ni na. 
JHN.12.10	Li paake teen ki Yennu jiantu yudamm din lorin lora a bin kpi Lasarus mun biak. 
JHN.12.11	Li din tee Lasarus kuun fiiru paake ki Juu teeb bonchiann din nyik Yennu jiantu yudamm maŋ, ŋaan teen Yisae yada ki waau.
JHN.12.12	Li yent sanyiɔko ki niburchiauŋ nba baar Jerusalem a bin di yukitgar tiaru jaamm na gbat a Yisa baat. 
JHN.12.13	Ki bi ji ŋat biabfaat ki chet a bin tookɔ, ki yikin wuyikinii sanpaapowa ki yaa a “Hosana, ti Yomdaanɔ, tintit mɔtana. Yennu mɔsonŋann-ii be daanɔ nba baat nan ti Yomdaanɔ Yennu sann ni. Yennu-n teen u mɔsonŋann timm Israel teeb kpanbar paak.” 
JHN.12.14	Ki Yisa din te ki bi poŋ lon boŋe ki u jak ki baat, kaman nan la sɔb Yennu gbouŋ ni biaŋinba na
JHN.12.15	a “Sion doo teeb, i daa tiin jaŋmaanii.
JHN.12.15	Gotir, i kpanbar jak bonsar bik ki baat.”
JHN.12.16	Ki u poorpoweiteeb din daa ki bann linba na paak li yoo maŋi. Ŋaan Yennu nba din tan donn Yisa sanpaapo na, ŋanne ki bi ji din tiar nan linba na sɔb Yennu gbouŋ ni ki jikit saa u po na, ki bia tiar nan niib na mun set din teenɔ nnae.
JHN.12.17	Niburchiauŋ nba din be Yisa boor ni Betani yoo nba ki u yiin Lasarus a wun nyi kaauk ni ŋaan fiinɔ kuun ni na, ki bi din la ki mɔɔntir li barii. 
JHN.12.18	Li paake te ki niib bonchiann din chetɔ, kimaan ba gbat ki u tun toonjaann maŋ na paak. 
JHN.12.19	Ŋanne ki Farisiinba na yeen bi leeb a “Ti ji kan fit ki nyannɔ. Gotir, tingbouŋ na niib kura waaue.”
JHN.12.20	Niib nba din saan Jerusalem a bin saa di yukitgar tiaru jaamm na, ki Griik siab din be bi ni; 
JHN.12.21	ki bi tan saan Filip peŋ, wunba nyii Betsaida nba be Galilee tiŋ ni na; ki bi yetɔ a “Chanbaa, ti loon ki ti la Yisa.” 
JHN.12.22	Ki Filip mun saan ki saa bet Andru, ki Andru nan Filip ji saan ki bet Yisa. 
JHN.12.23	Ki Yisa betib a “Yoo nba ki Yennu sa donn nisaarik Bik na sanpaapo na baar na. 
JHN.12.24	Barmɔniie ki n beeri na, li-i tee ki bi bur dibinn tiŋ ni, li tuu piae, ŋaan ki dibinn na-n kpo. Li poorpo dibinn na-n kpaat, ŋanne ji tuu te ki lin nan dii bonchiann. Ŋaan li-i tee ki bi ki bur dibinn maŋ, li kan kpo, ki bia kan nan; li sii tee dibinyenne. 
JHN.12.25	Tɔn, daanɔ nba loon u manfoor ki gar wa loon min Yisa biaŋinba, u sa kɔŋ u manfoore; ŋaan daanɔ nba loonin ki gar wa loon u manfoor biaŋinba tingbouŋ na ni na, ŋɔɔe kan boon u manfoori; li tan sii tee manfoor nba kaa gbennue. 
JHN.12.26	Daanɔ nba loon wuu tuun n toonn, see ki wuu waan, ki ma tan sii be siaminba, ki n toontunnɔ mun tan sii be leŋ. Ki bia jenna, daanɔ nba tuun n toonn, n Baa Yennu tan sa donnɔ.”
JHN.12.27	Ŋanne ki Yisa yet a “N mɔk parbiir bonchiann, ki ki mi ma sa teen biaŋinba. N nɔk boi n Baa Yennu ki wun nyinnin fara nba baat n paak na nɔkaa?” ŋaan bia yaa a “Aaii, kimaan n baar tingbouŋ na ni ma n tan di fara maŋe,” 
JHN.12.28	ŋaan miar Yennu a “N Baa, ŋaant ki a sann-n la dontir.” Ŋanne ki kunkɔr pak sanpaapo a “N sann poŋ la dontira, ki bia sa ŋamm la dontir ki pukin.”
JHN.12.29	Niib bonchiann nba din see leŋ na din gbat kunkɔr nba pak sanpaapo na, ki bi yaa a “Li tee satianiie,” ki siab yaa a “Malakae piak nanɔ.” 
JHN.12.30	Ŋaan ki Yisa betib a “Li ki tee n mɔŋ mɔŋ paak kaa ki kunkɔr maŋ pak na, ŋaan li tee i tiauŋ paake. 
JHN.12.31	Yoo nba ki Yennu yaa wun tan bu tingbouŋ na ŋaateeb buut na, li yoo baat; ki u bia sa biir tingbouŋ na yudaanɔ Sintaanii paŋ. 
JHN.12.32	Bi-i taŋŋi jii-n ki donnin tiŋ sanpaapo yoonba, n sa dak niib kur ki bin baar n peŋ.” 
JHN.12.33	U maan na din want wa tan sa kpo biaŋinbae. 
JHN.12.34	Ki nibur na yetɔ a “Ti sennu ni wantit a Yennu Niganntɔɔ Masia sii mɔk manfoor nba kaa gbennu. Nlee ki a sa yet a bi sa jii nisaarik Bik na ki donnɔ? Ŋmee tee nisaarik Bik maŋi?” 
JHN.12.35	Ki u jiin yetib a “Min nba tee yentu na sii be i boor waaminnee. Li paak, i somm man yentu maŋ ni, la daa be na, ki bunbɔnn kan fit lian baar i ni, kimaan wunba somm bunbɔnn ni, u ki mi wa saa siaminba po. 
JHN.12.36	Tɔn, min nba tee yentu na nba daa be na, teentin yada, ki i sii tee niib nba ki n yentu sii yentiri ni.”
JHN.12.36	Yisa nba din yet nna maŋ poorpoe, ŋaan ki u nyii niib na ni, ki saan bɔr. 
JHN.12.37	U lek din tun toonjaana bonchiann bi numm ni, ŋaan bi din ki teenɔ yada. 
JHN.12.38	Ba din ki teenɔ yada na, ŋannii te ki Yennu sɔkinii maan na ji fit lian gbee, ki li yaa a
JHN.12.38	“Ti Yomdaanɔ, ŋmee gaar ti maami?
JHN.12.38	ŋmee ki Yennu jii u paŋ ki fiit wannɔ?”
JHN.12.39	Binba din yêt a bi kan teenɔ yada na, li paak bi set ji kan teenɔ yada, kimaan Yennu sɔkinii Aisaya mun bia yet a
JHN.12.40	“Min Yennue teemm jɔɔnii,
JHN.12.40	ki bia te ki bi gbar bannu,
JHN.12.40	ki bi nummpo daa yentiri,
JHN.12.40	ki bi bia daa bant li paaki,
JHN.12.40	ki li paak bi kan fit baar n boor ni,
JHN.12.40	ki n tan tinnibi.”
JHN.12.41	Aisaya din yet nna, kimaan u din la u yentchiauŋ, ki din bunt buntir ki jikit saa u po.
JHN.12.42	Tɔn, Juu teeb yudamm bonchiann gbaa din teen Yisa yada, ŋaan bi ki nyinn bi mɔŋ paanu ni a bi teenɔ yada, kimaan bi tiin jaŋmaanii a Farisiinba nee sa nyinnib bi Yenjiantu ni. 
JHN.12.43	Linba na wann nan Juu teeb yudamm maŋ din loon niib-n pakibe, ki gar Yennu-n pakib.
JHN.12.44	Ŋanne ki Yisa tan pak sanpaapowa a “Daanɔ nba teenin yada, u ki teen min kuukɔɔ kaa yada, ŋaan u mun teen Yennu wunba tumin nee yada. 
JHN.12.45	Ki bia jenna, wunba laatin, u ki laat min kuukɔɔ kaa, ŋaan u laat Yennu wunba tumin nee mun. 
JHN.12.46	N baar tingbouŋ ni na ma mii tei yentir niibe, ki daanɔ nba teenin yada, u kan biar bunbɔnn ni. 
JHN.12.47	Ki bia jenna, wunba gbat n maan na, ŋaan ki saki, min kaa sa bu u buuti, kimaan n ki baar tingbouŋ na ni ma n tan bu niib buut kaa, ŋaan n baar ma n tinnibe. 
JHN.12.48	Ki wunba yêenin ki ki saak n maan na, bonte be ki sa bu u buut; maan nba ki n pak ki u ki sak nee tan sa bu nanɔ dunia gbennu daar. 
JHN.12.49	Ki bia jenna, maan nba ki n pak na, li ki tee n tiauŋ maan kaa, ŋaan ma pak linba maŋ, li tee n Baa Yennu wunba tumin nee betin a mii want. 
JHN.12.50	Ki u maan maŋ teen niib manfoor nba kaa gbennue. Ki ma pak linba na kura, ŋanne ki n Baa Yennu yaa a n pak.”
JHN.13.1	Yoo nba ki yukitgar tiaru jaamm daa ki piin na, ki Yisa din mi nan yoo nee ki u sa nyi tingbouŋ na ni, ki ŋmat u Baa peŋ. U din loon u tiauŋ poorpoweiteeb nba be tingbouŋ na ni, ki ji yaa wun wannib biaŋinba ki u mantik loomm.
JHN.13.2	Li yoo na ki ŋɔɔ nan u poorpoweiteeb din di jeet; ki Sintaanii poŋ din dɔŋ ki te ki Judas Iskariot wunba tee Simon bik na dukin a u sa nyi Yisa poor. 
JHN.13.3	Ŋaan Yisa ŋarin din mi nan u Baa Yennu turɔ bont kur u nuu niwa, ki bia din mi nan u nyii u Baa Yennu peŋe, ki bia sa ŋmat u peŋa. 
JHN.13.4	Ŋanne ki u fiir jeet paak, ki liat u liatir ki bir, ŋaan jii nunfiaŋ, ki gbab u siak ni, 
JHN.13.5	ŋaan jii nyun ki wat teen tatilaauk ni, ki piin fobitir u poorpoweiteeb taa, ŋaan tuu soor nunfiaŋ nba ki u gbab na ki fiar bi taa, 
JHN.13.6	ki tan baar Simon Piita peŋ. Ki Piita boiɔ, “N Yomdaanɔ, a yaa a fobit n taae munii?” 
JHN.13.7	Ki Yisa betɔ, “Mɔtana, a daa ki bann ma tuun linba na paaki, ŋaan li-i yann waaminna, a sa banna.” 
JHN.13.8	Ki Piita betɔ, “Min ŋarin poŋ, a kan mi ki fobit n taa fabaa.” Ki Yisa betɔ a “Mi-i kii fobit a taa, a ji kan mi ki teen n yɔɔ.” 
JHN.13.9	Ŋanne jik ki Simon Piita betɔ a “N Yomdaanɔ, daa fobitir n taa kuukɔɔ kaa, ŋaan fobitir n nii nan n yur kura.” 
JHN.13.10	Ki Yisa betɔ, “Daanɔ nba poŋ wur nyun, li yɔɔ ji ki mɔk jakinti. Li paak, li ki kpaa talas nan wun ŋamm ki wur biaki, see ki wun fobit u taae. I kura ji ki mɔk jakinti, ŋaan yenɔ kuukɔɔe mɔk jakint.” 
JHN.13.11	Yisa poŋ din mi wunba sa nyi u poor na. Li paake te ki u din yet yaa a “Yenɔ kuukɔɔe mɔk jakint.”
JHN.13.12	Yisa nba fobit bi taa ki gbenn yoonba na, ki u ji jii u liatir na ki lia, ŋaan jen kar jeet na boor, ŋaan boib a “I mi ma tun linba ki turi na paakii? 
JHN.13.13	I yin a n tee i Wanntɔɔe, a nan i Yomdaanɔ. Li set ŋan nan ya yin biaŋinba na, kimaan n set tee nnee. 
JHN.13.14	Tɔn, ki min nba tee i Yomdaanɔ nan i Wanntɔɔ, ŋaan tan fobit i taa na, li mun ŋan ki yii fobitir i leeb taa; 
JHN.13.15	kimaan n wanni nyinne na, ki yii mun-ii tuun nna man kaman nan ma tun biaŋinba ki turi na. 
JHN.13.16	Barmɔniie ki n beeri na, daabir ki chee u daanɔ, ki toomu mun ki chee wunba tumɔ na. 
JHN.13.17	Mɔtana i ji mi linba na, ki li-i tee ki i tuun nna, parpeenn tee i yare.
JHN.13.18	“N ki piak i kura po kaa. N mi yimm nba ki n ganni na para ni. Li sɔb Yennu gbouŋ ni a ‘Daanɔ nba ki min nan ŋɔɔ lakin di na, ŋɔɔe yaa wun nyi n poor.’ See ki sɔbu na fabir teen mɔnii ki gbeen. 
JHN.13.19	N beeri labaar maŋ mɔtana na, ki li set tan sa teen, ki li-i tei teen gbenn yoonba, ki yin teen yada nan n set tee ma tee wunbae.
JHN.13.20	“Barmɔniie ki n beeri na, daanɔ nba gaar n toomu, u gaar mine; ki wunba gaar min na, u gaar Yennu wunba tumin na mune.”
JHN.13.21	Yisa nba din yet nna poorpoe, ki parbiir baarɔ bonchiann; ki u betib a “Barmɔniie ki n beeri na, i ni yenɔ yaa wun nyi n poore.” 
JHN.13.22	Ki li ŋmat bi yan nan wa yeen wunbaie; ki bi jiantir gorii bi leeb. 
JHN.13.23	Bi ni yenɔ nba ki Yisa mantik din loonɔ na kar kpiau. 
JHN.13.24	Ki Simon Piita kabintɔ, ki betɔ a “Boimɔ ki laan u yeen ŋmapoe.” 
JHN.13.25	Ki u poorpoweitɔɔ maŋ dɔnn nakinɔ, ki boiɔ, “N Yomdaanɔ, li tee ŋmee?” 
JHN.13.26	Ki Yisa jiin a “Mi-i tei ŋmit boroboro ki tun suk kpint ni ki tur wunba, yin bann nan li yɔɔe na.” Ŋanne ki u ŋmit boroboro na ki suk kpint ni, ki jii ki tur Judas wunba tee Simon Iskariot bik na.
JHN.13.27	Judas nba din gaar boroboro maŋ yoonba na, ki Sintaanii kɔɔ u ni. Ki Yisa ji betɔ, “Teent fa yaa a teen linba yian yian.” 
JHN.13.28	Ŋaan bi sɔɔ din ki bann linba ki Yisa pakɔ na paaki. 
JHN.13.29	Kimaan Judas nba din tuu dia likirii pakir na, bi siab din dukii mia a Yisa tumɔ a wun saan saa daa jaamm na jeete, amii u betɔ a wun saan tur talasdamme likirii. 
JHN.13.30	Judas nba din gaar boroboro na yoonba, li tonton na ki u fiir nyii. Li mun din tee nyiɔko.
JHN.13.31	Judas nba din nyii na poorpo, ki Yisa bet u poorpoweiteeb a “Mɔtanae ki min nisaarik Bik sa la dontir, ki n nie Yennu mun sa la dontir biak. 
JHN.13.32	Li-i tee ki Yennu la dontir n ni, li kan yukiri ki u mun sa te ki min nisaarik Bik-n la dontir u ni.
JHN.13.33	“N waas, n ji kan yukir nani bonchianni. I tan sa lomin, ŋaan kan lami, kaman nan ma bet Juu teeb yudamm biaŋinba na, n bia beeri ŋanne na, a i kan fit baar siaminba ki n saa na.
JHN.13.34	“Mɔtana n teenii sennpaanue; a yii loon i leeb man. Ma looni biaŋinba na, yii mun-ii loon i leeb nna. 
JHN.13.35	Li-i tee ki i loon i leeb, sɔɔ kur sa bann nan i tee n poorpoweiteebe.”
JHN.13.36	Ŋanne ki Simon Piita boiɔ a “N Yomdaanɔ, a yaa a tan saan lee?” Ki Yisa jiin betɔ a “Ma tan sa saan siaminba, i kan fit wei mɔtana, ŋaan li poorpo i sa weina.” 
JHN.13.37	Ki Piita bia boiɔ, “N Yomdaanɔ, bee teen ki n kan fit weia mɔtana? Min ŋarin poŋ teen siir nan ki n gaar a paak ki kpo.” 
JHN.13.38	Ki Yisa boiɔ a “A set teen siir nan mɔnii nan ki a gaar n paak ki kpo-oo? Barmɔniie ki n beera na, kojouk daa tan kan bui daanni, ki a tan sa nɔi taar munntaa a a ki mimi.”
JHN.14.1	Li yoo na ki Yisa betib a “I daa mɔk parbiiri. Teent Yennu yada, ki mun teenin yada. 
JHN.14.2	Diit bonchiann be n Baa Yennu ŋaak ni, ki n kun ma n sa teen i diit siir. Li-i bo-i kii tee barmɔnii, n bo kan betiini. 
JHN.14.3	Ki mi-i kun ki sa teen i diit na siir ki gbenn, n bia sa jenna ki tan jii-i, ki i mun tan sii be siaminba ki n tan sii be na. 
JHN.14.4	Ki bia jenna, i poŋ mi ma saa siaminba, ki bia mi sɔnu nba ki i sa saan leŋ.” 
JHN.14.5	Ki Tomas boiɔ, “N Yomdaanɔ, ti ki mi fa saa siami. Nlee ki ti sa bann sɔnu nba ki ti sa saan leŋi?” 
JHN.14.6	Ki Yisa betɔ, “Mine tee sɔnu na, ki bia tee mɔmɔmm, ki bia tee manfoor. Sɔɔ kaa ki sa baar n Baa Yennu boor ni, ki li ki tee ki u sint baarimi. 
JHN.14.7	Li-i bo-i tee ki i min, i bia bo sii mi n Baa nawa; ŋaan mɔtana ki jikit saa, i ji miu ki bia laatɔ.”
JHN.14.8	Ki Filip yetɔ a “N Yomdaanɔ, wantit a Baa maŋ, ki ti numm-n gboo.” 
JHN.14.9	Ki Yisa jiin a “Filip, n poŋ be nani ki li yukira, ŋaan ki a daa ki mimii? Wunba lan, u set la n Baa maŋe na. Ki bee ki a yaa a n wanni n Baa maŋi? 
JHN.14.10	N be n Baa nie, ki n Baa mun be n ni; i ki teen linba na yada-aa? Maan nba ki n pak ki turi na, li ki nyii n ni kaa, ŋaan li nyii n Baa Yennu boore. Ŋɔɔe be n ni ki tuun u toona maŋ. 
JHN.14.11	Li paak, teentin yada nan n be n Baa Yennu ni, ki n Baa Yennu mun be n ni. Li-i kii tee nna biaki, yin teen bakitnauŋ toonjaana nba ki n tuu tuun na yada.
JHN.14.12	“Barmɔniie ki n beeri na, daanɔ nba teenin yada, u sii tuun toonjaana kaman nan ma tuun biaŋinba na, ki u toonjaana maŋ gbaa sa gar n yara, kimaan n saa n Baa Yennu boore. 
JHN.14.13	Ki linba kur ki i sii meiɔ li po nan n sann ni, n sa tuma, ki ŋɔɔ Yennu-n la dontir n paak. 
JHN.14.14	Ki li-i tee ki i meiɔ linba kur po nan n sann ni, n sa tuma.
JHN.14.15	“Li-i tee ki i loonin, i sii saak n mɔb, 
JHN.14.16	ki n sa miar n Baa Yennu, ki u sa turi Sommtɔlɔɔ. Ŋɔɔe tee u Seyeeŋ nba want barmɔnii wannu, ki sii be nani yoo nba kaa gbennu. 
JHN.14.17	Ki tingbouŋ na ŋaateeb kan fit gaarɔ, kimaan bi ki miu, ki bia ki mi nan u be. Ŋaan yimm ŋarin miu, kimaan u be nani, ki bia sii yɔɔ be i ni.
JHN.14.18	“Mi-i tei yaat saan, ŋaan n kan nyiki yann ki sɔɔ ki goriini, kimaan n sa jen i peŋ na. 
JHN.14.19	Ki li-i yann waaminna, tingbouŋ na ŋaateeb ji kan lami, ŋaan yimm ŋarin bia sa lama. Tɔn, ma tan sa jen n manfoor ni na, i mun tan sa jen i manfoa niwa. 
JHN.14.20	Ki bia jenna, mi-i tei jen n manfoor ni yoonba, i tan sa bann nan n be n Baa Yennu nie, ki i mun bia be n ni, ki n mun be i ni.
JHN.14.21	“Daanɔ nba bant n sennii ki bia saakir, li daanɔe loonin. N Baa Yennu sii loon ŋɔɔe, ki n mun sii loonɔ, ki sa fiit n mɔŋ ki wannɔ ma tee wunba.” 
JHN.14.22	Ki Judas, (wunba ki tee Judas Iskariot na) boiɔ a “N Yomdaanɔ, bee teen ki a sa fiit a mɔŋ ki wannit, ŋaan kan fiit a mɔŋ ki tur tingbouŋ na ŋaateebi?” 
JHN.14.23	Ki Yisa jiin betɔ a “Daanɔ nba loonin, u sii saak n maan, ki n Baa Yennu sii loonɔ, ki min nan n Baa Yennu sa baar u boor ki sii yɔɔ be u ni. 
JHN.14.24	Ki jenna, daanɔ nba ki loonimi, u ki saak n maami, ki ya gbat maan nba na, li ki tee n yar kaa, ŋaan li tee n Baa Yennu nba tumin na yare.
JHN.14.25	“Ma daa be nani na, n beeri maan nba na. 
JHN.14.26	Ŋaan ki n Baa Yennu sa tun Sommtɔɔ i boor, n sann ni. Li Sommtɔɔe tee u Seyeeŋ na; ŋɔɔe sa wanni barii kur, ki bia sa tiari linba kur ki n poŋ beti.
JHN.14.27	“Mi-i yaa n saan, n sa pi-i piinii nba tee n parmaasir na. Li ki tee tingbouŋ na parmaasir na booru kaa. I daa mɔk parbiiri. I bia daa tiin jaŋmaanii. 
JHN.14.28	I poŋ gbat ki n yeti a ‘N nyikitie, ŋaan n bia sa jen i boor ni na.’ Ki li-i tee ki i loonimie, i sii mɔk parpeenn nan ma saa n Baa Yennu boor ni na, kimaan u cheen.
JHN.14.29	“N daa beeri linba tan sa teene, ki yoo nba ki li tan sa teenewa, ki yin teen yada. 
JHN.14.30	N kan pak nani ki yukiri, kimaan tingbouŋ na yudaanɔ Sintaanii baat, ŋaan u ki mɔk n yaaki. 
JHN.14.31	N loon tingbouŋ na teeb-n bann nan n loon n Baa Yennu nan mɔnii; li paake teen ki n tuu tuun linba ki u tuu betin a n tun.
JHN.14.31	“Ŋaant man ki tin fiir ki yaat.”
JHN.15.1	Li poorpoe ki Yisa yet a “Mine tee barmɔnii tiik na, ki n Baa Yennu tee li ŋammtɔɔ; 
JHN.15.2	ki u tuu chɔɔ yiinu kur nba gaa n paak ŋaan ki lôon lɔɔna na. Ŋaan yiinii kur nba ŋarin lôon lɔɔna na, u tuu gbat gbat ŋanne, ki lin ŋamm ki lôn lɔɔna bonchiann. 
JHN.15.3	Mɔtana, yimme tee nifoyeemm, maan nba ki n pak ki turi na paak. 
JHN.15.4	Yii gaa n paak man, ki n sii be i ni. Tiyiinu kan fit lon lɔɔna, see ki u gaa tiik paak. Li mun bia tee nnee, i kan fit lon lɔɔna, see ki i gaa n paak.
JHN.15.5	“Mine tee tiik maŋ, ki yimme tee li yiinii. Wunba gaa n paak, ki n mun be u ni, ŋɔɔe sii lôon lɔɔna bonchiann, kimaan mi-i kaa i ni, i kan fit tun siari. 
JHN.15.6	Ki jenna, wunba ki yɔɔ gaa n paaki, Yennu sa chɔɔe ki lu kaman nan ba tuu chɔɔ tiyiinu nba ki lu ki wun koor na. Li tiyiinboorue ki bi tuu tikir ki joo muu. 
JHN.15.7	Ki bia jenna, li-i tee ki i yɔɔ gaa n paak, ki n maan na be i ni, miat Yennu linba kur ki i loon, ki i sa lawa. 
JHN.15.8	Li-i tee ki i lôon lɔɔna bonchiann, ŋanne sa wann nan i set tee n poorpoweiteeb nan barmɔnii, ki n Baa Yennu sa la dontir.
JHN.15.9	“N Baa Yennu nba loonin biaŋinba na, n mun looni li biaŋe. Yii gaa n paak, ki n loomm sii be i ni. 
JHN.15.10	Li-i tee ki i saak n mɔb, n loomm sii be i ni. Li mun bia tee nnee ki n saak n Baa Yennu mɔb, ki u loomm mun be n ni.
JHN.15.11	“N pak na ki turi a n parpeenn na boorue mantik-ii be i ni, ki saa yakir. 
JHN.15.12	Nee tee n sennu ki n senn ki turi, ma yii loon i leeb kaman nan ma loon yimm biaŋinba na. 
JHN.15.13	Loonjaansiar kaa ki gar nirɔ-n sak ki gaar u yɔɔsinba paak ki kpo.
JHN.15.14	“Li-i tee ki i tuun ma beti biaŋinba na, i tee n yɔɔsinbae. 
JHN.15.15	N ji kan yiini daaba, kimaan daabir ki mi u yomdaanɔ dudukiti. Ma yi-i n yɔɔsinba na, kimaan labaar kur nba ki n gbat n Baa Yennu peŋ na, ŋanne ki n wanni. 
JHN.15.16	Yimm kaa gann mine, ŋaan mine gann yimm, ki turi toona ma yii saa kii lôon lɔɔna bonchiann, lɔɔna nba sii be mɔkmɔk nan mɔkmɔk, a n Baa Yennu-n turi linba ki i miarɔ n sann ni. 
JHN.15.17	Linba nee ki n pak senn ki turi, ma yii loon i leeb man.
JHN.15.18	“Tɔn, li-i taŋŋi tee ki tingbouŋ na ŋaateeb nami, yin bann nan bi poŋ nan minewa. 
JHN.15.19	Li-i bo-i tee ki i tee tingbouŋ na ŋaaniibie, tingbouŋ na ŋaateeb bo sii looni kaman nan ba loon bi mɔŋ niib biaŋinba nee. Ŋaan n ganni ki nyinni tingbouŋ na niib niwa, ki i ji ki tee tingbouŋ na ŋaateeb yabi; li paake teen ki bi nami. 
JHN.15.20	Yii tian maan nba ki n paki na man, a ‘Daabir kaa ki chee u yomdaanɔ.’ Tɔn, bi-i mukisin, bi mun sa mukisiiwa; ki bi-i sak n maan, bi mun bia sa sak i maama. 
JHN.15.21	Bi set sa mukisiiwa, kimaan ya tee n yab na, ki jenna, ba ki mi Yennu wunba tumin na paak.
JHN.15.22	“Mi-i diŋŋi kii sik ki tan pak ki turibi, bi bo kii mɔk biiti. Ŋaan ma sat ki sik pak turib na, sɔnsau ji kaa ki bi sa fit bɔr bi biiti. 
JHN.15.23	Ŋaan wunba namin, u nan n Baa Yennue mun. 
JHN.15.24	Mi-i bo-i kii tuun toonjaana nba ki sɔɔ daa ki mi tun na bi boor ni, bi bia bo kii mɔk biiti. Bi lek la toonjaana nba ki n tuu tuun nawa, ŋaan nan min nan n Baa Yennu. 
JHN.15.25	Linba na teen nnee, a ba din sɔb linba n po bi sennu ni na sa fit lian teen mɔnii, ki li sɔb a ‘Bi namin, ki li ki mɔk paaki.’
JHN.15.26	“Tɔn, n sa tun Sommtɔɔ i peŋ, wunba tee Yennu Seyeeŋ ki want barmɔnii wannu na. U sa nyi n Baa Yennu boore ki baar i peŋ; ki u baaru maŋ ni, u sii piaki n po. 
JHN.15.27	Ki i mɔŋ mɔŋ sii piak n po ki teen niib, kimaan i poŋ yɔɔ be nanin, la din nyii yoo nba ki n din piin ki tuun n toonn na.
JHN.16.1	“N poŋ mi paki muksuk na poewa a i tan daa nyikit n weiu. 
JHN.16.2	Bi tan sa yɔɔ nyinni Yenjiantu ni. Ki yoo baat ki wunba tan kpi-i, u sii dukii mi a u tuun nna ki teen Yennue. 
JHN.16.3	Bi tan sa tun linba na ki turiiwa, kimaan bi ki mimi, ki bia ki mi n Baa. 
JHN.16.4	Ŋaan n beeri linba na mɔtana, a li yoo-i taŋŋi baar, ki i ji sa lian tiar n maan nba ki n paki na.
JHN.16.4	“N din ki beti linba na sinsinni, kimaan min nan yimme tuu be. 
JHN.16.5	Ŋaan mɔtana n saa Yennu wunba tumin na peŋe. Ŋaan i sɔɔ ki boin ki laan n saa lee. 
JHN.16.6	Ŋaan ma beti linba mɔtana na, ki i ji mɔk parbiir bonchiann. 
JHN.16.7	N beeri barmɔniie, nan li ŋan i po nan ki n yaat saan, kimaan mi-i kii saani, Sommtɔɔ na kan baar i peŋi. Ŋaan mi-i taŋŋi saan, n sa tumɔ i peŋ na.
JHN.16.8	“U-i taŋŋi baar yoonba, u sa wann tingbouŋ na ŋaateeb a bi mɔk biit. U bia sa wannib yentinu nba tee biaŋinba, ki bia sa wannib Yennu barbuut nba tan sii tee biaŋinba. 
JHN.16.9	U sa wannib a bi mɔk biit, kimaan bi ki teenin yada. 
JHN.16.10	Ki jenna, u sa wannib yentinu nba tee biaŋinba, kimaan n sa saan n Baa Yennu boor, ki bi ji kan lami. 
JHN.16.11	Ki bia jenna, u sa wannib Yennu barbuut nba tan sii tee biaŋinba, kimaan u poŋ bu tingbouŋ na teeb yudaanɔ Sintaanii buut ki biirɔwa.
JHN.16.12	“Maan be bonchiann ki n bo sa paki, ŋaan i kan fit gaar mɔtana. 
JHN.16.13	Yennu Seyeeŋ nba want barmɔnii na, u-i taŋŋi baar yoonba, u sa wanni barmɔnii kur wannua. U tan kii piak nan u mɔŋ mɔŋ maan kaa, ŋaan u tan sii wanti linba ki u gbia Yennu boore, ki bia sii beeri linba tan sa teen na. 
JHN.16.14	Ki jenna, u bia tan sii dont n sann kimaan u tan sii jikit n labaare ki fiitir ki wanti. 
JHN.16.15	Linba kur ki n Baa Yennu mɔk, li tee n yare. Li paake teen ki n yaa ma Yennu Seyeeŋ sii jikit n labaar ki wanti.
JHN.16.16	“Li-i yann waaminna i ji kan lami, ŋaan li-i biakii yann waaminna, i bia sa lama.” 
JHN.16.17	Ki u poorpoweitesiab boi bi leeb a “Linba na paak tee bee? Ki u yaa a li-i yann waaminna, a ti kan lau, a ŋaan li-i biakii yann waaminna, a ti sa lauwa. Ki u bia yaa a kimaan u saa u Baa peŋe. 
JHN.16.18	‘Li-i yann waaminna’ paak tee bee? Ti ki mi wa piak linba na paaki.”
JHN.16.19	Ki Yisa bann nan bi yaa bin boiɔ buboite. Li paake te ki u boib a “Ma yaa a li-i yann waaminna i kan lami, ki bia yaa a li-i bia yann waaminna i sa lama na, i boi i leebe a i bann li paakii? 
JHN.16.20	Barmɔniie ki n beeri na, i tan sii fabin ki mɔ, ŋaan tingbouŋ na ŋaateeb ŋarin tan sii mɔk parpeenne. I sii mɔk parbiir, ŋaan li poorpo ki i parbiir maŋ tan sa tunn ki teen parpeenn.
JHN.16.21	“Li tee kaman nan poo nba tuu yaa wun mar, ki mɔk parbiir nee, kimaan u fara yoo baara, ŋaan u-i taŋŋi mar bik yoonba, u ji tuu tamm u fara na poe, ŋaan ji mɔk parpeenn nan wa mar bik tingbouŋ ni na paak. 
JHN.16.22	Li tan sii tee i mun nnee; mɔtana ya mɔk parbiir na, ŋaan n bia tan sa laiwa, ki i para tan sa penn bonchiann, ki sɔɔ kaa ki tan sa nyinn parpeenn maŋ i ni.
JHN.16.23	“Li yoo-i taŋŋi baar, i tan kan boin buboiti, kimaan i tan sii mi li paak. Barmɔniie ki n beeri na, linba kur ki i mei n Baa Yennu nan n sann ni, u sa turiiwa. 
JHN.16.24	Ŋaan nan mɔtana, i daa ki mi miarɔ bonsiar nan n sann ni. Yii meiɔ, ki i sa la, ki fit lian la parpeenn ki saa yakir.
JHN.16.25	“N poŋ tuu yiini barjokite, ŋaan yoo baat ki n ji tan kii yiini barjokiti, ŋaan n tan sii piak ki yentir i numm poe ki jikit saa n Baa Yennu po. 
JHN.16.26	Ŋaan li yoo-i taŋŋi baar, i tuu sii meiɔ nan n sann ni. Li bia tan kan kpaa talasi nan ki n gaar i paak ki miarɔ ki turiini, 
JHN.16.27	kimaan n Baa Yennu mɔŋ mɔŋ looni; ki wa looni maŋ paak tee nnee, kimaan ya loonin ki bia teen yada nan n nyii n Baa maŋ boore na. 
JHN.16.28	N din nyii n Baa maŋ peŋe ki sik tingbouŋ na ni, ki mɔtana n ji nyikit tingbouŋ maŋe na, ŋaan ŋmat u peŋ.”
JHN.16.29	Ŋanne ki u poorpoweiteeb na yetɔ a “Mɔtana a ji kpan piak yentir ti numm poe na. A ji ki yiint barjokit kaa. 
JHN.16.30	Mɔtana ti ji bann nan a mi bonsiar kur, ki poŋ bia mi ti buboit ŋaan ki ti daa ki boiani. Li paake teen ki ti teen yada nan a nyii Yennu peŋe.” 
JHN.16.31	Ki Yisa boib a “I ji teenin yada mɔtanawa-aa? 
JHN.16.32	Yoo baat, ki li poŋ baar gbenna, ki i kur tan sa yat kun, ŋaan ki n tan sa biar n kuukɔɔ. Ŋaan li set ki tee n tan sii kpan be n kuukɔɔ kaa, kimaan min nan n Baa Yennue tan sii be. 
JHN.16.33	N beti fara na baaru po a i tan fit kii laat parmaasire, kimaan ya gaa n paak na. I tan sii di fara tingbouŋ na ni. Ŋaan yii mɔk parcheenn man, kimaan min ŋarin nyann tingbouŋ nawa.”
JHN.17.1	Yisa nba din pak nna maŋ, ŋaan gokit got sanpaapo, ki yet a “N Baa, yoo maŋ baar na. Ŋaant ki min a Bija-n la dontir, ki fit lian te ki a mun-n la dontir, 
JHN.17.2	kimaan fine turin yikoo niib kur paak, a man fit lian tur niib kur nba ki a turin maŋ manfoor nba kaa gbennu. 
JHN.17.3	Ki manfoor maŋe, ki niib sa nakin bann fin nba tee Yennu nan barmɔnii, ki sɔɔ ji kaa; ki bi bia mun sa bann min, Yisa Masia, wunba ki a tumɔ na. 
JHN.17.4	Toona nba ki a turin a n tun na, n ji tun ki gbenna, ki dont a sann tingbouŋ na ni. 
JHN.17.5	N Baa, turimin dontir a boor ni mɔtana, dontbooru nba ki n din laat, ma din be a boor ni ki a daa din ki nan dunia na.
JHN.17.6	“Niib nba ki a din gann ki turin na, n te ki bi bannawa. Bi din tee a yabe, ki a din jiib ki turin, ki bi mun sak a maama. 
JHN.17.7	Ki mɔtana bi mi nan bonsiar kur nba ki a turin na, li nyii a boore, 
JHN.17.8	kimaan n pakib maan nba ki a turin nawa, ki bi mun gaara, ki mɔtana bi ji bann nan n set nyii a peŋe nan mɔnii, ki bi teen yada nan fine tumin.
JHN.17.9	“Tɔn, mɔtana n ji meia bi paake na. N ki meia tingbouŋ na niib kur paak kaa, ŋaan mɔtana n meia binba ki a turin na paake, kimaan bi tee a yabe. 
JHN.17.10	N yab kur tee a yabe; ki a yab kur mun tee n yab; ki bi bia dont n sanne. 
JHN.17.11	Ki mɔtana n ji baat a boor nie na; n ji kii be tingbouŋ na ni, ŋaan ŋamm ŋarin daa sa biar tingbouŋ na niwa. Tɔn, n Baa, Popeendaanɔ na, i diab fanu nan a sann ni, sann nba ki a din purin na, a bin fit lian taan yomm kaman nan min nan fin nba kpan tee yomm na. 
JHN.17.12	Ma daa be namm na, n diab fanu nan a sann nba ki a din purin na ni. N baak bi paak, ki bi ni sɔɔ ki teen yanni, see wunba tee Sintaanii yɔɔ na. Wa teen yann na, li tee kaman nan la sɔb Yennu gbouŋ ni biaŋinbae. 
JHN.17.13	Ki mɔtana n baat a peŋe; ki ma daa be tingbouŋ na ni na, n piak linba na ki teemm, a bin fit lian la n parpeenn na booru ki saa yakir.
JHN.17.14	“N pak a maan na turiba. Li paak ki tingbouŋ na ŋaateeb namm, kimaan bi ki tee tingbouŋ na ni yabi, kaman nan ma mun ki tee tingbouŋ na ni ŋaayɔɔ na. 
JHN.17.15	N ki meia ma a nyinnib tingbouŋ na ni kaa, ŋaan n meia ma i baak bi paake fanu, ki bonbiiuk daanɔ Sintaanii daa baat ki biiribi. 
JHN.17.16	Ma ki tee tingbouŋ na ŋaayɔɔ na, li mun bia tee nnee, bi ki tee tingbouŋ na ŋaayabi.
JHN.17.17	“Wantib a maan nba set tee barmɔnii na, ki lin teemm popeendamm. 
JHN.17.18	Fa din tumin tingbouŋ na ni biaŋinba na, nnee ki n mun bia tumm tingbouŋ ni na. 
JHN.17.19	Ki bi paake ki n jikit n mɔŋ ki teena na, a bin fit lian teen a tiauŋ yab nan barmɔnii.
JHN.17.20	“N ki meia ki teen ŋamm kuukɔɔ kaa; n bia meia ki teen binba tan sa teenin yada bi mɔɔntii paakewa. 
JHN.17.21	N bia meia ma bi kura-n taan mɔyomme. N Baa, fa be n ni, ki n mun be a ni biaŋinba na, ŋaant ki bi mun-n taan nant mɔyomm ti ni nna; ŋannii sa te ki tingbouŋ na ŋaateeb-n teen yada nan fine tumin. 
JHN.17.22	Popeenn binbeŋ nba ki a turin na, n mun turiba, ki bi sa fit lian taan mɔyomm, kaman nan min nan fin nba tee mɔyomm biaŋinba na. 
JHN.17.23	N be bi ni, ki a mun be n ni, a bin fit lian taan mɔyomm chib. Ŋannii sa te ki tingbouŋ na ŋaateeb-n bann nan fine tumin, ki bi sa bann nan a loonib kaman nan fa loon min biaŋinba na.
JHN.17.24	“N Baa, a turib mine, ki n loon ki bii taŋŋi be ma tan sii be siaminba, ki bin fit lian la fa dont n sann biaŋinba na, kimaan a din loonime yoo nba ki a daa din ki nan dunia na. 
JHN.17.25	N Baa, Popeendaanɔ na, tingbouŋ na ŋaateeb ŋarin ki miani, ŋaan min ŋarin mia, ki n poorpoweiteeb na mi nan fine tumin nna. 
JHN.17.26	N fiit a binbeŋ ki wanniba, ki bia sii ŋammit ki fiitir a binbeŋ ki wantib, ki jenna, loomm nba ki a loonin na, ki bin fit lian gaar, ki n mun sii fit lian be bi ni.”
JHN.18.1	Yisa nba din miar Yennu ki gbenn na poorpo, ki ŋɔɔ nan u poorpoweiteeb yaat saa, ki saa poot kpenu nba ki bi yi Kidron na. Kpaab nna din be leŋ; leŋe ki bi din be.
JHN.18.2	Tɔn, Judas wunba nyii Yisa poor na din tuu mi kpaab maŋ boor, kimaan yoo kur Yisa din tuu saa nan u poorpoweiteeb leŋe. 
JHN.18.3	Ŋanne ki Judas tan baar kpaab maŋ ni nan lanjimanba, nan Yennu jiantu yudamm nan Farisiinba toontunna; ki bi din dia jatiat nan fita nan mulanbaabii.
JHN.18.4	Yisa ŋarin din mi bonsiar kur nba yaa lin teenɔ, ŋanne ki u nyii tɔɔnn, ki boib a “I loon ŋmee?” 
JHN.18.5	Ki bi jiin a “Yisa nba tee Nasaret nirɔ na.” Ki u betib a “Mine na.” Ki Judas, wunba nyii u poor na, ki u see leŋ namm. 
JHN.18.6	Yisa nba ŋarin yaa a “Mine na” yoonba, ki bi ji ŋmat potuntuna, ki baa baa tiŋ ni. 
JHN.18.7	Ki Yisa ŋamm boib a “I loon ŋmee?” Ki bi bia yaa a “Yisa nba tee Nasaret nirɔ na.” 
JHN.18.8	Ki Yisa betib a “N poŋ beti a mine na. Li-i tee ki i loonimie, yin ŋaan ki binba be nna na ki bin yaata.” 
JHN.18.9	U din yet nna maŋ ki li tee nan wa poŋ yet Yennu linba ki yaa a “Fa turin binba kur na, bi sɔɔ ki teen yanni,” ki lin fit lian teen mɔnii ki gbee.
JHN.18.10	Li yoo maŋ ki Simon Piita din dia jukbanjiak ki nɔɔt, ki chɔɔ Yennu jiantu yudaanɔ daabir niidiitu po tubir ki pot. Daabir maŋ sann din yi Malkus. 
JHN.18.11	Ki Yisa bet Piita a “Jiim a jukbanjiak maŋ ki jiin nɔɔn. A dukii mi a fara nba ki n Baa teenin na, n kan di li fara-aa?”
JHN.18.12	Ŋanne jik ki lanjimanba nan bi yudaanɔ nan Juu teeb yudamm toontunna na soor Yisa, ki lorɔ, 
JHN.18.13	ki jiiu ki daa saan nanɔ Annas boor sinsinn. Annas din tee Kayafas diamme, ki Kayafas din tee Yennu jiantu yudaanɔe li binn ni. 
JHN.18.14	Li din tee Kayafas maŋe daan bet Juu teeb yudamm a li ŋan ki niyenɔkɔɔ-n gaar niib kur paak ki kpo na, a ŋannii chee nan sɔɔ kur-n kpo.
JHN.18.15	Ba din saan nan Yisa yoonba, ki Simon Piita nan Yisa poorpoweitɔlɔɔ ki bi waa; ki poorpoweitɔɔ maŋ din tee sɔɔ nba ki Yennu jiantu yudaanɔ miue. Li paak, ki u baar kɔɔ Yennu jiantu yudaanɔ na ŋaadundɔuŋ ni, siaminba ki Yisa be na. 
JHN.18.16	Ŋaan ki Piita ŋarin biar see nanyer po yaŋŋir tammɔb ni, ki poorpoweitɔlɔɔ maŋ nba ki Yennu jiantu yudaanɔ din miu na, ki u ŋmat yaŋŋir tammɔb na ni, ki pak nan sapaamɔ nba guu tammɔb na, ki kɔɔn Piita dundɔuŋ na ni. 
JHN.18.17	Ki sapaamɔ maŋ boi Piita, “A ki tee jɔɔ na poorpoweitɔyenɔ kaa-aa?” Ki Piita jiinɔ a “Aaii! N ki tee u poorpoweitɔyenɔ kaa.” 
JHN.18.18	Waat din be li yoo, ki toontunna na nan lanjimanba na joo sankɔɔna muu, ki see ki nanii, ki Piita tan saan taamm ki bi nanii.
JHN.18.19	Ŋanne ki Yennu jiantu yudaanɔ na boi Yisa u poorpoweiteeb nan u wannu na po. 
JHN.18.20	Ki Yisa jiin betɔ a “N poŋ tuu piak yeenin ni ki teen sɔɔ kur, ki ki bɔri n wannu kur nba ki n tuu wanti. N tuu want niib Yenjiantu diit ni nan Yennu jiantu ŋasaakak ni, siaminba ki Juu teeb kur tuu baat lakint na. Min ŋarin ki mi pak siar ki wooni. 
JHN.18.21	Ki bee teen ki a boimi? Boin binba gbat linba ki n tuu beerib na. Ŋamm mi ma tuu yeen linba.” 
JHN.18.22	Yisa nba yet nna maŋ, ki lanjimanba na yenɔ pebɔ tanpak, ŋaan boiɔ a “Bi piak jiint ki teen Yennu jiantu yudaanɔ nnee-ee?” 
JHN.18.23	Ki Yisa betɔ, “Mi-i pak bonbisiarie, fan bet sɔɔ kur la tee linba. Ŋaan mi-i pak linba tokinie, bee teen ki a ji pebimi?”
JHN.18.24	Li yooe ki Annas te ki bi jii Yisa ki saan nanɔ Kayafas wunba tee Yennu jiantu yudaanɔ na peŋ; ki Yisa bia lek daa lor nan ŋmiit.
JHN.18.25	Piita nba din see ki nanii muu na, leŋ maŋ ki bi boiɔ, “A ki tee u poorpoweitɔyenɔ kaa-aa?” Ki Piita nɔi, ki yetib a “Aaii, n ki tee u poorpoweitɔyenɔ kaa.” 
JHN.18.26	Ki Yennu jiantu yudaanɔ daabiyenɔ, ki u ninjae tee wunba ki Piita chɔɔ u tubir ki pot na, ki u boiɔ, “N ki la-a nan Yisa kpaab na ni-ii?” 
JHN.18.27	Ki Piita bia nɔi. Li taakpaak ni na ki kojouk bui.
JHN.18.28	Kayafas nba din boi Yisa buboit ki gbenn na poorpoe, ki Juu teeb yudamm jiiu ki saan nanɔ tiŋ na yudaanɔ nba ki bi yiu Pailat na ŋaak ni. Li din tee sanyapob nie. Ki Juu teeb yudamm maŋ ki loon ki bin kɔɔ ŋaak maŋ ni, kimaan bi din loon bin dia bi mɔŋe bonŋann Yennu boor ni, a ki bin tan fit lian di yukitgar tiaru jaamm. 
JHN.18.29	Li paak ki Pailat nyii nanyer ki tookib, ki boib a “Jɔɔ na teen bee ki i biirɔ?” 
JHN.18.30	Ki bi yaa a “U-i bo-i kii tun bonbiiri, ti bo kan baar nanɔ a boor nna.” 
JHN.18.31	Ki Pailat betib, “I mɔŋ mɔŋ-n jiiu ki bu nanɔ i sennu nba want biaŋinba.” Ki Juu teeb yudamm maŋ yaa a “Ti ki mɔk yaak a tin kpi nirɔ.” 
JHN.18.32	Yisa nba din yaa a kubooru nba ki u tan sa kpo na, li din set tan tee nnee, ki fit lian gbee.
JHN.18.33	Ki Pailat ŋmat ki kɔɔ ŋaak na ni, ŋaan yiin Yisa, ki boiɔ a “A tee Juu teeb kpanbaree?” 
JHN.18.34	Ki Yisa jiin ki boiɔ a “Fine daa boin buboit na amii siabe beta n po?” 
JHN.18.35	Ki Pailat betɔ, “Mine tee Juu nirɔ-ɔɔ? Li tee a mɔŋ mɔŋ niib nan Yennu jiantu yudamme jiia ki tan turin. A jia biir bee?” 
JHN.18.36	Ki Yisa yetɔ a “N naan ki tee tingbouŋ na ni yar kaa. N naam-i bo-i tee tingbouŋ nna yarie, n poorpoweiteeb bo sa kɔn n paak, ki Juu teeb yudamm bo kan soorimi. Aaii, n naan ki tee tingbouŋ nna naami.”
JHN.18.37	Ki Pailat boiɔ a “A set tee kpanbare ŋarimii?” Ki Yisa jiin a “Nn, fine yeen a n tee kpanbar. Bi din marin a n wann niib barmɔnii wannue. Na paake ki n baar tingbouŋ na ni; ki sɔɔ kur nba waa barmɔnii wannu maŋ gbia n maan.” 
JHN.18.38	Ki Pailat boiɔ a “Bee tee barmɔnii?” ŋaan ŋmat nyii nanyer Juu teeb yudamm na boor ki betib a “N ki la jɔɔ na biit ki sa biirɔ. 
JHN.18.39	Ŋaan i mɔk siar ki tuu tee binn kur ni, ki n tuu nyinn dansarkɔyenɔ yukitgar tiaru jaamm yoo ki turi. I loon ki n nyinn Juu teeb kpanbar na ki turiinii?” 
JHN.18.40	Ki bi tian tintianii ki yaa a “Ti ki loon jɔɔ na kaa. Ti loon Barabase, ki a nyinnɔ ki turit.” Ki Barabas din tee fatitɔɔe.
JHN.19.1	Li yoo na ki Pailat te ki bi boo Yisa kpaasir. 
JHN.19.2	Ki lanjimanba na luu kunkonii fokirik ki yirimɔ, ŋaan gbabinɔ baanmuŋ nna, 
JHN.19.3	ki nyi baat ki gbaa u tɔɔnn, ki yeen a “Juu teeb kpanbar, ti foonta,” ŋaan pebitɔ tanpakii.
JHN.19.4	Ŋanne ki Pailat bia ŋamm ki daa nyii nanyer ki bet yudamm na, “Gotir man, n baat nanɔ i boor, ki yin bann nan n ki la u biiti.” 
JHN.19.5	Ŋanne ki bi baar nan Yisa, niib na boor ni, ki u yir kunkonii fokirik na nan baanmuŋ na. Ki Pailat betib a “Gotir man, nirɔ maŋe na.”
JHN.19.6	Yennu jiantu yudamm nan bi toontunna nba lau na, ki bi tian tintianii, ki yaa a “Kpaamɔ dapunpunn paak! Kpaamɔ dapunpunn paak!”
JHN.19.6	Ki Pailat betib a “Yimm jiimɔ man ki kpaau dapunpunn paak i mɔŋ, kimaan min ki la u biiti.”
JHN.19.7	Ki Juu teeb yudamm na jiin yaa a “Ti mɔk sennsau, ki sennu maŋ want nan u kpan lek tee wun kpoe, kimaan u yaa a u tee Yennu Bijae.”
JHN.19.8	Pailat nba din gbat nna, ki jaŋmaanii ji soorɔ bonchiann; 
JHN.19.9	ki u ŋmat kɔɔ ŋaan yiin Yisa, ki tan boiɔ a “A nyii lee?” Ŋaan Yisa din ki jiinɔ siari. 
JHN.19.10	Ki Pailat bia boiɔ a “A kan pak jiinimii? A ki mi nan n mɔk yikoo ki sa te ki bin ŋaa-a, ki bia mɔk yikoo ki sa te ki bin kpaa-a dapunpunn paak ki kpianii?” 
JHN.19.11	Ki Yisa ji jiinɔ a “Yennu-i bo-i kii chaba yikoo, a bo kii mɔk n yikoo. Li paak, daanɔ nba soorin ki jiin kubina na, u biit yab bonchiann ki gar a yara.”
JHN.19.12	Pailat nba gbat nna maŋ, ki u lek ji loon ki wun ŋaau nan nunmɔnn, ŋaan ki Juu teeb yudamm na yakii kpayakit ki yaa a “Li-i tee ki a ŋaau, ŋann a ji ki tee kpanbara yudaanɔ Siisa yɔɔ kaa, kimaan daanɔ nba pur u mɔŋ kpanbar, u tee kpanbara yudaanɔ na dataake.” 
JHN.19.13	Pailat nba gbat nna, ki u nyii nan Yisa nanyer po, ki kar u buut kaanu paak, ki bi yir Binbintir. (Juu teeb maan ni, bi yir Gabata na.)
JHN.19.14	Li din tee kut munnloob yoo sanyiɔk nie, ki li sa yent ki yukitgar tiaru jaamm-n di. Ki Pailat yet Juu teeb yudamm na a “I kpanbarii na!” 
JHN.19.15	Ki bi yakii kpayakit ki yaa a “Kpimɔ! Kpimɔ! Kpaamɔ dapunpunn paak.”
JHN.19.15	Ki Pailat boib “I loon ki n kpaa i kpanbar ki kpiu-uu?”
JHN.19.15	Ki Yennu jiantu yudamm na jiin a “Ti ki mɔk kpanbarsɔɔ see kpanbara yudaanɔ Siisa kuukɔɔ.”
JHN.19.16	Ki Pailat ji chab a bin kpaa Yisa ki kpiu.
JHN.19.16	Ŋanne ki Rom teeb lanjimanba na ji gaar Yisa, 
JHN.19.17	ki nyii nanɔ doo na kpiŋ; ki u jii u kuun dapunpunn. Ki bi saa baar siaminba ki bi yir “Yukpabuk” na. (Juu teeb maan ni, bi yi ŋanne “Golgota” na.) 
JHN.19.18	Leŋe ki bi kpaau dapunpunn paak; ki bia kpaa niib bannlee dapunpuna paak ki pukin Yisa po, ki yenɔ be u chianu ki lɔɔ mun be u chianu, ŋaan ki Yisa be sinsuuk ni. 
JHN.19.19	Ki Pailat sɔb sɔbu ki bi tabin Yisa dapunpunn na yur paak, ki li yaa a “Nasaret nirɔ Yisa wunba tee Juu teeb kpanbarii na.” 
JHN.19.20	Ki Juu teeb bonchiann din karin sɔbu maŋa, kimaan siaminba ki bi din kpaa Yisa dapunpunn paak na, li din ki fɔk nan Jerusalemi. Sɔbu na, li din sɔb Juu teeb nan Rom teeb nan Griik teeb maan nie.
JHN.19.21	Ŋanne ki Juu teeb Yennu jiantu yudamm saan Pailat boor ni, ki saa betɔ a “Li bo ki ŋan ki a sɔb a ‘Juu teeb kpanbarii na.’ Li bo ŋan ki a sɔb a ‘Jɔɔ na pur u mɔŋ a u tee Juu teeb kpanbare.’ ” 
JHN.19.22	Ki Pailat jiin a “Ma sat sɔb linba, n sɔbe.”
JHN.19.23	Lanjimanba nba kpaa Yisa na poorpoe, ki bi jii u tiat ki chentir taar munna, ki lanjimanba na kur din gaar tor. Li poorpoe biak ki bi jii u tiŋ po liatfouk, linba ki bi luur bonmunn, ki li ki mɔk nyarmu na; 
JHN.19.24	ki bi yet bi leeb a “I daa pati. Ŋaant ki ti tɔ tiatia ki laan wunba sa yentir.” Li din teen nna, a Yennu gbouŋ nba din yet nna, lin fit lian gbee a
JHN.19.24	“Bi chent n tiat,
JHN.19.24	ki bia tɔ tiatia n tiŋ po liatfouk paak.”
JHN.19.24	Nnee ki lanjimanba na set din tun.
JHN.19.25	Ki Yisa naa din see kpia u dapunpunn na; ŋɔɔ nan u niipoo, ki bi yiu Mari wunba tee Klopas ŋaapoo, nan Mari Magdaliin, ki bi lakin see leŋ. 
JHN.19.26	Ki Yisa la u naa, ki bia la u poorpoweitɔɔ nba ki u mantik loonɔ na, ki u mun see leŋ, ki Yisa yet u naa a “N naa, a bijai na jik,” 
JHN.19.27	ŋaan bet u poorpoweitɔɔ maŋ a “A mun, a naai na jik.” La din nyii li yoo na ki u poorpoweitɔɔ na ji din jii Yisa naa ki kun nanɔ u ŋaak ni.
JHN.19.28	Li poorpoe, Yisa din mi nan bonsiar kur nba ki u din tuun na, li ji gbenna, ŋaan yet a “Nyunyukiru mɔkin.” U yet nna a lin gbeen linba sɔb Yennu gbouŋ ni na. 
JHN.19.29	Ŋmaŋ din see nan damiituk leŋ, ki bi jii saapo ki tun damiituk maŋ ni, ki jii daauk ki fin saapo na, ki teen u mɔb ni, 
JHN.19.30	ki u fɔɔnt ki nak, ŋaan yet a “Li gbenna,” ŋaan tibin ki chab u seek ki tur Yennu, ki kpo.
JHN.19.31	Tɔn, Juu teeb yudamm na din ki loon niib na ki bii be dapunpuna paak foon daari; la sa yent ki li tee foon daar na. Foondasiar nba din sa yent maŋ din tee dajaanne. Li paak, ki bi din saan Pailat boor, a wun chab ki bin kɔnn kɔnn niib na taa, ki bin kpo yian, ki bin fit kpaatib dapunpuna maŋ paak. 
JHN.19.32	Li paak, ki lanjimanba na saan ki saa kɔnn binba lakin kpaa nan Yisa na taa, 
JHN.19.33	ŋaan baar Yisa boor ni, ki sɔɔ ki u kpoa. Li paak bi din ki kɔnn u taa. 
JHN.19.34	Ki lanjimanba yenɔ jii kpann ki ŋmuu Yisa lokir ni. Li taakpaak ni ki sɔn nan nyun ji nyi.
JHN.19.35	Min nba sɔbin gbouŋ nee la ba teen biaŋinba na nan n mɔŋ ninbina, ki teen siara nan li tee mɔniie, ki n mi nan n siara maŋ tee barmɔniie, ki n sɔbin linba tee barmɔnii na a i fit lian teen yada. 
JHN.19.36	Li din teen Yisa nna a lin gbeen linba sɔb Yennu gbouŋ ni a “Bi kan yeer u kpaba nan yennkɔɔwa.” 
JHN.19.37	Ki Yennu gbouŋ bia yet siar po a “Niib tan sii gorii ba ŋmuu wunba kpann na.”
JHN.19.38	Li poorpoe ki Josef, wunba tee Arimatea nirɔ na, saan Pailat boor ni, ki saa miarɔ Yisa gbanant. Josef din tee Yisa poorpoweitɔɔe, ŋaan u din waau woonin nie, kimaan u din tiin Juu teeb yudamme jaŋmaanii. Ki Pailat chabɔ; ki u saan ki saa kpaat Yisa ki jiiu. 
JHN.19.39	Ki Nikodemus mun baar, wunba din poŋ mi ki baar Yisa peŋ nyiɔk na; ki u dia tulaarii nba sa teen Yisa gbanant, ki li yab bonchiann. (Bi din jii bonsiar nba ki bi yir mir nan bonsiar nba ki bi yir alos ki ŋmat ki nan tulaarii maŋ.) 
JHN.19.40	Ki bi jii Yisa ki pɔbinɔ chinchenŋana ni nan tulaarii na, kaman nan Juu teeb kupiinu kaar nba tee biaŋinba na. 
JHN.19.41	Ba din kpaa Yisa siaminba na, kpaab din be leŋ, ki kapaauŋ poŋ be leŋ, ki bi din daa ki pii sɔɔ kaauk maŋ ni. 
JHN.19.42	Juu teeb foon daar nba per na, ki kaauk na bia ki fɔk na, ki bi pii Yisa leŋ.
JHN.20.1	Ki Juu teeb foon daar tan gar, ŋaan ki lasir daar sanyapob nie ki sɔɔ li yoo daa bɔn, ki Mari Magdaliin saan Yisa kaauk boor, ki la ki bi birint katanu kaauk maŋ mɔb boora; 
JHN.20.2	ki u chiar saan Simon Piita nan Yisa poorpoweitɔlɔɔ nba ki Yisa mantik tuu loonɔ na peŋ, ki betib a “Bi piit ti Yomdaanɔ kaauk na niwa, ki ti ki mi ba birɔ siaminba.”
JHN.20.3	Ŋanne ki Piita nan Yisa poorpoweitɔlɔɔ na nyii ki chiar saan, 
JHN.20.4	ki Yisa poorpoweitɔlɔɔ na chiar paak Piita, ki saa dɔŋ baar kaauk maŋ boor sinsinn, 
JHN.20.5	ŋaan ki kɔɔ. U din tibine ki la kuun katiŋ. 
JHN.20.6	Ki Simon Piita tan yɔɔnt ki baar ki kɔɔ, ki la ki katiŋ na dɔɔ leŋ, 
JHN.20.7	ki bia la chinchenbik nba ki bi daan fin Yisa yur na, ki ŋann fin li biaŋ ki dɔɔ li kuukɔɔ. 
JHN.20.8	Ŋanne ki Yisa poorpoweitɔlɔɔ nba din dɔŋ ki baar na, ki u mun kɔɔ jik ki la li biaŋ, ki teen yada nan Yisa fiir kuun niwa. 
JHN.20.9	Ŋaan bi daa din ki bann linba sɔb Yennu gbouŋ ni na paak, a Yisa sa fiir kuun ni. 
JHN.20.10	Ki bi ŋmat ki kun.
JHN.20.11	Mari ŋarin din biare see kaauk maŋ boor ni ki mɔ, ki tan tibin ki got kaauk na ni, 
JHN.20.12	ki la malakanba bannlee, ki bi lia tapeenii, ki yenɔ kar siaminba po ki bi daan bir Yisa na li yur po, ki lɔɔ na mun kar li taa po. 
JHN.20.13	Ki bi boiɔ a “Poo na, bee ki a mɔ?” Ki u jiin a “Kimaan bi piit n Yomdaanɔe, ki n ki mi ba teenɔ siami.” 
JHN.20.14	Wa yet nna, ŋaan ŋmant la ki Yisa see, ŋaan ki u ki mi a Yisae na. 
JHN.20.15	Ki Yisa boiɔ “N niipoo, bee ki a mɔ? A gorii loon ŋmee?” Mari ŋarin din mi a u tee kpaab na toontunnɔe, ki u yetɔ a “Li-i tee ki a jiiue, fan betin fa teenɔ sian, ki n saan ki saa jiiu.” 
JHN.20.16	Ki Yisa yiinɔ a “Mari.” Ki u ŋmant ki tokinɔ, ki yiinɔ Juu teeb maan ni a “Rabboni!” (Li paak tee a “Wanntɔɔ.”) 
JHN.20.17	Ki Yisa betɔ “Ji daa siitimi, kimaan n daa ki do sanpaapo n Baa boor ni; ŋaan i saa n naa waas peŋ, ki saa betib a n sa do sanpaapo, wunba tee n Baa nan i Baa na peŋa; ŋɔɔe bia tee n Yennu nan i Yennu na.” 
JHN.20.18	Ki Mari Magdaliin ŋmat Yisa poorpoweiteeb peŋ ki saa betib a “N la ti Yomdaanɔ nawa,” ŋaan betib wa betɔ linba.
JHN.20.19	Lasir daar maŋ nyiɔko, ki Yisa poorpoweiteeb na tan lakin leeb ki be diiuk ni, ŋaan kpar gann, kimaan bi tiin Juu teeb yudamm jaŋmaaniie, ki tan sɔɔ ki Yisa see bi sinsuuk ni, ki betib a “Parmaasir-ii be i paak.” 
JHN.20.20	Wa yet nna poorpoe, ŋaan wannib u niipantin fɔna nan u lokir ni fɔnn na. U poorpoweiteeb nba la bi Yomdaanɔ maŋ, ki bi ji mɔk parpeenn bonchiann. 
JHN.20.21	Ki Yisa bia ŋamm yetib a “Parmaasir-ii be i paak. N Baa nba tumin biaŋinba na, n mun yaa n tumi li biaŋe.” 
JHN.20.22	Li poorpoe ki u foont bi paak ŋaan yetib a “Gaat Yennu Seyeeŋ man. 
JHN.20.23	Li-i tee ki i nyik chab sɔɔ biit, u set la nyikinchab biit maŋ paaka; ŋaan li-i tee ki i ki nyik chab sɔɔ biiti, u ki la nyikinchabi.”
JHN.20.24	Ŋaan u poorpoweitɔyenɔ Tomas, wunba ki bi din yiu Jaak na, ŋɔɔ din kaa yoo nba ki Yisa baar bi ni na. 
JHN.20.25	Ki Yisa poorpoweiteleeb na betɔ a “Ti la ti Yomdaanɔ.” Ki Tomas yetib a “Min ŋarin, li-i kii tee ki n tan lau nan u niipantin fɔna na, ki jii n niibir ki tun siaminba ki bi kpaa kpai na, ki bia jii n nuu ki tun u lokir na ni kaa, n kan teen yada.”
JHN.20.26	Li daa ŋanniin poorpoe ki Yisa poorpoweiteeb na bia tan lakin leeb ki be diiuk ni, ki Tomas ji be bi ni, ki bi yaan kpar gann; ki Yisa tan baar see bi ni, ki betib a “Parmaasir-ii be i paak,” 
JHN.20.27	ŋaan bet Tomas a “Jiin a niibir ki tun n niipant ni, ŋaan bia tant a nuu ki tun n lokir ni, ki ji daa birisi, ŋaan teenin yada.” 
JHN.20.28	Ki Tomas yetɔ a “Fine tee n Yomdaanɔ ki bia tee n Yennu.” 
JHN.20.29	Ki Yisa boiɔ a “Fa ji lan na paake ki a teenin yada-aa? Binba ki laatin ŋaan teenin yada na, parpeenn tee bi yare.”
JHN.20.30	Ki Yisa din tuun bakitnauŋ toonjaana bonchiann u poorpoweiteeb peŋ, ŋaan ŋann ki sɔb gbouŋ na ni. 
JHN.20.31	Ŋaan toonjaana nba sɔb ki be nna na, bi sɔb a yin teen yada nan Yisae tee Yennu Niganntɔɔ Masia, ki bia tee Yennu Bija. Li-i tee ki i teenɔ yada, i sa la manfoor nba kaa gbennu, u paak.
JHN.21.1	Li poorpoe ki Yisa ŋamm dɔkit ki wann u mɔŋ ki tur u poorpoweiteeb, mɔkgbeŋŋir nba ki bi yir Taiberias na ni. Wa dɔkit biaŋinbae na: 
JHN.21.2	Simon Piita nan Tomas (wunba ki bi din yiu Jaak na) nan Natanael (ŋɔɔe din nyii Kana nba be Galilee tiŋ ni na), nan Sebedee waas, nan Yisa poorpoweiteleeb bannlee din lakin be Taiberias mɔkgbeŋŋir maŋ ni. 
JHN.21.3	Ki Simon Piita tan bet u leeb a “N sa sik ki soor janiiwa.”
JHN.21.3	Ki bi betɔ “Timm nan fine sa sik.” Ki bi saan kɔɔ burgbetir ni, ki lubin bi janlaauŋ nyun ni, ŋaan li nyiɔk maŋ bi din ki fit soor siari. 
JHN.21.4	Li din tan yent sanyapob ni ki Yisa see nyunkpiŋ, ŋaan ki u poorpoweiteeb ki mi a ŋɔɔe. 
JHN.21.5	Ki u yiimm boib a “Ŋaajab, i soor siarii?”
JHN.21.5	Ki bi jiin a “Aaii.”
JHN.21.6	Ki u betib “Lun i janlaauŋ i niidiitu po, ki i sa soor janii.” Ki bi lu bi janlaauŋ na, ki ji gbar donnu, kimaan janii nba ki bi soor na kpiatu din paaka.
JHN.21.7	Ŋanne ki Yisa poorpoweitɔɔ nba ki u mantik loonɔ na yet Piita a “Ti Yomdaanɔe!” Simon Piita nba gbat a u tee bi Yomdaanɔe na, ki u lia u liatir nba ki u poŋ liat bir na, ŋaan yukir sik nyun ni ki baar Yisa peŋ. 
JHN.21.8	Leŋ din ki fɔk nan nyunkpiŋ na; li fɔkint din tee kaman nan taapauŋ kobiinntaae; ki Yisa poorpoweiteleeb ji kan burgbetir na ki li daar janlaauŋ na, ki li gbee nan janii, ki baar nyunkpiŋ na boor.
JHN.21.9	Ba nyii burgbetir ni yoonba ki bi la sankɔɔna muu, ki jaŋ nan boroboro paa li paak ki beet. 
JHN.21.10	Ki Yisa betib a “Jiin janii nba ki i soor na siar, ki baar nann nna.” 
JHN.21.11	Ki Simon Piita kɔɔ burgbetir na ni, ki dat janlaauŋ na ki doo nann kunkonn, ki li gbee nan jangbeŋŋa; ki bi kan, ki li tee janii kobik nan piiŋŋmu nan ŋanntaa. Li din yab bonchiann, ŋaan janlaauŋ na lek ki pati.
JHN.21.12	Ŋanne ki Yisa betib a “Saana man ki tan ŋman.” Ŋaan nan bi yenɔkɔɔwa lek ki mɔk par nan wun boiɔ a u tee ŋmee, kimaan bi mi nan u tee bi Yomdaanɔe. 
JHN.21.13	Ki Yisa jii boroboro na ki turib, ki bia jii jaŋ na ki turib.
JHN.21.14	Linba nee din tee taar munntaa ni ki Yisa jii u mɔŋ ki wann u poorpoweiteeb, Yennu nba din fiinɔ kuun ni na poorpo.
JHN.21.15	Ba din dii jeet maŋ poorpoe, ki Yisa boi Simon Piita a “Simon, wunba tee Jɔɔnn bik, a loonin ki gar ŋammii?”
JHN.21.15	Ki u jiin a “Nn, n Yomdaanɔ, a mi nan n loona.”
JHN.21.15	Ki u yetɔ a “I dint n pebis.” 
JHN.21.16	Ki taar munnlee ni ki Yisa boi Simon Piita a “Simon, wunba tee Jɔɔnn bik, a loonimii?”
JHN.21.16	Ki u jiin a “Nn, n Yomdaanɔ, a mi nan n loona.”
JHN.21.16	Ki u betɔ a “I kpaar n pei.” 
JHN.21.17	Ki taar munntaa ni biak ki Yisa boiɔ “Simon, wunba tee Jɔɔnn bik, a loonimii?”
JHN.21.17	Ki Piita par ni ji biir, kimaan Yisa nba boiɔ taar munntaa ni a “A loonimii?” na. Ki u yetɔ a “N Yomdaanɔ, a mi bonsiar kur. A mi nan n loona.”
JHN.21.17	Ki Yisa betɔ “I dint n pei. 
JHN.21.18	Barmɔniie ki n beera na, fa din daa tee naasimɔ na, a din tuu lia a tiat, ki saa siaminba po ki a loon; ŋaan a-i taŋŋi kpet yoonba, a sa tant a nii, ki sɔɔ sa lanna tiat, ki mukisa ki a saan siaminba po ki a ki looni.” 
JHN.21.19	Yisa nba yet linba maŋ, li din want biaŋinba ki Piita tan sa kpo ki te ki Yennu sann-n la dontir. Li poorpo ki Yisa yetɔ a “I biakii waan.”
JHN.21.20	Ki Piita tan jiant ki la Yisa poorpoweitɔlɔɔ nba ki u mantik loonɔ na, ki u waa; ŋɔɔe tee wunba din kar ki kpia Yisa yoo nba ki bi din lakin di jeet na, ki u din dɔnn ki nakinɔ ki boiɔ a “Ŋmee yaa wun tan nyi a poor maŋ na?” 
JHN.21.21	Piita nba lau yoonba na, ki u boi Yisa, “N Yomdaanɔ, ŋaan ki jɔɔ na ŋarimi?” 
JHN.21.22	Ki Yisa jiin yetɔ a “Mi-i loon ki wuu be nan ma tan sa jen, li ki laani. Fin-ii waan.”
JHN.21.23	Li paake teen ki Yisa poorpoweiteeb din yeen a Yisa poorpoweitɔɔ maŋ kan kpo. Ŋaan Yisa ŋarin din ki pak yaa a u kan kpo kaa. U din yet a “Mi-i loon wuu be nan ma tan sa jen, li ki laani.”
JHN.21.24	Tɔn, Yisa poorpoweitɔɔ maŋe tee wunba yeen niib barii maŋ, ki bia sɔbir gbouŋ na ni; ki ti mi nan wa yeen linba na tee barmɔniie.
JHN.21.25	Ŋaan bona bonchiann din be ki Yisa din tun ki pukin linba sɔb gbouŋ maŋ paak. Bi-i bo-i sɔb linba kur ki u din tun maŋ, n dukin nan gbant nba ki bi bo sa sɔb na bo kan la yiar tingbouŋ na ni kii be.
ACT.1.1	Chanbaa Teofilus:
ACT.1.1	N sinsinn sɔbu na ni min Luk din sɔb bona bonchiann nba ki Yisa din tuun ŋaan bia want niib, u toonn pinpiin yoo na ni mɔkmɔk nan Yennu nba din tan donnɔ Yendɔuŋ ni. 
ACT.1.2	Ŋaan sinsinn daann, wa din daa ki doo na, Yennu Seyeeŋ yaak nie ki u din wann wa din gann binba ki teemm u toomiinba na, ba sii tuun biaŋinba. 
ACT.1.3	U kuun poorpoe ki u din jii dapiinna ki yɔɔ want u mɔŋ ki teemm, ki li want nan birsuk kaa ki u set jen u manfoor niwa, ki bi din tuu yɔɔ laatɔ, ki u piak namm ki jikit saa Yennu naan po.
ACT.1.4	Yosau yaann ki u din tan lakin be namm, ki din tan turib mɔb a “I daa nyi Jerusalemi, ŋaan kii be kii guu wunba ki n Baa Yennu senn mɔsonn yaa wun turi na, ma din poŋ beti u po na. 
ACT.1.5	Jɔɔnn ŋanin din wuur niib nan nyume, ŋaan daa ŋannlelee na ni Yennu Seyeeŋ sa gbee yenti.”
ACT.1.6	Toomiinba nba din lakin nan Yisa yoonba, ki bi din tan boiɔ a “Ti Yomdaanɔ, yoonba nee ki a yaa a fat timm Israel teeb yent ki jiint amii nlee?” 
ACT.1.7	Ki Yisa yetib a “Li ki laini nan ki i bann jinjaŋ yoo nba ki n Baa Yennu senn yaa lin tan teeni; ŋɔɔe mɔk u mɔŋ yaak ki senn u yoo. 
ACT.1.8	Ŋaan yoo nba ki u Seyeeŋ sa sik i paak ki yenti na, i sa la paŋ, ki tan sii tee n siara damm Jerusalem, nan Judea tiŋ kur ni, nan Samaria tiŋ ni, nan tingbouŋ na lokir kur po.”
ACT.1.9	Wa pak maan maŋ ki gbenn yoonba, ki bi la ki Yennu te ki u do sanpaapo, ki bi goriiɔ, ki sanpagbann saa dɔkin u paak ki u bot, ki bi ji ki lau. 
ACT.1.10	Ŋaan ba lek bia see ki kpaa bi nunii ki gorii sanpaapo na, li taakpaak ni ki sɔɔ malakanba bannlee see ki lia tapeenii ki naan nan jab, 
ACT.1.11	ki boib a “Yimm Galilee teeb, bee ki i see nna ki gorii sanpaapo nna? Yisa na nba nyii i boor ni ki doo Yendɔuŋ ni biaŋinba na, u bia tan sa nyi Yendɔuŋ maŋ ni ki jen sik kaman nan ya goriiɔ ki u do sanpaapo biaŋinba nee.”
ACT.1.12	Li yoo na ki Yisa toomiinba na nyii Olif Tiinii kunkonn na paak ki ŋmat Jerusalem. Leŋ maŋ nan Jerusalem din tee kaman nan maar jinn nee. 
ACT.1.13	Ba baar Jerusalem yoonba ki bi saan kɔɔ ŋaak nba ki bi tuu be na ni ki doo ditɔɔtuk paak. Binba din kɔɔ maŋ din tee Piita nan Jɔɔnn nan Jems nan Andru nan Filip nan Tomas nan Batolomiu nan Matiu nan Jems wunba din tee Alfeus bik, nan Simon Nikakitik, nan Judas wunba tee sɔɔ nna ki bi yiu Jems na bik; 
ACT.1.14	ki bi kura tuu yɔɔ lakint nan bi leeb ki din pukin poosiab nan Yisa naa, Mari, nan Yisa waarii, ki bi pik mei Yennu nan dudukyent kuukɔɔ ki ki naki.
ACT.1.15	Ŋanne ki daa ŋannlee nna tan gar, ki Yisaweira kaman nan kobik nan piinnlee na taan tikir kar, ki Piita tan fiir ki set 
ACT.1.16	ki yet a “N naa waas, linba ki Yennu Seyeeŋ din te ki David din sint bunt buntir ki jikit saa Judas po, ki li sɔb Yennu gbouŋ ni na, li tee talase ki li set tan teen ki gbee na. Judas maŋe tee daanɔ nba daan wann niib ki bi soor Yisa na. 
ACT.1.17	Ŋaan Yisa din gann timm nan ŋɔɔe a tii tuun Yennu toonn nba ki ti tuun na, ki u din tee ti kann ni niyenɔ.
ACT.1.18	(“Judas toonbiit nyɔɔt likirii nba ki u la nee, ki u jii ki daa kpaab; leŋe ki u bia baa ki put poor, ki u nɔɔt kur nyii. 
ACT.1.19	Ki Jerusalem teeb kur gbat nna maŋ, ki pur kpaab maŋ sann bi mɔŋ maan ni a Akeldama, ki li paak tee “Sɔnkpaab.”)
ACT.1.20	“Tɔn, li sɔb yanii gbouŋ nba be Yennu gbouŋ nɔɔk ni a
ACT.1.20	‘Ŋaant ki u ŋaak-n set langbouŋ ki sɔɔ daa kɔɔ leŋi.’
ACT.1.20	Ki li bia jen sɔb a
ACT.1.20	‘Li ŋan ki sɔɔ-n gaar u toonn yiar na.’
ACT.1.21+ACT.1.22	“Li paak amii ti loon ki tin gann niyenɔe ki pukinɔ ti po, ki wun teen Yisa kuunfiiru siara daanɔ, ki li ŋan ki wuu tee timm nba daan tuu yɔɔ lin nan ti Yomdaanɔ Yisa na ni yenɔ, yoo nba ki Jɔɔnn din wurɔ Yennu nyunwuru mɔkmɔk ki tan baar yoo nba ki Yisa nyii ti boor ni, ki Yennu donnɔ Yendɔuŋ ni na.”
ACT.1.23	Ŋanne ki bi nyinn jab bannlee; Josef wunba ki bi din yiu Basabas na (bi din bia yi ŋɔɔe Justus na), nan Matias, 
ACT.1.24	ŋaan ji miar Yennu a “Ti Yomdaanɔ, fine mi sɔɔ kur par ni, ki li paak, ti Yomdaanɔ, wantit jab bannlee na ni, wunba ki a gann, 
ACT.1.25	ki wun teen toomii ki gaar a toonn na yiar nba ki Judas nyik ŋaan saan saa be siaminba ŋan nanɔ na.” 
ACT.1.26	Ba miar Yennu ki gbenn yoonba, ki bi tɔ tiatia, a bin gann bi bannlee maŋ ni yenɔ, ki Matias dii, ki bi jiiu ki pukinɔ toomiinba piik nan yenɔkɔɔ na ni.
ACT.2.1	Tɔn, jaamm nba ki bi yir Pentekost daare baar; daar maŋe ki Yisaweira kura lakin taan leeb boyennkɔɔ ni. 
ACT.2.2	Li taakpaak ni ki fuut nyii sanpaapo ki fu naan nan wonpaaruko da na, ki baar sik ki gbee diiuk nba ki bi kar na ni. 
ACT.2.3	Ki bi la ki siar naan nan mupeuŋ na, ki yat ki tɔɔ tɔɔ sɔɔ kur paak, 
ACT.2.4	ki Yennu Seyeeŋ gbee yent sɔɔ kur ni, ki bi piin piak barganii kaman nan Yennu Seyeeŋ nba wannib biaŋinba.
ACT.2.5	Ki Juu teeb nba tee yentina mun din be Jerusalem li yoo, binba nyii tinii kur po tingbouŋ na ki baar leŋ. 
ACT.2.6	Ba gbat fuut maŋ yoonba, ki nibur tikir leŋ, ki li teemm yaarlituk, kimaan Yisaweira maŋ piak barganii sɔɔ kur maan ni ki u gbia. 
ACT.2.7	Ki li teemm bakitnauŋ nan yaarlituk, ki bi boi bi leeb a “Niib na kur nba piak na ki tee Galilee teeb kaa-aa? 
ACT.2.8	ki li teen nlee ki ti kura tan jia gbia ki bi piak ti mɔŋ mɔŋ maan nna? 
ACT.2.9	Ti siab nyii Patia nan Media nan Elam nan Mesopotamia nan Judea nan Kapadosia nan Pontus nan Asia, 
ACT.2.10	nan Frijia nan Pamfilia nan Ijipt, nan Libia yaka po siaminba kpia nan Sairene na; ki ti ni yemm mun bia nyii Rom; 
ACT.2.11	ki ti siab tee Juu teeb, ti siab mun bia tee boorganu nba din lebit bi jiantu ki waa Juu teeb Yennu; ki ti yemm mun bia nyii Kreet nan Arabia, ŋaan ki ti kura lek gbia ki bi piak ti mɔŋ mɔŋ maan ni, ki piak dont Yennu sann nan u bakitnauŋ toonjaana nba ki u tun.” 
ACT.2.12	Ki li bakit ŋaan yaar litib ki ŋmat bi yan, ki bi boi bi leeb a “Linba na paak tee bee?” 
ACT.2.13	Ki siab mun bia laa ki sarikit Yisaweira maŋ a “Bi nyuu daame ki yib.”
ACT.2.14	Ŋanne ki Piita nan u leeb piik nan yenɔkɔɔ na fiir ki set nibur na tɔɔnn ni; ki Piita pak sanpaapowa a
ACT.2.14	“Yimm Juu teeb, nan yimm nba kur be Jerusalem na, gbiintir man ma yaa n paki linba na, kimaan n mɔk siare ki loon ki i bann. 
ACT.2.15	Ya dukii nan ti yibe na, ŋaan ti ki yib kaa, kimaan li daa tee sanyayendaanne. 
ACT.2.16	Li tee linba ki Yennu sɔkinii Joel din bunt buntir ki yaa linba tan sa teen nee, a
ACT.2.17	‘Yennu yet a: Dunia joontu yoo
ACT.2.17	n tan sa tun nnee:
ACT.2.17	n tan sii sikint n Seek sɔɔ kur paak,
ACT.2.17	ki i bonjabis nan i sapaanbis tan sii sɔkint n maan,
ACT.2.17	ki i naasimm mun tan sii laat yerintu,
ACT.2.17	ki i jakpera tan sii damii damiit.
ACT.2.18	Ki li yoo maŋ n tan sii sikint n Seek maŋ
ACT.2.18	n daaba nba tee jab nan binba tee poob paak,
ACT.2.18	ki bi mun bia tan sii sɔkint n maan.
ACT.2.19	N tan sii tuun toonjaana sanpaapo,
ACT.2.19	nan bakitnauŋ nyina tingbouŋ na ni;
ACT.2.19	ki sɔn nan muu nan munyuuk tan sii be,
ACT.2.20	ki yennu tan sa kpint ki bɔnn,
ACT.2.20	ki ŋmaarik mun tan sa kpint
ACT.2.20	ki mɔnn kaman nan sɔn na.
ACT.2.20	Li tan sa teen nneewa,
ACT.2.20	ki ti Yomdaanɔ-n tan jen sik tingbouŋ na ni
ACT.2.20	ki bu niib buut;
ACT.2.20	ki u jenu daar maŋ tan sii tee dajaanne;
ACT.2.21	ki sɔɔ kur nba tan miarɔ nan u sann ni sa la tinnu.’ ”
ACT.2.22	Ŋanne ki Piita bia ŋamm yet a “Yimm Israel teeb, gbiintir man linba ki n yaa n beti ki jikit saa Yisa nba tee Nasaret nirɔ na po; i mɔŋ mɔŋ mi nan Yennu te ki u tuu tuun bakitnauŋ toonjaana nan nyina i ni, ki li set want nan mɔnii nan Yennue tumɔ. 
ACT.2.23	Ŋaan Yennu mi linba yaa lin tan teen. Li paak, ki u dɔŋ lor lor ki kubinɔ i nuu ni, ki i te ki biitdamm kpaa tabinɔ dapunpunn paak ki kpiiu, ki li want nan yimme set kpiiu.
ACT.2.24	“Wa daan kpo ki daa be kuun nii ni na, ki Yennu fatɔ ki fiinɔ kuun ni, kimaan kuun ki fit diau. 
ACT.2.25	Kimaan David din bunt buntir ki jikit saa Yisa po ki yaa a
ACT.2.25	‘N mi nan n Yomdaanɔ Yennu yɔɔ be nanin,
ACT.2.25	ki u bia see n poorpo ki guun ki n ki laat daŋi.
ACT.2.26	Li paak n mɔk parpeenn ki piak parpeenn maan.
ACT.2.26	Mi-i lekii taŋŋi kpo gbaa, ŋaan n sii mɔk dindann,
ACT.2.27	kimaan u tan kan nyik n seek ki lin kpakin kpeentiŋi.
ACT.2.27	N tee u popeendaanɔe,
ACT.2.27	ki u kan sak ki n gbanant-n tan bati;
ACT.2.28	ki u bia te ki n bann manfoor sɔnii,
ACT.2.28	ki tan sa baar kii be u tɔɔnn ni
ACT.2.28	kii mɔk parpeenn bonchiann.’ ”
ACT.2.29	Ki Piita bia ŋamm yet yaa a “N naa waas, n yaa n pak yent i nummpoe ki jikit saa ti yejasaakɔɔ David po. U din kpo, ki bi piiu, ki u kaauk daa be ti boor nna na. 
ACT.2.30	U din tee Yennu sɔkiniie, ki din mi nan Yennu senn mɔsonn ki turɔ, ki yet yaa a li-i tee ki u kpo, u tan sa jii u yaaboon-yenɔkɔɔ ki dinnɔ u mɔŋ naan. 
ACT.2.31	David din mi linba ki Yennu yaa wun tan teen. Li paak ki u din pak Yennu Niganntɔɔ Masia kuunfiiru po, ki yet a Yennu Niganntɔɔ tan kan kpakin kpeentiŋ, ki u gbanant bia kan bati.”
ACT.2.32	Ki Piita bia ŋamm yet a “Yisa nba nee ki Yennu daan fiinɔ kuun ni, ki ti kura na mun tee u kuunfiiru maŋ siara damm. 
ACT.2.33	Ki Yennu bia donnɔ a wun kar u niidiitu po. Wa kar yoonba ki u gaar Yennu Seyeeŋ nba ki Yennu din senn mɔsonn ki yaa a u tan sa turit na, ki sikin ti ni bonchiann. Tɔn, mɔtana, li Seyeeŋe ki i laat ki bia gbia ti ni na. 
ACT.2.34	David nba ŋarin din kpo na, u din ki doo Yendɔuŋ ni nan u gbananti. Tɔn, u buntir maŋ din ki want u mɔŋ donnu po kaa, ŋaan u din want Yisa poe, ki din yet a
ACT.2.34	‘Ti Yomdaanɔ Yennu yet n Yomdaanɔ Masia a
ACT.2.34	Karin n niidiitu po
ACT.2.35	mɔkmɔk nan ma tan sa jii a datai
ACT.2.35	ki teemm a taakpakta.’ ”
ACT.2.36	Ki Piita bia yet a “Tɔn, li ŋan ki yimm Israel teeb kur-n bann nan li tee Yisa nee, wunba ki i daan te ki bi kpaau dapunpunn paak ki kpiiu na, ŋɔɔe ki Yennu wann nan u tee u Niganntɔɔ Masia, ki bia tee ti Yomdaanɔ biak.”
ACT.2.37	Niib na nba gbat nna maŋ, ki bi para ni biir bonchiann. Ki bi boi Piita nan u leeb na a “Ei! ti naa waas, ki ti sa teen nlee?” 
ACT.2.38	Ki Piita betib a “See ki i kura-n nyik i biit, ki tin wuri Yennu nyunwuru nan Yisa Masia sann ni, ki Yennu-n nyik i biit ki chabi, ki sa turi u piinii nba tee u Seyeeŋ na; 
ACT.2.39	kimaan u poŋ din senn mɔsonn a u sa jii u Seyeeŋ na ki tur yimm nan i waas, nan binba kur be banfɔka, yimm nba kur ki u tan sa yiini ki yin sak u mɔb.”
ACT.2.40	Li poorpoe ki Piita pak mɔmaan bonchiann ki nyinn siara, ŋaan bia kpaamm a “Hei! Nyint i mɔŋ man nan Yennu tubdatu nba baat mɔtana nibiit na paak na.” 
ACT.2.41	Ki bi siab bonchiann din sak u maan maŋ, kaman nan niib tusa ŋanntaa na, ki bi wurib Yennu nyunwuru, ki bi pukin bi paak li daar maŋ. 
ACT.2.42	Ki bi ŋammit ki lek tumii ki bant toomiinba maŋ wannu, ki bi jii bi yoo ki taan dia leeb nan mɔtaauk, ki lakint ki di jeet, ki bia tikii mei Yennu.
ACT.2.43	Ki jijeet ji din mɔk sɔɔ kur; ki toomiinba na tuun bakitnauŋ toonjaana bonchiann nan Yennu paŋ ni. 
ACT.2.44	Ki Yisaweira maŋ kura bia lek dia leeb nan mɔtaauk, ki chentir bi bona ki teen bi leeb, 
ACT.2.45	ki tuu kɔi bi faa ki jikit li likirii ki toor bi leeb, ki jaŋŋit kaman nan sɔɔ kur nba loon biaŋinba.
ACT.2.46	Daar kur bi bia lek tuu taan leebe Yennu jiantu ŋasaakak ni ki jiantir Yennu, ŋaan ji nyi ki lakint baa jedikpaguur bi mɔŋ ŋei ni, ki saa di jeet nan leeb nan parpeenn, ki ninfɔksai kaa nan bi leebi. 
ACT.2.47	Ki yoo kur ki bi piak dont Yennu sann, ki sɔɔ kur par mei bi paak. Ki daar kur ki ti Yomdaanɔ bia ŋammit ki te ki niib laat tinnu ki pukii bi paak.
ACT.3.1	Dasiar yenlekir dinn ki Piita nan Jɔɔnn din tan saa Yennu jiantu ŋasaakak ni Yenmeiyoo. 
ACT.3.2	Ŋanne ki bi saa yaa bin kɔɔ Yennu jiantu ŋasaakak tammɔb nba ki bi din yi Tammɔŋaŋ na, ki la jasɔɔ nna ki u kar leŋ, ki poŋ tee wɔbik u maaru niwa; ki daar yejaŋaakur ki bi din tuu jiiu ki baar nanɔ tammɔb maŋ boor ni, a wuu mei likirii niib nba baat Yennu jiantu ŋasaakak maŋ ni na.
ACT.3.3	Yoo nba ki u tan la Piita nan Jɔɔnn ki bi yaa bin kɔɔ na, ki u miarib likirii. 
ACT.3.4	Ki bi jiant ki goriiɔ sirrr; ki Piita tan yetɔ a “I goriit.” 
ACT.3.5	Ŋanne ki u ji nur u nunii ki goriib, ki daan mi a u sa gaar siare bi peŋ. 
ACT.3.6	Ŋaan ki Piita betɔ a “Ti lek ki mɔk likirii ki sa turani, ŋaan ta mɔk linbae ki ti yaa tin tura. Mii tura mɔb Yisa Masia nba tee Nasaret nirɔ na sann ni, fiit kii somm,” 
ACT.3.7	ŋaan soor u niidiitu po nuu ki fiinɔ.
ACT.3.7	Li taakpaak ni ki jɔɔ na taa kakit yiama, 
ACT.3.8	ki u tab ki fiir set, ki ji piin somm ki lin, ki tan weib ki kɔɔ Yennu jiantu ŋasaakak maŋ ni, ki yuuk ki mɔbit nan parpeenn, ki piak dont Yennu sann. 
ACT.3.9	Ki niib kur lau ki u somm ki piak dont Yennu sann. 
ACT.3.10	Ba ji din bann nan ŋɔɔe tee miatɔɔ nba tuu kaar ki mei niib likirii Yennu jiantu ŋasaakak tammɔŋaŋ nna, ki li ji yaar ŋaan litib nan wa paak na paak.
ACT.3.11	Ki wɔbik maŋ puur wɔb Piita nan Jɔɔnn; ki li teen niib na kura bakitnauŋ bonchiann, ki bi chiar saan lakin bi boor ni. Ba lakin sian na yi Solomon barintir ni.
ACT.3.12	Piita nba la niib na yoonba ki u yet a “Yimm Israel teeb, bee ki li yaar ŋaan liti nan nirɔ na? ki bee ki i barii timm nna? Ta te ki jawɔbik na fiir somm na, i dukii mi a li tee ti mɔŋ paŋ amii ti mɔŋ yentinu paakee? 
ACT.3.13	Yennu nba din tee Abraham nan Aisak nan Jakɔb nan ti yejaleeb Yennu na, ŋɔɔe tee daanɔ nba donn u Toontunnɔ Yisa ki turɔ u mɔŋ yabint. Yisa maŋe ki i jiiu ki teenɔ ti yudamm nuu ni na, ki Pailat din poŋ bikin sinsinn a wun ŋaau, ki i bia yêtɔ Pailat boor ni. 
ACT.3.14	Ŋɔɔe lek tee Yennu nirɔ, ki bia jenna tee Popeendaanɔ, ŋaan ki i lek yêtɔ, ŋaan bia miar Pailat a wun nyinn nikpiiruk ki turi. 
ACT.3.15	Li paak, yimme te ki bi kpii Manfoturtɔɔ maŋ; ŋaan ki Yennu fiinɔ kuun ni, ki timme tee linba na siara damm.
ACT.3.16	“Yisa maŋ sann paŋ nba ki ti yi nee te ki jɔɔ na paak. Wɔbik na tee wunba ki i poŋ tuu miu ki bia laatɔe, ŋaan ki u tan paak na, kimaan wa teen Yisa sann yada na paak. Wa teen Yisa yada na paake te ki u paak ki see i numm nna.
ACT.3.17	“Tɔn, n naa waas, n mi nan yimm nan i yudamm nba daan te ki bi kpii Yisa na, i daan ki bann ya tun linba maŋ paaki. 
ACT.3.18	Ŋaan Yennu din pak u maan ki tur ti sɔkiniinba, ki bi mun pak tur niib, ki yet a see ki u Niganntɔɔ Masia-n lek dii fara. Tɔn, ki Yennu set tan te ki li gbenn teen mɔnii, nan ya set tan tun biaŋinba na.
ACT.3.19	“Li paak, i nyik i biit man, kii waa Yennu sɔnu, ki wun nyik chab i toonbiit, 
ACT.3.20	ki u sa turi foon, ki bia tan sa tun Yisa Masia i boor ni, wunba ki u poŋ gannɔ ki turi na; 
ACT.3.21	ŋaan Yisa maŋ lek sii be Yendɔuŋ ni, ki Yennu-n tan ŋamm bona kura, kaman nan wa din te ki u popeenn sɔkiniinba nba din be yaayoo ni na yet biaŋinba na, ki bi mun pak turit na.
ACT.3.22	“Ŋann maŋe ki Moses mun din yet a ‘Ti Yomdaanɔ Yennu sa turi u sɔkiniisɔɔ, a ki u sii tee i mɔŋ nirɔ, kaman nan wa nyinn min biaŋinba ki teenin u sɔkinii i boor nna na. Gbiintirɔ man ki tun linba kur ki u sa pak turi; 
ACT.3.23	ki daanɔ nba ki gbat sɔkinii maŋ maami, Yennu sa nyinn li yɔɔ i sinsuuk ni ki biirɔ.’
ACT.3.24	“Yennu sɔkinii Samuel nan sɔkiniinba nba wei u paak ki din piak Yennu maan, bi kura din want linba tan sa teen Yennu Niganntɔɔ Masia ti yoo nee. 
ACT.3.25	Yennu mɔsona nba ki u din senn ki tur u sɔkiniinba maŋ, li mɔsona tee i yare; ki lor nba ki u din lor nan ti yejamm na, li lor mun bia tee i yare, kimaan u din yet Abraham a ‘A yaaboonyenɔ nie ki tingbouŋ na teeb kura tan sa la n mɔsonŋann.’ 
ACT.3.26	Li paak ki Yennu gann u Toontunnɔ Masia maŋ ki tumɔ i boor ni sinsinn, a wun te ki i kur-n nyik i biit ki la mɔsonŋann maŋ.”
ACT.4.1	Yoo nba ki Piita nan Jɔɔnn daa din see ki piak teen niib maŋ na, ki Yennu jiantu ŋasaakak lanjimanba yudaanɔ nan Sajusiinba nan Yennu jiantu yudamm kpir baar Piita-nba boor ni, 
ACT.4.2	kimaan bi wutoa doo nan Piita nan Jɔɔnn, a bi want niib a Yisa daan fiir kuun ni paak, ki li want nan kpeemm tan sa fiir kuun ni ki jen bi manfoor ni biak.
ACT.4.3	Li paak ki bi soorib ki kɔɔmm dansarik a lin yenta, kimaan yoo poŋ gara. 
ACT.4.4	Ŋaan ki niib bonchiann nba din gbat Piita maan maŋ teen Yisa yada ki teen Yisaweira. Ki jab nba teen u weira na kann din tee kaman nan tusa ŋaŋŋmu na.
ACT.4.5	La tan yent sanyiɔk ni, ki Juu teeb yudamm nan saakab nan sennu wannteeb lakin bi tituk kaanu ni Jersualem; 
ACT.4.6	ki bi lakin nan Yennu jiantu yudaanɔ Annas, nan Kayafas, nan Jɔɔnn nan Aleksander nan jiantu yudaanɔ maŋ ŋaatesiab, 
ACT.4.7	ki te ki Piita nan Jɔɔnn fiir ki set bi sinsuuk ni, ŋaan ki bi boib a “Panboor bee ki i mɔki? Ki ŋmee sann nie ki i fiin wɔbik nba na?”
ACT.4.8	Ŋanne ki Yennu Seyeeŋ fiir Piita ni, ki u jiin ki yetib a “Yimm chanbaanba nan saakab, gbiintir man, 
ACT.4.9	li-i tee ki i boit dinna na ki jikit saa toonŋann nba ki ti tun ki tur wɔbik na, nan wa la laafia na paakie, 
ACT.4.10	ŋann li ŋan ki i kura-n bann, ki Israel teeb kur-n mun bann nan Nasaret nirɔ Yisa Masia sann paake ki jɔɔ maŋ la laafia ki see i numm ni na. Li Yisae ki i daan te ki bi kpaau dapunpunn paak ki kpiiu, ŋaan ki Yennu fiinɔ kuun ni na. 
ACT.4.11	Ŋɔɔe tee daanɔ nba ki Yennu gbouŋ piak u po na, a ‘Tann nba ki yimm tanmaara yêtɔ na, a ŋannii set tee lɔtik ni tanŋann.’ 
ACT.4.12	Ki sɔɔ sann ji kaa tingbouŋ na ni ki Yennu tur niib a bin la tinnu, see Yisa kuukɔɔ.”
ACT.4.13	Tituk teeb maŋ nba din la Piita nan Jɔɔnn parcheenn nba ki bi mɔk na, ki bia bann nan Piita nan Jɔɔnn tee damm nba ki mi gbouŋ bonŋann na, li din yaar ŋaan litibe, ki bi ji bann nan bi tuu tee Yisa weinanleebe. 
ACT.4.14	Ba la jɔɔ nba ki bi won te ki u paak na, ki u see Piita nan Jɔɔnn boor ni na, bi ji din ki mɔk mɔb nba sa pak ki biiribi.
ACT.4.15	Ŋanne ki bi din ŋaan ki bi daa nyii bi lakinu diiuk maŋ ni daann, ŋaan ki bi biar faa bi leeb labaar, 
ACT.4.16	ki boi bi leeb, a “Ti sa teen jab na nlee na? kimaan sɔɔ kur nba be Jerusalem poŋ mi yaarlituk toonn nba ki bi tun maŋ na. Li paak nna ti ji kan fit nɔi; 
ACT.4.17	ŋaan ŋaant man ki tin kpaamm kpaanii, ki bi ji daa mi ki yi Yisa sann ki teen niibi, ki Yisa maan maŋ ji daa bia yat ki saa niib ni.”
ACT.4.18	Ŋanne ki bi yiimm, ki bi jen kɔɔ diiuk na ni; ki bi betib a “I mi man ki i ji mi ki jii Yisa sann ni ki pak ki wann sɔɔ jik.” 
ACT.4.19	Ki Piita nan Jɔɔnn jiin ki betib a “Ki i yaa mɔŋ mɔŋ po ŋarin, i dukin nan lanne tokin Yennu boor ni? ti ji sak i mɔb ŋaan nyik Yennu mɔb amii nlee? 
ACT.4.20	kimaan timm kan fit ki nyik pinpauk linba po ki ti la ki bia gbati.” 
ACT.4.21	Ki tituk teeb maŋ lek kpaamm kpaanii nan nunmɔnjar, ŋaan ŋaab yann a bii saa, kimaan bi ki la sɔnsau nba ki bi sa dat bi tuba, kimaan niib na din piak ki dont Yennu sann nan ba din fiin wɔbik na paak. 
ACT.4.22	Jɔɔ nba ki bi te ki u paak na bina din gar kaman nan binpiinna nawa.
ACT.4.23	Ba ŋaa Piita nan Jɔɔnn yoonba, ki bi ŋmat kun bi leeb peŋ, ki saa yetib linba ki Yennu jiantu yudamm nan saakab maŋ pakib.
ACT.4.24	Ba mun gbat nna maŋ ki bi kur taan leeb nan dudukyent kuukɔɔ, ki mei Yennu a “Ti Yabint Yomdaanɔ, fine din nan sanpaak nan tiŋ na, nan mɔkgbeŋŋa nan linba kur be leŋ, 
ACT.4.25	ki a Seyeeŋ maŋ nie ki a din wann ti yeja David wunba din tee a toontunnɔ, ki u din bunt buntir ki yet a
ACT.4.25	‘Binba ki tee Israel teeb na pir nan wutoa,
ACT.4.25	ki Israel teeb lorin lor yanna,
ACT.4.26	ki tingbouŋ na kpanbara nan yudamm taan leeb
ACT.4.26	ki took a bin kɔn nan ti Yomdaanɔ Yennu
ACT.4.26	nan u Niganntɔɔ Masia na.’
ACT.4.27	“Li tee barmɔniie nan Herod nan Ponshus Pailat nan binba ki tee Israel teeb na nan Israel teeb daan set lakin doo na ni, ki lor lora a bin kpi a popeenn toontunnɔ Yisa, wunba ki a din gann ki sennɔ na. 
ACT.4.28	Ŋanne ki bi lakin, a bin tun linba kur ki a poŋ din dukin a yanbɔɔt ni nan a paŋ, ki yaa li tan sa teen na. 
ACT.4.29	Tɔn, mɔtana, ti Yomdaanɔ, gbiintir niib na nba fɔ kɔnfɔɔt nan nunmɔnn ti paak na, ki ŋaan ki timm nba tee a daaba na-ii piak a maan nan parcheenn bonchiann, 
ACT.4.30	ŋaan tant a nuu ki te ki baatib-n la paaku, ki ŋaan ki tii tuun bakitnauŋ toonjaana, nan a popeenn toontunnɔ Yisa sann paŋ ni.”
ACT.4.31	Ba gbenn Yenmiaru na yoonba, ki siaminba po ki bi tikir na ji jek, ki bi kura gbee yent nan Yennu Seyeeŋ, ki ji piin piak Yennu maan nan parcheenn.
ACT.4.32	Li yoo na ki Yisaweira maŋ kura taan leeb nan dudukyent kuukɔɔ, ki chentir bi bona ki teen bi leeb. Bi sɔɔ din ki yaa a u yen siar nan u mɔŋi. 
ACT.4.33	Li yoo na jik ki toomiinba maŋ din nyint ti Yomdaanɔ Yisa kuunfiiru siara, ki siara maŋ din mɔk paŋ bonchiann, ki Yennu sommir bonchiann din be bi kur ni. 
ACT.4.34	Ki linba na sɔɔ din kaa bi ni ki pɔt siari, kimaan binba din mɔk bi mɔŋ mɔŋ kpaant nan bi ŋei din tuu kɔie, ki gaar li likirii ki baar nann, 
ACT.4.35	ki tan teen toomiinba na, ki bi chentir ki teen bi leeb nan ba loon biaŋinba. 
ACT.4.36	Ki jasɔɔ din be leŋ ki u sann yi Josef, ki u din tee Liifai booru ni nirɔ, wunba ki bi din marɔ Saiprus, ki toomiinba na din yiu Banabas (ki li paak tee Sommtɔɔ na), 
ACT.4.37	ki u din tan kɔi u kpaab, ki gaar li likirii ki baar nann, ki tan tur toomiinba na.
ACT.5.1	Jasɔɔ nna mun din be ki u sann yi Ananias, ki u ŋaapoo sann mun din yi Safaira, ki u din tan kɔi u kpaab ki gaar li likirii, 
ACT.5.2	ŋaan paat likirii maŋ paak ki bɔr, ki u ŋaapoo mi li po, ŋaan jii linba tenn na, ki baar nann ki tan tur toomiinba maŋ. 
ACT.5.3	Ki Piita boiɔ a “Ananias, bee ki a ŋaan ki Sintaanii kɔɔ ki yent a par ni, ki a faar faak ki loon ki a kpann Yennu Seyeeŋ, ki paat likirii nba ki a daan kɔi a kpaab na paaki? 
ACT.5.4	Fa daan daa ki kɔi a kpaab maŋ na, li daan ki tee a yar kaa-aa? Ki fa bia daan kɔir na, li likirii maŋ bia daan ki be a yent ni kaa-aa? Ki bee teen ki a dukin a par ni ki tun linba na? A ki faar faak maŋ ki paan nirɔ kaa, ŋaan a faar ki paan Yennue.”
ACT.5.5	Ananias nba gbat nna maŋ yoonba, ki u kpo ki baa li yoo na. Ki jaŋmaanchiauŋ kɔɔ binba kur gbat u kuun maŋ po. 
ACT.5.6	Ki naasimm fiir ki jiiu ki pɔbinɔ chinchenn ni, ki jiiu nyii nanɔ ki saa piiu.
ACT.5.7	Ŋanne ki li yann waaminna, ki u ŋaapoo baar ki kɔɔ, ŋaan daa ki bann linba teeni. 
ACT.5.8	Ki Piita bia boiɔ a “Betirin, li set tee barmɔniie nan fin nan a sɔrɔ kpaab likirii nba ki i gaar na kurii na-aa?” Ki u jiin a “Nn, li kurii na.” 
ACT.5.9	Ki Piita boiɔ a “Bee ki fin nan a sɔrɔ taan mɔb, ki lor lor a i bikin ti Yomdaanɔ Seyeeŋi? Tɔn, naasimm nba jii a sɔrɔ ki saan ki saa piiu na, ŋammii kɔɔ tammɔb nna, ki bi mun bia sa jiia nnee ki saan piia.” 
ACT.5.10	Li taakpaak ni, ki u kpo ki baa, ki naasimm na kɔɔ ki la ki u kpoa, ki bi bia jiiu ki nyii nanɔ ki saa piiu ki kpianɔ nan u sɔrɔ. 
ACT.5.11	Li yoo na ki jaŋmaanchiauŋ soor Yisaweira kur nan binba kur gbat maan maŋ po.
ACT.5.12	Li yoo na ki toomiinba na tuun bakitnauŋ toonjaana niib na ni bonchiann. Ki Yisaweira kura tuu taan leeb Yennu Yennu ŋasaakak, Solomon barintir boor. 
ACT.5.13	Binba ki tee Yisaweira na din ki mɔk par nba ki bi sa lakin nammi, ŋaan niib din piak dont Yisaweira na bonchiann, 
ACT.5.14	ki jab nan poob bonchiann din teen yada ki pukin Yisaweira na po.
ACT.5.15	Ŋanne ki niib din nyi nan baatib, ki dɔɔntib gadɔi nan dundɔɔnii paak sanjokpinii ni, a Piita-i taŋŋi baar ki gaar yoonba, ki u yunyuŋ-n lek baa bi paak ki bin la laafia. 
ACT.5.16	Ki niib nba din be Jerusalem digbanbis ni mun jikit baatib, nan binba ki narinbiit daamiib na, ki baat namm, ki bi kura din laat laafia.
ACT.5.17	Li paak ki Yennu jiantu yudaanɔ nan u weinanleeb kur, binba tee Sajusiinba na, din fiin punponn bonchiann nan toomiinba na, ki din te ki bi saan 
ACT.5.18	ki saa soor toomiinba maŋ ki kɔɔmm dansarik. 
ACT.5.19	Ki li nyiɔk maŋe ki Yennu malaka sik ki loot dansarik tammɔi, ki nyinn toomiinba maŋ, ŋaan betib a 
ACT.5.20	“I saa man Yennu ŋasaakak ni, ki saa set, ŋaan mɔɔnt ki tur niib manfoor na maan kura.”
ACT.5.21	Ba gbat u maan maŋ, ki bi saan ki saa kɔɔ Yennu ŋasaakak maŋ ni, sanyapob ni, ki ji piin ki want niib maan maŋ.
ACT.5.21	Ki Yennu jiantu yudaanɔ nan u weinanleeb na din yiin Israel teeb yudamm kura, ki lakimm tituk kaanu, ki bi tan tun lanjimanba a bin nyinn toomiinba maŋ ki baar namm na. 
ACT.5.22	Ŋanne ki bi saan dansarik maŋ ni ki saa got, ki ki labi, ki ŋmat tituk maŋ ni ki saa betib a 
ACT.5.23	“Ta baar dansarik ni yoonba, ti la ki tammɔi kpare kenkenkema, ŋaan ki dansarguura na be tammɔi ni ki guu, ki ti loot tammɔi na, ŋaan ki ki la sɔɔ dansarik diiuk maŋ ni.”
ACT.5.24	Yennu jiantu ŋasaakak lanjimanba yudaanɔ nan jiantu yudamm nba gbat nna maŋ, ki li teemm yaarlituk nan toomiinba na botu maŋ paak, ki bi ji biris linba sa teen. 
ACT.5.25	Ki taan sɔɔ ki jasɔɔ nna kɔɔ, ki yetib a “Gotir man, jab nba ki i won kɔɔmm dansarik wonn na, bi see Yennu jiantu ŋasaakak ni ki want niib Yennu maan.” 
ACT.5.26	Li yoo na ki lanjimanba yudaanɔ na jii u jab, ki bi saan ki saa nyinn toomiinba maŋ ki jen namm, ŋaan bi ki nyimm nan paŋ kaa, kimaan bi tiin jaŋmaanii a niib na tan sa mann jaatib tana.
ACT.5.27	Ba baar namm yoonba, ki bi te ki bi saan set tituk teeb na sinsuuk ni. Ki Yennu jiantu yudaanɔ na yetib a 
ACT.5.28	“Ti daan turi mɔb nan nunmɔnn, ki yaa a i daa want niib Yisa sann ni, ŋaan gotir ya tan tun linba na, ya jii i wannu maŋ ki yat Jerusalem kur po, ŋaan ji loon a i teent Yisa kpiira.” 
ACT.5.29	Ki Piita nan toomiinba leeb na jiin ki yetib a “See ki ti lek-ii saak Yennu mɔb ki gar nirɔ mɔb. 
ACT.5.30	Yisa maŋe ki i daan poŋ kpaa tabinɔ dapunpunn paak ki kpiiu na, ŋaan Yennu nba tee ti yejamm Yennu na, ŋɔɔe fiin Yisa kuun ni, 
ACT.5.31	ki jiiu donnɔ ki kaanɔ u niidiitu po, ki teenɔ Yudaanɔ nan Tinntɔɔ, a Israel teeb-ii nyik bi biit, ki wun nyik bi toonbiit ki chabib. 
ACT.5.32	Timm nan Yennu Seyeeŋe tee Yisa kuunfiiru maŋ siara damm; ki Yennu jii u Seek maŋ ki tur wunba saak u mɔb.”
ACT.5.33	Yudamm maŋ nba gbat nna maŋ, ki bi wutoa fiir, ki bi ji yaa bin kpi toomiinba maŋ. 
ACT.5.34	Ŋaan Farisiisɔɔ nna din be tituk na ni, ki u sann yi Gamaliel, ki u din tee sennu wanntɔɔe, ki niib kur din teeu nibaakir; ki u din fiir ki set, ŋaan yet a bin daa nyinn toomiinba maŋ nanyer po waan; 
ACT.5.35	ŋaan bet tituk kaanu damm maŋ a “Hei, Israel teeb, i mi man nan ya yaa i teen niib na linba na fan. 
ACT.5.36	Sianyoo nba din gar, ki Tiudas din want u mɔŋ nan u tee nijaansɔɔe, ki niib kaman nan kobii ŋanna na din tee u poorpojɔɔmu, ŋaan niib nba din tan kpiiu, u jɔɔmu na kura din yate, ki u jagberin na gbenn. 
ACT.5.37	Ki ŋann tan gar nna, ki Judas, wunba din tee Galilee nirɔ mun din nyii ki set nikant yoo na, ki want u mɔŋ, ki din tunn niib bonchiann yan ki bi waau; ki niib bia mun din tan kpiiu, ki u jɔɔmu na kur yat. 
ACT.5.38	Mɔtanara, kpan ŋaant Yisaweira maŋ man, ki daa teeb siari; ki li-i tee ki bi dudukit nan bi toona na-i tee nisaarik yarie, li tan sa gbenna. 
ACT.5.39	Ŋaan li-i tee ki li tee Yennu yarie, i kan fit ki nyannibi. I sa la ki i mann kpet ki kɔn nan Yennue gbaa.”
ACT.5.39	Ŋanne ki tituk teeb maŋ ji sak Gamaliel mɔb na, 
ACT.5.40	ki yiin toomiinba maŋ ki kɔɔmm, ki te ki bi boob kpaasir, ŋaan ŋaab, ŋaan turib mɔb a “I mi man ki i ji kii yi Yisa sann maŋ.”
ACT.5.41	Ŋann maŋe ki toomiinba maŋ nyii tituk kaanu na ni nan parpeenn, Yennu nba la ki bi jaŋ nan feidinu, Yisa sann paak na. 
ACT.5.42	Ki daar kur ki bi saa Yennu jiantu ŋasaakak ni, ŋaan bia lin niib ŋei ni, ki want niib a Yisa tee Yennu Niganntɔɔ Masiae, ki bia mɔɔntir u barŋanii na, ki ki nyikiti.
ACT.6.1	Li poorpoe ki Yisaweira ŋammit yabitir ki pukii, ki bunburimii tan baar Juu teeb nba piak Griik maan, nan Juu teeb nba piak bi mɔŋ maan na sinsuuk ni; kimaan binba piak Griik maan na din yet a bi-i toor jeet daar kur, bi pakɔi ki laat bi tora nan leeb na. 
ACT.6.2	Ŋanne ki toomiinba piik nan bannlee na yiin Yisaweira maŋ kura, ki tan yetib a “N naa waas, li ki ŋan ki tin nyik Yennu maan mɔɔntii ŋaan biar jeet toru ni. 
ACT.6.3	Li paak, gotir ki gann jab bannlore i sinsuuk ni, binba ki i mi nan bi binbeŋ ŋan, ki bi bia mantik gbee nan Yennu Seyeeŋ nan yanfantir, ki tin teemm toona na yudamm; 
ACT.6.4	ŋaan ki timm-n jii ti mɔŋ yoo ki teen Yenmiaru ni, nan Yennu maan wannu ni, ki daa naki.” 
ACT.6.5	Ki mɔtaauk niib na kur ji din mɔk parpeenn nan toomiinba maan maŋ paak. Ŋanne ki bi gann Stiifen, wunba mantik gbee nan Yennu Seyeeŋ nan yada na, nan Filip, nan Prokorus, nan Nikanor, nan Timon, nan Pamenas, nan Nikolaus, wunba din nyii Antiok, ki ki tee Juu nirɔ, ŋaan din kpint u jiantu ki waa Juu teeb jiantu na. 
ACT.6.6	Mɔtaauk niib na nba gannib yoonba, ki bi te ki bi saan set toomiinba na tɔɔnn po, ki toomiinba maŋ miar Yennu ki turib ŋaan jii bi nii ki yii bi paak.
ACT.6.7	Li poorpoe ki Yennu maan ŋammit ki yat kɔɔ niib ni, ki Yisaweira mun bia yabitir ki pukii bonchiann Jerusalem, ki Yennu manteeb niburchiauŋ sak Yisa barŋanii ki teenɔ yada.
ACT.6.8	Ki Stiifen din la Yennu sommir nan yikoo bonchiann, ki din tuun bakitnauŋ toonjaana niib na sinsuuk ni. 
ACT.6.9	Ŋaan nisiab din ki sakɔ. Binba din nɔi nan Stiifen maŋ din tee Juu teeb nba din tee daaba, ki bi ŋaab bi daabsin ni. Ki bi nyii Sairene nan Aleksandria nan Silisia nan Asia nie. Bi mun din mɔk bi mɔŋ Yenjiantu diiuko. 
ACT.6.10	Ki Yennu Seyeeŋ din tur Stiifen yanfantir bonchiann, ki bi ki fit nyannɔ nan u maan maŋi. 
ACT.6.11	Ba din ki fit nyannɔ na, ki bi din kɔɔ nisiab a bin yet a nna, “Ti gbat ki u piak bonbilankant ki biir Moses nan Yennu.” 
ACT.6.12	Ba yet nna maŋ yoonba, ki niib na nan saakab nan sennu wannteeb wutoa doo, ki bi fiir ki soorɔ, ki saan nanɔ bi yudamm tituk boor ni; 
ACT.6.13	ki bi tan baar nan nisiab nna biak a bin faar faak, ki yet a “Yoo kur jɔɔ na yɔɔ piak ki biir Yennu jiantu ŋasaakak maŋ, nan Moses sennu nee, 
ACT.6.14	kimaan ti gbat ki u yet a Yisa nba tee Nasaret nirɔ na sa bet Yennu ŋasaakak na, a ŋaan lebit Moses kaar nba ki u din senn na.” 
ACT.6.15	Binba kur din lakin kar tituk maŋ ni din kpaa bi ninbina ki gorii Stiifen, ki tan la ki u nummpo lebit ki ji naan nan malaka nummpo na.
ACT.7.1	Ŋanne ki Yennu jiantu yudaanɔ boi Stiifen a “Li set tee mɔniiee?” 
ACT.7.2	Ki Stiifen yaa a
ACT.7.2	“Chanbaanba nan n naa waas, gbiintir man, yoo nba ki ti yeja Abraham din be Mesopotamia yakir po, Kaldea tiŋ ni na, li yoo ki u din daa ki saan Haran na, ki paŋ daanɔ Yennu na dɔkit u paak, 
ACT.7.3	ki yetɔ a ‘Fiit ki nyik a tiŋ nan a niib, ŋaan saan siaminba ki n sa wanna na.’ 
ACT.7.4	Li yoo na ki u fiir ki nyik Kaldea tiŋ maŋ, ŋaan saan ki saa kar Haran doo ni. U baa kuun poorpoe, ki Yennu bia te ki u fiir, ki baar tiŋ nba ki ti be na ni. 
ACT.7.5	Ŋaan Yennu daa din ki turɔ tiŋ na nan bonmintika a wun yenti, ŋaan senn mɔsonn a u tan sa turɔ tiŋ nna, ki ŋɔɔ nan u yaaboona-ii yen. Yennu nba din senn mɔsonn nna yoonba na, ki sɔɔ ki Abraham daa ki mɔk biki. 
ACT.7.6	Ki Yennu din yetɔ a ‘A yaaboona tan sa saan ki be tingaŋ niewa, ki tan sii tee daaba leŋ, ki bi tan sa la muksuk leŋ bonchiann, ki tan jaŋ bina kobiinna. 
ACT.7.7	Ŋaan tiŋ maŋ niib nba ki bi sii tuun ki teemm na, n tan sa dat bi tuba, ki li poorpo, a yaaboona maŋ tan sa nyi tiŋ maŋ ni, ki baar tiŋ na ni, ki jiantin.’
ACT.7.8	“Li poorpo ki Yennu din senn mɔsonn ki tur Abraham, ki bia din wannɔ mɔsonn maŋ nyinn, a ŋɔɔ nan u yaaboona-ii porii puna. Ki Abraham din tan mar Aisak, ki li daa ŋanniin daar ki u potɔ; ki Aisak mun din tan pot u bik Jakɔb; ki Jakɔb mun din tan pot u waas piik nan bannlee binba tee ti yabint yejateeb. 
ACT.7.9	Ki Jakɔb waas maŋ din tan mɔk punponn nan bi waarɔ Josef, ki din tan soorɔ ki kɔiɔ, ki nisiab daau ki saan nanɔ Ijipt tiŋ ni, ŋaan Yennu din be nanɔ, 
ACT.7.10	ki din nyinnɔ fara kura ni, ki bia turɔ yan ki te ki Ijipt kpanbar Faro nianɔ ki jiiu teenɔ yudaanɔ Ijipt tiŋ ni, ki bia te ki u tee yudaanɔ u ŋaak ni.
ACT.7.11	“Li poorpo ki kon tan baa Ijipt tiŋ nan Israel tiŋ Kenann ni kura, ki kon soor niib bonbiir, ki ti yejamm kɔŋ jeet. 
ACT.7.12	Jakɔb nba din gbat a dii be Ijipt yoonba, ki u tun u waas leŋ. Ŋannii din tee bi sinsinn saanu.
ACT.7.13	“Bi saanu taar munnlee nie, ki Josef ji din te ki u naa waas na bannɔ. Ŋanne ki Faro ji din bann Josef booru. 
ACT.7.14	Ki Josef ji din tumm a bin ŋmat kun u chanbaa Jakɔb boor, ki saa jii ŋɔɔ nan u ŋaateeb kur ki jen namm Ijipt na; ki bi din tee niib piinnlore nan baŋŋmu.
ACT.7.15	“Ŋanne ki Jakɔb nan u ŋaateeb maŋ fiir saan Ijipt ki saa kar; ki li poorpo, ŋɔɔ nan u waas din tan kpo gbenn leŋe. 
ACT.7.16	Jakɔb nba din kpo na, ki bi jii u gbanant ki kun nann Shekem nba be Kenann tiŋ ni na, ki saa piiu kakur nba ki Abraham din daa nan likirii Hamor nibooru boor ni na; ki li poorpo Jakɔb waas nba din tan kpo na, ki bi mun din tan jii ŋamm yaa kpaba ki kun nann, ki saa pii leŋ biak.
ACT.7.17	“Yoo nba din tan per nan Yennu-n gbeen u mɔsonn nba ki u din senn Abraham na, li yoo maŋ, ti niib Israel teeb nba be Ijipt na ji yabit bonchiann. 
ACT.7.18	Li poorpoe ki sɔɔ din dii Ijipt naan, ŋaan ŋɔɔ din ki mi Josefi. 
ACT.7.19	Ki kpanbar maŋ din dia ti niib diabiiuk, ki din tuu ton namm bonchiann, ki bia din tuu miab a bin nyinn bi sanpantii bi ŋei ni ki lub ki bin kpo.
ACT.7.20	“Ŋanne ki bi din tan mar Moses, ki u fan bonchiann, ki be u baa ŋaak ŋmaarii ŋanntaa. 
ACT.7.21	Ba din tan nyinnɔ ŋaak ni yoonba, ki kpanbar na sapaamɔ din lau, ki gaarɔ ki jiiu ki wubiiɔ; ki u ji tee u mɔŋ bik. 
ACT.7.22	Ki bi din wann ŋɔɔ Moses yan kur nba ki Ijipt teeb mɔk, ki u din tan teen wunba mi pinpauk bonchiann, ki bia tuun paŋ toona.
ACT.7.23	“Moses nba din tan teen binpiinna Ijipt niib ni yoonba, ki dasiar ki u tan dukin a wun gɔn u mɔŋ mɔŋ booru Israel teeb. 
ACT.7.24	Wa lin gɔntib na, ki u tan la ki Ijipt nirɔ boo Israel teeb ni yenɔ; ki u baar a wun fatɔ, ki tan kpii Ijipt nirɔ maŋ. 
ACT.7.25	(U din mi a u naa waas na sa bann a Yennu tan sa te ki ŋɔɔ-n tan nyinnib daabsin ni, ŋaan bi din ki bann nna.) 
ACT.7.26	Ki li yent sanyiɔk, ki u bia la Israel niib bannlee ki bi kɔn; ki u loon ki wun taamm ki bin maŋ nan bi leeb, ki yetib a ‘Gotir man, i tee naa waase, ki bee teen ki i boo i leeb ki teen i leeb danii?’ 
ACT.7.27	Ki wunba tur u lɔɔ daŋ na pii Moses, ŋaan betɔ yaa a ‘Sɔɔ ki ganna a a teen ti yudaanɔ amii ti barbuurɔ. 
ACT.7.28	A yaan loon ki a kpin kaman nan fa won kpii Ijipt nirɔ na amii?’ 
ACT.7.29	Moses nba gbat nna yoonba, ki u chiar nyii Ijipt tiŋ ni, ki baar Midian tiŋ ni ki be leŋ, ki din tan kɔɔn poo ki mar bonjabis bannlee.
ACT.7.30	“Bina piinna nba din tan gar, li poorpo, ki u din tan saan muuk ni dasiar, ki saa baar Sainai jɔɔr boor ni, ki la mupeuŋ, ki li di ki lenii kunkonjagotuk paak, ki malaka dɔkit muu maŋ ni.
ACT.7.31	“Moses nba din la nna maŋ ki li teenɔ yaarlituk. Ki u chat nakin a wun ŋamm got, ki ji gbat ki ti Yomdaanɔ Yennu kunkɔr ki u beerɔ ki yaa a 
ACT.7.32	‘Mine tee Abraham Yennu na, ki bia tee Aisak Yennu nan Jakɔb Yennu. Mine tee a yejamm maŋ Yennu.’ Moses nba gbat nna yoonba, ki jaŋmaanii ji kɔɔu, ki u ji see ki jekir ki ji ki mɔk par nan wun goti. 
ACT.7.33	Ki ti Yomdaanɔ Yennu betɔ a ‘Pitir a taasaat nba ki a pir na, kimaan siaminba ki a see na tee boyeenne. 
ACT.7.34	Tɔn, n got ki la Ijipt teeb nba dint n mɔŋ niib Israel teeb farchiauŋ Ijipt tiŋ ni biaŋinba, ki n gbia bi fabinii. Ŋanne ki n sik ma n fat nyinnib. Li paak n sa tuma Ijipt.’ ”
ACT.7.35	Ŋanne ki Stiifen bia lek piak ki saa a “Moses nba nee ki Israel teeb din yêtɔ na, ki bi din betɔ yaa a ‘Sɔɔ ki ganna a a teen ti yudaanɔ amii ti barbuurɔ,’ ŋaan ŋɔɔ nee ki Yennu mun din gannɔ a wuu tee bi yudaanɔ nan bi fatitɔɔ biak; ki ŋɔɔ Yennu din te ki malaka pak nanɔ ŋaan tumɔ. Malaka maŋe ki Moses din lau kunkonjagotuk paak muu na ni na. 
ACT.7.36	Ŋɔɔ Moses din tee daanɔ nba din nyinnib Ijipt tiŋ nna, ki din bia tuun bakitnauŋ toonjaana Ijipt tiŋ ni, nan ba bia din saa poot Mɔkgbeŋmuŋ na, nan ba bia din be muuk ni binpiinna na. 
ACT.7.37	Li Mosese din yet Israel teeb a ‘Yennu tan sa tun sɔkiniisɔɔ i boor ni kaman nan wa tumin biaŋinba na, ki u sii tee i booru ni yenɔ.’
ACT.7.38	“Li bia din tee Moses maŋe din be nan ti niib Israel teeb lakinu ni, muuk ni na. Leŋe ki u din tan doo Sainai jɔɔr paak, ki saa be nan Yennu malaka, ki malaka maŋ din piak ki teen Moses, a Moses-n sɔkin tur ti yejamm Israel teeb. Li yooe ki Moses din gaar Yennu manfoor maan ki tur ti yejamm nan timm. 
ACT.7.39	Ŋaan ti yejamm din ki loon ki bin sakɔ. Li paak ki bi din yêtɔ, kimaan bi yan tunn Ijipta; 
ACT.7.40	ŋaan din bet Aron a wun maa pata, ki bii tee bi ŋmakit damm ki bii waab, ki bia yetɔ a ‘Ŋaan Moses ŋarin, wunba nyinnit Ijipt na, ti ki mi linba teenɔ.’ 
ACT.7.41	Ŋanne ki bi maa patir ki nannɔ naajabik, ŋaan mann marouŋ li paak, ki teen jaamm a bin mantik donnɔ, linba ki bi maa nan bi mɔŋ nii na.
ACT.7.42	“Li paak ki Yennu ji ki goriibi, ŋaan chabib, ki bi ji jiantir ŋmaabira, kaman nan la sɔb biaŋinba Yennu sɔkiniinba gbouŋ ni na, a Yennu yet a
ACT.7.42	‘Israel teeb, ya din kpi bonkobit
ACT.7.42	ki mann marouŋ muuk ni bina piinna na,
ACT.7.42	i din ki mann marouŋ maŋ ki tee min kaa.
ACT.7.43	I din tuu jikit patir Molok lanbouŋo,
ACT.7.43	ki bia din tuu jikit ŋmaabir Refan naauŋo,
ACT.7.43	ki lii tee patir, ki saa namm.
ACT.7.43	Ŋamm tee yenn-nante ki i maa ki jiantir na.
ACT.7.43	Li paak, n sa te ki i datai-n nyinni i tiŋ ni
ACT.7.43	ki saan nani siaminba fɔk ki gar Babilɔnn.’ ”
ACT.7.44	Ŋanne ki Stiifen bia piak a “Ti yejamm din faa Yennu lanbouŋ muuk ni, ki li want a Yennu be namm. Yennue din wann Moses ba sii faa lanbouŋ maŋ biaŋinba, ki bi faa. Li din tee kaman nan Moses nba din lar biaŋinba yerintu ni nee.
ACT.7.45	“Li poorpo, ki ti yejamm ji din tan jii lanbouŋ maŋ ki tur bi waas, ki bi gaar ki mun jikit ki saa nann, ki ŋamm nan Joshua din tan baar nna, ki fat tiŋ nba ki niboorganii daa din yen li yoo na. Yennue din ber nyinn niib maŋ ti yejamm tɔɔnn po, ki lanbouŋ na ji din be nna dik dik dik nan David yoo mun. 
ACT.7.46	David maŋ dudukit din gboot Yennu numm, ki u din tan miar Yennu a wun chabɔ ki wun maa ŋaak ki tur ŋɔɔ Yennu nba din tee u yeja Jakɔb Yennu na. 
ACT.7.47	Ŋaan ŋɔɔ David bija Solomone din tan maa ŋaak maŋ.
ACT.7.48	“Ti lek mi nan Yabint Yennu ki kaar ŋei nba ki niib maa ni kaa. Li tee kaman nan Yennu sɔkinii nba din yet a
ACT.7.49	‘Ti Yomdaanɔ Yennu yet a
ACT.7.49	Sanpaak tee n naangbouŋo,
ACT.7.49	a ki tingbouŋ na mun tee n taakpaktir.
ACT.7.49	I kan fit maa ŋaak nba jaŋ ki turin,
ACT.7.49	ki n foi leŋi.
ACT.7.50	Min kaa din nan bona na kurii?’ ”
ACT.7.51	Ŋanne ki Stiifen lek bia piak ki saa a “I mantik tee nigbaba hei, ki i dudukit bia fɔk nan Yennu bonchiann, ki i ki sak ki yin gbat Yennu maan. I kpan mun yêen nan ki i sak Yennu Seyeeŋ kaman nan i yejamm nba mun din yêt biaŋinba nae. 
ACT.7.52	Yennu sɔkinii sɔɔ din kaa ki i yejamm din ki mukisɔ. Bi bia din kpii binba din poŋ sɔkint a Yennu Popeendaanɔ Masia tan sa baar nawa. Tɔn, ki mɔtana yimme tee damm nba nyii u poor ki bia tee u kpiira. 
ACT.7.53	Yimme bia tee damm nba din gaar Yennu sennu nba ki i yejamm din gaar malakanba nuu ni, ŋaan bia lek ki sakiri na.”
ACT.7.54	Tituk kaanu damm na nba gbiint Stiifen maan maŋ ki bi donn wutoor bonbiir ŋaan gbab mɔgbaba.
ACT.7.55	Ŋanne ki Yennu Seyeeŋ fiir Stiifen ni, ki u yaat ki got Yendɔuŋ ni, ki la Yennu yentsaakar, ki Yisa see ŋɔɔ Yennu niidiitu po; 
ACT.7.56	ki u yet a “Gotir, n la ki sanpaapo loot ki nisaarik Bik see Yendɔuŋ ni, Yennu niidiitu po.” 
ACT.7.57	Ŋanne ki tituk teeb na yikin sanpaapo, ŋaan pii bi tuba; ki bi kura tan lakin wuur baar ki kpirɔ, 
ACT.7.58	ki berɔ ki nyinnɔ doo maŋ ni, ŋaan liat bi liata ki bir naasimɔ nba ki bi yiu Sɔɔl na boor ni, a wuu guu, ŋaan jaat Stiifen tana. 
ACT.7.59	Bi din jaatɔe dik dik dik; ki u din tan yiin ti Yomdaanɔ a “N Yomdaanɔ Yisa, gaat n seek na;” 
ACT.7.60	ŋaan gbaan ki yikin sanpaapowa a “N Yomdaanɔ, daa jikit bi biit na ki biiribi.” U yet nnee ŋaan ji kpo.
ACT.8.1	Ki Sɔɔl din sak ba din yaa bin kpiu na po.
ACT.8.1	Li daar maŋe ki muksubiir din baar Yisaweira nba din be Jerusalem na paak; ki bi kura din nyii yat ki saan Judea nan Samaria yaka po, ŋaan nyik toomiinba na kuukɔɔ leŋ. 
ACT.8.2	Ki yentinsiab din jii Stiifen, ki saan saa piiu, ŋaan mɔ yikin ki fabin bonchiann u paak.
ACT.8.3	Ki Sɔɔl ŋarin din loon wun biir Yisaweirae, ki din lin kɔɔ ŋaak ŋaak, ki so Yisaweira, jab nan poob, ki nyintib ki saa kɔɔntib dansarii.
ACT.8.4	Yisaweira nba din nyii ki yat na ji din saa lokir kur poe ki mɔɔntir Yisa maan maŋ; 
ACT.8.5	ki Filip nyii ki sik Samaria doo ni, ki saa mɔɔnt Yennu Niganntɔɔ Masia po ki tur leŋ niib. 
ACT.8.6+ACT.8.7	Ki nigbouŋ na mun din tikir ki gbiint Filip mɔɔntii maŋ, ki bia la nan u bakitnauŋ toona nba ki u tuun; u din nyinn narinbiit niib bonchiann ni, ki bi yikin sanpaapo ki nyii; ki u bia te ki gbanankpeena damm nan wɔbii bonchiann paak. Li paak din teen ki bi mantik gbiintir u maan fanu nan dudukyent. 
ACT.8.8	Ki parpeenn din be doo maŋ ni bonchiann.
ACT.8.9	Jasɔɔ nna mun din be doo maŋ ni, ki tee nyɔkluurɔ, ki u sann din yi Simon, ki yosau ki u tuu tan tee u bakitnauŋ toona, ki li din bakitir niib kur nba be doo maŋ yakir po, ki u din yi u mɔŋ a u tee nijaanne. 
ACT.8.10	Niib kur nba din tee nijaana nan tarii din baakitɔ, ki bi din tuu yaa a “Jɔɔ na mɔk paŋ nba nyii Yennu boore.” Li paak ki bi yiu Panchiauŋ Daanɔ. 
ACT.8.11	U din tuu tee u bakitnauŋ toona maŋ, ki li bakitirib ki yukira. Li paak ki bi din teeu nibaakir ki bia gbiintir u maan.
ACT.8.12	Ŋaan ki Filip nba din tan baar ki mɔɔntir Yennu naan barŋanii nan Yisa sann po na, jab nan poob din sak u mɔɔntii maŋ, ki u wurib Yennu nyunwuru. 
ACT.8.13	Simon mɔŋ mun din teen Filip maan yada, ki u wurɔ. Ki u teen Filip weinanlɔɔ, ki laat bakitnauŋ toonjaana nba ki u tuun na, ki li tuu yaar ŋaan litɔ.
ACT.8.14	Ki Yisa toomiinba nba din be Jerusalem gbat a Samaria teeb gaar Yennu maan maŋ; ki bi din tun Piita nan Jɔɔnn, 
ACT.8.15	ki bi sik Samaria ki saa miar Yennu bi paak, a bin gaar Yennu Seyeeŋ, 
ACT.8.16	kimaan Yennu Seyeeŋ maŋ daa din ki sik bi sɔɔ ni. Bi kpan din wurib Yennu nyunwuru nan ti Yomdaanɔ Yisa sann ni kuukɔɔe. 
ACT.8.17	Ki Piita nan Jɔɔnn yii bi nii bi paak, ki bi gaar Yennu Seyeeŋ.
ACT.8.18	Simon nba din la ki toomiinba na nba yiin bi nii niib paak, ki Yennu turib Seyeeŋ na, ki u yaa a wun tur toomiinba na likirii, 
ACT.8.19	ŋaan yetib a “Chabimin mun yikoo na man, ki n mun tuu yii n nii sɔɔ paak, ki wun gaar Seyeeŋ maŋ.” 
ACT.8.20	Ŋaan ki Piita betɔ yaa a “A sa kpo yiake nan a likirii maŋ, kimaan a dukii mi a a sa gaar Yennu piinii nan likiriie. 
ACT.8.21	Li paak na, a lek kan tun siar ti toonn na ni, kimaan a par ki be fanu nan Yennu. 
ACT.8.22	Li paak, i mɔk parbiir nan a dudukbiit na, ki lebit a sɔnii ŋaan kii mei Yennu; li pasiari u sa nyik chaba nan a dudukbiit maŋ, 
ACT.8.23	kimaan n la nan a gbee nan nɔɔntonte, ki bia tee biit yommike.” 
ACT.8.24	Ki Simon jiin betib a “Miat i Yomdaanɔ ki turin man, ki linba ki i yet na, ki li ji daa baat n paaki.”
ACT.8.25	Tɔn, li poorpoe ki Piita nan Jɔɔnn din pak siara ti Yomdaanɔ po ki tur niib, ki bia mɔɔnt u maan, ŋaan ŋmat ki saan Jerusalem. Ba din saa nee, ki bi din mɔɔntir Yisa barŋanii Samaria digbanbis ni bonchiann.
ACT.8.26	Ŋanne ki ti Yomdaanɔ malaka tan baar bet Filip a “Fiit saan tɔkin sɔnu nba nyi Jerusalem ki siik Gasa na.” Leŋ din tee tinpere. 
ACT.8.27+ACT.8.28	Ki Filip fiir ki saan. Tɔn, ki Etiopia jatɔɔkir nna mun din nyii u sɔnu ki kun. Jɔɔ maŋ din tee nijaann nba tee Etiopia poobat nba ki bi yiu Kandes na likirii karachinba yudaanɔe. U din saan Jerusaleme, a wun saa jiant Yennu, ki din tan ŋmat ki kun, ki kar u toruk ni, ki taanii daarɔ.
ACT.8.27+ACT.8.28	Wa din kar ki saa yoonba, ki u karin Yennu sɔkinii Aisaya gbouŋ ni. 
ACT.8.29	Ki Yennu Seyeeŋ yet Filip a “I saa nakin toruk na.” 
ACT.8.30	Ki u chiar saan nakin leŋ, ki gbat ki u karin Yennu sɔkinii Aisaya gbouŋ ni. Ki u boiɔ a “A bann linba ki a karin na paakii?” 
ACT.8.31	Ki u jiin a “Nlee ki n sa bann li paaki, ki li ki tee ki sɔɔ wannin kaa?” ŋaan barin Filip a wun kɔɔ wannɔ. Ki u kɔɔ toruk maŋ ni ki bi lakin kar.
ACT.8.32	Yennu gbouŋ maan nba ki jatɔɔkir maŋ din karin na, ŋannii na a
ACT.8.32	“Ki u sak saan kaman nan peeuk na ki bi daarɔ a bin saa kpiu.
ACT.8.32	a ki u ŋmin kaman nan pebik nba ki bi tuu pot pot u kobit ki u ŋmin na,
ACT.8.32	a ki u ki yaat u mɔbi,
ACT.8.33	a ki bi sikin u baakir
ACT.8.33	ki yêt bin bu u buut bonŋann,
ACT.8.33	a u din ki mɔk yaaboona,
ACT.8.33	a kimaan u manfoor ji jit tingbouŋ na niwa.”
ACT.8.34	Ki jatɔɔkir na boi Filip a “Betirin, ŋmee ki sɔkinii na yeen na? U yeen u mɔŋ amii sɔɔe?” 
ACT.8.35	Ki Filip piin siaminba ki jatɔɔkir maŋ karin na ki saa, ki piak Yisa barŋanii.
ACT.8.36	Ba tɔk sɔnu maŋ ki siik yoonba, ki bi la nyun nna dɔɔ. Ki jatɔɔkir na yetɔ a “Gotir, nyume na. A bee yaa lin teen ki a kan wurin Yennu nyunwuru?” 
ACT.8.37	Ki Filip yetɔ a “Li-i tee ki a teen Yisa yada nan a par kura, n sa wurawa.” Ki u jiin a “N teen yada nan Yisa Masia tee Yennu Bijae.” 
ACT.8.38	Ki jatɔɔkir maŋ te ki taanii na set, ki ŋɔɔ nan Filip sik nyun na ni, ki Filip wurɔ Yennu nyunwuru. 
ACT.8.39	Ki bi tan nyii nyun na ni ki doo; ki Yennu Seyeeŋ jii Filip ki yaat nanɔ, ki jatɔɔkir na ji ki lau; ŋaan ŋamm soor u sɔnu ki kun nan parpeenn.
ACT.8.40	Ki Filip ji din saa be Asotusewa, ki din lin digbana kur ki mɔɔntir Yisa barŋanii mɔkmɔk nan wa din tan baar Siisarea.
ACT.9.1	Tɔn, Sɔɔl lek bia din fɔɔ kɔnfɔɔt, ki yeen a u sii dint ti Yomdaanɔ Yisa poorpoweiteeb biak, ŋaan kpib; ki tan saan Yennu jiantu yudaanɔ boor ni, 
ACT.9.2	a wun gaar kadaat, a ki saan Damaskus ki saa wann Yenjiantu diit yudamm, a wu sii la wunba waa Yisa sɔnu maŋ, jɔɔ amii poo, see wun soorib ki lorib ki jen namm Jerusalem.
ACT.9.3	Tɔn, wa ji din saa yoonbae ki saa per Damaskus, ki yentu nyii sanpaapo, ki sik yent lintɔ. 
ACT.9.4	Ki u baa tiŋ ni, ki gbat ki kunkɔr yiu a “Sɔɔl, Sɔɔl, bee ki a mukisirimi?” 
ACT.9.5	Ki u boi a “N Yomdaanɔ, ŋmee?” Ki kunkɔr na jiin a “Min Yisae, ki a mukisirin. 
ACT.9.6	Ŋaan fiit ki saan doo na ni, ki bi sa saa beta fa ji sa teen biaŋinba.”
ACT.9.7	Li yoo na, jab nba din chiant Sɔɔl na ji biar set surimm. Bi din gbia kunkɔr na ŋarin, ŋaan ki laat sɔɔ. 
ACT.9.8	Ki Sɔɔl tan fiir tiŋ ni, ki munt u nunii, ŋaan ki laati. Ŋanne ki bi dat u nuu ki saan nanɔ Damaskus. 
ACT.9.9	Damunjaa ŋanntaa ki u ki fit laati. Li daa maŋ ni u din ki dii amii ki nyuu siari.
ACT.9.10	Ki Yisaweisɔɔ din be Damaskus maŋ, ki u sann yi Ananias, ki ti Yomdaanɔ yiinɔ yerintu ni a “Ananias!” Ki u jiin a “Mine na, n Yomdaanɔ.” 
ACT.9.11	Ki ti Yomdaanɔ yetɔ a “Fiit ki saan tɔkin sɔnu nba yi Sɔnsun-sonn na ki saa kɔɔ Judas ŋaak ni, ki boi jɔɔ nba nyii Tasus ki u sann yi Sɔɔl na po. U mei Yennue mɔtana, 
ACT.9.12	ki u la jasɔɔ yerintu ni, ki u sann yi Ananias, ki u kɔɔ ki jii u nii ki yii u paak, a wuu jikii laat.”
ACT.9.13	Ki Ananias jiin a “N Yomdaanɔ, niib bonchianne piak jɔɔ na po, ki jikit saa biaŋinba kur ki u tuun a mɔŋ niib Jerusalem. 
ACT.9.14	U daan gaar yikoo jiantu yudamm boor ni, ki baar nna, a wun soor wunba kur yi a sann.” 
ACT.9.15	Ki ti Yomdaanɔ betɔ a “Fini saawa! a ŋɔɔe tee wunba ki n gannɔ a wuu tuun n toonn, ki te ki boorganu nan bi kpanbara nan Israel teeb-n bann n sann, 
ACT.9.16	ki n mɔŋ sa wannɔ muksuk nba kur ki u sa di n paak.”
ACT.9.17	Ŋanne ki Ananias saan kɔɔ ŋaak na ni, ki yii u nii Sɔɔl paak, ŋaan yetɔ a “N naa bik Sɔɔl, n Yomdaanɔ Yisae tumin. Ŋɔɔe tee daanɔ nba ki a daan baat nna ki tan lau sɔnu paak na, ki u tumin a n tan te ki a-ii jikii laat, ki bia gbee yent nan Yennu Seyeeŋ.” 
ACT.9.18	Li taakpaak ni ki siar tabit u ninbina ni ki baa, ki naan nan janwɔka na, ki u ji laat jik, ki fiir set; ki bi wurɔ Yennu nyunwuru. 
ACT.9.19	Ŋanne ki u dii jeet ki paŋ jen.
ACT.9.19	Li yoo na ki Sɔɔl din lakin be nan Yisaweira kaman nan daa ŋannlee na Damaskus, 
ACT.9.20	ki din saan yiama Yenjiantu diit ni, ki mɔɔntir Yisa po, a Yisa kpan set tee Yennu Bijae. 
ACT.9.21	Binba kur din gbat u mɔɔntii maŋ, li din teemm yaarlituko, ki bi boi a “Jɔɔ na kaa daan kpi binba yi Yisa sann Jerusalem na-aa? U yaan ki baar a wun soor ki lor Yisaweira, ki ŋmat namm ki saa turib Yennu jiantu yudamm kaa na-aa?”
ACT.9.22	Ŋaan ki Sɔɔl mɔɔntii maŋ bia lek ŋammit ki pukii nan Yennu paŋ, ki u maan maŋ want nan Yisae set tee Yennu Niganntɔɔ Masia ki birsuk kaa; ki Juu teeb nba be Damaskus na ki fit jiinɔ siari. 
ACT.9.23	Ki daa bonchiann tan gar, ki Juu teeb na lakin leeb ki lor lor a bin kpi Sɔɔl, 
ACT.9.24	ki yennu nan nyiɔk ki bi guu doo maŋ tammɔi bonŋann a bin kpiu. Ki sɔɔ tan kumiiɔ ba lorin u paak biaŋinba; 
ACT.9.25	ŋaan nyayouŋ ki u weinanleeb tan jiiu ki teenɔ chibuk ni, ki nyinnɔ doo maŋ joonfɔnn ni, ki sikinɔ tiŋ ni.
ACT.9.26	Ŋanne ki Sɔɔl din saan Jerusalem ki saa yabir u mɔŋ paak a wun lakin nan Yisaweira na, ŋaan ki bi ki teenɔ yada nan u ji tee Yisaweirɔe, ki tiinɔ jaŋmaanii. 
ACT.9.27	Ki Banabas din tan baar u sommir, ki jiiu ki baar nanɔ toomiinba na boor ni, ki kat wannib biaŋinba ki Sɔɔl daan la ti Yomdaanɔ Yisa sɔnu ni, nan wa pak nanɔ biaŋinba. U bia din ŋamm ki wannib Sɔɔl nba din mɔɔntir Yisa po nan parcheenn Damaskus biaŋinba. 
ACT.9.28	Banabas nba wannib linba na, ki Sɔɔl din lakin be namm, ki bi din kak ki lin Jerusalem kur po, ki mɔɔntir ti Yomdaanɔ sann nan parcheenn. 
ACT.9.29	U bia din piak nan Juu teeb nba piak Griik maan na ki jikit saa Yisa po, ŋaan bi din nɔi nanɔ, ki koor a bin kpiu. 
ACT.9.30	Ŋaan yoo nba ki Yisaweira bann nna maŋ, ki bi jii Sɔɔl ki sik nanɔ Siisarea, ki te ki u kun Tasus.
ACT.9.31	Ŋanne ki Yisaweira nba be Judea nan Galilee nan Samaria na ji ki laat muksuku, ki ŋammit ki tumii ti Yomdaanɔ barii, ki tee yentina, ki Yennu Seyeeŋ be namm ki kɔɔntib para, ki bi pukii.
ACT.9.32	Li poorpoe ki Piita din yek lin siar kur po, ki bia din tan sik a wun gɔn Yennu niib nba be Lida na. 
ACT.9.33	Leŋe ki u din saa la jasɔɔ nna, ki u sann yi Eneas, ki u din poŋ tee gbanankpeenn daanɔe, ki din ki fit fi u dɔɔnu ni teee nan bina ŋanniin. 
ACT.9.34	Ki Piita tan yetɔ a “Eneas, a Yisa Masia te ki a paaka. Fiit ki ŋamm a dɔɔnu.” Li taakpaak ni ki u fiir. 
ACT.9.35	Lida nan Sharon doi niib kur nba din lau ki u paak na, ki bi lebit bi binbeŋ, ki waa ti Yomdaanɔ sɔnu.
ACT.9.36	Poosɔɔ mun din be Jɔpa, ki u sann yi Tabita, ŋaan Griik maan ni, bi din yiu Dɔkas, ki li paak tee piarɔ. U din tee Yisaweirɔe, ki din tuun toonŋana bonchiann ki teen niib, ki bia din sommit talasdamm. 
ACT.9.37	Li yoo na dinn ki yiaru din soorɔ ki u kpo, ki bi din jiiu ki wurɔ, ŋaan jiiu doo nanɔ ditɔɔtuk ni ki birɔ. 
ACT.9.38	Jɔpa mun din ki fɔk nan Lida saami, ki Yisaweira nba din be Jɔpa din gbat nan Piita be Lida, ki bi tun jab bannlee u boor ni, a wun kakit ki baar yian yian na. Ki jab bannlee maŋ saan ki saa barin Piita. 
ACT.9.39	Ki u fiir ki bi jen nanɔ. Wa baar yoonba, ki bi jiiu ki doo nanɔ ditɔɔtuk maŋ ni. Ki pakɔi din be diiuk na ni, ki bi kur ŋaa lint Piitawa, ŋaan mɔ, ki jikit bi liata nan bi chinchena ki wantɔ, ki yeen a “Dɔkas nba tuu be u manfoor ni ki nyar linba ki teente na.”
ACT.9.40	Ŋanne ki Piita nyinn bi kura diiuk na ni, ŋaan gbaan tiŋ ni, ki miar Yennu, ŋaan tan ŋmant kpeemɔ na paak, ki yiin a “Tabita, fiit!” Ki u munt u nunii ki la Piita, ki ji fiir ki kar. 
ACT.9.41	Ki Piita dɔnn ki soor u nuu ki fiin sennɔ, ŋaan yiin Yennu niib nan pakɔi na, ki tan jiiu ki wannib nan u jen u manfoor niwa.
ACT.9.42	Ki li labaar din yat saan Jɔpa kur po; ki niib bonchiann din teen ti Yomdaanɔ Yisa yada ki waa u sɔnu. 
ACT.9.43	Ki Piita ji din biar be Jɔpa daa bonchiann; u din be jasɔɔ nba tee gbanfebirtɔɔ na ŋaak nie, ki bi yiu Simon.
ACT.10.1	Tɔn, jasɔɔ nna din be Siisarea, ki u sann yi Kɔnelius. U din tee lanjimanba yudaansɔɔe, ki dia lanjimanba kobik u paabu ni. U paabu maŋ din yi Itali tiŋ paabu. 
ACT.10.2	U din tee Yenjiantitɔɔe; ki ŋɔɔ nan u ŋaateeb kura din jiantir Yennu. U din sommit Juu teeb ni talasdamm bonchiann, ki bia din mei Yennu yoo kur. 
ACT.10.3	Li din tan tee kaman nan yenlekir nee, ki u la Yennu malaka yerintu ni peee, ki u kɔɔ u diiuk ni ki tan yiin a “Kɔnelius.”
ACT.10.4	Kɔnelius nba din got la malaka maŋ na, ki jaŋmaanii soorɔ, ki u yet a “N yomdaanɔ, bee?” Ki malaka maŋ jiin a “Yennu gaar a miaruwa, ki bia gaar a ninkpabauŋ toona nba ki a tuun ki teen niib, ki bia tian a po. 
ACT.10.5	Mɔtana, tumin nisiab Jɔpa, ki bin saa yiin jasɔɔ nba ki bi yiu Simon, ki u sanjɔɔk tee Piita na. 
ACT.10.6	U tee saamɔe ki be gbanfebirtɔɔ nba ki bi yiu Simon na ŋaak ni, ki u ŋaak maŋ kpia nan mɔkgbeŋŋir na.”
ACT.10.7	Malaka maŋ nba din pak nanɔ na ji din yaat, ki Kɔnelius ji yiin u ŋaatoontunna bannlee nan lanjima sɔɔ nna, wunba din tee Yenjiantitɔɔ, ki tee u kpaakyenɔ na. 
ACT.10.8	Wa betib linba kur teen maŋ poorpoe, ki u tumm Jɔpa. 
ACT.10.9	La yent sanyiɔk, ki bi saa, ki saa per Jɔpa; li yoo na ki Piita mun doo ditɔɔtuk paak yensuuk ni, a wun miar Yennu. 
ACT.10.10	Ki kon din tan gbatɔ, ki u ji loon a wun di jeet, ŋaan ki bi daa tee jeet siir; li yooe ki u la yerintu, 
ACT.10.11	ki sanpaapo loot ki bonsiar nna naan chinchenn ki nyii sanpaapo, ki bi dia li mɔgbana ŋanna ki sikint tiŋ ni, 
ACT.10.12	ki u la ŋamm Juu teeb kɔɔt booru booru kur ki li be chinchenn maŋ ni, bonkobitii, bonfurinkaa, nan bonyuyukit, linba kur kɔɔ na; 
ACT.10.13	ki u gbat kunkɔr yiin a “Piita, fiit ki kpi ki di.” 
ACT.10.14	Ŋaan ki Piita jiin a “O! O! O! N Yomdaanɔ, nna kaa. N ki mi dii ti kɔɔti.” 
ACT.10.15	Ki kunkɔr na bia ŋamm yetɔ a “Linba ki Yennu kpintir a li ki kɔɔ, daa yeen a li kɔɔ.” 
ACT.10.16	Li din teen nna ki saa jaŋ taar munntaa, ki bi jiin bont maŋ sanpaapo.
ACT.10.17	Li din daa yaar lit Piita ki jikit saa wa la yerintu na paak. Li yoo na ki Kɔnelius toomii na boi Simon ŋaak nba be siaminba po, ki bi wannib, ki bi baar ŋaak maŋ tammɔb ni, ki set, 
ACT.10.18	ŋaan yiin ki boi a “Sɔɔ be nna, ki u sann yi Simon Piita-aa?”
ACT.10.19	Ŋaan ki Piita lek koor a wun bann yerintu maŋ paak, ki Yennu Seyeeŋ yetɔ a “Gotir, jab banntaa be nna ki loona. 
ACT.10.20	Li paak, fiit ki sik, ki daa biris nan a saan nammi, kimaan mine tumm.”
ACT.10.21	Ŋanne ki Piita sik, ki bet jab na a “Mine ki i loon na. Bee teen ki i baari?” 
ACT.10.22	Ki bi jiin a “Chanbaa Kɔneliuse tumit. U tee lanjimanba yudaanɔe, ki tee niburchimɔe biak, ki jiantir Yennu, ki Juu teeb kur teenɔ nibaakir. Tɔn, Yennu malaka won baar betɔ a wun yiina ki a baar u ŋaak ni, ki wun tan gbat linba ki a sa pak ki turɔ.”
ACT.10.23	Ki Piita fan yiin jab na ki kɔɔmm, a bii be ki sanyiɔk-n yenta. Ki li tan yent, ki u teen siir, ki bi saa; ki Yisaweira nba din be Jɔpa na, ki bi siab chianɔ.
ACT.10.24	Li daar din tan bɔnn yente, ki bi baar Siisarea, ŋaan sɔɔ ki Kɔnelius poŋ yiin u ninjamm nan u yɔɔsinba, ki bi kur ji kar guu Piita baaru. 
ACT.10.25	Piita nba din tan baar ki teen nan u yaa wun kɔɔ na, ki Kɔnelius chetɔ tammɔb ni, ki gbaan, ki pukiiɔ. 
ACT.10.26	Ki Piita yetɔ a “Fiit, n mɔŋ mɔŋ tee nirɔe,” ŋaan fiinɔ sennɔ. 
ACT.10.27	Wa din piak nan Kɔnelius ŋaan kɔɔ ŋaak maŋ ni na, ki u la niib bonchiann tikir ki guu-u. 
ACT.10.28	Ki u betib a “I mɔŋ mɔŋ mun mi nan timm Juu teeb sennu ki chabit nan tin saan gɔn binba ki tee Juu teebi, amii ki taan nammi; ŋaan Yennu wannin a n daa yêen nisɔɔ, wa ki tee Juu nirɔ na paaki. 
ACT.10.29	Li paak, ya yiinin na, n baar, ki ki birisi. Ŋanne ki n boi-i ma n laan bee teen ki i tun ki yiinimi.” 
ACT.10.30	Ki Kɔnelius yetɔ a “Li daan tee nna yooe dinna daar, ki n daan mei Yennu n ŋaak ni kut munntaa yoo yenlekir. Li yoo na ki n la ki nisɔɔ nna see ki lia liatnyinyira n tɔɔnn po, 
ACT.10.31	ki yet a ‘Kɔnelius, Yennu gbat a miaruwa, ki bia tian a ninkpabauŋ toona po. 
ACT.10.32	Li paak, tumin sɔɔ Jɔpa, ki wun saa yiin wunba ki bi yiu Simon, ki u sanjɔɔk tee Piita na. U tee saamɔe, ki be gbanfebirtɔɔ Simon ŋaak nba kpia nan mɔkir na.’ 
ACT.10.33	Ki li paake ki n daan tun a po yiama na, ki a mun teen bonŋann ki baar na. Tɔn, ti kura be Yennu tɔɔnn, ki ji guu a ti gbat linba ki ti Yomdaanɔ Yennu tura mɔb a a pak turit na.”
ACT.10.34	Ŋanne ki Piita piin paku ki yaa a “N ji bann nan li tee mɔniie nan Yennu set ki lukitir sɔɔ, 
ACT.10.35	ŋaan nibooru kur ni, daansɔɔ nba jiantirɔ ki bia teenɔ nibaakir, ki bia tee popeendaanɔ, ŋɔɔe ŋan nan Yennu. 
ACT.10.36	I mi nan Yennu din tur Israel teeb u maan nba want barŋanii na po, a Yisa Masia nie ki timm nan Yennu maŋ nan leeb; ŋɔɔ Yisa Masiae tee ti kur Yomdaanɔ. 
ACT.10.37	I poŋ mi nan Jɔɔnn nba din mɔɔnt u nyunwuru po na ki gbenn, li poorpoe ki Nasaret nirɔ Yisa din piin ki tuun u toonn Galilee tiŋ ni, ki tan saan tuun Judea tiŋ kur ni. 
ACT.10.38	I bia poŋ mi biaŋinba ki Yennu nyinn senn Yisa maŋ, ki turɔ u Seyeeŋ nan u paŋ, ki u lin ki tuun toonŋana, ki bia te ki binba kur ki Sintaanii teemm baatib na la laafia, kimaan Yennu be nanɔ. 
ACT.10.39	Ki ti la toona kur nba ki u tun Juu teeb tingbouŋ ni nan Jerusalem, ki ti tee u siara damm. Ki bi kpaau dapunpunn paak ki u kpo. 
ACT.10.40	Ŋaan ki Yennu fiinɔ kuun ni daa ŋanntaa daar, ki te ki u fint, ki ti laatɔ ki u tee nirɔ. 
ACT.10.41	Ŋaan niib kur kaawa din laatɔ. Li din tee timm nba ki Yennu gannit a tii tee u siara damm nee din laatɔ, ki bia din tuu di ki nyu nanɔ u kuunfiiru poorpo maŋ. 
ACT.10.42	Ki u chabit mɔb a tii mɔɔntir kii teen niib Yennu barŋanii, a kii beerib nan nunmɔnn a Yisae tee daanɔ nba ki Yennu nyinn sennɔ a wuu tee footib nan kpeemm barbuurɔ. 
ACT.10.43	Li tee Yisa nee ki Yennu sɔkiniinba kur din tuu piak u po, ki yeen a sɔɔ kur nba teenɔ yada, a Yennu sa nyik chab u toonbiit Yisa maŋ sann ni.”
ACT.10.44	Piita nba din daa piak na, ki Yennu Seyeeŋ sik kɔɔ binba kur din gbiintir maan maŋ ni. 
ACT.10.45	Ki Yisaweira nba tee Juu teeb ki nyii Jɔpa ki chian Piita na, ki li teemm bakitnauŋ nan Yennu nba jii u piinii nba tee u Seyeeŋ, ki tur binba ki tee Juu teeb mun na, 
ACT.10.46	kimaan bi gbia ki bi piak barganii ki dont Yennu sann. Ŋanne ki Piita yet a 
ACT.10.47	“Niib na gaar Yennu Seyeeŋ, kaman nan ta mun din gaar nee, amii sɔɔ be nna ki sa tiat a ti daa wuurib Yennu nyunwuru-uu?” 
ACT.10.48	ŋaan chab a bin wurib; ki bi wurib Yennu nyunwuru nan Yisa Masia sann ni. Ŋanne ki bi gɔɔr Piita a wun biar namm kaman nan daa ŋannlee nna; ki u biar.
ACT.11.1	Li yoo na ki Yisa toomiinba nan Yisaweira nba be Judea lokir kur po na din gbat a binba ki tee Juu teeb mun tan sak Yennu maan. 
ACT.11.2	Li paak, Piita nba din tan doo Jerusalem, ki bisiab nba dukii nan punpotu kpaa talas ki tur Yisaweira kur na din yakii nanɔ, ki betɔ a 
ACT.11.3	“A saan ki saa be punjook daanɔ ŋaak ni, ki bia taan di namm gbaa.”
ACT.11.4	Ŋanne ki Piita piin li pinpiik, ki kat wannib linba kur din teen a 
ACT.11.5	“N daan be Jɔpa ki mei Yennue ki tan la yerintu, ki bonsiar nna naan nan chinchengbeŋŋir ki nyii sanpaapo, ki bi dia li mɔgbana ŋanna ki sikint n boor ni. 
ACT.11.6	Ki n dɔɔnt li nɔɔk ni, ki la ti kɔɔt booru booru kur, bonkobitii, bonsosootii, bonfurinkaa nan bonyuyukit kura. 
ACT.11.7	Ŋanne ki n gbat ki kunkɔr yet a ‘Piita, fiit, ki kpi ki di.’ 
ACT.11.8	Maa, ‘O! O! O! N Yomdaanɔ, nna kaa. N poŋ ki mi dii ti kɔɔti.’ 
ACT.11.9	Ki kunkɔr na bia ŋamm ki yet Yendɔuŋ ni a ‘Linba ki Yennu kpintir a li ki kɔɔ, daa yeen a li kɔɔ.’ 
ACT.11.10	Li daan teen nna ki saa jaŋ taar munntaa, ki bi jiinn donn sanpaapo.
ACT.11.11	“Li tonton na ki Siisarea jab banntaa nba ki bi daan tumm n peŋ na baar ŋaak nba ki n be na ni. 
ACT.11.12	Ŋanne ki Yennu Seyeeŋ betin a n saan namm ki daa birisi. Ki Yisaweira nba be Jɔpa na, bi ni bannloob nba be nna na mun chianin ki saan Siisarea, ki ti kura baar kɔɔ Kɔnelius ŋaak ni. 
ACT.11.13	Ki u betit biaŋinba ki u la ki malaka baar set u ŋaak ni ki betɔ a ‘Tumin sɔɔ Jɔpa, ki wun saa yiin jɔɔ nba ki bi yiu Simon, ki u sanjɔɔk tee Piita na, 
ACT.11.14	ki u sa pak maan ki tura, ki fin nan a ŋaateeb kura-n la tinnu.’
ACT.11.15	“Tɔn, ma piin maan paku yoonba, ki Yennu Seyeeŋ sik kɔɔ bi ni kaman nan wa din sik kɔɔ ti ni li pinpiik ni biaŋinba na. 
ACT.11.16	Ŋanne ki n tiar ti Yomdaanɔ Yisa nba din yet a ‘Jɔɔnn ŋarin din wuur niib nan nyume, ŋaan yimm ŋarin sa gbee yent nan Yennu Seyeeŋe.’ 
ACT.11.17	Tɔn, li-i tee ki Yennu set pib u Seyeeŋ maŋ kaman nan wa mun din pit biaŋinba na, yoo nba ki ti din teen ti Yomdaanɔ Yisa Masia yada naie, ki ŋann n tee ŋmee ki mun sii yaa n tia Yennu ki u daa te ki boorganu tee u niibi?” 
ACT.11.18	Ba din gbat nna maŋ yoonba, ki bi ji nyik bi kpayakit na, ŋaan donn Yennu sann, ki yeen a “Yennu chab binba ki tee Juu teeb mun a bin nyik bi biit ki teen Yisaweira ki la manfoor nba kaa gbennu.”
ACT.11.19	Tɔn, Stiifen kpinu poorpoe ki muksuk din baar Yisaweira paak, ki bi din yat; ki bi siab din yaat ki saan Fonisia, nan Saiprus, nan Antiok, ki din mɔɔntir Yisa maan ki teen Juu teeb kuukɔɔ. 
ACT.11.20	Ŋaan Yisaweira siab nba din tee Saiprus teeb, nan Sairene teeb na, saan Antiok, ki saa mɔɔntir ti Yomdaanɔ Yisa barŋanii ki teen binba ki tee Juu teebi; 
ACT.11.21	ki ti Yomdaanɔ paŋ din be namm, ki niib bonchiann din teenɔ yada ki lebit bi binbeŋ ki teen u weira.
ACT.11.22	Ki Yisaweira nba din be Jerusalem na gbat labaar maŋ, ki tun Banabas a wun saan Antiok. 
ACT.11.23	Wa din saa baar leŋ yoonba ki la Yennu nba turib sommir biaŋinba, ki u la parpeenn bonchiann, ki din chee bi para, ki kpaan bi kur kpaanii a bi daa nyikit Yisa weiu. 
ACT.11.24	Banabas din tee niŋanɔe, ki mantik gbee nan Yennu Seyeeŋ nan yada, ki nigbouŋ bonchiann din teen ti Yomdaanɔ Yisa yada ki teen u weira.
ACT.11.25	Ŋanne ki Banabas din saan Tasus, a wun saa got Sɔɔl po. 
ACT.11.26	Wa saa lau yoonba ki u jen nanɔ Antiok, ki bi din jii binn munn ki taan nan Yisaweira, ki want niib bonchiann Yennu maan. Li din tee Antioko ki bi din sint ki pur Yisaweira a “Kristo teeb.”
ACT.11.27	Li yoo dinne ki Yennu sɔkiniinba siab din nyii Jerusalem ki sik Antiok. 
ACT.11.28	Bi yenɔ sann din yi Agabus, ki Yennu Seyeeŋ nie ki u din fiir ki set ki bunt buntir, ki yet a kon bonchiann tan sa baa tingbouŋ na kur po; ki kon maŋ din set tan baa yoo nba ki Klɔdius din tee kpanbara yudaanɔ na. 
ACT.11.29	Yoo nba ki Yisaweira din gbat a kon yaa lin baa na, ki bi din dukin dudukit a bi sa tur sommir; ki wunba fit nyann biaŋinba lek, wun tur Yisaweira nba be Judea na. 
ACT.11.30	Ki bi din teen nna, ki tun Banabas nan Sɔɔl nan likirii na, a bin saa tur Yisaweira saakab Judea tiŋ ni.
ACT.12.1	Li yoo na dinn ki batsaakɔɔ Herod din jak Yisaweira siab nan muksuk, 
ACT.12.2	ki din te ki bi kpii Jɔɔnn yɔɔrɔ Jems nan jukbanjiak; 
ACT.12.3	ki li penn Juu teeb na para. Bat Herod nba bann nan wa teen biaŋinba ki bi para penn na, ki u bia lek ŋammit ki tee nna, ki tan soor Piita, yosau nba ki bi din mɔk jaamm ki di boroboro nba kaa datiŋ na. 
ACT.12.4	Wa soor Piita yoonba ki u kɔɔnɔ dansarik, ki turɔ dansarguura. Bi din tee paabu munnae ki guu-u, ki paabyenn kur ni guura bannae guu-u; ki Herod din dukii a jaamm maŋ poorpoewa, ki u sa nyinn Piita, ki Juu teeb-n bu u buut ŋaan kpiu. 
ACT.12.5	Ki Piita daa be dansarik ni, ŋaan ki Yisaweira paa Yenmiaru paak u po nan nunmɔnn.
ACT.12.6	Tɔn, ki Herod din dukii nan li-i yent sanyiɔk u sa nyinn Piita ki kpiu; ki li daar nyiɔk maŋ ki Piita lor nan jarit ŋannlee, ki gɔɔnt guura bannlee na sinsuuk ni, ki guura maŋ siab mun din guu dansarik diiuk na tammɔb.
ACT.12.7	Li taakpaak ni ki ti Yomdaanɔ malaka dɔkit, ki yentu yent dansarik diiuk na ni, ki u nik nik Piita bɔpiɔk ki muntɔ, ŋaan yetɔ a “Fiit yian yian!” Ki u fiir. Wa fiir yoonba, ki jarit na pit u nii ni ki baa. 
ACT.12.8	Ki malaka na yetɔ, “Lian a tiat, ki pir a taasaat.” Ki Piita teen nna. Ki u bia betɔ a “Gbabin a chinchenn kii waan.” 
ACT.12.9	Ki u gbab ki waau; ki bi nyii dansarik diiuk na ni, ŋaan Piita din ki bann nan malaka nba tuun biaŋinba maŋ, li tee mɔniie. U din mi a u laat yerintue. 
ACT.12.10	Ki bi din baar gar sinsinn guurɔ na boor ni, ki bia tan baar gar leeb na boor, ki ji saa baar kutganjoontik na ni. Ki gann maŋ loot li tiauŋ ki turib. Ki bi nyii nanyer, ki tɔkin sɔnu ki saa, ki malaka na taan lir bot ŋaan nyikɔ. 
ACT.12.11	Ŋanne ki Piita ji yerint bann, ki yet a “Mɔtanae ki n ji daa bann nan li set tee mɔniie nan Yennu tun u malaka ki u baar nyinnin Bat Herod nuu ni, ki bia nyinnin nan Juu teeb nba dukii a bin tumin biaŋinba na ni.”
ACT.12.12	Wa bann u mɔŋ po nba tee biaŋinba, ki u saan Jɔɔnn Mak naa Mari ŋaak ni; ki niib bonchiann poŋ tikir leŋ ki mei Yennu. 
ACT.12.13	Ki Piita kpaa kpaa nanyer po gann, ki sapaantoontunnɔ, wunba sann yi Roda na, baar gann maŋ peŋ a wun gbiint, 
ACT.12.14	ki ji bann Piita kunkɔr, ki chiar ŋmat nan parpeenn niib na ni, ŋaan taan ji ki loot gann na, ki yetib a “Piita be nanyer po.” 
ACT.12.15	Ki bi betɔ a “Waatuko mɔka.” Ŋaan ki u bia ŋammit lek yeen a u be; ki bi yaa a “Li tee u malakae.” 
ACT.12.16	Ki Piita bia lek see ki kpaan gann na; ki bi tan loot gann maŋ ki lau, ki li ji yaar ŋaan litib. 
ACT.12.17	Ki u donn nuu a bin ŋmin, ŋaan wannib biaŋinba ki ti Yomdaanɔ nyinnɔ dansarik ni; ki u betib a “I saa man, ki saa bet Jems nan Yisaweira leeb linba na po.” Li poorpo ki u nyikib ŋaan yaat saan siar po.
ACT.12.18	Ŋanne ki li yent sanyiɔk, ki mukir muk dansarguura na paak, ki li ki jerimi, kimaan bi ki mi Piita nba ji be siami. 
ACT.12.19	Ki Bat Herod tur mɔb a bin lon u boor, ki bi lomɔ ki ki lau; ki u boi guura maŋ buboit, ŋaan tur mɔb a bin kpib.
ACT.12.19	Li poorpoe ki Bat Herod din nyii Judea ki sik Siisarea, ki yann leŋ waama.
ACT.12.20	Ŋanne ki li din biir Bat Herod par ni bonchiann Taya nan Saidon teeb paak. Bi din tuu laat jeet Bat Herod yent ni; li paak, ki bi lakin leeb a bin saan lau. Sinsinn ba baar ki la Blastus, wunba tee Bat Herod karachi-saakɔɔ na, ki bi marik bi mɔb ki maŋ nanɔ, ki bi tan saan Bat Herod boor ni ki saa diiu sindant. 
ACT.12.21	Ŋanne ki Bat Herod din tan senn daar, ki tan lia u kpanbar liatgbeŋŋa, ki nyii kar u naangbouŋ paak, ŋaan pak tur niib na, ki niib na wuus a 
ACT.12.22	“Nirɔ kunkɔr kaa na. U tee yensɔɔe.” 
ACT.12.23	Li taakpaak ni ki ti Yomdaanɔ Yennu malaka te ki yiarbiiuk baa u paak, kimaan u din ki teen Yennu dontir maŋi; ki nanwuba kɔɔ mɔɔu ki u kpo.
ACT.12.24	Li yoo maŋe ki Yennu maan ŋammit yat ki kɔɔ niib ni.
ACT.12.25	Yoo nba ki Banabas nan Sɔɔl din gbenn bi toona nba ki bi saan ki tun na, ki bi ji jii Jɔɔnn Mak ki nyii Jerusalem ki ŋmat ki kun Antiok.
ACT.13.1	Antioko ki Yennu sɔkiniinba siab nan wanntesiab din be Yisaweira na ni. Ŋamme din tee Banabas nan Simeon (wunba ki bi din yiu Jabɔŋ na), nan Lusius, wunba din nyii Sairene na, nan Manaen (bi din lakin wubii Manaen nan Bat Herod bi bisin ni), nan Sɔɔl. 
ACT.13.2	Ki dasiar ki bi daa din be ki jiantir ti Yomdaanɔ ki lorin mɔi, ki Yennu Seyeeŋ tan betib a “Nyint Banabas nan Sɔɔl, ki bin tun toonn nba ki n yiimm a bin tun na.” Ki bi nyimm. 
ACT.13.3	Li poorpo ki bi bia lor mɔi ki miar Yennu, ki yii nii bi paak ŋaan chabib.
ACT.13.4	Yoo nba ki Yennu Seyeeŋ din tun Banabas nan Sɔɔl a bin saan tun u toonn na, ki bi din sik Selusia ki kɔɔ ŋaruŋ, ki saa baar Salamis nba din be Saiprus tiŋ ni na, 
ACT.13.5	ki nyii ŋaruŋ ni leŋ, ki saa Juu teeb Yenjiantu diit ni, ki mɔɔntir Yennu maan ki teemm. Ki Jɔɔnn Mak din tee bi kpaakir ki be namm. 
ACT.13.6	Li poorpoe ki bi din nyii Salamis, ki gaar tiŋ maŋ doi kur ni, ki saa baar Pafos. Leŋe ki bi din la nyɔkluursɔɔ, ki u sann yi Bajiisus, ki u din tee Juu nirɔ nba kpann a u tee Yennu sɔkinii. 
ACT.13.7	U din be Saiprus tiŋ ni yudaanɔ boore; ki yudaanɔ maŋ sann din yi Sejius Pɔɔlus; ki u din tee yandaanɔe, ki din yiin Banabas nan Sɔɔl a bin tan pak Yennu maan ki wun gbat. 
ACT.13.8	Ŋaan ki nyɔkluurɔ maŋ, wunba sann din yi Elimas, Griik maan ni na, ki u ki sakibi, ŋaan koor a wun tia yudaanɔ maŋ ki u daa tee Yisa yada.
ACT.13.9	Ŋanne ki Yennu Seyeeŋ fiir Sɔɔl ni, wunba sann mun din yi Pɔɔl na, ki u got nyɔkluurɔ na sirrr, 
ACT.13.10	ki tan yetɔ a “Fin, nibiiuk daanɔ nba gbee nan kpinkpannii na! Fine tee Sintaanii bik, ki bia tee toonŋana kur dataak. Fin ŋarin, yoo kur a jikit Yennu barmɔnii ki kpintir faake. 
ACT.13.11	Tɔn, Yennu nuu sa paa-a ki a jɔɔn ki kan la yentu ki lin yanna.” Li taakpaak ni, ki wunn nba bɔn baa u ninbina ni, ki u ji somm ki turin, ki loon sɔɔ-n datɔ.
ACT.13.12	Ki yudaanɔ na nba la linba teen na, ki u teen Yisaweirɔ, kimaan u yan din kɔɔ nan linba ki u ji bann ki jikit saa ti Yomdaanɔ po na.
ACT.13.13	Li poorpoe jik ki Pɔɔl nan u weinanleeb kɔɔ ŋaruŋ, ki nyii Pafos ki saan Pega nba din be Pamfilia tiŋ ni na. Leŋe ki Jɔɔnn Mak din nyikib ŋaan ŋmat saan Jerusalem. 
ACT.13.14	Ki bi saa tɔɔt ki nyii Pega, ki baar Antiok nba din be Pisidia tiŋ ni na. Ki foon daar ki bi saan kɔɔ Yenjiantu diiuk ni ki kar, 
ACT.13.15	ki la ki bi karin Moses sennu ni nan Yennu sɔkiniinba sɔbu ni, ki Yenjiantu diiuk maŋ ni saakab yetib a bin yet Pɔɔl nan Banabas a “Ti naa waas, li-i tee ki i mɔk labaŋann nbaie ki sa pak ki turit, yin pak.” 
ACT.13.16	Ki Pɔɔl fiir ki set ki donn nuu ŋaan piin paku, ki yaa a
ACT.13.16	“Yimm Israel teeb nan yimm nba kur be ki jiantir Yennu na, gbiintir man, 
ACT.13.17	timm Israel teeb, Yennu din gann ti yejamm ki te ki bi yabit bonchiann, yoo nba ki bi daa din tee saamm ki be Ijipt tiŋ nna; ki ŋɔɔ Yennu din jii u paŋ ki nyinnib leŋ. 
ACT.13.18	Ki ba din be muuk ni binpiinna ki ki saak u mɔb na, ki u lek soor u yan namm. 
ACT.13.19	Ŋaan li poorpo ki u biir nibooru munnlore nba din be Kenann tiŋ nna, ŋaan te ki u mɔŋ niib Israel teeb yent tiŋ maŋ. 
ACT.13.20	Ki linba na kur din tun bina kobiinna nan piiŋŋmu sinsuuk ni.
ACT.13.20	“Yoo nba ki bi din yent tiŋ maŋ na, ki u din turib yudamm a bii bu bi maan daann nan yoonba ki Yennu sɔkinii Samuel tan sa baar. 
ACT.13.21	Ki li poorpo, bi bia din tan boi Yennu a wun turib bat. Ŋanne ki Yennu din gann Sɔɔl ki turib a wuu tee bi bat. Ŋɔɔ din tee Kish bijae, Benjamin booru ni nirɔ, ki u din dii naan maŋ bina piinna. 
ACT.13.22	Ki Yennu din tan liatɔ u naan ni, ŋaan dinn David a wuu tee bi bat jik. Nnee ki Yennu din pak David po a ‘N bann nan David, wunba tee Jese bik na, mantik gboot n numm, kimaan u sa tun linba kur ki n loon na.’
ACT.13.23	“Jɔɔ na yaaboona nie, ki Yennu din nyinn ti Tinntɔɔ Yisa, ki teenɔ Israel niib ni, kaman nan wa din senn mɔsonn biaŋinba na. 
ACT.13.24	Ŋaan Jɔɔnne din dɔŋ baaru ki din mɔɔntir teen Israel teeb kura a bin nyik bi biit, ki wun wurib Yennu nyunwuru. 
ACT.13.25	U toonn nba ji din tan gbent na, ki u boib a ‘I dukii mi a n tee ŋmee? N ki tee Yennu Niganntɔɔ Masia na kaa. Gotir man, ŋɔɔe yaa wun tan baar n poorpo, ki n kii ŋan nan ki n pit u taasaati.’ ”
ACT.13.26	Ŋanne ki Pɔɔl bia yaa a “N naa waas, a yimm nba tee Abraham yaaboona, nan i kur nba be nna ki jiantir Yennu na, maan nba ki Yennu turit ki li want tinnu maŋ po na, li tee ti yare. 
ACT.13.27	Niib na nba din be Jerusalem, nan bi yudamm na, bi din ki mi nan nirɔ nee tee Yennu Niganntɔɔ, ki bia ki bann Yennu sɔkiniinba maan nba ki bi tuu karin foon daar kur na paaki; ŋaan ba din pak biirɔ na, bi din gbeen Yennu sɔkiniinba mɔi maŋa. 
ACT.13.28	Bi din ki la u bisiat nba tee linba paak ki bi yaa bin kpiu, ŋaan lek bia yaa a Pailat-n kpiu. 
ACT.13.29	Ba din teen Yisa linba kur gbenn kaman nan Yennu gbouŋ nba din want biaŋinba na, li yoo ki bi kpaatɔ dapunpunn na paak, ki sikinɔ ki piiu kaauk ni; 
ACT.13.30	ŋaan ki Yennu fiinɔ kuun ni. 
ACT.13.31	Ki binba din tuu tɔkii nanɔ ki nyi Galilee ki lin teee ki tan gbenn ki baar Jerusalem na, ji din laatɔ daa bonchiann, wa din fiir na. Li paak ki bi ji tee u siara damm mɔtana ki teen niib.
ACT.13.32+ACT.13.33	“Ŋanne te ki ti baar i peŋ na a tin wanni Yennu barŋanii. Tɔn, Yennu nba din senn ti yejamm mɔsonn na, u ji gbeen ki tur timm nba tee bi yaaboona nawa, nan wa din fiin Yisa u kuun ni na. Nnee ki li sɔb Yennu gbouŋ ni, yanii nba tee munnlee na yanii gbouŋ nɔɔk ni, a ŋɔɔ Yennu yetɔ a
ACT.13.32+ACT.13.33	‘Fine tee n Bija,
ACT.13.32+ACT.13.33	ki dinne ki n sa wann niib nan n set tee a Baa.’
ACT.13.34	Ki bia jenna, Yennu din yet a u sa fiin Yisa kuun ni, a u ji daa mi ki kpenni, ŋaan yetɔ a
ACT.13.34	‘Mɔsona nba ki n mɔŋ mɔŋ din senn,
ACT.13.34	ki yaa a n sa tur David na,
ACT.13.34	see ki n set gbenn tura,
ACT.13.34	fin nba tee u yaaboonn na.’
ACT.13.35	Ki bia jenna, gbouŋ na siarpo, David din yet Yennu a
ACT.13.35	‘A kan sak ki a Popeendaanɔ gbanant-n kpakin kaauk ni ki bati.’
ACT.13.36	Tɔn, David din tun linba ki Yennu wannɔ ki gbenn; li poorpoe ki u din tan kpo, ki bi piiu u yejamm kakura ni, ki u gbanant bat. 
ACT.13.37	Ŋaan Yennu nba din fiin Yisa kuun ni na, ŋɔɔ yaa gbanant ki bat kaauk ni.
ACT.13.38+ACT.13.39	“N naa waas, li paak, i kura-n bann nan li set tee barmɔniie ki n beeri, li-i tee ki i teen Yisa yada, u paake ki Yennu sa nyik ki chab i biit. N beerie nan daanɔ nba kur teen Yisa yada, ŋɔɔ wur nyii u biit niwa; ŋaan Moses yaa sennu na ŋarin, nirɔ kan fit wur nyi u biit ni.
ACT.13.40	“Li paak, soot i mɔŋ man, ki daa te ki Yennu sɔkiniinba nba din yet linba na ki lin tan diinii. Nnee ki Yennu din yet a
ACT.13.41	‘Gotir man, yimm garuk damm na,
ACT.13.41	ŋaant ki lin bakiti;
ACT.13.41	toona nba ki n tuun i yoo na gbaa,
ACT.13.41	sɔɔ-i lekii baar ki beti li po,
ACT.13.41	li tee linba ki i kan mi ki teen yadaie.
ACT.13.41	Li paak, see ki i kpo.’ ”
ACT.13.42	Ba gbenn lakinu yoonba, ki Pɔɔl nan Banabas din nyii Yenjiantu diiuk na ni, ki niib na barimm a bi-i ŋmat kun, ŋaan bin teen paaru ki daan jen foon daar nba baat na, ki tan wannib labaar maŋ biak. 
ACT.13.43	Ki Juu teeb bonchiann, nan boorganu bonchiann, binba din lebit bi jiantu ki waa Juu teeb jiantu na, ki bi kura ji din waa Pɔɔl nan Banabas. Ki bi piak namm ki kpaamm a “I kpaŋŋii dia nna man, kii waa Yennu ki yabir la Yennu ninbatinu.” 
ACT.13.44	Ki foon daleer nba din tan baar, li din biar waaminnee nan doo na ni sɔɔ kur-n lakin ki gbat Yennu maan.
ACT.13.45	Juu teeb nba din la nigbouŋ tikii na, ki bi fiin punpona, ki piak biir Pɔɔl wannu, ki bia sukiiɔ. 
ACT.13.46	Ŋaan ki Pɔɔl nan Banabas lek bia yeen nan parcheenn a “Li kpaa talase nan ki tin sint pak Yennu maan ki tur yimm Juu teeb. Ŋaan ya yêt maan maŋ, ki bia dukin nan i ki ŋan nan i la manfoor nba kaa gbennu na, li paake te ki ti nyikiti, ŋaan saa binba ki tee Juu teeb ni na, 
ACT.13.47	kimaan ti Yomdaanɔ Yennu turit mɔb a nna, kimaan li sɔb u gbouŋ ni a u din yet Yisa Masia a
ACT.13.47	‘Mine ganna a fii tee yentu,
ACT.13.47	kii yentir kii teen binba ki tee Juu teebi,
ACT.13.47	kii bia baat nan tinnu kii teen
ACT.13.47	tingbouŋ na teeb kur.’ ”
ACT.13.48	Tɔn, binba ki tee Juu teeb maŋ nba din gbat nna maŋ, ki bi ji mɔk parpeenn, ki piak Yennu maan. Ki binba ki Yennu gannib a bin la manfoor nba kaa gbennu na teen Yisa Masia yada.
ACT.13.49	Ki ti Yomdaanɔ maan maŋ yat tiŋ na lokir kur po. 
ACT.13.50	Li yoo na ki Juu teeb na din fiin Antiok na yudamm, nan poojaana nba din tee yentina, wutoa, ki bi jak Pɔɔl nan Banabas muksuk, ki berib nyinnib bi yent ni. 
ACT.13.51	Ki toomiinba na din yet a “Ti nii nan ti taai na,” ŋaan yaat saan Ikonium. 
ACT.13.52	Ki Yisaweira nba din biar Antiok na mantik din gbee nan Yennu Seyeeŋ nan parpeenn.
ACT.14.1	Pɔɔl nan Banabas nba din baar Ikonium, ki bi saan Juu teeb Yenjiantu diiuk ni, ki mɔɔntir Yisa barŋanii, li paak ki niburchiauŋ teen Yisa yada; bi siab din tee Juu teeb, ki siab mun din tee Griik teeb. 
ACT.14.2	Ŋaan ki Juu teeb nba din tee nikangbata din biir Yisaweira sann, ki fiin boorganu na wutoa. 
ACT.14.3	Ki toomiinba na ji din jii yoo bonchiann ki be leŋ, ki ŋammit piak nan parcheenn ki jikit saa ti Yomdaanɔ Yisa po, ki u turib yaak a bii tuun bakitnauŋ toonjaana, ki li din want nan ba piak u ninbatinu po na, li maan maŋ set nyii u boore. 
ACT.14.4	Ki doo na niib din bɔkit, ki siab din see Juu teeb poor, ki leeb na mun see toomiinba na poor. 
ACT.14.5	Ŋanne ki Juu teeb nan boorganu na lakin leeb nan bi doo maŋ yudamm, ki dukii a bin teen toomiinba biasin ki jaatib tana; 
ACT.14.6	ki bi ji tan bann nan bi yaa bin jaatib na, ki bi chiar saan Listra nan Debe, nan digbanbis nba kpia kpia, Likaonia yent ni.
ACT.14.7	Ba din saa baar leŋ yoonba maŋ, ki bi mɔɔntir Yisa barŋanii. 
ACT.14.8	Ki jasɔɔ nna din be Listra ki tee wɔbik. Bi din marɔ ki u tee wɔbike, ki ki mi sommi. 
ACT.14.9	Ki u din tan gbat Pɔɔl mɔɔntii na. Ki Pɔɔl gotɔ sirrr, ki tan bann nan u mɔk yada nba sa la laafiawa. 
ACT.14.10	Ki u yetɔ sanpaapowa a “Fiit ki set a taa paak.” Ki u tab naat ki fiir ki ji somm.
ACT.14.11	Niib na nba din la Pɔɔl nba tun linba maŋ na, ki bi ji piin yikin bi mɔŋ mɔŋ maan ni a “Ti yennii sik ti boor ni ki kpint ki naan nan nisaarii na.” 
ACT.14.12	Ki bi taan yi Banabas sann a Seus, ki Pɔɔl mun, ki bi yiu a Hemes, kimaan ŋɔɔ din tee barpakirɔ. 
ACT.14.13	Ki bi yennu Seus tingbandaanɔ nyii pochianfeek ni, (pochianfeek maŋ din see doo na tɔɔnn poe,) ki u tan baar nan naajai nan tipuut doo na tammɔb ni, ki ŋɔɔ nan nibur na tikir a bin mann marouŋ a ki tur toomiinba maŋ.
ACT.14.14	Banabas nan Pɔɔl nba din gbat ba yaa bin tun biaŋinba na, ki bi para biir, ki bi pat pat bi liata, ki chiar kɔɔ nibur na ni, ŋaan yikin a 
ACT.14.15	“Bee ki i tee nna? Ti mun tee nisaariie kaman nan yimm na, ki mɔɔntir Yisa barŋanii, a tin ŋmanti ki yi nyik bon-yana maŋ, ŋaan kii waa manfodaanɔ Yennu, wunba din nan sanpaak nan tiŋ nan mɔkgbeŋŋa nan linba kur be li ni. 
ACT.14.16	Yaayoo niewa ki u din ŋaan ki nibooru kur din tuun bi yama ni mɔkmɔk nan mɔtana, 
ACT.14.17	ŋaan yoo kur u tuun bonŋana, ki li set want nan u be; ki u te ki saak nyi sanpaapo ki baa ki teeni, ki bia teeni dii dijaan-yoo, ki gboonti jeet, ki i laat parpeenn.” 
ACT.14.18	Toomiinba maŋ nba din pak nna maŋ, ŋaan li lek din paar nan bin tia nigbouŋ maŋ ki bi daa mann marouŋ ki teemmi.
ACT.14.19	Li poorpoe ki Juu tesiab din nyii Antiok nba be Pisidia tiŋ ni, nan Ikonium, ki baar ki pak tunn nigbouŋ na yan a bin biir Banabas nan Pɔɔl. Ŋanne ki nibur na jaat Pɔɔl tana, ki ji fuurɔ nyinnɔ doo na ni, kimaan bi mi a u kpoe. 
ACT.14.20	Ki Yisaweira baar ki set lintɔ; ki u tan fiir, ki ŋamm nan ŋɔɔ ŋmat doo na ni biak.
ACT.14.20	Ki li yent sanyiɔk, ki Pɔɔl nan Banabas saan Debe ki saa mɔɔnt Yisa barŋanii na leŋ, 
ACT.14.21	ki dak niib bonchiann, ki bi teen Yisaweira. Ŋaan ki bi ŋmat saa Listra nan Ikonium nan Antiok nba be Pisidia tiŋ ni na, 
ACT.14.22	ki ŋammit want Yisaweira u maan, ki cheen bi para doi maŋ ni, ki beerib a “I kpaŋŋii dia i yada maŋ nna man,” ki wantib a “Nan ki tin tan kɔɔ Yennu naan ni na, see ki ti fabir ki dii muksuk bonchiann.” 
ACT.14.23	Ki doi kur ni ki bi tuu gann Yisaweira saakab, ki din mei Yennu ki lorin mɔi, ki jikit Yisaweira nan bi saakab na ki kubintib bi Yomdaanɔ Yisa nuu ni, wunba ki bi poŋ teenɔ yada na.
ACT.14.24	Ba din gar Pisidia digbanbis na poorpoe, ki bi baar Pega nba be Pamfilia tiŋ ni na, 
ACT.14.25	ki din pak Yisa maan leŋ ki fit lian yen sik Atalia. 
ACT.14.26	Leŋe ki bi din kɔɔ ŋaruŋ ni, ki ŋmat saan Antiok; ŋaan sɔɔ ki leŋ ki Yisaweira poŋ din teemm Yennu nuu ni a wun sommib bi toonn ni. Ki mɔtana bi tun toonn maŋ ki gbenna.
ACT.14.27	Bi baaru Antiok maŋ nie, ki bi tikir Yisaweira na, ki tan betib linba kur ki Yennu tun namm, nan wa loot sɔnu biaŋinba ki tur binba ki tee Juu teeb a bin teen Yisa yada ki teen u weira. 
ACT.14.28	Ŋaan ki bi ji din biar leŋ ki yukir bonchiann nan Yisaweira maŋ.
ACT.15.1	Li yoo na ki nisiab nna din nyii Judea ki sik Antiok, ki tan want Yisaweira na a “Li kpaa talase ki i pot i puna, kaman nan Moses sennu nba senn biaŋinba na. Ŋann-i kaa, i kan la tinnu.” 
ACT.15.2	Ki Pɔɔl nan Banabas nan ŋamm nɔi nan leeb bonchiann nan nunmɔnn, ki Yisaweira na tan dukin ki nyinn Pɔɔl nan Banabas nan bi ni siab, a bin saan Jerusalem, ki saa la toomiinba na nan Yisaweira saakab, maan maŋ po.
ACT.15.3	Tɔn, ki Yisaweira na turib sɔnu, ki bi saa ki saa gaar Fonisia nan Samaria yaka po, ŋaan bet Yisaweira nba be leŋ na a binba ki tee Juu teeb na siab lebit bi binbeŋ ki teen Yisaweira. Ki labaar maŋ din turib parpeenn ki saa yakir.
ACT.15.4	Ba baar Jerusalem yoonba, ki Yisaweira nan bi saakab nan toomiinba na din gaarib saantuk. Ŋanne ki Pɔɔl nan Banabas betib linba kur ki Yennu tun namm. 
ACT.15.5	Ŋaan ki Yisaweira na siab nba tee Farisiinba na fiir set, ki yet a “Li kpaa talase ki boorganu na-n pot bi puna, ŋaan bia dia Moses sennu.”
ACT.15.6	Li paak ki toomiinba nan saakab na lakin leeb, a bin dukin maan maŋ po. 
ACT.15.7	Ŋanne ki bi din pak yukir nan leeb, ki Piita tan fiir ki yet a “N naa waas, i mi nan yoo nba din gar na, Yennu din gannin a n wann Yisa barŋanii na ki tur boorganu, ki bin fit lian gbat ki teen Yisa yada ki teen u weira. 
ACT.15.8	Ki Yennu nba mi nisaarik par ni na, ŋɔɔe din tur boorganu u Seyeeŋ kaman nan wa kpan din turit na, ki li wann nan boorganu nba teen yada nee, ki u gaarib. 
ACT.15.9	U ki mɔk lukitimi, kimaan ba teen Yisa yada na paak, ki u nyik bi biit ki chabib kaman nan wa din nyik chab timm na. 
ACT.15.10	Li paak, bee ki i loon ki i bikin Yennu? Bee ki i loon ki i te ki boorganu nba tee Yisaweira na-n dia sennu nba ki timm nan ti yejamm din ki fit dia gbaa? 
ACT.15.11	Ti daa tee nna. Timm nan ŋamm jame; ti kur teen ti Yomdaanɔ Yisa yada ki la tinnu u ninbatinu paake.”
ACT.15.12	Ŋanne ki Yisaweira na kura din ŋmin, ŋaan ji gbiintir Banabas nan Pɔɔl. Ki bi beerib bakitnauŋ toonjaana nba ki Yennu din tun namm ki tur boorganu na.
ACT.15.13	Ba betib gbenn yoonba, ki Jems yetib a “N naa waas, gbiintirin man, 
ACT.15.14	Simon betit biaŋinba ki Yennu sint tin boorganu ninbatinu, ki nyinn niib bi ni a bii tee u mɔŋ niib. 
ACT.15.15	Ki Yennu sɔkiniinba mɔmaan mun bia din pak nnee, kimaan li sɔb Yennu gbouŋ ni a
ACT.15.16	‘Li poorpo, min, i Yomdaanɔ Yennu sa jen,
ACT.15.16	ŋaan David yaaboona nba lek ki dia u naan na,
ACT.15.16	see ki n gbenn dinn u yaaboonyenɔ,
ACT.15.16	ki ŋamm naan maŋ,
ACT.15.17	a ki li paak, nisiab kur nba be tingbouŋ na ni
ACT.15.17	ki ki tee Israel teebi,
ACT.15.17	ŋaan ki n gannib na a bin nakin min nba tee bi Yomdaanɔ.
ACT.15.18	Nnee ki ti Yomdaanɔ Yennu din yet,
ACT.15.18	ŋɔɔ wunba te ki bi bann linba na yaayoo niwa.’ ”
ACT.15.19	Ki Jems bia yet ki pukin a “Li teen n dudukit ni nan ti daa jikit linba paar ki teen boorganu na nba lebit ki waa Yennu sɔnu na paaki. 
ACT.15.20	Ki la sii tee biaŋinba, li ŋan ki tin sɔb gbouŋo, ki betib ki bi daa di linba ki bi poŋ mann pata, ŋaan betib ki bii so bi mɔŋ nan bonchonchonn toona, ki bia daa ŋman bonkobuk nba ki bi ŋmakir kpii, ki bia daa di sɔmi. 
ACT.15.21	Moses sennu ŋarin, binba mɔɔntir sennu maŋe be, kimaan yaayoo niewa ki tan tuu dinna, bi poŋ tuu karin u sennu gbouŋ ni, Yenjiantu diit ni, foon daa kura.”
ACT.15.22	Ŋanne ki toomiinba maŋ nan saakab na nan Yisaweira na kura dukin ki nyinn nisiab bi ni, a bin tun ŋamm nan Pɔɔl nan Banabas a bin saan Antiok. Ŋamme din tee Judas, wunba sann din yi Basabas na, nan Sailas. Bi jab bannlee maŋ din tee Yisaweira yudamm na yemme. 
ACT.15.23	Ki bi din yaa bin tumm nan gbouŋ, ki sɔb a
ACT.15.23	“Timm Yisa toomiinba nan Yisaweira saakab sɔbin gbouŋ na ki foont yimm ti naa waas binba ki tee Juu teeb ki be Antiok nan Siria nan Silisia. 
ACT.15.24	Ti gbat ki ti nisiab baar i peŋ, a ki piaki barsai ki li daamii-i ki ŋmat i yan, ŋaan ti mun ki wannib siar, a bin tan teen nna, 
ACT.15.25	ki li paake te ki ti taan leeb ki soor ki gann Judas nan Sailas, ki tuumm i boor nna, ki ŋamm nan ti naa walonkai Pɔɔl nan Banabase saa, 
ACT.15.26	binba jii bi saaŋmanii ki likin ti Yomdaanɔ Yisa Masia toona ni na. 
ACT.15.27	Judas nan Sailas bia sa saa beti li biaŋ biak, linba ki ti sɔb maŋ. 
ACT.15.28	Yennu Seyeeŋ nan timm kur dukin nan li ŋan ki ti te ki i dia sennu nba kpaa talase, ŋaan daa pukii linba paari. 
ACT.15.29	Ya sii tuun linba maŋe na: I daa di jeet nba ki bi mann pata. I bia daa di sɔmi. I biakii mi ki i ŋman bonkobuk nba ki bi ŋmakir kpii, ŋaan kii so i mɔŋ nan bonchonchonn toona. Li-i tee ki i dia i mɔŋ nna, li sii ŋan i po. Li kurii na.”
ACT.15.30	Ŋanne ki bi tumm, ki bi sik Antiok, ki saa lakin taan Yisaweira na kura, ki turib gbouŋ na. 
ACT.15.31	Niib na nba karin gbouŋ maŋ yoonba, ki bi la parpeenn nan bi kpaanii maŋ paak. 
ACT.15.32	Ki Judas nan Sailas, binba din tee sɔkiniinba na, din yukir namm ki betib Yennu maan bonchiann ki cheen Yisaweira maŋ para ki totib. 
ACT.15.33	Bi yukiru maŋ poorpoe, ki Yisaweira na chabib, ŋaan yetib a “Yennu-n turi taaŋann.” Ki bi ŋmat kun binba tumm na boor ni. 
ACT.15.34	(Ŋaan Sailas ŋarin din dukin a wun biar Antioko.)
ACT.15.35	Ki Pɔɔl nan Banabas mun bia din yukir Antiok. Ki ŋamm nan leeb bonchiann din mɔɔntir ti Yomdaanɔ maan ki teen niib ki bia wantib li paak.
ACT.15.36	Li din yann waan ki Pɔɔl yet Banabas a “Ŋaant ki tin ŋmat ki saan gɔn ti naa waas nba be digbana kur nba ki ti din saan ki saa mɔɔnt ti Yomdaanɔ maan na, ki laan ba be biaŋinba.” 
ACT.15.37	Ki Banabas loon bin jii Jɔɔnn Mak, 
ACT.15.38	ŋaan Pɔɔl din ki sak a bin jiiu, kimaan u din tan ki joont namm bi toona na ni, ŋaan din nyikib Pamfilia, ŋaan ŋmat kun. 
ACT.15.39	Ki mɔniɔk din fiir Pɔɔl nan Banabas sinsuuk ni, ki bi bɔkit leeb. Ki Banabas din jii Mak, ki bi kɔɔ ŋaruŋ ki saan Saiprus. 
ACT.15.40	Ki Pɔɔl mun din gann Sailas, Yisaweira na ni. Ki Yisaweira na din jiib ki kubimm Yennu nuu ni, a wun sommib. 
ACT.15.41	Ki bi din saan, ki saa gar Siria nan Silisia yaka po. Ki Pɔɔl din piak ki cheen Yisaweira para doi na ni.
ACT.16.1	Li poorpoe ki Pɔɔl nan Sailas din tan baar Debe nan Listra, ki la Yisaweitɔsɔɔ, ki u sann yi Timoti, ki u be leŋ. U naa din tee Juu nirɔ nba tee Yisaweirɔe, ŋaan ki u baa din tee Griik nirɔ. 
ACT.16.2	Yisaweira kur nba din be Listra nan Ikonium na din pak Timoti po bonŋann. 
ACT.16.3	Ki Pɔɔl bia din loon wun jiiu ki bii saa sɔnii. Ŋaan Juu teeb nba din be digbann kur yakir na ni kur din mi nan Timoti baa tee Griik nirɔe. Li paak ki Pɔɔl din pot Timoti punn. 
ACT.16.4	Ki bi din saa doi ni, ki teen Yisaweira na sennu nba ki Yisa toomiinba na nan saakab din senn Jerusalem na. 
ACT.16.5	Ki linba na chee Yisaweira maŋ para u sɔnu ni. Ki niib mun bia tee yada ki pukii Yisaweira po daar kur.
ACT.16.6	Ki bi din gar saan Frijia nan Galasia yaka po, ki loon bin saan Asia tiŋ ni, ŋaan Yennu Seyeeŋ din ki sak ki bin pak Yisa maan Asia tiŋ ni. 
ACT.16.7	Ba din tan baar Misia yakir terik paak, ki bi kot a bin saan Bitinia yakir po, ŋaan ki Yisa Seyeeŋ din ki sak a bin saani. 
ACT.16.8	Ŋanne ki bi din gar Misia yakir po, ki sik Troas. 
ACT.16.9	Leŋe ki Pɔɔl din la yerintu nyiɔk, ki u la ki Masedonia nirɔ, ki u baar see ki barimɔ a “Pootir mɔkgbeŋŋir na ki baar Masedonia yakir po na, ki tan sommit.”
ACT.16.10	Pɔɔl nba la yerintu maŋ na, li taakpaak ni ki ti teen siir a tin saan Masedonia, kimaan ti ji din la nan Yennu betit a tin saan kii sii mɔɔntir Yisa barŋanii kii teen niib na leŋ.
ACT.16.11	Ŋanne ki ti bia kɔɔ ŋaruŋ, ki nyii Troas, ki tokin baar Samotras, ki li yent ki ti baar Neapolis. Leŋe ki ti nyik ŋaruŋ na, 
ACT.16.12	ŋaan tɔɔt ki gar baar Filipi, doo nba tee digbansaakar Masedonia yent ni na. Doo maŋ din tee Rom teeb yente. Ti din be doo maŋ ni ki li mann nan daa ŋaŋŋa nawa. 
ACT.16.13	Ki foon daar ki ti nyii sik doo maŋ kpenu ni. Ti din mi a Juu teeb Yenmiaru boor tee leŋe, ki ti baar kar ki pak nan poob nba tikir leŋ na. 
ACT.16.14	Poob nba din gbat ti maan maŋ, bi yenɔ sann din tee Lidia. U din nyii Tiatairae, ki din tee chinchenmuŋ nba ki li daauk paar na kɔɔtitɔɔ, ki bia din tee wunba jiantir Yennu. Ki Yennu din loot u par ni a wun sak Pɔɔl maan nba ki u piak na. 
ACT.16.15	Ki ti din wur ŋɔɔ nan u ŋaateeb Yennu nyunwuru. Ki u din gɔɔrit, ki yet a “Li-i tee ki i mi a n set tee ti Yomdaanɔ yada nan barmɔniie, yin baar kii be n ŋaak ni.” Ŋanne ki ti baar ki kɔɔ be.
ACT.16.16	Dasiar ki ti tan ŋmat saa Yenmiarboor na, ki sapaandaabir nna din mɔk u yomdamm, ki tan chetit. Ki narinbiiuk din be u ni ki yentɔ, ki narinbiiuk maŋ din teenɔ ninnyɔɔntɔɔ. U ninnyɔɔnsin maŋ ni, u din laat likirii bonchiann ki teen u damm na. 
ACT.16.17	Ki u din waa timm nan Pɔɔl ki tian sanpaapo a “Niib na tee Yabint Yennu daabae. Bi mɔɔntir ki teen yimm doo na teebe biaŋinba ki i sa la tinnu.” 
ACT.16.18	U din tian ki yikin nna ki li mann nan daa ŋaŋŋa nawa. Ŋanne ki Pɔɔl ji din tan miat nan u yikinii maŋ, ki jiant ki bet narinbiiuk nba be sapaamɔ maŋ ni na a “Yisa Masia sann ni, n tura mɔb, nyimin u ni!” Li taakpaak ni ki narinbiiuk na nyii u ni.
ACT.16.19	U yomdamm nba bann nan bi liknamu sɔnu na gbennii na, ki bi soor Pɔɔl nan Sailas, ki datib baar namm bi yudamm linlakin boor ni. 
ACT.16.20	Ba baar namm Rom teeb barbuura boor ni yoonba, ki bi yet a “Niib na tee Juu teebe, ki baat nan muksuk bonchiann ti doo paak, 
ACT.16.21	ki wantit bi kaasia nba ki ti sennu ki chabit a tin gaar, kimaan ti tee Rom teebe.”
ACT.16.22	Ŋanne ki nibur nba be leŋ na mun jakib ki kpirib. Ki barbuura na soor Pɔɔl nan Sailas liata ki fɔb ki liat liat, ŋaan te ki bi boob nan lanbann. 
ACT.16.23	Ba boob bonchiann ki gbenn yoonba, ki bi ji jiib saan kɔɔmm dansarik, ŋaan bet dansarguurɔ na a wun kparib kenkenkema. 
ACT.16.24	Wa gbat bi mɔb maŋ, ki u mun jiib ki kɔɔmm dansarik diiuk maŋ ni pib piba, ŋaan baamm daat baana.
ACT.16.25	Ki li din tan tee kaman nan tansuunii na, ki Pɔɔl nan Sailas din tan mei Yennu ki yiin yanii ki piakɔ, ki dansarkɔɔleeb na ji gbiintirib. 
ACT.16.26	Yiama ki tiŋ jek bonchiann ki ŋak dansarik na fiaka. Li taakpaak ni ki tammɔi loot, ki jarit nan baana yabit yommii na kur nii nan bi taa ni, ki baa baa. 
ACT.16.27	Li yoo na ki dansarguurɔ na fiir gɔɔn ni, ki la yommii na tammɔi ki li loot yaa yaa, ki u dukin mi a yommii maŋ kur nyiie, ki u nɔɔt u jukbanjiak ki loon wun kpi u mɔŋ. 
ACT.16.28	Ki Pɔɔl tian sanpaapowa a “Daa tee a mɔŋ daŋi, kimaan ti kur be.”
ACT.16.29	Ŋanne ki guurɔ na yaa a bin too muu, ŋaan faar kɔɔ yommii diiuk maŋ ni, ki gbaan wook ki jekir Pɔɔl nan Sailas tɔɔnn, 
ACT.16.30	ki tan fiir nyinnib, ŋaan boib a “Chanbaanba, n sa teen nlee ki la tinnu?” 
ACT.16.31	Ki bi jiin a “Teent ti Yomdaanɔ Yisa yada, ki a ŋaateeb-n mun teenɔ yada, ki i sa la tinnu,” 
ACT.16.32	ŋaan pak Yennu maan ki tur ŋɔɔ nan u ŋaateeb kura.
ACT.16.33	Li yoo maŋ nyiɔk na, ki u jiib ki wuur bi fiat na. Li poorpoe ki bi wur ŋɔɔ nan u ŋaateeb na kura Yennu nyunwuru. 
ACT.16.34	Ki u bia tan jii Pɔɔl nan Sailas ki saan namm u ŋaak ni, ki saa turib jeet ki bi dii. Ki ŋɔɔ nan u ŋaateeb ji mɔk parpeenn ki li saa yakir, kimaan ba teen Yennu yada ki kpint ki teen Yisaweira na paak.
ACT.16.35	Li din yent sanyiɔko, ki Rom teeb barbuura na din tun lanjimanba dansarguurɔ na boor ni a bin yetɔ a “Ŋaan jab maŋ ki bin saan.” 
ACT.16.36	Ki dansarguurɔ na bet Pɔɔl a “Barbuura na tun lanjimanba a n te ki fin nan Sailas-n nyi. Li paak na, i nyi man kii saa nan laafia.” 
ACT.16.37	Ki Pɔɔl jiant bet lanjimanba na, “Bi daa ki bu ti buuti, ŋaan won boot nan lanbann niwor ni, ŋaan ti lek tee binba ki Rom teeb chabit bi yaak na, ki i barbuura bia won taan jiit ki lut dansarik ni, ki mɔtana ki bi ji loon bin bɔr nyinnitii? Waa! Ŋann kan teeni. Ŋaant ki barbuura maŋ-n baar bi mɔŋ ki tan nyinnit.” 
ACT.16.38	Ki lanjimanba na ŋmat ki saa bet barbuura maŋ Pɔɔl nba pak biaŋinba na.
ACT.16.38	Barbuura maŋ nba ji bann nan Pɔɔl nan Sailas tee binba ki Rom teeb chabib bi yaak na, ki jaŋmaanii ji soorib. 
ACT.16.39	Li paak, ki bi baar Pɔɔl nan Sailas peŋ, ki tan teemm gafara, ŋaan nyinnib dansarik na ni, ki barimm a bin lek nyi bi doo ni. 
ACT.16.40	Ki Pɔɔl nan Sailas seet leŋ, ki saan kɔɔ Lidia ŋaak ni. Ki Yisaweira tan baar; ki bi pak Yisa maan ki cheen bi para, ŋaan yaat.
ACT.17.1	Tɔn, ki bi ji din saa ki saa gar Amfipolis nan Apolonia, ki baar Tesalonika. Leŋe ki Juu teeb jiantu diiuk din be. 
ACT.17.2	Ki Pɔɔl din tan saan kɔɔ leŋ kaman nan wa din tuu kɔɔ ki tuun biaŋinba na. U din jii foon daa ŋanntaae ki kɔɔ leŋ, ki fiitir Yennu gbouŋ, 
ACT.17.3	ki want binba be leŋ na, ki karin Yennu gbouŋ ni, a lin wann a see ki Yennu Niganntɔɔ Masia na-n di fara ki kpo; ki u kuun poorpo, ki u bia tan sa fiir jen u manfoor ni; a “Yisa nba nee ki n piaki u po, ŋɔɔe tee Yennu Niganntɔɔ Masia maŋ.” 
ACT.17.4	Ki u din tan pak tunn bi siab yan, ki bi ji baar taan ŋɔɔ nan Sailas po ki waab. Ki Griik teeb bonchiann nba jiantir Yennu na, nan poojaana bonchiann, ki bi mun pukin bi po ki waa Pɔɔl nan Sailas.
ACT.17.5	Juu teeb nba din la nna maŋ yoonba, ki bi donn punponn, ki lin ki tikir niyinyeka nba bi na, ki taamm, ki te ki bi muk doo na, ki tan baar kpir Jason ŋaak, ki loon Pɔɔl nan Sailas boor, a bin nyinnib niib ni. 
ACT.17.6	Ba ki lab yoonba, ki bi soor Jason nan Yisaweilesiab, ki datib baar namm doo na yudamm boor, ŋaan tian yeen a “Niib na lin labii tingbouŋ na ki te ki mukir muk niib, ki mɔtana ki bi tan baar ti doo na, 
ACT.17.7	ki Jason gaarib u ŋaak ni, ki bi lin ki want niib barsaana ki biir ti kpanbara yudaanɔ Siisa sennu, ki yaa a kpanbarlɔɔe mun be, a ki bi yiu Yisa.” 
ACT.17.8	Ba yet nna yoonba, ki li daan nibur na nan yudamm na para ni bonchiann. 
ACT.17.9	Ki yudamm na te ki Jason-nba pa likirii ŋaan ki bi ŋaab.
ACT.17.10	Nyiɔk nba tan bɔnn yoonba, ki Yisaweira chab Pɔɔl nan Sailas, ki bi saan Berea, ki saa baar kɔɔ Juu teeb jiantu diiuk ni. 
ACT.17.11	Leŋ niib yan din kɔɔ Yisa maan maŋ ni ki gar Tesalonika teeb, ki bi set din sak maan na nan bi para kura, ki daa kur ki bi karin Yennu gbouŋ, ki gorii, a bin laan Pɔɔl nba piak linba maŋ, a li set tee mɔnii amii nlee. 
ACT.17.12	Ŋanne ki siab bonchiann teen yada ki kpint ki teen Yisaweira. Ki Griik poojaana bonchiann nan Griik jab bonchiann mun din teen yada ki kpint ki teen Yisaweira.
ACT.17.13	Ŋaan Juu teeb maŋ nba din be Tesalonika na din gbat a Pɔɔl bia mɔɔntir Yennu maan Berea, ki bi baar leŋ, ki pak ki biir Pɔɔl, ki fiin nibur na wutoa, a bin kpirɔ. 
ACT.17.14	Li taakpaak ni ki Yisaweira na chab Pɔɔl nan binba chiantɔ na, ki bi nyii ki tɔkin sɔnu ki baar mɔkgbeŋŋir na ni, ŋaan ki Sailas nan Timoti ŋarin din biar Berea.
ACT.17.15	Niib nba din chiant Pɔɔl na din saan nanɔ kaman nan Atens nawa, ki bi tan yaa bin ŋmat kun, ki Pɔɔl betib a bin saa bet Sailas nan Timoti a ki bin yabir ki baar yian yian na. Ki niib na ji din ŋmat kun Berea.
ACT.17.16	Pɔɔl nba din daa be Atens ki guu Sailas nan Timoti na, ki u la doo maŋ ni ki bi maa pata ki senn senn sɔnii ni ki pukiib, ki li din biir u par ni bonchiann. 
ACT.17.17	Ki u tuu kɔɔ Yenjiantu diiuk ni ki faa labaar nan Juu teeb nan boorganu nba jiantir Yennu na. Ki u bia din tuu saan bi linlakin boor ni daa kur, ki saa faa nan binba baat leŋ na labaar, Yisa barŋanii po. 
ACT.17.18	Ki saakayandaansiab nna din be, ki bi yi bi yemm Epikurus teeb, ki leeb mun Stoik teeb, ki bi mun tan baar ki faa labaar nan Pɔɔl. Ki bi siab tan pak nan bi leeb a “Barifoouk daanɔ nba want u mɔŋ na mun yeen bee na?” Ki bi yemm jiin a “Li taan tee nan u piak digbangana yennii poe na.” Bi din yet nna maŋ, kimaan Pɔɔl mɔɔntir Yisa po nan u kuunfiiru po.
ACT.17.19	Ŋanne ki bi jii Pɔɔl ki baar nanɔ bi saakab tintaankaanu boor nba ki bi din yi Areos Kunkonn na, ŋaan din yet Pɔɔl a “Ti sii loon ki tin bann barsaann nba ki a want na, 
ACT.17.20	kimaan a piak baryena, ki li tee barsaanniie ti peŋ, ki ti loon ki tin bann li paak.” 
ACT.17.21	(Atens niib kur nan binba din nyii tinganii ki baar ki be na, ki bi tuu jii bi yoo ki faa labaar, ki bia gbiintir barsaanii nba joont baar na.)
ACT.17.22	Tɔn, ki Pɔɔl fiir bi tintaankaanu maŋ ni, ki set bi tɔɔnn, ŋaan yetib a “Atens teeb, n la i benu kur ni ki i loon i pata bonchiann; 
ACT.17.23	ki ma kak ki lin i doo na, n got i pata, ki bia la binbintir ki li sɔb li paak a ‘Yennu nba ki ti ki miu.’ N loon ki n wanni wunba ki i pukii ki teenɔ ŋaan ki miu na. 
ACT.17.24	Yennu maŋ, ŋɔɔe din nan dunia nan bont kur nba be li ni. Ŋɔɔe tee sanpaak nan tiŋ Yomdaanɔ, ki ki tee daanɔ nba be pochianfei nba ki niib maa ni kaa. 
ACT.17.25	Ki nisaarik kan fit tun siar nan u nuu ki turɔ ki lin pukinɔ siari, kimaan ŋɔɔe tee daanɔ nba teen nisaarii kur manfoa nan bona kur. 
ACT.17.26	Ŋɔɔe mun te ki nibooru kur nyii yeja yenɔkɔɔ ni, ki bia te ki bi be tingbouŋ na kur ni, ki u mɔŋ mɔŋ din senn yoo nba ki nibooru kur sii be, ki bia teen bi binbeboa terii. 
ACT.17.27	U din teen nna maŋ a bin lomɔ, a ki li pasiari bin turin ki tan nakin bannɔ. Ŋaan ŋɔɔ Yennu set ki fɔk nan ti sɔɔ. 
ACT.17.28	Nisɔɔ din yet a
ACT.17.28	‘Li tee Yennu paake ki ti be ki tuun.’
ACT.17.28	I yandamm pinpakit mun bia lek want nna maŋe a
ACT.17.28	‘Ti bia tee Yennu waase.’
ACT.17.29	Tɔn, timm nba tee Yennu waas na, li ki ŋan ki tin dukin nan Yennu tee kaman nan siara bonninauŋ nba tee sarima amii tann nba ki nirɔ ŋammir nan u yan amii u dudukit ni. 
ACT.17.30	Yoo nba din gar, ki niib ki mi Yennu na, u din ki jii bi biiti. Ŋaan mɔtana u beer a sɔɔ kur-n nyik u biit, 
ACT.17.31	kimaan ŋɔɔ Yennu poŋ senn daar nba ki u sa bu tingbouŋ na ŋaateeb kur buut chib chib. U sa te ki sɔɔ nba ki u gannɔ na-n bu buut maŋ, ki u set fiinɔ kuun ni, ki li tee nyinn ki tur sɔɔ kur a ŋɔɔe sii tee barbuurɔ.”
ACT.17.32	Ba gbat ki Pɔɔl pak kuunfiiru po na, ki siab laa ki sarikitɔ, ŋaan ki siab mun yaa a “Ti bia loon ki tin ŋamm gbiint linba ki a sa pak nee.” 
ACT.17.33	Ŋanne ki Pɔɔl din nyii ŋaan nyikib. 
ACT.17.34	Ki bi siab mun din teen yada ki kpint ki teen Yisaweira. Ki bi ni maŋ, Dionisius din be. Ŋɔɔe din tee daanɔ nba din tuu be Areos Kunkonn tintaankaanu ni. Ki poosɔɔ mun din be bi ni, ki u sann yi Damaris. Ki leeb mun din be ki pukimm.
ACT.18.1	Li poorpoe ki Pɔɔl din nyii Atens ki saan Korint doo nba din be Akaya tiŋ ni na. 
ACT.18.2	Leŋe ki u din saa la Juu nisɔɔ, ki u sann yi Akuila, ŋaan bi din marɔ Pontuse, ki ŋɔɔ nan u ŋaapoo Prisila nyii Itali ki baar Korint, kimaan kpanbara yudaanɔ Klɔdius din tur mɔb a Juu teeb kur-n nyi Rom. Ba be Korint na, li daa ki yukiri. Ki Pɔɔl din tan baar bi ŋaak ni, 
ACT.18.3	a wuu be namm, kimaan bi kur din tee gbanjabirae ki din tuun nan leeb. 
ACT.18.4	Ki foon daar kur u tuu kɔɔ Yenjiantu diiuk ni, ki saa faa nan Juu teeb labaar Yisa po, ki yabii u mɔŋ a wun tunn Juu teeb nan Griik teeb yan ki jiin li po.
ACT.18.5	Li poorpoe ki Sailas nan Timoti din tan nyii Masedonia ki baar. Ki Pɔɔl ji din jii u yoo kur ki mɔɔntir Yisa maan ki teen Juu teeb na, ki din want nan nunmɔnn a Yisae tee Yennu Niganntɔɔ Masia na. 
ACT.18.6	Ŋaan ki bi lek din ki sak maan maŋ, ki sukiiɔ. Ki u din pit pit u nii nan u taa, ŋaan betib a “Li-i tee ki i tan kɔŋ i manfoorie, li jii i mɔŋ mɔŋ yura paake. N nuu kaa jikii. La jii dinna ki saa, see ki n nyiki, ŋaan wann boorganu Yisa maan maŋ.”
ACT.18.7	Ŋanne ki u nyikib ŋaan saan saa be sɔɔ ŋaak ni, ki bi yiu Titius Justus. Ki u din tee boorganu nirɔ ki din jiantir Yennu. U ŋaak maŋ din kpia nan Juu teeb jiantu diiuko. 
ACT.18.8	Ki jiantu diiuk maŋ yudaanɔ Krispus nan u ŋaateeb kur teen Yisa yada ki kpint ki teen u weira. Ki Korint nileeb mun bonchiann din gbat Yisa maan ki teenɔ yada ki ji tee u weira. Ki bi wurib Yennu nyunwuru.
ACT.18.9	Nyayouŋo dinn ki Pɔɔl din tan la yerintu. Ki u yerintu maŋ ni ki ti Yomdaanɔ Yisa betɔ a “Daa tiin jaŋmaanii, ŋaan kii mɔɔntir n maan maŋ ki daa nyikiti, 
ACT.18.10	kimaan n be nana, ki sɔɔ kaa ki sa kpira ki teena daŋi, kimaan niib bonchiann be doo na ni ki sii tee n yab.” 
ACT.18.11	Li paak Pɔɔl din be leŋ binn nan ŋmaarii ŋannloob, ki din want niib Yennu maan.
ACT.18.12	Tɔn, yoo nba ki Galio din tee Akaya tiŋ na yudaanɔ, ki Juu teeb din tan taan leeb ki lek Pɔɔl ki soorɔ, ki saan nanɔ buut boor, 
ACT.18.13	ki saa yet a “Jɔɔ na paant niib ba jiantir biaŋinba na, ki li mun biir ti sennu.” 
ACT.18.14	Pɔɔl nba din yaa wun pak yoonba, ki Galio yet Juu teeb maŋ a “Yimm Juu teeb, li-i tee ki maan na tee mabiiuk amii mɔyêtukue, li bo sii ŋan ki n di sukuru ki gbiinti, 
ACT.18.15	ŋaan la tee maan nba jii ki jiin i mɔŋ mɔmaan, nan i sana, nan i mɔŋ sennu naie, i mɔŋ mɔŋ-n got li ni, kimaan n ki sak a n sa bu li mabooru,” 
ACT.18.16	ŋaan ber nyinnib buut boor maŋ. 
ACT.18.17	Ŋanne ki bi soor Sosenes wunba tee Juu teeb jiantu diiuk yudaanɔ, ki bia tunn jen nanɔ buut maŋ boor ni na, ki tan boou niib na ni, ŋaan ki Galio baka taan kaa bi po.
ACT.18.18	Ki Pɔɔl din daa be nan Yisaweira nba be Korint ŋmaarii bonchiann. Ŋanne ki u din tan chabib, ŋaan yaa wun saan Antiok nba be Siria tiŋ ni na. Ki ŋɔɔ nan Prisila nan Akuila saan Senkrea ki kɔɔ ŋaruŋ. Ŋaan ba yaa bin kɔɔ ŋaruŋ ki saan na, ki Pɔɔl por por nan Yennu ŋaan koor u yut.
ACT.18.19	Ŋanne ki bi din saa ki saa baar Efesus, siaminba ki Prisila nan Akuila yaa bin biar na; ki Pɔɔl saan saa kɔɔ Juu teeb Yenjiantu diiuk ni, ki faa labaar nan Juu teeb maŋ, Yisa Masia po. 
ACT.18.20	Ki bi tan yaa a wun biar namm ki yukir, ŋaan ki u ki saki. 
ACT.18.21	Wa din yaa wun chabib ki saan na, ki u betib a “Li-i tee ki Yennu sakie, n bia sa jen i boor nna,” ŋaan bia jin kɔɔ ŋaruŋ ki saan.
ACT.18.22	Wa tan baar Siisarea yoonba ki u tɔɔt gar Jerusalem ki saa foont Yisaweira ŋaan gar sik Antiok biak, 
ACT.18.23	ki saa yukir leŋ, ki bia tan nyii leŋ ki saa Galasia nan Frijia yaka po, ki saa cheen Yisaweira kur para.
ACT.18.24	Ŋanne ki Juu jasɔɔ nna din be, ki u sann yi Apolos, ŋaan bi din marɔ Aleksandria, ki u din tan baar Efesus. U din tee mamin daanɔe, ki din mi Yennu gbouŋ bonchiann. 
ACT.18.25	Ki bi din poŋ wannɔ ti Yomdaanɔ Yisa sɔnuewa. Ki u tan baar ki din piak want Yisa po bonŋann nan nunmɔnn, ŋaan u daa din ki bann Yisa maan maŋ kuri, kimaan u kpan din mi Jɔɔnn nba din wuur niib Yennu nyunwuru biaŋinba kuukɔɔe. 
ACT.18.26	Ki u din piin piak Yennu maan nan parcheenn, Juu teeb jiantu diiuk ni. Ki Prisila nan Akuila gbat u maan maŋ, ki tan jiiu ki fiit Yennu sɔnu bonchiann fanu ki wannɔ.
ACT.18.27	Li poorpoe ki Apolos dukin a wun saan Akaya. Ki Yisaweira nba din be Efesus na sommɔ, ki sɔb gbouŋ ki tur Yisaweira nba be Akaya na, a u-i taŋŋi baar, bin gaarɔ saantuk. Wa tan baar leŋ yoonba, ki u set tot binba teen yada Yennu ninbatinu po, 
ACT.18.28	kimaan ŋɔɔ nan Juu teeb nba din tan nɔi nan leeb, ki u din jikit Yennu gbouŋ, ki wantib a Yisae set tee Yennu Niganntɔɔ Masia, ki din pak nan paŋ ki nyannib niwor ni.
ACT.19.1	Apolos nba din daa be Korint na, ki Pɔɔl ŋarin din gar Galasia nan Frijia yaka po ki saan Efesus. Leŋe ki u din saa la Yisaweisiab, 
ACT.19.2	ki boib a “Ya teen Yisa yada ki waau na, i mi ki la Yennu Seyeeŋii?” Ki bi jiin a “Aaii. Ti poŋ taan ki mi ki gbat a Yennu Seyeeŋ be kaawa gbaa.” 
ACT.19.3	Ki Pɔɔl boib a “Ki ŋann, bi wuri Yennu nyunwuru nan ŋmee sann ni?” Ki bi yetɔ a “Bi wurit kaman nan Jɔɔnn nba din wuur niib biaŋinbae.” 
ACT.19.4	Ki Pɔɔl betib a “Jɔɔnn din wuur niib Yennu nyunwuru, ki li want a bi nyik bi biite, ŋaan beerib a bin teen wunba tan sa baar na yada, ki ŋɔɔe tee Yisa.”
ACT.19.5	Ba gbat nna yoonba, ki bi ji wurib Yennu nyunwuru nan ti Yomdaanɔ Yisa sann ni. 
ACT.19.6	Ki Pɔɔl jii u nii ŋaan yii bi paak, ki Yennu Seyeeŋ sik kɔɔ bi ni, ki bi ji piak barganii, ki bia piak sɔkint Yennu mɔmaan. 
ACT.19.7	Jab maŋ din tee kaman nan piik nan bannlee nee.
ACT.19.8	Ŋmaarii ŋanntaa nie ki Pɔɔl ji din saan Juu teeb jiantu diiuk ni, ki want niib na nan parcheenn, ŋaan faa labaar namm, ki yabii u mɔŋ a wun kpint bi yan ki jikit saa Yennu naan po. 
ACT.19.9	Ŋaan niib na siab din tee tubkangbata damme, ki din ki sak maan na, ŋaan piak barbiit nibur na ni, ki biir ti Yomdaanɔ weiu sɔnu. Ŋanne ki Pɔɔl nyikib, ŋaan jii Yisaweira na ki saan namm Tiranus wannu diiuk ni; ki daar kur jik ki u faa labaar nan niib leŋ. 
ACT.19.10	Li din jii nna ki baar bina ŋannlee. Ki niib kura nba din be Asia tiŋ ni ki tee Juu teeb, nan nileeb kura, din gbat ti Yomdaanɔ maan maŋa.
ACT.19.11	Li yoo na ki Yennu din te ki Pɔɔl tuun toonjaana nba be li kɔɔ. 
ACT.19.12	Ki u din tuu jii u nunfianii ki liat tiat u mɔŋ paak gbaa, ki niib baat ki tan gaan ki paa baatib paak, ki bi yiarii na nyikitib, ki narinbiit nyi baatib ni biak.
ACT.19.13	Li yoo na ki Juu nisiab din be, ki din tuu lin ki nyint narinbiit niib ni, ŋaan ji din tan yi ti Yomdaanɔ Yisa sann a bii nyint narinbiit, ki bi din beer narinbiit na a “Timme turi mɔb nan Yisa sann ni, wunba ki Pɔɔl mɔɔntir u maan na, nyimin man.”
ACT.19.14	Binba din tuun nna maŋ din tee jab bannlore nba din tee Juu teeb jiantu yudaansɔɔ Skefa waase. 
ACT.19.15	Ba tan ya bin nyinn narinbiiuk jasɔɔ nna ni, ki narinbiiuk na yetib a “N mi Yisa po, ki bia mi Pɔɔl po, ŋaan ki yimm munii, i tee ŋmee?” 
ACT.19.16	Ki jɔɔ nba ki narinbiiuk na din be u ni na yukir ki tan chibib, bii! nan paŋ, ki nyannib, ki turib danii, ki bia pat pat bi tiat, ki bi kura chiar gbananbira, ki nyii u ŋaak ni. 
ACT.19.17	Yoo nba ki Juu teeb nan binba ki tee Juu teeb kura nba be Efesus na gbat nna, ki jaŋmaanii ji soor bi kura, ki bi donn ti Yomdaanɔ Yisa sann bonchiann.
ACT.19.18	Ŋanne ki Yisaweira na bonchiann pak kat bi nɔi ni biit, niib ni, ki wann linba ki bi tuu tuun. 
ACT.19.19	Ki nyɔkluura bonchiann ji tikir bi gbant nan bi saba ki baar nann, ki tan joo muu niib kur nunii ni; ki bi kan gbant na yabint likirii, ki li tee pɔŋ tusa piiŋŋmu.
ACT.19.20	Ŋanne din te ki ti Yomdaanɔ maan ji din ŋammit yat ki kɔɔ niib ni, ki pukii nan paŋ.
ACT.19.21	Li poorpo ki Yennu Seyeeŋ din te ki Pɔɔl dukin a wun saan Masedonia nan Akaya, ŋaan saa paat ki gar saan Jerusalem, ki yet a li poorpo, see ki u saan bann Rom. 
ACT.19.22	Li paak ki u tun Timoti nan Erastus, u sommteeb ni bannlee, a bin gar u tɔɔnn po ki saan Masedonia, ŋaan ki u din biar Asia tiŋ ni.
ACT.19.23	Li yoo maŋ daamuk bonbiir din fiir, kimaan ti Yomdaanɔ Yisa weiu paak. 
ACT.19.24	Ki jasɔɔ nna mun din be ki u sann yi Demetrius, ki u tuu jikit sarima ki din maa bi yennu nba ki bi yiu Diana na pochianfei li bonninana, ki li tee pata, ki u kɔi; ki din jii niib ki bi tuun u toona, ki bi laat likirii bonchiann. 
ACT.19.25	Ŋanne ki u tan yiimm ki taan bi kura, ki bia taan binba kur kur tuun li toonbooru na, ki tan betib a “N ninjamm, i mi nan ti nyɔɔt nyi ti toona na nie. 
ACT.19.26	I mɔŋ mɔŋ mun poŋ gbat ki bia la nan Pɔɔl nba yeen linba na. U yaa a nirɔ nba maa yennu nan u nii, a ŋann ki tee yennu kaa, ki u maan na tunn niib yan bonchiann Efesus nna, ki maan na bia jii nna ki saan per Asia tiŋ kura. 
ACT.19.27	Li pasiar ki ti toona na sann tan sa kpet mann biir, ki bia jenna, ki ti yabint yennu Diana pochianfeek tan sa kpet mann ki teen yann, ki bia jenna, ki ti yennu Diana nibaakir tan sa mann ki waab, daanɔ nba ki sɔɔ kur nba be Asia tiŋ ni nan tingbouŋ na kura jiantirɔ na.”
ACT.19.28	Nibur na nba gbat nna yoonba, ki bi wutoa fiir, ki bi tian tintianii, ki yaa a “Timm Efesus teeb yennu Diana tee yabint yennue!” 
ACT.19.29	Ki doo na kur muk. Ki bi soor Gaius nan Aristakus ki chiar saan kɔɔ namm nitituk ni. Jab bannlee maŋ din tee Masedonia niib, binba ki Pɔɔl tuu tɔkii namm na. 
ACT.19.30	Ki Pɔɔl loon ki wun kɔɔ niib na ni, ŋaan ki Yisaweira ki sak a wun kɔɔ. 
ACT.19.31	Ki doo na yudamm ni siab nba din tee Pɔɔl yɔɔsinba din tun toomii a Pɔɔl-n di sukuru, ki daa kɔɔ nitituk maŋ ni.
ACT.19.32	Li yoo na, nitituk maŋ ni, siab din tian tintianii, ki yakii kpayakit jiak jiak, ki niib nba tikir na yan ŋmat saa gar, kimaan bi bonchiann din ki bann bi lakinu maŋ paaki.
ACT.19.33	Tɔn, ki Juu teeb nyinn jasɔɔ nba ki bi yiu Aleksander, ki sennɔ bi tɔɔnn, a wun pak bi paak ki turib. Ki Aleksander donn nuu sanpaapo, ŋaan ji loon wun pak tur nibur na ki nyinn Juu teeb mɔniɔk maŋ ni. 
ACT.19.34	Ŋaan ba tan bann nan u tee Juu nirɔ na, ki bi ji ki sak a wun paki, ŋaan tian tintianii, ki yeen a “Timm Efesus teeb yennu Diana tee yabint yennue.” Ki bi kur tian nna ki yukir bonchiann.
ACT.19.35	Li joontu ki doo maŋ saakɔɔ te ki nibur na ŋmin, ŋaan ki u betib a “Yimm Efesus teeb, sɔɔ kaa tingbouŋ na ni ki ki mi nan Efesus teebe guu ki gorii yabint Diana pochianfeeki, ŋaan mun guu ki gorii tanŋann nba nyii sanpaapo ki tan baa na. 
ACT.19.36	Sɔɔ bia kaa ki sa fit nɔi linba na. Li paak, li ŋan ki yii di sukuru, ki daa tee jatii, 
ACT.19.37	kimaan i baar nan niib na nna na, ŋaan ki bi ki jan ti pata bonti. Bi bia ki piak ki sukii biir ti yennu. 
ACT.19.38	Li-i tee ki Demetrius nan u toontunleeb mɔk maan nan sɔɔie, ŋann buut boor poŋ be ki mɔk li daa, ki buut damm mun bia be. Ŋaant bin saan kii sii pootir bi leeb leŋ. 
ACT.19.39	Ŋaan li-i tee ki i mɔk barsai nba ki tee ki i saan nann buut boor maŋi, li ŋan ki yi saan i mɔŋ yudamm boor.
ACT.19.40	“Li pasiar Rom teeb tan sa mann la ti biit, ki yet a ti tee doyeerdamme, ki jikit saa linba teen dinna na po, ki li ki mɔk paaki, ki ti mun bia kan fit wann li paak ki jikit saa daamuk na po.” 
ACT.19.41	U yet nnee, ŋaan ji yat niib na.
ACT.20.1	Fuut maŋ nba din ŋmin na poorpoe, ki Pɔɔl ji din yiin Yisaweira na, ki tan chee bi para, ŋaan ji chabib, ki yaat ki saan Masedonia tiŋ ni, 
ACT.20.2	ki din lin Masedonia tiŋ yaka po, ki bia pak Yisaweira nba be leŋ na Yennu maan bonchiann ki kɔɔntib para, ŋaan gar saan Akaya, 
ACT.20.3	ki ji be leŋ ki saa jaŋ ŋmaarii ŋanntaa. Ki li poorpo, ki u ji tee siir a wun saan Siria, ŋaan bann nan Juu teeb lorin lora ki guu-u, ki u ji loon wun ŋmat ki saan gar Masedonia tiŋ ni. 
ACT.20.4	Ki Pirus bik Sopata, wunba nyii Berea na, nan Aristakus nan Sekondus, binba nyii Tesalonika na, nan Gaius wunba nyii Debe na, nan Tikikus nan Trofimus, binba nyii Asia tiŋ ni na, nan Timoti, ŋamme din saan nan Pɔɔl. 
ACT.20.5	Ki bi gar tɔɔnn ki ji saa guutit Troas.
ACT.20.6	Jaamm nba ki bi din tuu di boroboro nba kaa datiŋ na dinu poorpoe, ki ti ji din kɔɔ ŋaruŋ, ki nyii Filipi, ki saa Troas. Ki daa ŋaŋŋmu daar ki ti baar bi boor Troas, ki biar leŋ ki jaŋ daa ŋannlore.
ACT.20.7	Tɔn, ki foon daar dajouk ki ti tikir leeb, ki taan nan Yisaweira nba be leŋ na, a ti di ti Yomdaanɔ jeet. Ki Pɔɔl mɔɔnt Yennu maan dik dik dik nan tansuunii, kimaan la sa yent, ki wun gar na paak. 
ACT.20.8	Ti din tikir ditɔɔtuk nna nie, ki bi din joo fita bonchiann leŋ. 
ACT.20.9	Ki naasinsɔɔ nna mun din be ki u sann yi Yutikus, ki u din kar ditɔɔtuk na takorbonn paak. Ki Pɔɔl mɔɔnt Yennu maan mɔkmɔk, ki u kar tiŋŋit gɔɔn, ki ji tan gɔɔn ki libit nyii ditɔɔtuk munntaa na ni, ki tan baa tiŋ ni. Ki bi sik jiiu, ki sɔɔ ki u kpoa. 
ACT.20.10	Ki Pɔɔl nyii ditɔɔtuk na ni, ki somm sik tan fabin u paak, ki diau, ŋaan yet a “I daa te ki i para biiri. U fo,” 
ACT.20.11	ŋaan ŋmat ki doo ditɔɔtuk na ni, ki saa dii jeet. Li poorpo biak ki u mɔɔnt Yennu maan mɔkmɔk nan la tan yent, ki u ji nyikib, ŋaan yaan yaat gar.
ACT.20.12	Ŋaan ki bi ji jii naasimɔ na ŋarin, ki u mɔk manfoor, ki bi kun nanɔ nan parpeenn, ki li ki tee waaminna.
ACT.20.13	Li poorpo ki ti bia kɔɔ ŋaruŋ, ki dɔŋ gar saan Asos. Leŋe ki ti din yaa ti jii Pɔɔl, kimaan ŋɔɔ din betit a tin chetɔ. U din loon wun somm taatiŋe ki baar leŋ.
ACT.20.14	Wa din baar Asos yoonba, ki u lat. Ki ti ji jiiu ki kɔɔnɔ ŋaruŋ na ni, ki saan Mitilene. 
ACT.20.15	Ki ti bia tan tɔɔt leŋ ki baar Kios li sanyafannuk. Ki li bia yent ki ti baar Samos, ki li bia tan yent ki ti baar Miletus. 
ACT.20.16	Pɔɔl din ki loon a wun saan Efesusi, kimaan u din ki loon ki wun yukir Asia tiŋ ni, ŋaan u din loon yian yian, kimaan u din loon a li-i sa fit, wun baar Jerusalem dajaann nba ki bi yi Pentekost na.
ACT.20.17	Ŋanne ki Pɔɔl din tun toomii a bin nyi Miletus doo ni, a ki saan Efesus ki saa yiin Yisaweira saakab na. 
ACT.20.18	Ba baar yoonba, ki u betib a “I mi n binbeŋ nba tuu be biaŋinba, ma din sint baar Asia tiŋ nna ki jikit saa. 
ACT.20.19	I bia mi ma din tuun Yennu toona nan sikininmɔŋ bonchiann, nan ninnyuut, ki bia la fara Juu teeb lora paak. 
ACT.20.20	Ki i bia mi nan ma din mɔɔntir Yennu maan, ki bia wanti niib ni nan i ŋei ni na, n din paki linba kur sa sommi, ki ki nyiki, ki bia ki tenn siari, 
ACT.20.21	ki bia kpaan Juu teeb nan binba ki tee Juu teeb kur a bin nyik bi biit kii waa Yennu sɔnu, ki teen ti Yomdaanɔ Yisa yada.
ACT.20.22	“Tɔn, ki mɔtana Yennu Seyeeŋe mabin ki n yaa n saan Jerusalem, ŋaan n ki mi linba sa saa teenin leŋi. 
ACT.20.23	Ŋaan ma lin doo kur na ni, Yennu Seyeeŋe tuu wantin nan nunmɔnn a dansarik nan fara tan sii tee n yare Jerusalem. 
ACT.20.24	Ŋaan n ki yi n manfoor ki li tee siari, kimaan min ŋarin loon ki n tun toona nba ki ti Yomdaanɔ Yisa turin nee ki gbenn, ki li toona tee ki mii mɔɔntir barŋanii nba want Yennu ninbatinu poe.
ACT.20.25	“Nnara, i mi nan n din lin i kura ŋei ni, ki mɔɔntir Yennu naan labaar. Tɔn, ki mɔtana, n mi nan i ji kan mi ki lami. 
ACT.20.26	Li paake te ki n beeri dinna daar na, ahoo, wunba kɔŋ manfoor nba kaa gbennu na, n nuu kaa jiki, 
ACT.20.27	kimaan n ki mi ki fɔrint ki ŋmat poorpo nan ki n mɔɔnt Yennu maan maŋ kur ki wanniini. 
ACT.20.28	Li paak, i dia i mɔŋ man bonŋann, nan Yisaweira nba ki Yennu Seyeeŋ kubin i nuu ni a yii tee bi yudamm kii goriib. Ŋamme ki Yennu jiib ki teemm u niib, kimaan u Bija Yisa nba din kpo na paak. 
ACT.20.29	N mi nan mi-i kaa, nibiit tan sa baar i sinsuuk ni, ki biir Yisaweira siab kaman nan kinkata nba tuu so pei biaŋinba na. 
ACT.20.30	Ki yoo bia baat ki nisiab tan sa nyi i mɔŋ mɔŋ sinsuuk ni, ki fa fai Yennu barmɔnii wannu po, ki biir Yisaweira, ki tunnii bi yan ki te ki bii waa ŋamme. 
ACT.20.31	Li paak, i guu man, ki daa tammit ma din kpaan i kur nan ninnyuut, ki ki nyik, yennu nan nyiɔk, ki tan jaŋ bina ŋanntaa na ni.
ACT.20.32	“Mɔtana, n jikiti ki teei Yennu nuu ni, ki bia mi nan ya bann u maan nba want u ninbatinu po, li maan maŋ sa fit te ki i waau fanu, ki bia sa fit turi yiar sanpaapo, binba kur ki u teemm u niib na sinsuuk ni. 
ACT.20.33	I mɔŋ bia mi nan n ki nian sɔɔ likirii amii tiati. 
ACT.20.34	Ma din be i sinsuuk ni na, i mɔŋ mɔŋ bia mi nan n din dia n nii nee ki tuun, ki min nan n weinanleeb di ki bia gbab. 
ACT.20.35	Ma din tuun nna maŋ paake want nan see ki tii tuun bonchiann ki fit ki somm talasdamm. Li ŋan ki ti tiar ti Yomdaanɔ Yisa maan, nan wa yet yaa a ‘Parpeenn sii tee daanɔ nba piin piinii yare, ki gar wunba gaan.’ ”
ACT.20.36	Pɔɔl nba gbenn maan maŋ yoonba, ki bi kura lakin gbaan ki miar Yennu. 
ACT.20.37	Ŋaan ki bi ji yaa bin chab Pɔɔl, ki mɔnii soorib, ki bi kura mɔ, ŋaan jii bi nii ki kokin kokinɔ, 
ACT.20.38	kimaan bi para mantik din biir nan wa yaa a bi ji kan lau na paak. Ki bi din chianɔ ki saan nanɔ mɔkgbeŋŋir na ni, a bin saa chabɔ ki wun kɔɔ ŋaruŋ.
ACT.21.1	Ŋanne ki ti din tat nyik Yisaweira saakab maŋ, ŋaan tokin baar Kos, ki li yent ki ti baar Rodes, ki bia nyii leŋ ki saan Patara. 
ACT.21.2	Leŋe ki ti din la ŋaruŋ nba saa Fonisia tiŋ ni. Ŋanne ki ti kɔɔ ŋaruŋ maŋ ki saa. 
ACT.21.3	Ta tan laat Saiprus yoonba na, ki ti gar ti gaŋ po, ki tan baar Siria tiŋ ni, ki nyii ŋaruŋ na ni, doo nba ki bi yi Taya na ni, ki ŋaruŋ maŋ damm din yaa bin nyinn tiat leŋ.
ACT.21.4	Leŋe ki ti din la Yisaweira, ki ji biar be bi boor ni ki saa jaŋ daa ŋannlore, ki Yennu Seyeeŋ din te ki bi bet Pɔɔl a u ji daa saa Jerusalemi. 
ACT.21.5	Ki ti saanu yoo tan baar nan tin saan, ki ŋamm nan bi poob nan bi waas din chianit, ki saa nyii doo na ni, ki dianit. Ki ti kura gbaan mɔk-kpiŋ ki miar Yennu. 
ACT.21.6	Ki li poorpo ki ti chab leeb, ŋaan yaan kɔɔ ŋaruŋ ki saa, ki bi mun ŋmat ki kun.
ACT.21.7	Ŋanne ki ti nyii Taya ki baar Tolemais. Leŋe ki ti saan foont Yisaweira, ŋaan biar bi boor ni dayenn kuukɔɔ. 
ACT.21.8	Ki li yent sanyiɔk ki ti nyii Tolemais ki baar Siisarea ki saan kɔɔ Filip ŋaak ni, wunba mɔɔntir Yisa barŋanii na, ki be. U din tee jab bannlore nba ki bi din gannib Jerusalem a bii tee jetorteeb yudamm na yenɔe. 
ACT.21.9	Ki u din mɔk sapaamm banna, ki bi mun din tee binba sɔkint Yennu maan. 
ACT.21.10	Ti din be leŋ ki teen kaman nan daa ŋaŋŋa nawa; ki Yennu sɔkinii, wunba ki bi yiu Agabus na din nyii Judea ki sik, 
ACT.21.11	ki baar ti boor ni, ki tan jii Pɔɔl gbann, ki lor u mɔŋ mɔŋ taa nan u nii, ŋaan yet a “Yennu Seyeeŋ nba yaa biaŋinbae na, a gbann na daanɔ, a Juu teeb nba be Jerusalem na tan sa lorɔ nnee, ŋaan jiiu ki kubinɔ binba ki tee Juu teeb na nuu ni.”
ACT.21.12	Ta ji din gbat nna maŋ, ki ti kura barin Pɔɔl a u ji daa saa Jerusalemi. 
ACT.21.13	Ŋaan ki u ji din jiin a “Bee teen ki i mɔ ki loon ki i kɔnn n kpinkpenti? Ba tan sa lorin Jerusalem na paak kuukɔɔ kaa, ŋaan min ŋarin poŋ teen siir nan ki n kpo ti Yomdaanɔ Yisa paaka.” 
ACT.21.14	Wa yet nna na, ti mi nan ti ji gbarɔii na, ki ti nyikɔ, ŋaan biar ŋmin, ŋaan yet a “Li fan nan ti Yomdaanɔ.”
ACT.21.15	Ti yukiru maŋ poorpoe, ki ti ji din teen siir ki saa Jerusalem. 
ACT.21.16	Ki Yisaweira nba be Siisarea na, ki bi siab mun din weit ki saan. Ŋanne ki bi din jiit, ki ti saan Minason ŋaak ni. Minason maŋ poŋ din tee Yisaweikpere ki din tee Saiprus nirɔ.
ACT.21.17	Ta din baar Jerusalem yoonba, ki leŋ Yisaweira gaarit nan parpeenn bonchiann. 
ACT.21.18	Ki li yent sanyiɔk, ki timm nan Pɔɔl saan a ti saa foont Jems. Yisaweira saakab kura mun din be leŋ li yoo.
ACT.21.19	Ŋanne ki Pɔɔl foontib, ŋaan kat wannib linba kur ki Yennu tun ki tur binba ki tee Juu teeb na, ŋɔɔ Pɔɔl mɔɔntii na po. 
ACT.21.20	Ba ji din gbat u maan maŋ na, ki bi kura pak Yennu, ŋaan bet Pɔɔl a “Ti naa bik, a mi Juu teeb nba tee tusa biaŋinba ki teen Yisa yada ki waa u sɔnu na, ki bi kura bia dia Moses sennu ken ken ken, 
ACT.21.21	ki bia gbat a po, a a tuu want Juu teeb kura nba be boorganu tinii ni a bin yêt Moses sennu, ki bia beerib a bi daa porii bi waas puna, a ki bia daa waa Juu teeb na sennii. 
ACT.21.22	Ki a sa teen nlee na? kimaan Juu teeb nba tee Yisaweira na lek sa gbat nan a baar na. 
ACT.21.23	Li paak, ti-i beta biaŋinba, fan tun li biaŋ. Jab bannae be nna ki por por nan Yennu. 
ACT.21.24	Tɔn, fin nan ŋamm-ii saa ki saa ŋamm i mɔŋ, ŋaan ki a pa likirii bi paak, ki bin koor bi yura, ki sɔɔ kur-n fit lian bann nan maan nba ki bi tuu piak a po na, li set ki tee mɔnii kaa, ŋaan a mɔŋ poŋ waa Moses sennu maŋ nan li sɔnu. 
ACT.21.25	Ŋaan binba ki tee Juu teeb ŋaan teen Yisa yada ki waau na ŋarin, ti poŋ sɔb gbouŋ ki turib, ki betib a bi ji daa mi ki di jeet nba ki bi mann patiri, amii ki ŋman sɔmi, amii bonkobuk nba ki bi ŋmakir ki kpii, ŋaan bia soor bi mɔŋ nan bonchonchonn toona.”
ACT.21.26	Ŋanne ki Pɔɔl din jii jab maŋ, ki li tan yent sanyiɔk, ki ŋɔɔ nan ŋamm din ŋamm bi mɔŋ, ki fit lian kɔɔ Yennu jiantu ŋasaakak ni, a bin wann nan daa nba ki bi sii be nan ba tan sa baar nan piinii ki tur Yennu, ki gbenn bi mɔpora maŋ.
ACT.21.27	Daa ŋannlore daar nba tan per yoonba, ki Juu teeb nba nyii Asia ki baar Jerusalem ki be Yennu jiantu ŋasaakak ni na, ki bi tan la Pɔɔl, ki tian u paak, ŋaan te ki niib na kur fiir jir jir jir, ki soorɔ, 
ACT.21.28	ŋaan bia tian tintianii a “Juu teeb, sommit man! Ŋɔɔe tee nirɔ nba lin lokir kur po, ki want niib ki biirib nan Juu teeb nan Moses sennu nan Yennu jiantu ŋasaakak na, ki bia taan baat nan binba ki tee Juu teeb gbaa ti jiantu ŋasaakak na ni, ki bi tan biir ti ŋaak nba yeen na.” 
ACT.21.29	Ba din dɔŋ la Pɔɔl nan Trofimus, wunba din tee Efesus nirɔ na, ki bi be doo na ni, ki bi dukin ki mi a Pɔɔl kɔɔ nanɔ Yennu jiantu ŋasaakak na nie.
ACT.21.30	Li paak ki doo na niib kur din fiir, ki niib kura chiar, ki baar kpir Pɔɔl, ki soorɔ ki piit nyinnɔ Yennu jiantu ŋasaakak na ni. Li taakpaak ni na, ki siab loon ŋaak na tammɔi. 
ACT.21.31	Ki bi ji yaa bin kpi Pɔɔl. Li yoo na ki Rom teeb lanjimanba yudaanɔ ji gbat a Jerusalem teeb kura fiir jir jir jir. 
ACT.21.32	Ki u kakit yiama, ki jii lanjimanba nan bi saakab, ki bi faar sik nibur na ni. Niib na nba lau nan lanjimanba na yoonba, ki bi ji nyik Pɔɔl boot.
ACT.21.33	Ki lanjimanba yudaanɔ na saan soor Pɔɔl, ŋaan tur mɔb a bin baanɔ jarit ŋannlee, ŋaan boib a “Nirɔ na tee ŋmee? A u biir bia?” 
ACT.21.34	Ki nibur na ni, siab tian Pɔɔl paak jiak jiak. Bi barŋmatuk maŋ paak ki lanjimanba yudaanɔ na ki fit bann li paak bonŋanni. Li paak, ki u tur mɔb a bin jiiu ki saan nanɔ tabdiiuk ni.
ACT.21.35	Ba baar tabdiiuk na tammɔb taaŋmaata paak, ki lanjimanba na jiiu sanpaapo, kimaan nigbouŋ nba din loon bin kpiu na paak. 
ACT.21.36	Ki bi ji din waa bi poor ki tian tintianii a “Kpimɔ man! Kpimɔ man!”
ACT.21.37	Lanjimanba maŋ nba ji din yaa bin kɔɔ nanɔ na, ki u boi lanjimanba yudaanɔ na a “A sa sak ki n pak siar ki turanii?” Ki u jiin boiɔ a “A gbia Griik maamii? 
ACT.21.38	N mi a a tee Ijipt nirɔ nba ki daa ŋannlee nna nba gar na ni ki a te ki niib baar nan kunkɔnn doo na paak, ki a jii nifokpiirit tusa ŋanna, ki saan namm ki daan be muuk ni na.” 
ACT.21.39	Ki Pɔɔl jiin a “N tee Juu nirɔe, ŋaan bi marin Tasus nba be Silisia yakir nie. N poŋ tee digbangbeŋŋir ni nirɔe. N barimae, ŋaant ki n pak ki tur niib na.”
ACT.21.40	Ki lanjimanba yudaanɔ na chabɔ mɔb. Ki Pɔɔl ŋmant ki set tabdiiuk tammɔb taaŋmaata na paak, ŋaan ŋak u nuu ki tur niib na, a bin ŋmin. Ba ŋmin yoonba, ki u pak namm Juu maan ni, ki yet a
ACT.22.1	“Chanbaanba nan n naa waas, gbiintir man maan nba ki n yaa n pak ki turi na.” 
ACT.22.2	Ba gbat ki u piak bi mɔŋ mɔŋ maan ni na, ki bi ji ŋmin soonna. Ki u piak ki saa a 
ACT.22.3	“N tee Juu nirɔe, ŋaan ki bi marin Tasus nba be Silisia yakir ni, ŋaan ki n tan ŋmant nirɔ Jerusalem nna. Ki n wanntɔɔ din tee Gamaliele. Ki u din wantin ti yejamm sennu chib chib. Ki n lek din waa Yennu nan nunmɔnn, kaman nan i kur nba waau dinna biaŋinba na. 
ACT.22.4	Ma bia din tuu la niib nba waa Yisa sɔnu na, n din tuu mukisirib, ki bia poŋ kpib gbaa, ki bia din so jasiab nan poosiab ki kɔɔntib dansarii.
ACT.22.5	“Li-i tee ki i loon siara li po, Yennu jiantu yudaanɔ nan ti yudamm kur sa fit ki teen n siara linba ki n piak na paak nan li set tee barmɔniie; ki dasiar ki n tan saan gaar gbant bi peŋ ki tur Juu teeb nba be Damaskus na, ŋaan saan leŋ ma n saa soor niib nba waa Yisa sɔnu na, ki baamm bant, ki jen namm Jerusalem nna, ki bin dat bi tuba.
ACT.22.6	“Tɔn, ki dasiar ki n tan saa ki saa per Damaskus yensuuk ni, min taan taantir sɔɔ ki yentsaakar nyikint sanpagbann ni, ki sik yent ki lintima. 
ACT.22.7	Ki n baa tiŋ ni, ki gbat kunkɔr yin a ‘Sɔɔl, Sɔɔl, bee ki a mukisirimi?’ 
ACT.22.8	Ki n jiin ki boi ma ‘N Yomdaanɔ, ŋmee?’ Ki u betin a ‘Min, Nasaret nirɔ Yisae, ki a mukisirin maŋ.’ 
ACT.22.9	Niib nba din chiantin na ŋarin din la yentu nawa, ŋaan ŋamm din ki gbat kunkɔr nba piak nanin na ŋarimi.
ACT.22.10	“Ŋanne ki n boiɔ ‘N Yomdaanɔ, n sa teen nlee?’ Ki ti Yomdaanɔ betin a ‘Fiit kii saa Damaskus, ki bi sa saa wanna linba kur ki Yennu nyinn a a tun.’ 
ACT.22.11	Tɔn, n din jɔɔna, kimaan yentu nba din yent ki nyɔkit n ninbina ni na paak. Ki n tɔknanleeb na ji din dat n nuu ki saan nanin Damaskus.
ACT.22.12	“Ki jasɔɔ nna mun din be Damaskus, ki u sann yi Ananias, ki u din tee yentinɔ, ki bia din dia Moses sennu fanu, ki Juu teeb kura nba be Damaskus na din teenɔ nibaakir bonchiann. 
ACT.22.13	Ki u din baar n peŋ ki set, ŋaan yetin a ‘N naa bik Sɔɔl, nyɔɔntir!’ Li taakpaak ni na ki n nyɔɔnt ki lau. 
ACT.22.14	Ki u betin a ‘Yennu nba tee ti yejamm Yennu na poŋ ganna a a bann u yanbɔɔtoona, a ki bia la popeendaanɔ Masia, a ki bia gbat u mɔŋ mɔŋ kunkɔr, 
ACT.22.15	kimaan u loon fine-n teen u siara daanɔ, kii piak kii teen sɔɔ kur fa la linba ki bia gbat linba. 
ACT.22.16	Li paak ki a ji kar ki guu bia? Fiit, ki n wura Yennu nyunwuru, ki Yennu sa nyik chab a toonbiit, fa sii yi Yisa sann na paak.’
ACT.22.17	“Tɔn, ki n ji din ŋmat Jerusalem, ki saa kɔɔ Yennu jiantu ŋasaakak ni, ki mei Yennu, ki tan la yerintu. 
ACT.22.18	Ki n yerintu maŋ ni, ki n la ti Yomdaanɔ Yisa, ki u betin a ‘Kakitir ki nyi Jerusalem yian yian, kimaan li-i tee ki a beer Jerusalem teeb n maan, bi kan gaar maan maŋi.’ 
ACT.22.19	Ki n jiin a ‘N Yomdaanɔ, bi poŋ tuu mi nan mine tuu lin kɔɔ Yenjiantu diit ni, ki so niib nba waa a sɔnu na, ki boob kɔɔntib dansarii. 
ACT.22.20	Ki bia jenna, ba din yaa bin kpi a siara daanɔ Stiifen na, n mɔŋ mɔŋ mun din be leŋ, ki din loon ki bin kpiu. Mine bia din dia niib nba din kpiu na tiat.’ 
ACT.22.21	Ki ti Yomdaanɔ betin a ‘Finii saawa, a mine yaa n tuma niib nba be banfɔka ki ki tee Juu teeb na tinii ni.’ ”
ACT.22.22	Tɔn, Pɔɔl nba piak nna maŋ, ki niib na lek maak bi mɔŋ ki gbiint wa pak linba maŋ, ŋaan wa tan pak joont ki bi ji ki saki, ki tian tintianii sanpaapowa a “Jɔɔ na ki ŋan nan wuu be tingbouŋ na ni. Yimm taan lek kpimɔ man.” 
ACT.22.23	Ki bi yikin wuyikinii ki tian, ŋaan liatir bi tiat ki pat ŋakin, ŋaan wo tant ki yarin sanpaapo, bi wutoa nba doo na paak.
ACT.22.24	Ŋanne ki Rom lanjimanba yudaanɔ na tur mɔb a bin jii Pɔɔl ki kɔɔ nanɔ tabdiiuk na ni, ŋaan bia betib a bin boou, ki wun bann biit nba ki u tun ki Juu teeb tian tintianii maŋ. 
ACT.22.25	Ki bi lorɔ, ŋaan ji yaa bin boou. Ŋanne ki u boi lanjimanba saakabik nba see leŋ na a “Min nba ki Rom teeb chabin yaak, ya daa ki bu n buuti, sennu na chabi a yin boomii?”
ACT.22.26	Lanjimanba saakabik maŋ nba gbat nna yoonba, ki u saan bi yudaanɔ na peŋ, ki saa yetɔ a “A karee? Rom teeb tur jɔɔ na bi yaaka.”
ACT.22.27	Ki lanjimanba yudaanɔ na mun fiir, ki tan baar boi Pɔɔl a “Betirin, Rom teeb set tura bi yaakee?” Ki Pɔɔl jiin a “Nn.” 
ACT.22.28	Ki lanjimanba yudaanɔ na yetɔ a “Min ŋarin din pa likirii saamewa ki bi chabin yaak maŋ.” Ki Pɔɔl yetɔ a “Ŋaan min ŋarin, ba marin, bi poŋ chabin yaak maŋa.”
ACT.22.29	Li taakpaak ni na, ki lanjimanba nba bo loon ki bin boi Pɔɔl boot buboit na ji furin, ki ŋmat potuntuna jik. Ki jaŋmaanii ji soor lanjimanba yudaanɔ na, kimaan wa ji bann nan Rom teeb chab Pɔɔl bi yaak na, nan wa bia te ki bi lorɔ na paak.
ACT.22.30	Ŋanne ki lanjimanba yudaanɔ maŋ lek yabii a wun bann maan nba ki Juu teeb paan Pɔɔl na paak chib chib. Ki li ji tan yent sanyiɔk, ki u te ki bi lotɔ, ŋaan bia tur mɔb a Juu teeb jiantu yudamm na nan bi tituk kaanu damm kura-n tikir na, ŋaan te ki Pɔɔl baar set bi tɔɔnn po.
ACT.23.1	Ŋanne ki Pɔɔl got tituk kaanu damm maŋ sirrr, ki tan yet a “Chanbaanba nan n naa waas, ma din be ki tan tuu mɔtana, n mi nan li fan nan Yennu.”
ACT.23.2	Wa yet nna, ki jiantu yudaanɔ Ananias bet binba see ki kpia Pɔɔl na a bin faa Pɔɔl mɔb paak. 
ACT.23.3	Ki Pɔɔl betɔ a “Yennu sa faa fin, kpinkpannii daanɔ na! A kar leŋ ki bu n buut kaman nan ti sennu nba want biaŋinba na, ki bia yaa a bin faan, ŋaan ki sennu na ki chab nna.” 
ACT.23.4	Ki binba see ki kpia Pɔɔl na betɔ a “A tan sukii Yennu jiantu yudaanɔ-ɔɔ? ” 
ACT.23.5	Ki u jiin a “N naa waas, n ki mi nan u tee jiantu yudaanɔe. Yennu gbouŋ poŋ yet a ‘Li ki ŋan ki a pak barbiiuk ki jiin a yudaanɔ po.’ ”
ACT.23.6	Tɔn, Pɔɔl nba ji bann nan tituk kaanu maŋ siab tee Sajusiinba, ki leeb mun tee Farisiinba na, ki u yet sanpaapowa niib na ni a “N naa waas, n tee Farisii nirɔe, Farisii bike teen. Ki n mɔk dindann nan kpeemm tan sa fiira. Li paake te ki bi bu n buut na.”
ACT.23.7	Wa pak nna maŋ yoonba, ki mɔniɔk ji fiir Farisiinba nan Sajusiinba maŋ sinsuuk ni, ki bi bɔkit leeb. 
ACT.23.8	(Kimaan Sajusiinba na din yaa a kpeemm fiiru kaa, amii malakanba kaa, a sei bia kaa, ŋaan Farisiinba ŋarin din teen li kura yadawa.)
ACT.23.9	Ŋanne ki bi tintianii na ŋammit ki do ki pukii. Ki sennu wannteeb na siab, binba tee Farisiinba na, fiir pak nan nunmɔnn a “Ti ki la jɔɔ na biiti. Li pasiar Yennu set tun seek amii malakae, ki u pak turɔ a wun pak.” 
ACT.23.10	Ki mɔniɔk na din ŋamm ki fiir bonchiann, ki lanjimanba yudaanɔ na mi a bi tan sa mann kpet ki dat Pɔɔl ki pat patɔ. Li paak ki u tur mɔb a lanjimanba-n saan ki saa nyinn Pɔɔl tituk kaanu damm maŋ ni, ki saan nanɔ tabdiiuk na ni.
ACT.23.11	Li poorpo ki nyiɔk tan bɔnn, ki ti Yomdaanɔ Yisa baar Pɔɔl peŋ, ki tan betɔ a “I mɔk parcheenn. A poŋ turin siara Jerusalema, ki li bia tee talase ki a bia tun nna Rom.”
ACT.23.12	Li din tan yent sanyiɔk, ki Juu tesiab tikir, ki kar lor lor, ŋaan bia por por, a bi kan di siari amii ki nyu siari, see ki bin tan kpi Pɔɔla. 
ACT.23.13	Binba din lor lor maŋ din yab gar kaman nan niib piinna na. 
ACT.23.14	Ŋanne ki bi fiir saan jiantu yudamm nan saakab boor ki yetib a “Ti por por nba paare a ti kan di siari amii ki nyu siari, see ki tin tan kpi Pɔɔla. 
ACT.23.15	Li paak, yimm nan tituk kaanu damm na-n tun toomii Rom lanjimanba yudaanɔ na peŋ, ki wun nyinn Pɔɔl ki baar nanɔ i boor nna, ki lii tee kaman nan i loon ki i boiɔ buboite, ki bann u maan maŋ po chib chib na. U tan sii baat yoonba na, ŋaan sɔɔ ki ti poŋ teen siira a ti kpiu.”
ACT.23.16	Ŋaan ki Pɔɔl niipoo bija mun gbat bi lora maŋ. Ki u saan tabdiiuk na ni, ki saa bet Pɔɔl li bannu. 
ACT.23.17	Pɔɔl nba gbat nna maŋ, ki u yiin lanjimanba saakɔyenɔ, ki tan betɔ a “Jiin naasimɔ na, ki saan nanɔ a yudaanɔ peŋ, kimaan u mɔk siare ki yaa wun betɔ.” 
ACT.23.18	Ki lanjimanba saakɔyenɔ na jiiu ki saan nanɔ bi yudaanɔ na peŋ, ki yetɔ a “Pɔɔl wunba ki ti diau yommik na yet a n baar nan naasimɔ na a peŋ, a ki u mɔk siare ki loon ki wun beta.”
ACT.23.19	Ki lanjimanba yudaanɔ na soor u nuu soonna, ki saan nanɔ kpiŋ, ki saa boiɔ, “A mɔk barlaniie ki loon ki a betimi?” 
ACT.23.20	Ki u yetɔ a “Juu teeb taan mɔb ki loon ki bin won boia wonn ki a nyinn Pɔɔl ki sik nanɔ bi tituk ni, ki lii tee kaman nan bi loon ki bin bo boiɔ buboite, ki bann u po chib chib na. 
ACT.23.21	Ŋaan a daa fiin bi po, kimaan Juu tesiab yab, ki gar nan jab piinna nawa, binba sa bɔr ki guu a bin kpiu. Bi kura por pore, ki yaa a bi kan di jeeti amii ki nyu siari, see ki bin tan kpiuwa. Bi kpan teen siirewa ŋaan ji guu a mɔb.” 
ACT.23.22	Ŋanne ki lanjimanba yudaanɔ na bet naasimɔ na a “I mi ki a yet sɔɔ nan a kumiin li labaar,” ŋaan te ki u ŋmat.
ACT.23.23	Ki lanjimanba yudaanɔ na yiin u saakab na ni bannlee ki tan betib a “Jiin man lanjimanba kobiinnlee, nan tanjakira piinnlore, ŋaan jii kpantɔɔra kobiinnlee mun, ki teen siir ki saan Siisarea. Yi nyi gɔtomm yoo nyiɔk na, ki saan. 
ACT.23.24	Ŋaan jii taamm ki tur Pɔɔl ki wun jak, ŋaan tenn taanlei kii dia, kii saa nanɔ soonna, ki saa baar yudaanɔ Fiiliks peŋ, ki u daa laat daŋi,” 
ACT.23.25	ŋaan sɔb gbouŋ ki turib, a bin saa tur yudaanɔ Fiiliks, ki li want a nna:
ACT.23.26	“Min Klɔdius Lisiase sɔbin gbouŋ na, ki teen Chanbaa yudaanɔ Fiiliks, n foonta.
ACT.23.27	“Juu teebe daan soor jɔɔ na, ki daan bo sa kpiuwa, ŋaan ki n gbat a Rom teeb turɔ bi yaaka. Li paak, ki n jii lanjimanba, ki saan ki saa fatɔ, 
ACT.23.28	ki loon ki n bann linba paake ki bi paau mapipaat maŋ. Li paak ki n jiiu ki baar nanɔ bi tituk kaanu damm boor, 
ACT.23.29	ki bann nan li tee bi mɔŋ sennu paake ki bi paau maan maŋ. Ŋaan li ki tee bisiat kaa ki li bo jaŋ nan u kuumi, amii dansarkɔɔnu.
ACT.23.30	“Ŋanne ki bi bo kumiin a Juu teeb lorin lora a bin kpiu. Li paak ki n yaa a lanjimanba-n jiiu ki baar a peŋ yian yian, ŋaan ki n bia bet binba paau mapaauk maŋ, a bin baar a boor, ki tan wanna u biit nba tee biaŋinba.”
ACT.23.31	Ŋanne ki lanjimanba na jii Pɔɔl kaman nan bi yudaanɔ nba turib mɔb biaŋinba na, ki saa nanɔ, ki saa baar doo nba yi Antipatris na, li nyiɔk maŋ. 
ACT.23.32	Ki li yent sanyiɔk, ki lanjimanba nba somm taatiŋ na ji ŋmat kun Jerusalem, tabdiiuk na ni, ŋaan chab tanjakira na a bin saan nanɔ.
ACT.23.33	Ki bi jiiu ki saan nanɔ Siisarea, ki saa jii gbouŋ na ki tur yudaanɔ Fiiliks na, ŋaan bia jii Pɔɔl ki kubinɔ. 
ACT.23.34	Ki yudaanɔ maŋ gaar gbouŋ na ki karin, ŋaan boi Pɔɔl a “A nyii tinlaŋe?” Ki u jiinɔ a “Silisia.” Wa bann nna maŋ 
ACT.23.35	ki u yetɔ a “Binba paa-a mapaauk maŋ-i baar yoonba, n sa bu a buut.” Ŋanne ki u tur mɔb a guuteeb-ii diau Bat Herod ŋaak ni.
ACT.24.1	Tɔn, ki daa ŋaŋŋmu daar tan gar, ki Yennu jiantu yudaanɔ Ananias, nan saakab, nan lɔya wunba ki bi yiu Tetulus na, tan baar Siisarea ki saan yudaanɔ Fiiliks boor ni, ki bia yaa a bin paan Pɔɔl maan na. Ki Fiiliks te ki bi yiinɔ.
ACT.24.2	Li yoo na ki Tetulus jak ki piak paa Pɔɔl maan, ki yeen a “Chanbaa Fiiliks, a paake te ki ti tiŋ na mei, nan a minu paak ki a yabii ki teen ti tiŋ na. 
ACT.24.3	Siar kur po ti mɔk parpeenn nan linba na yoo kura, ki ti teena niipoouk bonchiann.
ACT.24.4	“N ki mantik loon ki n biir a yoo, ŋaan n barimae ki a di sukuru ki gbiint ti maan na waan.
ACT.24.5	“Ti la jɔɔ na ki u tee daamii nirɔe, ki bia jenna, ki u tuk Juu teeb, tingbouŋ na kur ni. Ŋɔɔe bia tee Nasareniinba yudaanɔ gbaa. 
ACT.24.6	U daan loon ki wun biir Yennu jiantu ŋasaakak. Ŋanne te ki ti soorɔ ki ti daan bo loon a tin bu u buute kaman nan ti sennu nba want biaŋinba na, 
ACT.24.7	ŋaan ki lanjimanba yudaanɔ Lisias baar, ki tan kpir ti niib nan paŋ ki fatɔ ti peŋ. 
ACT.24.8	Li poorpoe ki Chanbaa Lisias maŋ bia tur mɔb a binba paau mapaauk maŋ-n baar a boor nna, ki a mɔŋ mɔŋ mun-n tan boi ki fiitɔ, ki bann ta paau linba paakiie.” 
ACT.24.9	Ŋanne ki Juu teeb mun bia yaa a “Li kpan set tee mɔniie.”
ACT.24.10	Li yoo na ki yudaanɔ na wann Pɔɔl nuu a wun fiir pak. Ki Pɔɔl yet a “N mi nan fa teen timm Juu teeb na barbuurɔ, li dii bina bonchiann. Li paak, li teenin parpeenn nan ma yaa n pak n mɔŋ mɔŋ paak a boor nna.
ACT.24.11	“Li-i tee ki a loon, a sa boi ki bann nan li ki gar kaman nan dapiik nan ŋannlee nna ki n daan doo Jerusalem, ma n saa jiant Yennu. 
ACT.24.12	Ki Juu teeb daan ki la ki n nɔi mɔnɔsiɔk nan sɔɔ Yennu jiantu ŋasaakak ni, amii ki tikii niib ki fiint bi wutoa Yenjiantu diit ni, amii doo maŋ ni biaki. 
ACT.24.13	Bi bia kan fit ki wann linba ki birsuk kaa, ki bi paan mapaauk maŋi.
ACT.24.14	“Min beerae nan ma waa sɔnu nba ki Juu teeb yeen a li sɔnu ki ŋan na, ŋaan min lek jiantir ti yejamm Yennue. Linba sɔb Moses sennu gbant nan Yennu sɔkiniinba gbant ni na, n teen li kura yada, 
ACT.24.15	ki mɔk dindann kaman nan binba paanin maan na mɔŋ mɔŋ mun bia mɔk li dindann booru nnee, nan Yennu tan sa fiin binba tee niŋamm nan binba tee nibiit kur kuun ni. 
ACT.24.16	Ki li paak, n yabii n mɔŋ yoo kur ma n tun linba took sɔnu, ki n par-ii be fanu Yennu nan nisaarik boor ni.
ACT.24.17	“Tɔn, ma din nyii Jerusalem, li din yukir bonchiann na, ki n ji tan ŋmat leŋ ma n tur n niib likirii, ŋaan bia pi Yennu piinii. 
ACT.24.18	Tɔn, sinsinn, ma daan ŋamm n mɔŋ gbenna, ki n daa be Yennu jiantu ŋasaakak ni, ki daa pi piinii maŋ, ki bi kɔɔ ki lan leŋ. Li yoo na niib daan ki yab ŋaak maŋ ni, ki fuut mun bia kaa. 
ACT.24.19	Ŋaan ki Juu tesiab nba daan nyii Asia tiŋ ni na ŋarin daan be Yennu jiantu ŋasaakak na ni. Li-i bo-i tee ki bi la n biit, li bo kpaa talas ki bin bo baar ki paanin li maan. 
ACT.24.20	Ŋann-i kaa, fan ŋaan ki niib nba be nna na-n wann biit nba ki bi daan la ki n tun ma daan see bi tituk kaanu ni yoonba na. 
ACT.24.21	Bi daan ki la n biiti, see bonyenn kuukɔɔ nba ki n daan yet bi sinsuuk ni, linba ki bi ki loon, ki n yaa a ‘Buut nba ki i bu nanin na tee ma yet yaa a kpeemm fiiru be na paake.’ ”
ACT.24.22	Fiiliks nba ŋarin mi Yisa weiu po bonŋann na, ki u nyik maan na, ŋaan yaa a “Lanjimanba yudaanɔ Lisias-i taŋŋi baar yoonba, n sa dukin i maan maŋ po,” 
ACT.24.23	ŋaan bet u lanjimanba saakɔyenɔ a wuu guu Pɔɔl, ki wuu be u yama ni, ŋaan bia chab Pɔɔl yɔɔsinba a bii teenɔ linba ki u loon.
ACT.24.24	Ŋanne ki daa ŋaŋŋa nna tan gar, ki Fiiliks tan baar u buut boor nan u ŋaapoo Drusila, wunba din tee Juu nirɔ na, ŋaan te ki bi yiin Pɔɔl ki baar nanɔ. Ki ŋɔɔ Fiiliks gbiintir, ki Pɔɔl piak biaŋinba ki nirɔ sa teen Yisa Masia yada.
ACT.24.25	Tɔn, Pɔɔl nba piak ki want yentinu nan mɔŋdianu nan buut daar baaru po yoonba, ki jaŋmaanii ji soor Fiiliks, ki u yet a “Mɔtana, i daa kii saa, ŋaan li-i tee ki n la yaak, n bia sa ŋamm yiina.”
ACT.24.26	Ŋaan li yoo maŋ na ki Fiiliks bia lek loon Pɔɔl-n sa turɔ likirii. Li paake te ki u din tuu yɔɔ ki yi Pɔɔl ki piak nanɔ.
ACT.24.27	Tɔn, bina ŋannlee poorpo ki Posius Festus mun gaar Fiiliks setu ki gaar yudant maŋ. Fiiliks nba din yaa wun nyik toonn na, ki u din loon ki wun penn Juu teeb para, ki ŋaan ki Pɔɔl be dansarik ni.
ACT.25.1	Yudaanɔ Festus nba baar Siisarea, li daa ŋanntaa daar ki u nyii leŋ ki doo Jerusalem. 
ACT.25.2	Leŋe ki Yennu jiantu yudamm nan Juu teeb yudamm baar Festus peŋ ki pak paan Pɔɔl maan na, ŋaan miar Festus 
ACT.25.3	a wun te ki bi para-ii mei, ki te ki Pɔɔl-n baar Jerusalem, ŋaan din lor lor a bin bɔr ki laa ki tan kpi Pɔɔl sɔnu ni.
ACT.25.4	Ki Festus jiin a “Pɔɔl be dansarik ni Siisarea, ŋaan n mɔŋ mɔŋ lek sa ŋmat ki saan leŋ daa ŋannlelee nawa. 
ACT.25.5	Li paak, ŋaant man ki i yudamm-n wein, ki tin sik Siisarea. Li-i tee ki jɔɔ na tun bonbiir ki kpetie, bin pak paanɔ mapaauk maŋ.”
ACT.25.6	Festus din dii kaman nan daa ŋanniin amii dapiik na ki be namm, ki tan fit ki ŋmat Siisarea. Ki li yent sanyiɔk ni, ki u ji kar u buut paak, ŋaan te ki bi nyinn Pɔɔl ki baar nanɔ. 
ACT.25.7	Pɔɔl nba baar yoonba, ki u ji jak buut bunu. Ki Juu teeb nba nyii Jerusalem na, ki bi fiir ki ŋaa lint Pɔɔl, ŋaan pak bonbiir bonchiann ki biirɔ, ŋaan bia lek ki fit wann u bonbisiar maŋ paaki.
ACT.25.8	Ŋanne ki Pɔɔl pak u mɔŋ mɔŋ paak, ki yet a “N ki tun ki biir Juu teeb sennu. N bia ki tun ki biir Yennu jiantu ŋasaakak siari, amii Rom kpanbara yudaanɔ.”
ACT.25.9	Ŋaan ki Festus loon ki wun penn Juu teeb para. Li paak, ki u boi Pɔɔl a “A loon ki a saan Jerusalem, ki n sa bu a buut leŋii?” 
ACT.25.10	Ki Pɔɔl yetɔ a “N kpan daa see kpanbara yudaanɔ Siisa buut bunbuboore na. Ŋannii ŋan nan ki a bu n buut. N ki tun Juu teeb bisiati, ki a mɔŋ mɔŋ mun bia mi nna. 
ACT.25.11	Mi-i bo-i tee mɔyêtdaanɔie, ki tun bonbiir nba ki li jaŋ nan kuun, n kan yet a n fit nyi kuun ni. Ŋaan li-i tee ki bi pak paanin mapaauk yannie, sɔɔ kan fit jiin ki kubinin bi nuu ni. Ŋaan see ki n gaan n maan maŋ kpanbara yudaanɔ Siisa boor.”
ACT.25.12	Ŋanne ki Festus pak nan u saakab maan maŋ po, ŋaan bet Pɔɔl a “A gaan a maan Siisa boora. Li paak, a set sa saana.”
ACT.25.13	Daa ŋannlee nna nba gar, ki Bat Agripa nan u ŋaapoo Beniis tan baar Siisarea a bin foont yudaanɔ Festus. 
ACT.25.14	Ŋaan bi din teen leŋ daa ŋaŋŋawa, ki Festus tan wann bat na Pɔɔl maan nba tee biaŋinba, ki yet a “Fiiliks daan yaat, ŋaan ŋaan sɔɔ dansarik ni, 
ACT.25.15	ŋaan ma daan saan Jerusalem yoonba na, ki Juu teeb saakab nan jiantu yudamm daan pak biirɔ, ki yaa a n bu u maan maŋ ki biirɔ. 
ACT.25.16	Ki n mun jiin ki betib a ‘Timm Rom teeb yaa boor ni ŋarin, li ki tee ti kaar kaa ki tin chab nirɔ nba ki bi yaa a u tee biirtɔɔ ki bin kpiu, ŋaan u madamm daa ki baar buut boori, ki ŋɔɔ nan u biirteeb daa ki took leeb ki u pak ki yaa wun nyinn u mɔŋi.’
ACT.25.17	“Li paak, bi kura nba daan tan baar nna yoonba, n ki taantiri, ki li yent sanyiɔk ni ki n kar n buut paak, ŋaan tur mɔb ki bi kɔɔ nan Pɔɔl.
ACT.25.18	“Ŋanne ki binba paau maan maŋ fiir ki set a bin pak ki biirɔ, ŋaan ki fit la u biit nba tee biaŋinba kaman nan ma daan bo dukii mi a la sii bi ki tee biaŋinba, 
ACT.25.19	ŋaan bi kpan nɔi mɔniɔk ki jikit saa bi mɔŋ mɔŋ Yenjiantu po, nan jasɔɔ nba din kpo, ki u sann yi Yisa na, wunba ki Pɔɔl lek yeen yaa a u be u manfoor ni na.
ACT.25.20	“Ki li maan jarin. Li paak, ki n bet Pɔɔl a li-i tee ki u loon ki wun saan Jerusalem ki n sa bu u maan leŋ, wun yetin. 
ACT.25.21	Ki u yet a bii diau dansarik ni mɔkmɔk nan yoo nba ki bi tan sa saan nanɔ kpanbara yudaanɔ boor, ki wun saa jiar u maan maŋ. Ŋanne ki n tur mɔb ma bii guu-u, ki n tan te ki bin saan nanɔ kpanbara yudaanɔ na peŋ.”
ACT.25.22	Ki Bat Agripa yet Festus a “N mɔŋ mɔŋ loon ki n gbat nirɔ maŋ mɔb ni.” Ki Festus jiinɔ a “Wonnewa ki a won sa gbat u mɔb ni.” 
ACT.25.23	Ki li yent sanyiɔk ni, ki Bat Agripa nan u ŋaapoo Beniis muk mukit bonchiann, ki lanjimanba yudamm nan doo na yudamm wei bi poor ki baar kɔɔ buut diiuk na ni ki kar. Ki yudaanɔ Festus ji tun toomii a bin jii Pɔɔl ki baar nanɔ na.
ACT.25.24	Ŋanne ki Festus yet a “Bat Agripa nan yimm nba kur be nna na, i la jɔɔ na nba nee, ki Juu teeb nba be nna na nan binba kur be Jerusalem baar n boor nna nan u maan, ki paanɔ, ki yakii kpayakit nanin, ki yaa a li ki ŋan ki wuu be. 
ACT.25.25	Ŋaan min ŋarin la ki u ki tun bisiat nba ki li jaŋ nan kuumi. Ki u mɔŋ mɔŋ bia yaa a u loon ki wun gaan u maan maŋ kpanbara yudaanɔ peŋe.
ACT.25.25	“Tɔn, li paak ki n dukin ma n te ki wun saan. 
ACT.25.26	Ŋaan n ki mi ma sa sɔb gbouŋ ki tur kpanbara yudaanɔ na ki pakɔ linba ki saan gaan u po. Ŋanne te ki n baar nanɔ i kur numm nna, ŋaan li mantik kpaa fin Bat Agripae. Li paak, u buboit fiitu poorpo, n sii mɔk maan nba ki n sa fit ki sɔb ki tur kpanbara yudaanɔ maŋ, 
ACT.25.27	kimaan li kaa paak nan ki n te ki dansarkɔɔrɔ-n saan kpanbara yudaanɔ peŋ, ŋaan ki n kan fit wann wa biir linba.”
ACT.26.1	Li yoo na ki Bat Agripa yet Pɔɔl a “N chaba mɔb. Pakin nyinn a mɔŋ.” Ki Pɔɔl donn u nuu sanpaapo a wun pak ki nyinn u mɔŋ, ki yet a
ACT.26.2	“Bat Agripa, li maŋin bonchiann nan ma see a tɔɔnn ni dinna, ki yaa n pak ki nyinn n mɔŋ, ki jikit saa linba kur ki Juu teeb paanin na po. 
ACT.26.3	Ki bia jenna, n mɔk parpeenn bonchiann nan ma see a tɔɔnn ni na, nan fa tee banntɔɔ, ki mi Juu teeb sennu nan bi mɔniɔk nba tee biaŋinba kur na. Li paak, chanbaa, n barimae, din sukuru ki gbiint ma yaa n pak linba na.
ACT.26.4	“Ma fiir n bisin niwa nan mɔtana, Juu teeb kura mi ma din tuu be biaŋinba n tiŋ ni nan Jerusalem biak. 
ACT.26.5	Bi poŋ min ki li fɔk. Li-i tee ki bi loon, bi sa fit wann nan n tuu waa Farisiinba Yenjiantu sɔnu nba mantik paar nee. 
ACT.26.6	Ki mɔtana ma ji see ki bi bu n buut na, kimaan n mɔk dindann nan mɔsonn nba ki Yennu din senn ki tur ti yejamm na. 
ACT.26.7	Li mɔsonn maŋ paake ki timm Juu teeb booru piik nan munnlee tuu mɔk dindann ki dukii nan ti tan sa la. Li paak te ki bi jiantir Yennu nan nunmɔnn yennu nan nyiɔk na. Chanbaa Agripa, li dindann maŋ paakera, ki Juu teeb paanin maan na. 
ACT.26.8	Bee ki li paar i paak nan ki i teen yada a Yennu fiint kpeemmi?
ACT.26.9	“Sinsinn, n mɔŋ mɔŋ din dukin nan li kpaa talase nan ki n tun bonsiar kur ki biir Nasaret nirɔ Yisa sann. 
ACT.26.10	Nnee ki n din tuun Jerusalem. Yennu jiantu yudamm din tuu chabin yikoo ki n so Yennu niib ki kɔɔntib dansarii. Ba din tuu bu bi maan ki tan gbenn ki chab a bin kpib na, n mɔŋ mun din tuu be binba din tuu chab a bin kpib na kann ni.
ACT.26.11	“Yoo kur n din tuu yɔɔ ki mukisirib Yenjiantu diit kur ni, ki din tuu loon ki bii nɔi a bi ki waa Yisa. N din mantik donn wutoor bonchiann bi paak, ki li saa yakira. Li paak, n bia lek din tuu saa doi nba be tinganii ni, ki saa mukisirib biak.
ACT.26.12	“Muksuk maŋ paake ki n yaan tan fiir ma n saan ki saa mukisib Damaskus, Yennu jiantu yudamm nba chabin yikoo, ki bia turin mɔb a n tun nna.
ACT.26.13	“Tɔn, Chanbaa Agripa, li din tee yensuuk nie ki n be sɔnu paak ki saa, ki tan la ki yentu nyii sanpaapo ki yeen gar yennu, ki yent nyɔkit ki lint min nan n tɔknanleeb na. 
ACT.26.14	Ki ti kura baa tiŋ ni. Ki n gbat ki kunkɔr pak timm Juu teeb maan ni, ki yin a ‘Sɔɔl, Sɔɔl, bee ki a mukisirimi? Fa tuu yêenin na, li paake te ki li paar a paak kaman nan bonkobuk nba tuu yêen u daanɔ mɔb ki u boou lanbann na.’
ACT.26.15	“Ki n jiin ki boi ma ‘N Yomdaanɔ, ŋmapoe?’ Ki ti Yomdaanɔ jiin a ‘Min, Yisae, ki a mukisirin maŋ. 
ACT.26.16	Ŋaan fiit ki set. N nyinn fine a a teen n toontunnɔ. Linba nee te ki n dɔkit a paak. Teent niib siara ki wannib fa lan biaŋinba dinna, nan linba ki n sii fiitir wanta yoo nba tan sa baar. 
ACT.26.17	Ma tan sa tuma siaminba na, n bia tan sa nyinna daar ni Juu teeb nan nileeb nii ni. 
ACT.26.18	Fine tee wunba sa yent bi numm po, ki bin nyi bunbɔnn ni ki kɔɔ yentu ni, ki bia nyinnib Sintaanii nuu ni ki bin kɔɔ Yennu nuu ni, a wun nyik bi biit ki chabib, ki bin la yiar, binba ki Yennu teemm u niib na sinsuuk ni, kimaan ba teenin yada paake.’
ACT.26.19	“Li paak, Chanbaa Agripa, n din ki yêt Yendɔuŋ ni yerintu maŋi. 
ACT.26.20	Ŋaan sinsinn n din dɔŋ ki mɔɔnt Damaskus teebe, ki pukin Jerusalem nan Judea tiŋ ni doi nba be lokir kur po. Li poorpoewa, ki n tan mɔɔnt ki tur binba ki tee Juu teebi. N wannu ki tur niib na kur tee a bin nyik bi biit kii waa Yennu sɔnu, kii tuun bonŋann, ki lin wann nan bi set nyik bi biit nan mɔnii.
ACT.26.21	“Li din tee linba na paake, ki Juu teeb din soorin, ma daa din be Yennu jiantu ŋasaakak ni na, ki bi din loon ki bin kpin, 
ACT.26.22	ŋaan la jii ki tan tuu dinna, ki Yennu guun, ki n ji be ki see ki mɔɔntir u maan ki teen tatimm nan paarib kura na. Ma piak linba na, ŋaan ŋann nan Moses nan Yennu sɔkiniinba nba din tuu piak linba kur na, li ki mɔk bɔkitu. Ŋamm din piak linba tan sii tee, 
ACT.26.23	a Yennu Niganntɔɔ Masia tan sa fabir di fara ki kpo, a ŋɔɔe bia tan sii tee sinsinn daanɔ nba tan sa fiir kuun ni, a ki li paak ki u bia tan sa mɔɔnt ki tur Juu teeb nan binba ki tee Juu teeb mun biak, ki beerib barii nba tan sii yentir bi numm po.”
ACT.26.24	Pɔɔl nba din piak a wun nyinn u mɔŋ na, ŋanne ki Festus tian u paak ŋaan yet a “Pɔɔl, a waata! A bannchiauŋ paake te ki a waat.” 
ACT.26.25	Ki Pɔɔl jiin a “Chanbaa Festus, n ki waat kaa. Maan nba ki n piak na, li tee barmɔniie, ki bia mɔk paak. 
ACT.26.26	Chanbaa Agripa, n mɔk parcheenn ki sa pak ki tura, kimaan a mɔŋ mi linba na po, ki n bia teen yada nan barii maŋ ki jikit saa Yisa po ki bɔr a boori, kimaan linba din teen maŋ, li din ki woon kaa. 
ACT.26.27	Chanbaa Agripa, a teen Yennu sɔkiniinba maan yadawa-aa? Ŋaan n lek mi nan a teen yadawa.”
ACT.26.28	Ki Bat Agripa jiin Pɔɔl a “Fin dukii mi a a pinpauk mintik na sa fit dakin ki n teen Yisaweirɔwa.”
ACT.26.29	Ki Pɔɔl jiin a “N pinpauk-i fɔk amii la ki fɔki, min yaa Yenmiaru tee ki fin nan niib kura nba gbiintir n maan na dinna na, see ki fin nan ŋamm-n teen Yisaweira kaman nan ma tee biaŋinba na, ŋaan jarit nba na kuukɔɔe ki i kii mɔki.”
ACT.26.30	Ŋanne ki Bat na nan yudaanɔ na nan Beniis, nan binba kur kar leŋ na kur fiir ki nyii. 
ACT.26.31	Ba yaa bin jii yat yoonba, ki bi ji beer bi leeb a “Jɔɔ na taan ki tun biit ki li ŋan nan bin kpiu, amii ki kɔɔnɔ dansariki.” 
ACT.26.32	Ki Bat Agripa yet Festus a “Nirɔ na-i daan bo-i kii miar a u sa gaan u maan na kpanbara yudaanɔ Siisa peŋi, ti bo sa fit ŋaauwa.”
ACT.27.1	Ba ji din tan dukin a bin ji Pɔɔl ki saan nanɔ Rom, Itali tiŋ ni, ki bi jii ŋɔɔ nan dansarkɔɔleeb, ki turib Rom lanjimanba saakɔɔ nna, ki u sann yi Julius, ki u be lanjimanba paabu nba ki bi yi Kpanbara Yudaanɔ Paabu na, ki u jii lanjimanba na, 
ACT.27.2	ki bi ji kɔɔ ŋaruŋ nba nyii Adramitium, kimaan ŋaruŋ maŋ poŋ teen siir nan wun nyi Siisarea ki saan Asia tiŋ ni doi nba kpia mɔkgbeŋŋir na kpiŋ; ki Masedonia nirɔ Aristakus, wunba din nyii Tesalonika na, nan min Luk mun bia din chian Pɔɔla. 
ACT.27.3	Ki li tan yent sanyiɔk ni, ki ti baar Saidon. Ki lanjimanba saakɔɔ Julius din dia Pɔɔl fanu, ki din chabɔ a wun saan Yisaweira nba be leŋ na peŋ, ki bii teeu saantuk. 
ACT.27.4	Ki ti tan nyii leŋ ki yaat saa, ki wouŋ fukit ki da tookit, ki ti pek kpian Saiprus tiŋ po ki saa, ki tiŋ maŋ tia wouŋ na ki turit. 
ACT.27.5	Ta poot mɔkgbeŋŋir na yoonba na, ki ti tan per Silisia nan Pamfilia tinii po, ki ji baar Maira, Lisia tiŋ ni na.
ACT.27.6	Leŋe ki lanjimanba saakɔɔ na la ŋaruŋ nba nyii Aleksandria ki saa Itali tiŋ ni. Ki u te ki ti lɔɔr ki kɔɔ ŋaruŋ maŋ; 
ACT.27.7	ki saa waan waaminna, ki li tan gbatit. Ti din jii daa saamewa, ki tan baar Kinidus, Kreet tiŋ ni. Ki wouŋ na bia lek ki nyik ki tin saan ta saa siaminba po na. Li paak ti din bɔkii, ki gaar Kreet tiŋ maŋ poe. Li po maŋe ki wouŋ din ki paari, ki ti tan kpian nan Salmone, Kreet tiŋ ni, ki gar. 
ACT.27.8	Ta din saa na, li din paar bonchiann nan ta tan baar Kreet doo nba yi Setŋanu na. Leŋ din ki fɔk nan Lasea doo, Kreet tiŋ ni.
ACT.27.9	Ta baar yukir bonchiann na, Juu teeb mɔloru dagbeŋŋir ji din poŋ gara, ki yoo nba ki ninbɔŋ tuu tan baar mɔkgbeŋŋir paak na tan baar; li paak ki Pɔɔl kpaanib ki yetib a 
ACT.27.10	“N yɔɔs, n mi nan ti sɔnu na ni, ninbɔŋ sa daamit bonchiann, ki li ki tee tiat nba be ŋaruŋ na ni, amii ŋaruŋ na kuukɔɔ paak kaa, ŋaan nan ti mɔŋ mɔŋ manfoa gbaa sii be ninbɔŋ maŋ ni.” 
ACT.27.11	Ŋaan lanjimanba saakɔɔ na baka din taan kaa nan linba ki Pɔɔl pak na po, ŋaan fiin ŋaruŋ na saakɔɔ nan li daanɔ na poe. 
ACT.27.12	Ŋaan ŋaruŋ maŋ nba din tuu see doo nba na din ki fan nan tin set leŋ fufuk yoo, li paak, bi bonchiann ji din yaa a bin ŋaan ki bin fiir leŋ ki saan, a li pasiar bi tan sa baar Fiiniks. Leŋ din tee Kreet tiŋ dooe, ki ŋaruŋ sinsee boor be leŋ ki took yenbaa po, ki bi loon bii be leŋ fufuk yoo.
ACT.27.13	Li yoo na ki bi la niigaŋ po na wouŋ ji da waan waaminna, ki bi ji dukin a li pasiar li sii tee wounŋaŋo, linba sa te ki bin fit nyann ba dukii biaŋinba, ki li yoo na, ki bi ji fiir ki dat kutkpiatir nba so ŋaruŋ ki sent na, ki kɔɔn ŋaruŋ maŋ ni, ki yaan jak bi sɔnu ki saa, ki bɔɔk Kreet mɔk-kpiŋ.
ACT.27.14	Li ki yukiri ki wonpaaruk nba nyi yonput po na fikit tiŋ na ni, ki da siik mɔkgbeŋŋir na ni, 
ACT.27.15	ki tan baar wurrr ŋaruŋ na paak ki tutir, ki li ji paar bonchiann nan nirɔ-n ji fit kan ŋaruŋ maŋ ki kɔɔ wouŋ na ni; ki ti tat nyik wouŋ na ni kɔɔnu, ŋaan ki wouŋ na da ŋaruŋ maŋ ki saa nann jik, 
ACT.27.16	ki li jiit, ki ti saa baar ki gar tinbik nba ki bi yi Kɔda na. Ta gaar kpiant yoonba ki tinbik maŋ gɔɔr wouŋ na ki u barik, ki ti ji gbaa gbaa saa gɔɔr burgbetir nba tuuk ŋaruŋ na paak na, 
ACT.27.17	ki bi ji dat burgbetir na ki kɔɔnn ŋaruŋ na ni, ŋaan bia lor ŋaruŋ na nan ŋmiit kenkema ki lint. Bi din tiin jaŋmaanii, ki mi a bi tan sa mann kpet ki kpian Libia tiŋ ni, siaminba ki nyun ki sumii na. Leŋ din tee ninbɔŋ boore. Ŋanne ki bi sikin ŋaruŋ na chinchenn ki ji ŋaan ki wouŋ na yaan jiib ki saa namm.
ACT.27.18	Wonpaaruk nba mantik din da na, ki li yent sanyiɔk ni, ki bi piin ki nyinn bonkɔɔtkara ŋaruŋ maŋ ni, 
ACT.27.19	ki li sanyafannuk jik, ki bi jii bi mɔŋ nii ki nyinn nyinn ŋaruŋ tiat nba be ŋaruŋ maŋ ni na, ki lu lu mɔkgbeŋŋir na ni. 
ACT.27.20	Li din jii daa bonchiann ki sanpagbana dɔkin sanpaapo, ki ti ki fit la yennu amii ŋmaabira gbaa, ki wouŋ na lek bia da nan paŋ. Ta din mɔk dindann ki dukii mi a ti sa tinn na, ki li kur nyii peb.
ACT.27.21	Li din yukir bonchiann ki bi ki dii, ki Pɔɔl tan fiir set ki yet a “N yɔɔs, i daaŋŋi bo-i sak n mɔb, li daan bo sii ŋan. I bo tan kii laat ninbɔŋ ki di fara na booru. 
ACT.27.22	Ŋaan mɔtana, yii saak n mɔb kii mɔk parcheenn man. I sɔɔ nan yenɔ kuukɔɔwa kan kpo gbaa, nɔkira ŋaruŋ maŋe sa biir. 
ACT.27.23	Kimaan Yennu nba ki n tee u yɔɔ ki jiantirɔ na, u malaka won sik n paak nyiɔk na, 
ACT.27.24	ki tan betin a ‘Pɔɔl, daa tiin jaŋmaanii. See ki bi tan jiia ki saan nana kpanbara yudaanɔ Siisa na peŋ. A paak, ki Yennu yaa wun tinn niib kur nba be nana ŋaruŋ na ni.’
ACT.27.25	“Li paak, n yɔɔs, i mɔk parcheenn man, kimaan n teen Yennu yada nan li kpan sii tee kaman nan wa betin nae. 
ACT.27.26	Ŋaan wouŋ lek sa tutit nan paŋ, ki daamit, ki te ki tin baar tinbisiak paak.”
ACT.27.27	La din tan teen nyatummuna piik nan ŋanna yoonba, ki wouŋ na bia lek da ki saa nant mɔkgbeŋŋir nba ki bi yir Adria na paak, ki tansuunii ki ŋaruŋ kanna na ji dukii mi a ti per tiŋe. 
ACT.27.28	Ŋanne ki bi jii bonbikinkar, a bin bikin ki laan li sumii amii li ki sumii, ki bi ji bikin ki sɔɔ ki li sumii baar taapauŋ kobik nan piinnleewa. Ki li yann waaminna, ki bi yaan bikin, ki ji sɔɔ ki li ji sumii tee taapauŋ piinnyiae. 
ACT.27.29	Ki jaŋmaanii kɔɔb, kimaan bi dukii mi a bi ŋaruŋ na tan sa mann kpet ki do tana paak. Li paak, ki bi ji jii kutkpiata ŋanna nba so ŋaruŋ ki sent na, ki lu nyun ni, ki gaan gaan ŋaruŋ maŋ poorpo, ŋaan lek ji miar Yennu a lin yent sanyiɔk. 
ACT.27.30	Ŋanne ki ŋaruŋ kanna na ji loon bin bot ŋaan nyik ŋaruŋ na. Ki bi sikint burgbetir na nyun paak, ŋaan ji tee ser ki li tee kaman nan bi yaa bin sikin kutkpiata ŋaruŋ maŋ tɔɔnn poe na.
ACT.27.31	Ŋaan ki Pɔɔl yet lanjimanba saakɔɔ na nan lanjimanba maŋ a “Ŋaruŋ kanna na-i kaa ŋaruŋ na ni, i sɔɔ kan tinni.” 
ACT.27.32	Ŋanne ki lanjimanba na pot pot ŋmiit nba ki bi lor lor burgbetir maŋ, ŋaan te ki li baa nyun ni.
ACT.27.33	Tɔn, ki li yaan tan per yentu, ki Pɔɔl bet bi kura a bin di jeet, ki yet a “Dinna li pukii daa piik nan ŋannae na ki i mɔk jaŋmaanii ki daa ki dii siari. 
ACT.27.34	Li paak, n barimiie ki yi lek di jeet, kimaan li tee linba sa te ki i ŋamm la paŋe. I sɔɔ kan kpo fabaa.” 
ACT.27.35	Pɔɔl nba pak nna maŋ, ŋaan jii boroboro, ki tur Yennu niipoouk bi nunii ni, ŋaan ji ŋmit dii. 
ACT.27.36	Ŋanne ki bi para ji chee, ki bi kura jak jeet na ki di. 
ACT.27.37	Ti kura kann din tee niib kobiinnlee nan piinnlore nan bannloobo. 
ACT.27.38	Sɔɔ kur nba din dii jeet na ki jaŋ yoonba, ki bi jii boroboro na dii nba din tenn ŋaruŋ maŋ ni na ki lu mɔkgbeŋŋir na ni.
ACT.27.39	La tan yent sanyiɔk, ki ŋaruŋ kanna na la tiŋ na, ki ji ki banni, ŋaan la lɔtuk nna mɔkgbeŋŋir na kpiŋ, ki li mɔk gbingbanŋann, ki bi bikin a li-i sa fit, bin te ki ŋaruŋ na-n saan kɔɔ leŋ ki do gbingbann na. 
ACT.27.40	Ŋanne ki bi ji din pot ŋmiit na, ki kutkpiata maŋ baa nyun ni, ŋaan bia lot ŋmiit nba lor daat nba ki bi dia ki nuun ŋaruŋ na, ki ji fit donn chinchenn ŋaruŋ numm po, a wouŋ-ii da kii saa namm. Ŋanne ki bi tan per gbingbann, 
ACT.27.41	ki ŋaruŋ na tɔɔnn po fer tiŋ ni. Li tɔɔnn po na nba fer tiŋ ni biaŋinba na, ki ŋaruŋ na gbar saanu, ki nyunpana ji lia li poorpo nan paŋ ki jintir.
ACT.27.42	Tɔn, ki lanjimanba na ji loon bin kpi dansarkɔɔra na kur, a nnee kaa, li pasiar bi tan sa mann ki duk poot ki chiar. 
ACT.27.43	Ŋaan lanjimanba maŋ saakɔɔ na ŋarin loon ki wun tinn Pɔɔl. Li paak, ki u tiab a bi daa kpibi, ŋaan tur mɔb a sɔɔ kur nba mi nyunduku, bin yukir baa nyun na ni sinsinn ki duk poot. 
ACT.27.44	Ŋaan binba biar ki ki mi duku na-n mun soor soor daat amii ŋarunyaka ki wɔb ki duk poot. Ti kura ji din teen nnee ki tinn ti mɔŋ.
ACT.28.1	Ta din la tinnu na poorpoe, ki ti bann nan tiŋ maŋ sann yi Malta. 
ACT.28.2	Leŋ niib din diat bonŋann, kimaan saak din baa, ki waat be bonchiann, ki bi joo mugann ki turit a ti nanii, ŋaan teen ti kur sommir sommir. 
ACT.28.3	Ki Pɔɔl tan tikir daginganii bonchiann ki kpab nan waauk, ki teen muu na ni, ki muu na tonu tan gbat waauk na, ki u nyii ki jokir Pɔɔl nuu. 
ACT.28.4	Ki leŋ niib nba la ki waauk na jɔɔn Pɔɔl nuu paak, ki bi ji beer bi leeb a “Jɔɔ na kpan tee nikpiiruko. Wa lek tinn u mɔŋ mɔkgbeŋŋir nna, ŋaan kpeemm ŋarin kan nyikɔ ki wuu be u manfoor ni.” 
ACT.28.5	Ki Pɔɔl ŋak u nuu, ki waauk na baa muu na ni, ŋaan ki Pɔɔl ki la daŋ nan waama. 
ACT.28.6	Ki bi ji daan a bin laan u siar po sa mɔr, amii u tan sa kpir baa ki kpo. Ba ji daan daan ki tan goo ki ki la siar teenɔ na, ki bi nyik bi dindann maŋ, ŋaan yaa a u tee yensɔɔe.
ACT.28.7	Leŋ bia din ki fɔk nan Publius kpaant nba be na. Ŋɔɔe bia din tee tiŋ maŋ ni bat. Ki u din gaarit saantuk ki saa jaŋ damunjaa ŋanntaa. 
ACT.28.8	Ki Publius baa mun din dɔɔ yiar gbanantouŋ nan nɔniikak ni. Ki Pɔɔl tan kɔɔ u diiuk ni, ki jii u nii ki yii u paak, ŋaan miar Yennu ki te ki u paak.
ACT.28.9	Wa din te ki u paak na, ki baatleeb nba be leŋ na kura din baar, ki u tan te ki bi mun paak. 
ACT.28.10	Ki bi din pit piinii bonchiann. Ta bia din tan fi a tin kɔɔ ŋaruŋ yoonba, ki bi baar nan linba ki ti tan sii loon sɔnu ni, ki kɔɔn ŋaruŋ ni ki turit.
ACT.28.11	Ti benu leŋ ŋmaarii ŋanntaa poorpoewa, ki ti din kɔɔ ŋaruŋ nba din nyii Aleksandria ki din be Malta fufuk yoo na, ki bi yi ŋaruŋ maŋ Yenjaasinba. Ki li fiir saa, 
ACT.28.12	ki yaan tan baar doo nba ki bi yi Sairakus na, ki biar leŋ daa ŋanntaa, 
ACT.28.13	ki tan tɔɔt gar baar Regium doo ni. Ki li tan yent ki wouŋ yaan jak danu, ki nyii niigaŋ po ki tutit. Ki ti jii daa ŋannlee ki yaan baar Puteoli doo ni. 
ACT.28.14	Leŋe ki ti la Yisaweisiab. Ki bi gɔɔrit a tii be namm ki jaŋ daa ŋannlore. Ki ti be namm, ki tan nyii leŋ ki saa Rom doo ni.
ACT.28.15	Yisaweira nba be Rom doo ni na nba gbat ti po na, ki bi fiir baar chetit Apius daak ni, ki siab mun chetit Saamŋei Ŋanntaa nba kpia Rom na. Pɔɔl nba lab yoonba, ki li turɔ parcheenn, ki u tur Yennu niipoouk.
ACT.28.16	Ta din baar Rom na, ki bi sak chab Pɔɔl ki u be u yur po ŋaak, ki bi te ki lanjima guu-u.
ACT.28.17	Tɔn, li daa ŋanntaa daare ki Pɔɔl yiin Juu teeb yudamm lakinu. Ba tikir leeb yoonba, ki u yetib a “N naa waas, n lek ki tun bonbisiar ki biir ti niib amii ti yejamm sennu, ŋaan bi din soorin ki kɔɔnin dansarik Jerusaleme, ŋaan jiin ki kubinin Rom teeb nuu ni. 
ACT.28.18	Ki bi boin buboit, ki tan loon ki bin nyikin, kimaan bi ki la ma tun bonbisiar nba jaŋ nan bin kpimi. 
ACT.28.19	Ŋaan Juu teeb nba din ki sak a bin nyikin na, li paak ji din te ki n yaa n sa gaan n maan kpanbara yudaanɔ Siisa peŋ, ŋaan li din ki tee a n loon ki n pak biir ti niib siari.
ACT.28.20	“Li paake te ki n yiini ma n tan lai ŋaan beti labaar na po. Ma mɔɔntir Yennu Niganntɔɔ po na, wunba ki Juu teeb daan dindann na poe, ŋanne te ki bi baanin jarit na.”
ACT.28.21	Ki bi betɔ yaa “Ti ki la gbant ki li nyii Judea ki baar ki li want a po, amii ti sɔɔ bia ki nyii leŋ ki baar nan labasiari, amii sɔɔ mun bia ki pak bonbisiar ki saan gaan a po biaki. 
ACT.28.22	Ŋaan ti sii loon ki tin bann a dudukit ni. Ti poŋ mi nan siar po kura, niib bonchiann piak ki biir jiantu nba ki a jiantir na.”
ACT.28.23	Li paak ki bi senn daar. Ki niib bonchiann tan baar Pɔɔl peŋ daar maŋ ni. Ki u kat wannib nan nunmɔnn Yennu naan po, sanyiɔk ni mɔkmɔk nan dajouk, ki wantib Yisa barii nba be Moses sennu ni nan Yennu sɔkiniinba sɔbu ni biaŋinba, ki yabii a wun tunn niib na yan ki jiin Yisa po. 
ACT.28.24	Ki bi siab yan din tunn ki kɔɔ Yisa po, u maan maŋ paaka, ki siab mun ki teen yada. Ki bi jak leeb nan mɔniɔk, ŋaan yaa bin yat saan.
ACT.28.25	Ŋanne ki Pɔɔl din yet mɔbonyennkɔɔ a “Yoo nba ki Yennu Seyeeŋ nba din te ki u sɔkinii Aisaya nba din pak tur ti yejamm na, u din pak mɔniie, 
ACT.28.26	ki din yet yaa nna:
ACT.28.26	‘I saa ki saa bet niib na a
ACT.28.26	i tan sa gbiint ki gbiint,
ACT.28.26	ŋaan lek kan bann li paaki.
ACT.28.26	a ki bia tan sa got ki got,
ACT.28.26	ŋaan bia lek kan la,
ACT.28.27	kimaan niib na tee yankpeena damme,
ACT.28.27	ki bi bia kpaa bi tuba nan bin gbat,
ACT.28.27	a ki bi bia mun bi nunii nan bin la.
ACT.28.27	Bi-i bo-i kii mun bi nunii,
ACT.28.27	bi bo sa lawa,
ACT.28.27	ki biakii bo-i kii kpaa bi tuba,
ACT.28.27	bi bo sa gbata,
ACT.28.27	ki bi-i biakii bo-i kii tee yankpeena dammi,
ACT.28.27	bi bo sa bann li paaka.
ACT.28.27	Li-i kii teen nna bonni,
ACT.28.27	bi bo sa nyik bi biit,
ACT.28.27	ki n te ki bin paaka.’ ”
ACT.28.28	Ki Pɔɔl bia ŋamm yet a “Ki bia jenna, li paak, li ŋan ki yin bann nan Yennu tinnu maan baar niib nba ki tee Juu teeb paake, ki bi sa gbat.”
ACT.28.29	Pɔɔl nba din pak nna yoonba, ki Juu teeb ji din yat saa, ŋaan jak leeb nan mɔniɔk bonchiann.
ACT.28.30	Pɔɔl nba din be ŋaak nba na ni, u din pa likirii ŋaak maŋ paak, ŋaan din be leŋ bina ŋannlee. Nirɔ nba kur tan baar u boor, u tuu gaarɔ bonŋann. 
ACT.28.31	Ki u bia din tuu mɔɔntir Yennu naan po, ki bia want niib ti Yomdaanɔ Yisa Masia po, ki din tuu piak u yama ni nan parcheenn.
ROM.1.1	Min Pɔɔl, wunba tee Yisa Masia toontunnɔ, ki u yiinin a n teen u toomii, ki Yennu gannin a n mɔɔnt u barŋanii.
ROM.1.2	Yennu poŋ din dɔŋ senn u mɔsonn barŋanii maŋ poewa, ki u sɔkiniinba din mɔɔntir u mɔsonn maŋ, ki li sɔb u gbounyeeŋ ni. 
ROM.1.3	Barŋanii maŋ want u Bija poe; ŋɔɔe tee ti Yomdaanɔ Yisa Masia; wa teen nisaarik na, bi marɔ ki u tee David yaaboonne, 
ROM.1.4	ki Yennu Seyeeŋ din wann nan paŋ nan u set tee Yennu Bija u kuunfiiru paake. 
ROM.1.5	Ŋɔɔ paake ki Yennu ninbatinu be n paak ki te ki n tee u toomii, ki n jii u sann ki saan nibooru kur boor ni, ki te ki bi teenɔ yada ki saak u mɔb; 
ROM.1.6	ki i mun be daansiab nba ki Yisa Masia gannib na kann ni.
ROM.1.7	Li paak, ki n sɔbin gbouŋ na ki teen yimm nba be Rom doo ni, ki Yennu looni ki ganni a i teen u mɔŋ niib na. Ti Baa Yennu nan ti Yomdaanɔ Yisa Masia-n sommi, ki bia turi parmaasir.
ROM.1.8	Sinsinn, n teen Yennu niipoouk Yisa Masia sann ni, i kura paak, kimaan tingbouŋ na teeb kur gbia i yada po. 
ROM.1.9	Yennu tee n siara daanɔ nan n ki mi nyik Yenmiaru i kura paaki. Ŋɔɔ maŋe ki n waau nan n par kura ki mɔɔntir u Bija barŋanii na, ŋɔɔe tee n siara daanɔ. 
ROM.1.10	N mei Yennu a li-i tee u loommie li kan yukir ki n sa baar i boor ki tan gɔni, 
ROM.1.11	kimaan n mantik loon ki n sommi ki yin gaar Yennu Seyeeŋ piinsiar, ki ŋanne sa te ki yin set fanu kii mɔk paŋ u sɔnu ni. 
ROM.1.12	Ma want linba tee a min nan yimm nba teen yada biaŋinba na, ti sii kɔɔnt ti leeb para, ti yada teenu na paake.
ROM.1.13	N naa waas, n loon yin bann nan n yabir nan taar muŋŋa nawa a n baar ki tan gɔni, ŋaan ki siar gɔɔrin mɔkmɔk nan mɔtana ki n ki fit gɔniini. N loon ki n te ki niib-n wei ti Yomdaanɔ i boor ni kaman nan ma daan teen biaŋinba na nileeb sinsuuk ni na. 
ROM.1.14	Li kpaa talas ki n bet niib kura barŋanii na po, binba mɔk yan, nan binba ki mɔk yan, nan binba mɔk ninyentir nan binba ki mɔk ninyentir. 
ROM.1.15	Li paak, ki n ninbinn mɔn bonchiann a n mɔɔnt barŋanii maŋ ki tur yimm nba be Rom doo ni na.
ROM.1.16	Fei ki mɔkin nan ki n mɔɔnt barŋanii maŋ, kimaan li tee Yennu paŋ nba tint wunba kur teen Yisa yada nee; sinsinn li tee Juu teeb yare, ki mun bia tee nibooru kur yar. 
ROM.1.17	Barŋanii maŋ want nan Yennu yet a nirɔ tee niŋanɔ u tɔɔnn, yada teenu paake; nee nyii paanu ki tur binba teen Yisa yada, kaman nan la sɔb u gbouŋ ni biaŋinba na a “Wunba teen niŋanɔ Yennu boor u yada na paak, li daanɔ sii mɔk manfoor nba kaa gbennu.”
ROM.1.18	Yennu wann nifosaarii a u donn wutoor bi paak, kimaan bi tuun toonbiit ki ki waa u sɔnu, ki bi biit sɔnii maŋ te ki niib ki bant u barmɔnii. 
ROM.1.19	Yennu donn wutoor, kimaan nifosaarik nba sii fit mi u po biaŋinba, ŋanne fiit ki be paanu ni, kimaan ŋɔɔ Yennu mɔŋ mɔŋe fiitir ki wannib. 
ROM.1.20	Yoo nba ki Yennu din nan dunia mɔkmɔk nan mɔtana, u naamii maŋ ni ki bi bann u benu nba ki nifosaarik ninbinn ki fit laat na, ki bia mi nan u mɔk paŋ nba kaa gbennu, ki set tee Yennu. Li paak, ki bi ji ki mɔk leku Yennu tɔɔnn ki sa yet a bi ki mi bi biiti. 
ROM.1.21	Bi mi Yennu, ŋaan bi ki teenɔ nibaakir nba ki u yen na. Bi bia ki teenɔ niipoouk; ki bi mɔk jatdudukit, ki bi yan ki yenti, ki ki mɔk nyɔɔti. 
ROM.1.22	Ki bi yaa a bi mɔk yame, ŋaan tee jatit; 
ROM.1.23	ba bo sii jiantir Yennu nba kaa gbennu na, bi ki saki, ŋaan jiantir pata nba ki niib nammir ki li naan nisaarii, amii nɔɔnii, amii bonkobit, amii bonfurinkaa nba furin tiŋ ni.
ROM.1.24	Li paak, ki Yennu nyikib, ki bi tuun toonbiit nba ki bi para loon, ki bi dint bi mɔŋ fei bi gbanant toona ni nan bi leeb. 
ROM.1.25	Bi jii linba tee Yennu barmɔnii ki lu, ŋaan sak faak, ki lebit ki jiantir linba ki Yennu nann, ŋaan nyik Yennu mɔŋ mɔŋ, wunba yen baakir kur mɔkmɔk nan yoo nba kaa gbennu. Mɔmɔmm.
ROM.1.26	Li paak, ki Yennu nyikib ki bi tuun bi mɔŋ loomm nba mɔk fei, ki bi poob nyik bii dɔɔ nan jab ŋaan ŋmat ki dɔɔ nan bi leeb; 
ROM.1.27	ki jab mun nyik bii dɔɔ nan poob ŋaan ŋmat ki dɔɔ nan bi leeb, ki bi niauŋ be bi leeb ni bonchiann, ki jab tee bonsia linba mɔk fei nan bi leeb, li paak, ki bi la tubdatu nba jaŋ nan bin gaar bi gbanant ni, bi biit maŋ paak.
ROM.1.28	Nifosaarii nba din ki loon ki bin bann Yennu, li paake ki Yennu nyikib nan bi dudukbiit, ki bi tuun toona nba bi bonchiann. 
ROM.1.29	Ki biit kur din be bi ni, ki bi gbee nan biit nan nianchiauŋ nan yanbɔmm nan funfunbiit nan nikpinu nan kunkɔna nan fai nan dudukbiit, ki bia tee sanjanjanna; 
ROM.1.30	ki piak biir bi leeb, ki ki loon Yennu, ki sukii bi leeb ki mɔk garuk ki dont bi mɔŋ, ki bia ŋammii dukii dudukbiit sɔnii, ki ki tee bi naanba nan bi baanba nibaakir. 
ROM.1.31	Bi bia ki mɔk yansian bi ni; bi ki waa bi mɔsona biaki; bi ki mɔk loomm nan ninbatinu bi leeb po. 
ROM.1.32	Bi mi nan Yennu sennu wann nan binba tuun linba na booru, bi nyɔɔt tee kuume, ŋaan bi lek kpan tuun ŋanne, ki bia mɔk parpeenn nan binba tuun li toonbooru mun.
ROM.2.1	Li paak, nifosaarik nba want u lɔɔ biit, u ki mɔk sɔnu, kimaan fa want a lɔɔ biit na, li want nan a mɔŋ mɔŋ mɔk biit, kimaan fa want a lɔɔ biit na, a mɔŋ mɔŋ mun tuun nnee. 
ROM.2.2	Ti mi nan Yennu tan sa bu binba tuun nna na buuta; ki u buut maŋ tan sii tee barmɔniie. 
ROM.2.3	Fa want leeb biit ba tuun biaŋinba, ŋaan mun tuun nna na, a dukii nan Yennu kan dat a tubirii? 
ROM.2.4	amii a yisin loonchiauŋ nan sukuru bonchiann nba ki Yennu mɔk nant na amii nlee? a ki mi nan Yennu mɔk burchint nana a wun te ki a nyik a biit na ŋaan kii be fanuee? 
ROM.2.5	Ŋaan a par wakii ki a lek ki sak nan fan nyik toonbiit tumu na, li paak, a pukii a mɔŋ fara nba ki a tan sa la daar nba ki Yennu tan sa bu niib buut nan barmɔnii, ki u wutoor na tan sa nyi paanu; 
ROM.2.6	kimaan sɔɔ kur sa la u toona nyɔɔt nba tee biaŋinba. 
ROM.2.7	Nisiab mɔk mintir ki tuun toonŋana ki loon ki Yennu-n pakib ki turib nyɔɔt nan manfoor, ki ŋamme set sa la manfoor nba ki mɔk gbennu. 
ROM.2.8	Ŋaan binba mɔk kunkɔna, ki ki sak linba tee barmɔnii na, ŋaan tuun toonbiit, Yennu wutoor sa do bi paak. 
ROM.2.9	U sa jii fara nan muksuk ki tur nisaarii nba kur tuun toonbiit na; Juu teeb nee sa la li tubdatu sinsinn, ki binba ki tee Juu teeb na-n ji joont; 
ROM.2.10	ŋaan Yennu sa jii paku nan nyɔɔt nan parmaasir ki tur binba kur tuun toonŋana na; Juu teebe sa gaar sinsinn, ki binba ki tee Juu teeb na-n joont; 
ROM.2.11	kimaan Yennu ki mɔk ningannii.
ROM.2.12	Binba kur ki mi Yennu sennu ki tuun toonbiit, bi lek sa kpo bi toonbiit tumu na paaka, li ki tee ba ki dia sennu maŋ paak na kaa. Binba kur mɔk Yennu sennu na, ŋaan tuun toonbiit, ki Yennu sa jii sennu maŋe ki bu namm. 
ROM.2.13	Li ki tee a binba gbia sennu nee tee niŋamm Yennu boori, ŋaan li tee binba tuun biaŋinba ki sennu na wann na, ŋamme tee niŋamm u boor. 
ROM.2.14	Binba ki tee Juu teeb na, bi ki mɔk sennu na, ŋaan bi-i tuun sennu na nba wann biaŋinba nan bi tiauŋ yamie, bi mɔk bi tiauŋ sennu bi para ni, nan ba lek ki mɔk sennu maŋ na. 
ROM.2.15	Ba tuun biaŋinba want nan sennu nba senn biaŋinba na be bi para ni, ki bi yangana mun wantib linba ŋan nan linba ki ŋani, kimaan sianyoo bi dudukit tuu tan sak bi toon-yena nan li ŋan, ŋaan yosau bi dudukit-n bia yêt bi toonlia paak nan li ki ŋani. 
ROM.2.16	Tɔn, li tan sii tee nnee daar maŋ daar nba ki Yennu tan sa bu niib kur para ni buut Yisa Masia paak, kaman nan ma mɔɔntir barŋanii maŋ biaŋinba na.
ROM.2.17	Gotir, a yi a mɔŋ Juu nirɔe, ki mɔk parbifaanu a sennu na tee a yare, a li paak a a tee Yennu yɔɔe, 
ROM.2.18	ki mi linba ki Yennu loon fii tuun, ki a bia tumii sennu na ni ki mi linba ŋan nan tumu, 
ROM.2.19	ki teen yada nan a fit want jɔɔnii sɔnu, ki bia tee yentu ki tur binba be bunbɔnn ni na; 
ROM.2.20	ki fit kpaan jatit na kpaanii, ki bia want binba ki mi, kimaan a mi barmɔnii na nba sɔb biaŋinba sennu gbouŋ na ni. 
ROM.2.21	A want leeb barmɔnii na, ŋaan bee ki a ki want a mɔŋi? A want leeb a nanyuk ki ŋani, ŋaan fin jaamii? 
ROM.2.22	Fin nba want niib a bi daa tuun bonchonchonn toona na, ŋaan fin chommii? Fin nba ki loon pata maan na, ŋaan a jaan jiantu diit ni bona-aa? 
ROM.2.23	Fin nba nyu bara sennu maŋ paak na, a yêen sennu maŋ ki dint Yennu fei, 
ROM.2.24	kaman nan la sɔb Yennu gbouŋ ni a “Yimm Juu teeb paake ki binba ki tee Juu teeb na piak ki sukii Yennu.”
ROM.2.25	Fi-i sak Yennu sennu, a punpotu mɔk nyɔɔt, ŋaan fi-i kii sak sennu na, li ŋman a ki poti. 
ROM.2.26	Ŋaan binba ki tee Juu teeb ki ki pot, ŋaan sak sennu maŋ mɔbona ki waar, Yennu sa gaarib kaman nan wunba pot nee. 
ROM.2.27	Yimm Juu teeb mɔk sennu maŋ ki li sɔb gbouŋ ni; ki i bia porii puna, ŋaan yimme bia biir sennu na; ki binba ki pot bi puna ŋaan waa sennu na, ŋamme sa bu i buut ki biiri. 
ROM.2.28	Nirɔ nba tee Juu nirɔ paanu ni kuukɔɔ, u ki tee Juu nirɔ nan mɔnii. Potu nan mɔnii mun ki tee gbanant potu, linba be paanu ni. 
ROM.2.29	Juu nirɔ nan barmɔnii tee wunba tee Juu nirɔ u par nie. Potu nan mɔnii mun tee par nie, ki li potu tee Yennu Seyeeŋ tumu; li ki tee gbanant paanu ni kaa. Li daanɔ laat paku Yennu boore, li ki tee nisaarik boori.
ROM.3.1	Tɔn, nyɔlante ki Juu teeb la ki gar binba ki tee Juu teebi? Bi punpotu mɔk nyɔɔtii? 
ROM.3.2	Li mɔk nyɔɔt bonchiann. Sinsinn tee Yennu din jii u sennu mɔbona na ki guun Juu teebe; 
ROM.3.3	ki bi siab-i diŋŋi kii tee yadateenteeb, li want nan Yennu ki tee barmɔnii daanɔ amii? 
ROM.3.4	Aaii, li ki want nna kaa. Niib kur-i bo-i tee fai damm, ŋaan Yennu ŋanin tee barmɔnpakirɔɔe. Li waa nan la sɔb Yennu gbouŋ ni biaŋinba nee a
ROM.3.4	“Niib-i bu fin Yennu buut,
ROM.3.4	bi sa la ki a mɔk mɔnii,
ROM.3.4	ki bia di mɔniie.”
ROM.3.5	Ŋaan ti toonbiit-i fiit wann nan Yennu mɔk mɔnii, bee ki ti sa yeti? Wa dat ti tuba na paak, ki ti ji yet a u mɔk biitii? (Nisaarik dudukite ki n yet nna.) Aaii, n kan yet nna kaa. 
ROM.3.6	Yennu-i kii be fanu, u bo kan fit kii bu tingbouŋ na niib buuti.
ROM.3.7	Tɔn, sɔɔ-i boi a “N faak na-i want nan Yennu set tee barmɔnii daanɔ, ki bia tee ki niib-n turɔ baakir, bee teen ki u sa dat n tubir a n tee biitdaanɔ?” 
ROM.3.8	Siab bia dukii a “Ŋaant ki tin tun toonbiit a bonŋann-n tan baar.” Nisiab sukiin ki yeen a mine yet nna. Yennu sa dat bi tuba kaman nan la jaŋ namm biaŋinba.
ROM.3.9	Ki li tee nlee? Timm nba tee Juu teeb na, ti binbeŋ chee binba ki tee Juu teeb binbeŋ amii? Aaii, ti ki chee bi. N poŋ dɔŋ yet a biit yikoo be Juu teeb nan binba ki tee Juu teeb ni 
ROM.3.10	kaman nan la sɔb Yennu gbouŋ ni a
ROM.3.10	“Sɔɔ kaa ki tee niŋanɔ,
ROM.3.10	aaii, nan yenɔkɔɔwa gbaa.
ROM.3.11	Sɔɔ kaa ki mɔk minu,
ROM.3.11	sɔɔ kaa ki loon Yennu.
ROM.3.12	Sɔɔ kur kpet sɔnuwa,
ROM.3.12	sɔɔ kur tuun biite;
ROM.3.12	sɔɔ kaa ki tuun toonŋana,
ROM.3.12	sɔɔ kaa nan yenɔkɔɔwa gbaa;
ROM.3.13	a bi mɔi yaa nan kaayaant nee,
ROM.3.13	ki fai nyi bi jerima ni,
ROM.3.13	ki linba nyi bi mɔi ni tee kaman nan waauk lɔbii nee;
ROM.3.14	mɔpora nan mɔtont kuukɔɔe nyi bi mɔi ni.
ROM.3.15	Bi sa kpi nirɔ yiama;
ROM.3.16	a ki siaminba kur ki bi gar,
ROM.3.16	parbiir tuu tan baar leŋe.
ROM.3.17	Bi ki mi sɔnu nba ki bi sa tɔkin
ROM.3.17	ki lin baar nan parmaasiri.
ROM.3.18	Bi binbeŋ ni, bi ki tiin Yennu.”
ROM.3.19	Tɔn, ti mi nan Yennu sennu-i yet linba, li yeen ki teen binba be li yikoo ni, li paake ki niib kur sii muu bi mɔi, ki tingbouŋ na teeb kur be Yennu buut ni, ki u tɔɔnn sɔɔ kaa ki mɔk mɔnii. 
ROM.3.20	Sɔɔ kaa ki sa fit wei sennu na nba senn biaŋinba ki teen niŋanɔ Yennu tɔɔnn; sennu na paake te ki nifosaarik bann nan u tuun toonbiit.
ROM.3.21	Ŋaan mɔtana, Yennu mɔŋ nba lon sɔnsau nba sa te ki nifosaarik-n teen niŋanɔ na ji be yeenin nie, ki u sɔkiniinba maan nan sennu nee wantit li po, ŋaan li ki nyi sennu na saku ni kaa. 
ROM.3.22	Yennu te ki nisaarii kur nba teen Yisa Masia yada nee tee niŋamm u tɔɔnn, li nyii ba teen Yisa Masia yada nie, ki lukitin kaa, 
ROM.3.23	kimaan nifosaarii kur tun toonbiit ki ki be fanu kaman nan Yennu nba loon biaŋinba na. 
ROM.3.24	Yennu ninbatinu paake ki u yet a bi tee niŋamm u tɔɔnn; li tee piiniie, kimaan Yisa Masia pa bi paak ki nyinnib daabsin ni. 
ROM.3.25	Yennu te ki Yisa Masia nyii yeenin ni, ki bia te ki u sɔn nba nyii u ni na tee marouŋ ti biit paak, ki ti-i teen linba na yada, Yennu sa nyik chab ti biit; ŋanne wann nan Yennu be fanu. Yoo nba gar, Yennu din ki dat nisaarii tuba bi toonbiit paaki, kimaan u sukuru paak; 
ROM.3.26	ŋaan mɔtana u nyik chabit ki loon wun wann nan u set be fanu, ki bia yet a wunba teen Yisa yada na mun tee niŋanɔ ŋɔɔ Yennu tɔɔnn.
ROM.3.27	Li paak, siar be ki ti mɔk parbifaant nannii? Aaii, li ki tee a nifosaarik nba waa sennu na paak kaa ki ti sa la tinnu, ŋaan li tee ta teen Yisa Masia yada na paake. 
ROM.3.28	Ti dukii ki yeen a nisaarik yada teenu paake ki Yennu yet a u tee niŋanɔ; ki li ki tee a wa waa sennu na paak kaa. 
ROM.3.29	Yennu tee Juu teeb kuukɔɔ Yennuee? Aaii, u tee Juu teeb nan binba ki tee Juu teeb Yennue. 
ROM.3.30	Yennu tee Yen-yenɔkɔɔe ki sa yet a Juu teeb nan binba ki tee Juu teeb na, ki bi kur-n teen niŋamm u tɔɔnn bi yada teenu paak. 
ROM.3.31	Tɔn, ta yet a nifosaarik laat tinnu u yada teenu nie na, ŋanne te ki sennu na tee yannii? Aaii, li ki tee nna kaa. Ti lek see sennu na poe.
ROM.4.1	Tɔn, ti sa yet a bee ki jikit saa ti yeja Abraham po, nan u binbeŋ po? 
ROM.4.2	Wa din waa sennu na-i diŋŋi te ki Yennu yet a u tee niŋanɔ u tɔɔnn, u bo sii mɔk linba bo sa te ki u mɔk parbifaant, ŋaan u kii mɔk parbifaant Yennu tɔɔnni. 
ROM.4.3	Li sɔb Yennu gbouŋ ni a “Abraham din teen Yennu yadae, ki u yada maŋ paake ki Yennu jiiu ki u tee niŋanɔ u tɔɔnn.” 
ROM.4.4	Li-i tee ki nirɔ tuun toona, u nyɔɔt kii tee piinii kaa, ŋaan li sii tee paauko. 
ROM.4.5	Ŋaan nirɔ nba ki teen sennu weiu na yada, ŋaan teen Yennu wunba nyikit biitdamm bi biit ki chabitib na yada, Yennu sa jii li daanɔ ki u tee niŋanɔ u tɔɔnn; li daanɔ yada paake ki Yennu sa jiiu. 
ROM.4.6	Nnee ki David din yet a daanɔ nba ki Yennu jiiu ki u tee niŋanɔ u tɔɔnn ki li ki tee a u toonŋana paak kaa, li daanɔ mɔk parpeenn bonchiann. 
ROM.4.7	David din yet a
ROM.4.7	“Damm nba ki Yennu nyik bi biit ki chabib
ROM.4.7	ki kpeen bi biit na, bi mɔk parpeenn;
ROM.4.8	Damm nba ki Yennu ki tian bi toonbiit po, bi mɔk parpeenn.”
ROM.4.9	Li parpeenn maŋ tee binba pot na kuukɔɔe yar amii? Aaii, nan binba ki pot na mun yaa yare. Ti poŋ bo yet a li sɔb Yennu gbouŋ ni a “Abraham din teen Yennu yadae, ki u yada maŋ paake ki Yennu jiiu ki u tee niŋanɔ u tɔɔnn.” 
ROM.4.10	Nlee yooe ki Yennu din jiiu nna? Yennu poŋ din yiu niŋanɔewa ki u tan pot amii u din potewa ki Yennu yiu niŋanɔ? Aaii, Yennu poŋ din yiu niŋanɔewa ki u tan pot. 
ROM.4.11	U din pota, ŋaan u potu maŋ tee siara nba want nan u yada maŋ paake ki Yennu poŋ din jiiu ki u tee niŋanɔ, li poorpoewa ki u ji tan pot. Li paak, binba kur tee Yennu yada ŋaan ki pot na, Abraham tee bi baae; ba tee Yennu yada paake, ki Yennu yib niŋamm. 
ROM.4.12	Abraham tee binba pot na mun yaa baae, li ki tee a ba pot na paak kaa, ŋaan ba bia waa biaŋinba ki ti baa Abraham din teen Yennu yada na, li poorpoewa ki u din tan pot; bi yada paake ki Abraham tee bi baa.
ROM.4.13	Yennu din senn mɔsonn ki tur Abraham nan u yaaboona a tingbouŋ na tan sii tee bi yare, li din ki tee nan Abraham nba waa sennu na paak kaa ki Yennu senn li mɔsonni, ŋaan li din tee u yada paake nan Yennu nba din jiiu ki u tee niŋanɔ u tɔɔnn na. 
ROM.4.14	Li-i bo-i tee ki Yennu mɔsonn na tee binba dia sennu maŋ yarie, ŋann ŋanin, nirɔ yada bo sii tee yanne, ki Yennu mɔsonn bo kii mɔk nyɔɔti. 
ROM.4.15	Sennu nee baat nan Yennu wutoor li mɔyêtuk paak, ŋaan bi-i kii senn sennu, mɔyêtuk sii kaa.
ROM.4.16	Yennu mɔsonn na tee binba teenɔ yada na yare; u ninbatinu paak, ki u senn mɔsonn maŋ ki li set tee Abraham yaaboona kur yar, li ki tee a binba waa sennu na kuukɔɔ yar kaa, ŋaan binba kur teen Yennu yada kaman nan Abraham nba din teen biaŋinba, kimaan ŋɔɔ Abrahame tee ti kura baa 
ROM.4.17	kaman nan la sɔb Yennu gbouŋ ni ki u yet Abraham a “N teena nibooru bonchiann baae.” Li paak, Yennu boor Abraham tee ti baae, Yennu wunba ki Abraham teenɔ yada na, ŋɔɔe te ki kpeemm laat manfoa, ki bia piak linba daa ki be po kaman nan li set be. 
ROM.4.18	Siar din ki want dindann ŋaan Abraham lek ji din mɔk dindann nan Yennu sa turɔ bika, ki bia teen yada, ki u yada teenu paak ki u din teen nibooru bonchiann baa kaman nan Yennu nba yetɔ a “A yaaboona tan sa pɔt bonchiann.” 
ROM.4.19	Abraham din la nan bina kobik na, ki din mi nan u gbanant kpeta, ki u ŋaapoo Sara bia din tee pookanmatire, ŋaan nan li kura gbaa, Abraham yada din ki wati. 
ROM.4.20	U mantik din teen Yennu yada, u din ki mɔk birsuk nan Yennu mɔsonn na, u yadae din te ki u mɔk paŋ bonchiann, ki u din piak Yennu. 
ROM.4.21	U mantik din teen Yennu yada ki ki birisi, ki mi nan Yennu nba senn biaŋinba, u set sa fit tuma. 
ROM.4.22	Li paak, ki “Yennu jiiu ki u tee niŋanɔ,” kimaan u teen Yennu yada. 
ROM.4.23	Ŋaan Abraham kuukɔɔ paak kaa ki li sɔb Yennu gbouŋ ni a “Yennu jiiu ki u tee niŋanɔ,” 
ROM.4.24	ŋaan li sɔb ki teen timm nba ki Yennu sa gaarit mun ki ti tee niŋamm u tɔɔnn, kimaan ta teenɔ yada, ŋɔɔ Yennu wunba fiin ti Yomdaanɔ Yisa kuun ni na. 
ROM.4.25	Ŋɔɔe din jii Yisa ki chab ki u kpo ti toonbiit paak, ŋaan bia fiinɔ kuun ni, a wun te ki tii tee niŋamm u tɔɔnn.
ROM.5.1	Tɔn, ta teen Yisa yada na paake, ki Yennu yet a ti tee niŋamm u tɔɔnn, ki parmaasir ji be timm nan Yennu sinsuuk ni ti Yomdaanɔ Yisa Masia paak. 
ROM.5.2	U paake ki Yennu tint ninbaauk ti yada maŋ paak; ki ti la u ninbatinu maŋ ki mɔk parpeenn, kimaan ti mɔk dindann nan ti tan sii mɔk binbenŋaŋ nba ki Yennu sa turit na. 
ROM.5.3	Ti bia mɔk parpeenn ti fardinu ni, kimaan ti mi nan fardinu baat nan sukurue, 
ROM.5.4	ki sukuru mun baat nan binbenŋaŋ, ki binbenŋaŋ maŋ mun baat nan dindann, 
ROM.5.5	ki dindann maŋ ni ti tan kan di fei, kimaan Yennu jii loomm nba ki u mɔk na ki teen ti para ni, u Seyeeŋ nba ki u turit na paak.
ROM.5.6	Kimaan yoo nba ki ti daa din ki mɔk sommir na, Masia din gaar timm biitdamm paak ki kpo, ki li tee yoo nba ki Yennu din ganne. 
ROM.5.7	Li paar nan nirɔ-n gaar nipeemɔ paak ki kpo, ŋaan li pasiar a sa la sɔɔ wun gaar niŋanɔ paak ki kpo; 
ROM.5.8	ŋaan Yennu wann nan u set loonit bonchiann kimaan ta din tee biitdamm na Yisa Masia din gaar ti paak ki kpo. 
ROM.5.9	U sɔn paak, ki Yennu yet a ti tee niŋamme; li paak mun u kpan sa nyinnit tubdatu nba baat ti paak na ni. 
ROM.5.10	Ti din tuu tee Yennu dataie, ŋaan mɔtana jik u teent u yɔɔsinbae kimaan u Bija nba din kpo na sɔn paak, ki ta tee u yɔɔs na, birsuk ji kaa nan u sa tinnit u manfoor paaki. 
ROM.5.11	Ŋaan li kur kaa na; ti bia mɔk parpeenn Yennu nba sommit bonchiann biaŋinba ti Yomdaanɔ Yisa Masia paak, kimaan u paake ki Yennu teent u yɔɔsinba mɔtana.
ROM.5.12	Tɔn, niyenɔkɔɔe din te ki biit baar tingbouŋ na ni, ki u biit na paake te ki kuun be. Li paake te ki kuun kpi niib kur, kimaan nisaarik kur tun toonbiita. 
ROM.5.13	Biit din be tingbouŋ na niewa ki Yennu din tan tur Moses sennu na, ŋaan sennu-i kaa, sɔɔ kan fikis nirɔ ki yet a u biir sennu maŋi. 
ROM.5.14	Adam yoo neewa ki tan tuu Moses yoo, ki kuun lek mɔk yikoo sɔɔ kur paak, ki li kpi binba mɔk biit nba ki tee kaman nan Adam biit nba din tee biaŋinba na.
ROM.5.14	Tɔn, Adam din tee wunba din yaa wun wei poor na ninnauŋo. 
ROM.5.15	Ŋaan bi bannlee na ki jan, kimaan Yennu piinii nba ki u pit yann na ki tee kaman nan Adam toonbiit na kaa. Li tee mɔniie nan niib bonchiann kpo niyenɔkɔɔ toonbiit paake; Yennu ninkpabauŋ yab, ki u piinii nba ki u teen niib bonchiann ki li nyii yenɔkɔɔ Yisa Masia ninkpabauŋ na mun bia yab. 
ROM.5.16	Bɔkitu be Yennu piinii nan niyenɔkɔɔ Adam toonbiiuk sinsuuk ni; kimaan niyenɔkɔɔ Adam toonbiiuk maŋ poorpoe ki Yennu din bu u buut ki yet a u toonbiiuk maŋ ŋan nan tubdatu; ŋaan ŋɔɔ Yisa Masia piinii nba ki u pit yann na tee nyikinchab, toonbichiauŋ poorpoe. 
ROM.5.17	Niyenɔkɔɔ maŋ toonbiiuk paake ki kuun kpi sɔɔ kur, ki li nyii niyenɔ maŋ boore; ŋaan linba wei niyenɔkɔɔ Yisa Masia toonn na gar nnawa; niib kur nba la Yennu ninbatinu nba yab, nan u piinii nba tee nyikinchab piinii na, bi sa di naan kii mɔk manfoa Yisa Masia paak.
ROM.5.18	Niyenɔkɔɔ maŋ toonbiiuk paake te ki sɔɔ kur ŋan nan tubdatu, nnee mun, niyenɔkɔɔ toonŋann paake te ki sɔɔ kur laat tinnu nan manfoor. 
ROM.5.19	Niyenɔkɔɔ nba ki bi yiu Adam na mɔyêtuk paake te ki niib kur teen biitdamm; li mun tee nnee nan niyenɔkɔɔ nba ki bi yiu Masia na mɔsaku paake te ki niib bonchiann teen niŋamm Yennu boor.
ROM.5.20	Sennu na baar a lin ŋamm fiit wann toonbiit nba yab biaŋinbae; ki toonbiit nba yab na, Yennu ninbatinu mun yab ki gar nna. 
ROM.5.21	Li paak, biit nba din kpi nifosaarii ki te ki bi kpenn biaŋinba na, nnee mun ki Yennu ninbatinu paak te ki u yet a bi tee niŋamm u boor, ki turib manfoa nba kaa gbennu, ti Yomdaanɔ Yisa Masia paak.
ROM.6.1	Li paak, ti sa yet nlee? Ti bia sii be ti toonbiit tumu nie ki Yennu ninbatinu na-n pukin amii-ii? 
ROM.6.2	Aaii, ŋann kaa. Li tee kaman nan ti kpo nee, ki li paak biit ki mɔk ti yaaki. Ŋannimi ti kan biar toonbiit tumu ni. 
ROM.6.3	Timm nba ki bi wurit Yennu nyunwuru nan Yisa Masia sann ni na, li tee kaman nan ti lakin kpo nanɔ nee. 
ROM.6.4	Li paak, ti din kpoe nan Yisa Masia ki bi lakin piit nanɔ Yennu nyunwuru ni; ki u Baa Yennu din jii u paŋ ki fiinɔ kuun ni, nnee ki ti mun fiir a tii be manfopaann ni.
ROM.6.5	Li-i tee ki timm nan Masia lakin kpo, nnee biak ki ti bia sa lakin ki fiir kuun ni nan wa din fiir biaŋinba na. 
ROM.6.6	Ti mi nan ti binbenkper na lakin ki kpo nan Yisa u dapunpunn paak, a ti binbenkper na ji daa mɔk yaak, ki ti ji kii tee daaba biit paŋ ni. 
ROM.6.7	Nirɔ-i kpo, u nyii biit paŋ niwa. 
ROM.6.8	Ta kpo nan Masia na, ti mɔk yada nan ti sii be nanɔ. 
ROM.6.9	Ti mi nan Yennu fiin Masia kuun niwa ki u ji kan mi kpo; kuun ki mɔk u yaaki. 
ROM.6.10	U din kpo ti biit paake taar yomm, ŋaan wa ji be u manfoor ni na, u be ki teen Yennue. 
ROM.6.11	Li paak, i mun dukin nan li tee kaman nan i kpoe ki biit ji ki mɔk i yaaki, ŋaan Yisa Masia paak i ji be i manfoor ni Yennu boor.
ROM.6.12	Li paak, i daa te ki biit-n yent i gbanant ki te ki i tuun biit loommu. 
ROM.6.13	Daa teen i gbanant siar po yaak ki li tuun toonbiit, ŋaan jii i mɔŋ ki tur Yennu, ŋaan kii tee kaman nan i nyii kuun nie ki kɔɔ manfoor ni na; jiin i mɔŋ kur ki tur Yennu ki wun jii-i ki tun yentinu toona. 
ROM.6.14	Biit daa mɔk i yaak, kimaan sennu na ki yeniini, ŋaan Yennu ninbatinu nee yeni.
ROM.6.15	Tɔn, sennu na nba ki yenti, ŋaan ki Yennu ninbatinu nee yent na, ti sa biar toonbiit tumu ni amii? Aaii, ti kan teen nna kaa. 
ROM.6.16	Fi-i jii a mɔŋ ki pet ki tur nirɔ ki tee u daabir ki saak u mɔb, li tee mɔniie nan a set tee u daabire. Fi-i sak ki tuun toonbiit, a tee biit daabire, ki li joontu tee kuume; ŋaan fi-i sak Yennu mɔb, a tee mɔsakdaanɔe, ki ŋanne sa te ki a teen niŋanɔ Yennu boor. 
ROM.6.17	Sianyoo, biit din mɔk i yaak, ŋaan mɔtana i mantik saak barmɔnii wannu nba ki bi din wanti na; li paak, ki n teen Yennu niipoouk. 
ROM.6.18	Mɔtana i ji ki tee biit daaba, ŋaan yentinue ji mɔk i yaak. 
ROM.6.19	(Yimm nisaarii nba ki fit bant Yennu maan yian na paake ki n yaa n pak nisaarik yan ki wanni u labaar.) Ya din jii i mɔŋ ki tuun toonbiit ki li nɔb na, mɔtana jiin man i mɔŋ kii tuun yentinu toona kii tee popeendamm. 
ROM.6.20	Ya din tuu tee biit daaba na, i din tuu ki tee yentinu yabi. 
ROM.6.21	Toona nba ki i din tuun ki li mɔki fei mɔtana na, li mɔk nyɔlante ki turiini? Li toonbooru baat nan kuume. 
ROM.6.22	Ŋaan mɔtana i ji nyii biit daabsin niwa ki ji tee Yennu daabae; li paak, ki i teen popeendamm, ki mɔk manfoor nba kaa gbennu; ŋanne tee i nyɔɔt. 
ROM.6.23	Kimaan biit nyɔɔt tee kuume, ŋaan Yennu piinii tee manfoor nba kaa gbennue, ti Yomdaanɔ Yisa Masia paak.
ROM.7.1	N naa waas, i kur mi sennu na po, li paak, i sa fit soor ma yaa n yet linba na paaka. Sennu na so wunba be u manfoor nie. 
ROM.7.2	Li paak, sennu na nɔɔk ni, li kpaa talas nan poo-n taan nan u sɔrɔ yoo nba ki u sɔrɔ daa be u manfoor ni, ŋaan u sɔrɔ na-i taŋŋi kpo yoonba, sennu na ji ki so poo na. 
ROM.7.3	Ŋannimi, yoo nba ki u sɔrɔ daa be u manfoor ni na, ŋaan ki u nyii jab, bi sii yiu poochonchonne; ŋaan li-i tee ki u sɔrɔ kpoie, sennu na ji kan soorɔ, li-i tee ki u ji kun jaganɔ u sɔrɔ na kuun poorpo, u ji kii tee poochonchonni. 
ROM.7.4	N naa waas, li mun tee nnee ki turi; i tee Masia gbanant bɔkire, ki din kpoe ki sennu na ji ki soini; ŋaan mɔtana i gaa nan Masia wunba din fiir kuun ni nee, a tii tuun linba ŋan ki tur Yennu. 
ROM.7.5	Yoo nba ki ti din tuun ti gbanant loomm nee, ki sennu na te ki ti mɔk nianbiiuk ki li tuun ti gbanant ni, ki li baat nan linba tee kuun ti paak. 
ROM.7.6	Mɔtana ŋanin, sennu na ki diati, kimaan ti din kpoe ki sennu na ji ki mɔk ti yaaki. Li paak, ti ji fit tuun ki teen Yennu nan manfopaann nba ki u Seyeeŋ turit; ti ji ki tuun nan sennkper nba ki bi din sɔb gbouŋ ni na kaa.
ROM.7.7	Li paak, ti sa yet a nlee? Ti sa yet a sennu na ki ŋan amii? Ti kan yet nna kaa. Sennu na-i bo-i kaa, n bo kan bann biit nba tee linba. Sennu na-i bo-i kii wann a n daa mɔk niauŋ n lɔɔ bont paaki, n bo kan bann niauŋ nba tee linba, 
ROM.7.8	ŋaan ki biit la yaak sennu na ni, ki te ki nianbooru booru bonchiann fiir n par ni. Sennu na-i bo-i kaa, biit bo sii tee bonkpeenne. 
ROM.7.9	Yoo nba ki n din ki mi sennu maŋ na, n din mɔk manfoore; ŋaan ma tan bann sennu maŋ, ki biit nba be n par ni na fiir, ki n kpo. 
ROM.7.10	Sennu nba bo yaa li baat nan manfoor na, ki li baar nan kuun ki turin. 
ROM.7.11	Biit la u sɔnu sennu na nie ki kpannin, ki leŋe ki li kpiin.
ROM.7.12	Sennu na tiauŋ ŋanin yeene, ki bia tee barmɔnii nan linba fan. 
ROM.7.13	Tɔn, li want nan linba ŋane baar nan kuun n paak amii? Aaii, li ki want nna kaa. Biit nee jii linba ŋan na ki baar nan kuun turin, a lin wann biit nba tee linba. Ŋanne ki ti ji bann nan biit tee bonbilankante.
ROM.7.14	Ti mi nan sennu na tee Yennu Seyeeŋ yare, ŋaan min ŋanin tee nisaarike, ki tee biit daabir, 
ROM.7.15	kimaan linba ki n tuun na, n ki mi li paaki, kimaan n ki tuun toonŋana nba ki n looni; ŋaan toonbiit nba ki n nammir na, ŋanne ki n tuun. 
ROM.7.16	Mi-i tun toonbiit nba ki n bo ki loon ki n tun na, li want nan n sak nan sennu maŋ ŋane. 
ROM.7.17	Li paak, li ki tee n mɔŋ kaa tuumiri, ŋaan biit nba be n ni nee te ki n tuun. 
ROM.7.18	N mi nan bonŋansiar kaa n par ni; n loon ki n tun linba ŋan, ŋaan n kan fit ki tuumiri; 
ROM.7.19	kimaan ma loon ki n tun toonŋana nba na, n ki tuumiri, ŋaan toonbiit nba ki n ki loon ki n tun na, ŋanne ki n tuun. 
ROM.7.20	Li paak, mi-i tuun linba ki n bo ki loon mii tuumi, li ji ki tee min kaa tuumi, ŋaan li tee biit nba be n ni nee tuun. 
ROM.7.21	N la ki bonsiar be n ni yoo kura, mi-i yaa n tun linba ŋan, ŋaan biit bia lek tuu be nanin. 
ROM.7.22	Yennu sennu nee te ki n par peen, 
ROM.7.23	ŋaan ki n laat sennsiar nba tuun n gbanant ni, ki li ki sak nan sennu nba ki n par loon na, ki lorin nan dansarkɔɔrɔ na, a n sak biit nba be n ni na. 
ROM.7.24	Aba, n tee parbiir daanɔe. Ŋmee sa fatin ki nyinnin gbanant nba saa nanin kuun ni na? 
ROM.7.25	N piak Yennu wunba fatin ki lun Yisa Masia ni na paak. Li paak, n mɔŋ waa Yennu sennu na n par ni, ŋaan ki n gbanant waa biit sɔnu na.
ROM.8.1	Tɔn, mɔtana Yennu kan bu ki biir binba be Yisa Masia ni, 
ROM.8.2	kimaan ma tee Yisa Masia yɔɔ na paake, ki Seyeeŋ nba teent manfoor na fatin biit nba baat nan kuun na nuu ni ki lun. 
ROM.8.3	Yennue tun u mɔŋ Bija tingbouŋ na ni, a wun gaar gbanant nba naan nan timm biitdamm gbanant na, ki tan gaar ti paak ki kpo ti biit paak. Ki u kuun maŋ paak, Yennu biir biit nba be timm nisaarii para ni na paŋ. Sennu na ki fit tun nna, kimaan timm nisaarii ki fit diar fanu. 
ROM.8.4	Yennue tun nna, a timm nba ki ti binbeŋ waa Yennu Seyeeŋ na ki li ki tee ti nisaarii loomm na, sa sak ki wei barmɔnii sɔnu, sennu nba wann biaŋinba. 
ROM.8.5	Binba binbeŋ waa nisaarik loomm na jiit bi dudukit ki tee nisaarik loomm nie, ŋaan binba binbeŋ waa Yennu Seyeeŋ na mun jiit bi dudukite ki tee Seyeeŋ na loomm ni. 
ROM.8.6	Fi-i jii a yan ki gaan nan nisaarik loomm, li tee kuume, ŋaan fi-i jii a yan ki gaan nan Yennu Seyeeŋ loomm na, li tee manfoore nan parmaasir. 
ROM.8.7	Fi-i jii a yan ki gaan nisaarik loomm ni, a tee Yennu dataake, ki ki saak Yennu sennu, ki set kan fit ki sakiri. 
ROM.8.8	Wunba waa nisaarik loomm kan fit penn Yennu pari.
ROM.8.9	Yennu Seyeeŋ-i set be i ni, i benu ki waa nisaarik loommu, ŋaan li waa Yennu Seyeeŋ na loomme. Wunba ki mɔk Masia Seyeeŋ maŋ u ni, li daanɔ ki tee Masia yɔɔ. 
ROM.8.10	I gbanant nba lek kpo biit paak na, ŋaan Masia-i be i ni, i sei mɔk manfoor, kimaan Yennu yet a i tee niŋamm u boor. 
ROM.8.11	Ki ŋɔɔ Yennu nba fiin Yisa kuun ni na, u Seyeeŋ na-i be i ni, ŋɔɔ nba fiin Masia kuun ni na, ŋɔɔe bia sa tur i gbanant manfopaann u Seyeeŋ nba be i ni na paak.
ROM.8.12	Li paak, n naa waas, i mi man tin wei gbanant loomm. 
ROM.8.13	Li-i tee ki i waa gbanant loomm, i sa kpowa, ŋaan li-i tee ki i kpi gbanant loomm Yennu Seyeeŋ paŋ na paak, i sa la manfoor. 
ROM.8.14	Binba ki Yennu Seyeeŋ ŋmakitirib sɔnu na, ŋamme tee Yennu waas. 
ROM.8.15	U Seyeeŋ nba ki u turi na, u ki te ki i tee daaba nan jaŋmaandamm kaa, ŋaan u te ki i tee Yennu waase ki yi Yennu a “Ti Baa.” 
ROM.8.16	Yennu Seyeeŋ maŋe te ki ti mɔŋ sei mi bonŋann nan ti tee Yennu waas. 
ROM.8.17	Ta set tee u waas na paak, ti sa la u bonŋann nba ki u bir ki guun u niib nawa; ti bia sa lakin nan Masia ki gaarira. Kimaan ti-i di fara Masia paak, u tan sa donnit u peŋa.
ROM.8.18	N mi nan fara nba ki ti di mɔtana na, li kan fit yekin nan parpeenn nba ki ti tan sa la Yendɔuŋ ni na. 
ROM.8.19	Dunia bona kur nba ki Yennu nann na guu nan ninmɔnne nan yoo nba ki Yennu tan sa nyinn u waas yeenin ni, 
ROM.8.20	kimaan dunia bona kur din biira ki ji ki mɔk nyɔɔti, li din ki tee li loomm kaa, li din tee Yennu loomme ki li teen nna; ŋaan ki u bia lek ŋaan ki li mɔk dindann. 
ROM.8.21	Dasiar be ki dunia bona maŋ tan sa nyi kuun daabsin ni, ki kuun ji kan diar, ki li mun tan sii mɔk parpeenn nba ki Yennu waas tan sa gaar na. 
ROM.8.22	Ti mi nan li yiar dunia bona maŋ ki tan tuu mɔtana kaman nan poo nba tuu mɔ matyiaru ki kurii biaŋinba na. 
ROM.8.23	Li ki tee dunia bona na kuukɔɔ kaa ki li yiari, ŋaan timm nba mɔk Yennu Seyeeŋ nba tee sinsinn piinii na mun kuriie ti para ni, ki guu yoo nba ki Yennu tan sa nyinn ki wann yeenin ni a ti tee u waase, ki te ki ti gbanant-n nyi daabsin ni. 
ROM.8.24	Ta la tinnu nee ki ti mɔk dindann na. Tɔn, nirɔ-i la linba ki u bo mɔk dindann li paak na, ŋann ŋanin, li ji ki tee dindann. Ki ŋmee jin sii mɔk dindann nan linba ki u poŋ lar paaki? 
ROM.8.25	Ŋaan ti-i mɔk dindann nan linba ki ti ki laat paak, ŋann ŋanin, ti ji tuu guu nan sukurue.
ROM.8.26	Nnee mun ki Yennu Seyeeŋ na baar a wun sommit ti bakint ni, kimaan ti ki mi biaŋinba ki ti sii mei Yennu. Ŋɔɔ Yennu Seyeeŋ mɔŋe mei Yennu ki teent ki te ki ti kurii ki mei ti para ni ki ti mɔbona kan fit pak li paaki. 
ROM.8.27	Ki Yennu nba laat nisaarik par ni mi Seyeeŋ na dudukit nba tee, kimaan Seyeeŋ na mei Yennu u niib paak, ki li waa nan ŋɔɔ Yennu nba loon biaŋinba na.
ROM.8.28	Binba ki Yennu yiimm na, ki u mɔk linba paak ki u yimme, ki bi mɔk loomm nanɔ, ki ti mi nan linba kur tuun, u te ki li teen bonŋann ki teen ŋamme. 
ROM.8.29	U poŋ din senn nan binba ki u yiimm na a bi binbeŋ-ii tee kaman nan u Bija binbeŋ nee, ki Bija na-n teen Bikperik, waas bonchiann sinsuuk ni. 
ROM.8.30	Ki Yennu yiin binba ki u senn na, ki binba ki u yiimm na ki u yet a bi tee niŋamm u boor, ki binba ki u yet a bi tee niŋamm u boor na, ki u donnib.
ROM.8.31	Ti-i kpaa ti ninbina ki got linba na kur paak, ti sa yet a nlee? Li-i tee ki Yennu be ti po, ŋmee ji be ki sa biiriti? 
ROM.8.32	Yennu ki minnit u mɔŋ Bija na, ŋaan jiiu ki turit; ŋɔɔ Yennu turit u Bija maŋ, ki nlee ki u ji kan turit linba kur biari? 
ROM.8.33	Ŋmee sa fikis Yennu nigannkabi? Yennue nyinnib ki bi ki tee biitdamm u boori. 
ROM.8.34	Ŋmee be ki sa bu bi buut ki biiribi? Sɔɔ kaa. Yisa Masia wunba din kpo ki fiir kuun ni na amii? Yisa Masia wunba be Yennu niidiitu po ki tee ti sindantinnɔ na amii? 
ROM.8.35	Ŋmee sa fit nyinnit Yisa Masia loomm ni? Ti fara amii maan amii sukit amii kon amii namu amii parbiir amii kuume? Aaii. 
ROM.8.36	Li teen ki turit kaman nan la sɔb biaŋinba Yennu gbouŋ ni na a
ROM.8.36	“A paake ki ti be kuun fara ni sanyiɔk niwa
ROM.8.36	ki tan tuu dajouk,
ROM.8.36	ki ti tee kaman nan peeuk nba ki bi tuu tee siir
ROM.8.36	a bin kpiu nee.”
ROM.8.37	Ŋaan nan linba na kur li tee yanne, kimaan ti la nyannu kura Yisa Masia wunba loont na paak. 
ROM.8.38	N mi fanu nan siar kaa ki sa fit bɔkit timm nan Masia loomm ni; kuun amii manfoor amii malakanba amii kpanbara amii yentdamm amii linba tee mɔtana amii linba tan sa teen amii 
ROM.8.39	linba be sanpaapo amii tinpɔɔr ni amii; siar kaa naauŋ kur ni ki sa fit bɔkit timm nan Yennu loomm ni, loomm nba nyii ti Yomdaanɔ Yisa Masia ni na.
ROM.9.1	N tee Masia nirɔe ki ki fa faaki. Yennu Seyeeŋ nee yen n dudukit ki teen siara a n ki fa faak, linba ki n yaa n pak na tee mɔniie; 
ROM.9.2	a n mɔk parbiir bonchiann nba kaa gbennu, 
ROM.9.3	n mɔŋ booru paak. Li-i bo-i sa fit ki n set n niib paak ki Masia-n biirin, n bo sa sak nna. 
ROM.9.4	Ŋamme tee Israel teeb, ki Yennu din gannib ki din te ki bi tee u waas, ki din taan namm nan yentsaakar, ki turib mɔlora, ki bia turib u sennu, ki wannib barmɔnii jiantu, ki senn mɔsona ki turib. 
ROM.9.5	Bi yejamm din tee nijaanae, ki Masia nba din kpant nisaarik na, u din tee bi booru ni yenɔe. Yennu nba yen bont kur na, u sa la paku ki li kii mɔk gbennu. Mɔmɔmm.
ROM.9.6	N ki yeen a Yennu mɔsonn na ji kan tun kaa, kimaan Israel yaaboona kur kaa tee Israel teeb nan barmɔnii. 
ROM.9.7	Abraham yaaboona kur kaa mun tee u yaaboona nan mɔnii, kimaan Yennu din yet Abraham a “Aisak booru tan sii tee a yaaboonae.” 
ROM.9.8	Li paak, binba ki Abraham marib nifosaarik maaru na ki tee Yennu waasi. Binba tee Yennu mɔsonn maaru waas na, ŋamme set tee Yennu waas. 
ROM.9.9	Yennu mɔsonn na din tee a “Yoo nba ki n tan sa jen na, li yooe ki Sara sa mar bonjabik.”
ROM.9.10	Ŋaan li kur kaa na. Ti yaa Rebeka din mar waas bannlee ki bi taa baa, wunba tee ti yeja Aisak. 
ROM.9.11+ROM.9.12	Yoo nba ki bi daa din ki marib ki bi ki tun linba ŋan amii linba bi na, ki Yennu din yet a bikperik na tan sii tee waarɔ po na jiamɔ. Yennu din yet nna a u loomm na-n saan tɔɔnn. Li paak, u loomm na tee wun gann niibe, li ki tee bi toona paak kaa ki bi tee u niibi; ŋaan li tee wa loon ki gann nee. 
ROM.9.13	Li tee kaman nan Yennu nba yet u gbouŋ ni biaŋinba nee a “N loon Jakɔb ki gar Esɔ.”
ROM.9.14	Ki ti ji sa yet a bee? Ti sa yet a Yennu ki tun linba ŋan amii? Aaii, ti kan yet nna kaa. 
ROM.9.15	Yennu din yet Moses a “Binba ki n loon ki n tinib ninbaauk na, ŋamme ki n sa tinib ninbaauk.” 
ROM.9.16	Li ki tee nisaarik loomm amii binbeŋ kaa, ŋaan li tee Yennu ninbatinue. 
ROM.9.17	Li sɔb Yennu gbouŋ ni ki tur Faro a “Min Yennu dinna naan linba na paake a n jiia ki wanna n paŋ, ki te ki n sann-n mɔɔnt lin tingbouŋ na kur.” 
ROM.9.18	Li paak, binba ki Yennu loon ki wun tinib ninbaauk na, ŋamme ki u tiinib ninbaauk, ki bia teen siab nikangbata kaman nan wa loon biaŋinba.
ROM.9.19	Tɔn, li pasiar ki i yenɔ-n boin a ki li-i tee nnaie, nlee ki Yennu laat nisaarik biiti? Ŋmee sa fit ki yêt linba ki Yennu senni? 
ROM.9.20	Ŋaan n yɔɔk, a tee ŋmee ki sa pak jiin Yennu? Bobir kan fit boi bobmaarɔ a “Bee ki a maan ki n tee nna?” 
ROM.9.21	Bobmaarɔ mɔk yaak ki sa jii yɔuk bur ki maa bobŋann nan bob-biiuk. 
ROM.9.22	Nnee ki Yennu tun ki loon wun wann u wutoor ki niib kura-n bann u paŋ. Li paak ki u mɔk mintir nan binba ki u wutoor sa baar bi paak ki li bo jaŋ nan wun biirib na; 
ROM.9.23	ki bia poŋ dɔŋ gann niib nba ki u tinib ninbaauk na a wun donnib ki wann wa mɔk burchint bonchiann biaŋinba. 
ROM.9.24	Li tee timm nba ki u gann nee; ki li ki tee Juu teeb kuukɔɔ kaa, ŋaan li tee binba ki tee Juu teeb na mun biake. 
ROM.9.25	Li tee kaman nan Hosea nba din sɔb Yennu gbouŋ ni biaŋinba, a Yennu yet ki yaa a
ROM.9.25	“Niib nba din ki tee n niib na,
ROM.9.25	ŋamme ki n sa jiib ki bii tee n niib;
ROM.9.25	a ki booru nba ki n din ki loon na,
ROM.9.25	ŋamme ki n sa yiimm booru nba ki n loomm.
ROM.9.26	a ki siaminba ki bi din yetib a bi ki tee n niib na,
ROM.9.26	a leŋe biak ki bi sa yiimm ‘Manfodaanɔ Yennu na waas.’ ”
ROM.9.27	Yennu sɔkinii Aisaya din fiit yeenin ni ki wann Israel teeb po ki yet a “Israel teeb-i lekii yab kaman nan mɔkgbeŋŋir tanbiinii na, ŋaan bi waaminnae sa la tinnu; 
ROM.9.28	kimaan ti Yomdaanɔ sa dat tingbouŋ na teeb tuba yian yian ki gbenn kaman nan wa yet biaŋinba na.” 
ROM.9.29	Li tee kaman nan Aisaya nba din yet nee a “Ti yabint Yomdaanɔ-i bo-i kii tennit waas, li bo tan sa tun ki turit kaman nan la din tun ki tur Sodom nan Gomora doi ni niib biaŋinba nae.”
ROM.9.30	Tɔn, ti sa yet nlee? Binba ki tee Juu teeb na din ki kor a bin teen niŋamm Yennu boori, ŋaan ki Yennu yet a bi tee niŋamm u tɔɔnn, bi yada na paak. 
ROM.9.31	Ŋaan Israel teeb nba din kor a bin la sennu nba sa te ki Yennu yet a bi tee niŋamm u tɔɔnn na, ki bi ji kɔŋ. 
ROM.9.32	Bee ki bi din kɔŋi? Bi din ki kor a wun yet a bi tee niŋamm u tɔɔnn bi yada paaki; bi din kor a Yennu-n yet a bi tee niŋamm u tɔɔnn bi toona paake; bi gbiat tanne ki baa, 
ROM.9.33	tann nba ki bi sɔb li po Yennu gbouŋ ni a
ROM.9.33	“Gotir, min Yennu bir tann Sion doo ni,
ROM.9.33	linba sa te ki niib-n gbiat ki baa;
ROM.9.33	a li tee tangbeŋŋire,
ROM.9.33	ki bi sa birint li paak ki baa.
ROM.9.33	Ŋaan wunba teenɔ yada, u kan di fei.”
ROM.10.1	N naa waas, n loon nan n par kur ki mei Yennu a wun tinn n mɔŋ booru. 
ROM.10.2	N mi ki teemm siara nan bi waa Yennu nan ninmɔnn; ŋaan bi ki mi u sɔnu nan barmɔnii. 
ROM.10.3	Bi ki mi sɔnu nba te ki Yennu yet a niib tee niŋamm u boor, ŋaan loon bi mɔŋ sɔnu, ki li paak, bi ki jii bi mɔŋ ki lor nan Yennu sɔnu na. 
ROM.10.4	Kimaan Moses sennu weiu ji kan te ki Yennu-n yet a sɔɔ tee niŋanɔ u boori; ŋaan wunba kur teen Masia yada, Yennu sa yet a li daanɔ tee niŋanɔe u boor.
ROM.10.5	Moses din sɔb a “Wunba tee popeendaanɔ kaman nan sennu nba senn biaŋinba, u sa la manfoor li paaka.” 
ROM.10.6	Ŋaan binbenŋaŋ nba waa yada teenu na paake, Yennu gbouŋ yet nnee a “A daa dukii a par ni a Ŋmee tan sa do Yendɔuŋ ni?” (Li paak tee a Ŋmee sa do Yendɔuŋ ni ki te ki Masia-n siki?) 
ROM.10.7	“A bia daa boi a Ŋmee tan sa sik kpeenn tiŋ ni?” (Li paak tee a Ŋmee sa sik ki te ki Masia-n fiir kuun ni?) 
ROM.10.8	Yennu gbouŋ nba want biaŋinba na tee a “Yennu barŋanii na perawa; li be a mɔb ni nan a par ni.” Barŋanii maŋ tee yada labaar nba ki ti mɔɔntir na. 
ROM.10.9	Li-i tee ki a set pak ki kat nyinn a mɔb ni ki yet a Yisa tee a Yomdaanɔ, ki bia teen yada a par ni nan Yennu set fiinɔ kuun ni, Yennu sa tinnawa. 
ROM.10.10	Kimaan nirɔ set teen Yisa yadae u para ni, ki Yennu yet a u tee niŋanɔ u tɔɔnn, ki li set nyii u mɔb nie ki yet nna, ki li paake ki u la tinnu. 
ROM.10.11	Li sɔb Yennu gbouŋ ni a “Daanɔ nba teenɔ yada, u kan mi di fei.” 
ROM.10.12	Bɔkitu kaa Juu teeb nan binba ki tee Juu teeb sinsuuk ni, Yennu kuukɔɔ nee tee ti kura Yomdaanɔ, ki binba kur meiɔ, u sommitib nan burchintuk. 
ROM.10.13	Li sɔb Yennu gbouŋ ni a “Wunba kur mei ti Yomdaanɔ sommir po, u sa la tinnu.”
ROM.10.14	Tɔn, niib-i kii teenɔ yada, bi sa teen nlee ki miarɔ sommir po? Ki bi-i kii gbat barŋanii maŋi, bi sa teen nlee ki teenɔ yada? ki bi-i kii mɔɔnt barŋanii maŋi, nlee ki niib sa gbat li po? 
ROM.10.15	Ki Yennu-i kii tun toomiinba, nlee ki barŋanii maŋ sa mɔɔnti? Li sɔb Yennu gbouŋ ni a “Binba lin ki mɔɔntir barŋanii maŋ, bi baaru ŋan bonchiann.” 
ROM.10.16	Ŋaan niib kur kaa sak barŋanii maŋi. Aisaya din sɔb Yennu gbouŋ ni a “N Yomdaanɔ, ŋmee sak barŋanii na?” 
ROM.10.17	Li paak, nirɔ-i gbia barŋanii, ŋanne sa te ki wun teen Masia yada; ki niib-i mɔɔntir Masia barŋanii na, li mun sa te ki u gbiar.
ROM.10.18	N loon ki n boi ki laan niib ki gbat barŋanii maŋ amii? Mɔmɔmm, bi gbata. Li sɔb Yennu gbouŋ ni a
ROM.10.18	“Niib gbat bi kunkɔra nan bi mɔmaan tingbouŋ lokir kur po.”
ROM.10.19	N yaa n ŋamm ki boie ki laan Israel teeb din ki bann li paak amii? Moses tiauŋo din dɔŋ jiin sinsinn, a Yennu din yet Israel teeb, a u sa te ki bii mɔk funfunn nan niib nba ki mɔk booru na paak, ki te ki bi wutoa-n do booru nba tee jatit na paak. 
ROM.10.20	Ki Aisaya mɔk par, ki yet a Yennu yaa a niib nba ki fiin u po na, bi tan lauwa; a ki niib nba ki boi u po na, ki u jii u mɔŋ ki fiit wannib. 
ROM.10.21	Ŋaan ki u yet Israel teeb po a u tant u nuu yennu ni nan nyiɔk a wun gaarib, ŋaan ki bi tee tubkangbata ki ki saak u mɔbi.
ROM.11.1	N loon ki n boi ki laan i dukii a Yennu nyik u mɔŋ niib Israel teeb amii? Aaii, u ki nyikibi kaa. N mɔŋ tee Israel nirɔe, ki tee Abraham yaaboonn, ki nyii Benjamin naakuuk ni. 
ROM.11.2	Yennu ki ŋaan u niib nba ki u dɔŋ gannib na. I mi la sɔb Yennu gbouŋ ni ki want Elaija nba din beer Yennu, Israel teeb biit po biaŋinba a 
ROM.11.3	“N Yomdaanɔ, bi kpii a sɔkiniinba kura, ki biir a binbinta na, a ki n kuukɔɔe biar, ki bi kor a bin kpin.” 
ROM.11.4	Yennu din jiin bia? Yennu din jiin a u mɔk niib tusa ŋannlore binba daa ki mi jiant patir Baal na. 
ROM.11.5	Li tee nnee mɔtana. Niib waaminnae daa be ki Yennu gannib u ninbatinu paak. 
ROM.11.6	Yennu-i gann niib, u ninbatinu paake ki u gannib, ki li ki tee bi tumu paak kaa. Yennu-i bo-i gann niib bi tumu paakie, u ninbatinu na bo kii tee barmɔnii ninbatinu kaa.
ROM.11.7	Tɔn, li want nan Israel teeb ki la ba loon linba. Bi waaminnae ki Yennu gannib ki bi lar; ŋaan binba biar na teen tubkangbata damme. 
ROM.11.8	Li tee kaman nan la sɔb Yennu gbouŋ ni a “Bina nba gar ki tan tuu dinna, Yennu te ki bi yan lin, ki bi bia ki laati, ki bi tuba ki gbia.” 
ROM.11.9	Ki li ji sɔb Yennu gbouŋ ni a David yet a
ROM.11.9	“Yennu-n te ki linba ki nibooru na jiantir na,
ROM.11.9	lii tee tanbare ki soorib, ki bin di fara;
ROM.11.10	ki te ki bi ninbina-n jɔɔn, ki bi daa laati,
ROM.11.10	ki bi sii bɔɔ ki bi sai ni kan naati.”
ROM.11.11	N loon ki n boi ki laan i dukin nan Israel teeb din gbiat ki baa a bin biir amii? Aaii, li ki tee nna kaa. Ba tun toonbiit na paak, ki Yennu tinn binba ki tee Juu teeb na. Yennu tun nna a ŋamm Juu teeb na-ii mɔk funfunn binba ki tee Juu teeb na paak. 
ROM.11.12	Ki Juu teeb biit paake te ki tingbouŋ na teeb la tinnu; ki ŋamm Juu teeb nba din ki tun Yennu lomm nae te ki binba ki tee Juu teeb na la tinnu, li paak, Juu teeb maŋ kur-i munii nyik bi biit ki la tinnu, tingbouŋ na teeb sa mantik la bonchiann ki gar nnawa.
ROM.11.13	N piak ki teen yimm nba ki tee Juu teeb nee: Yennu nba te ki n tee Masia toomii i boor ni na, n sii mɔk yuugontir n toonn maŋ paak. 
ROM.11.14	Mi-i bo-i sa fit te ki n mɔŋ booru niib Juu teeb-ii mɔk funfunn binba ki tee Juu teeb na paak, li pasiar ŋanne sa te ki Juu teeb na siab-n tinn. 
ROM.11.15	Yennu nba din yêt Juu teeb na, ki u ji te ki tingbouŋ na teeb soorɔ yɔɔs; Yennu-i ŋmant ki gaarib ki bi tee u niib, li ji sii tee nlee? Li sii tee manfoore ki tur kpeemm. 
ROM.11.16	Li-i tee ki sinsinn boroboro na tee Yennu yarie, linba biar na mun bia tee u yare. Li-i tee ki tiik jiina tee Yennu yarie, li yiinii na mun bia tee u yare. 
ROM.11.17	Juu teeb na tee kaman nan ŋaak ni tiik nba ŋan nee, ki Yennu kɔnn tiik na yiinsia, ki jii muuk ni tiik yiinii na ki tukin nan ŋaak ni yar na, ki li taan yomm. Yimm nba ki tee Juu teeb na tee kaman nan muuk ni tiik yiinu nee, ki gaan Yennu barŋanii nba nyii Juu teeb boor ni na, ki tee kaman nan muuk ni tiik yiinu nba gaan bonŋann nba nyii ŋaak ni tiik ni na. 
ROM.11.18	Li paak, a daa mɔk parbifaant nan yiinii nba ki Yennu kɔnnib ki lu ki bi tee kaman nan ŋaak ni tiik yiinii na. Daa mɔk parbifaant, kimaan a tee yiinu kuukɔɔe; nyakir nee teena sommir, fin kaa teen nyakir na sommiri.
ROM.11.19	Ŋaan a sa jiin ki yet a “Mɔniie, a Yennu kɔnn yiinii na ki tur min nba tee muuk ni yiinu na yiare.” 
ROM.11.20	Li set tee mɔniie; ba ki teen yada na paake ki u kɔnnib, ki fin nba teen yada na paake ki u jiin tukina li paak. Ŋannimi a ji daa mɔk parbifaant dudukit li paaki, ŋaan kii mɔk jaŋmaanii. 
ROM.11.21	Juu teeb nba tee kaman nan ŋaak ni tiik na, Yennu din dat bi tuba; li paak, i daa dukii nan u kan fit ki dat i tuba biaki. 
ROM.11.22	Gotir Yennu nba mɔk ninbatinu ŋaan bia mɔk ninkoonii biaŋinba. U mɔk ninkoonii ki tur binba ki teen yada, ŋaan u tiina ninbaauk; fi-i kpaŋŋi teen yada, u mun sii tiina ninbaauk, ŋaan li-i kii tee nna, u mun bia sa kɔnnae ki lua. 
ROM.11.23	Juu teeb-i lebit bi dudukit ki ŋmat teen Yisa yada, Yennu sa te ki bin tukin nan ŋaak ni tiik na, kimaan u sa fit ki tun nna. 
ROM.11.24	Yimm nba ki tee Juu teeb na tee kaman nan muuk ni tiik yiinu nee, ki Yennu kɔnnir ki tukinir nan ŋaak ni tiik na. Li ki paar ki wun jii yiinii nba ki u kɔnn ŋaak ni tiik na ni, ki bia tukin nan li mɔŋ tiik na biaki.
ROM.11.25	N naa waas, n loon ki yin bann woonin ni bonsiar, a i daa dukii nan i tee yan damme; ki li tee a Juu tesiab yura paar, ki li sii be nnee ki tan baar yoo nba ki binba ki tee Juu teeb kur nba ki Yennu gannib na, bin tan teen Yisa yab. 
ROM.11.26	Nnee ki Juu teeb kur sa la tinnu. Li tee nan la sɔb Yennu gbouŋ ni a Yennu yet a
ROM.11.26	“Tinntɔɔ sa nyi Sion doo nie,
ROM.11.26	ki baar ki tan nyinn Jakɔb yaaboona biit kur ni.
ROM.11.27	Ki ma din senn mɔsonn ki turib na tee nnee;
ROM.11.27	n tan sa nyinnib bi biit ni.”
ROM.11.28	Juu teeb nba din ki sak Yisa barŋanii na paake, ki bi teen Yennu datai, ki li te ki yimm nba ki tee Juu teeb na la tinnu; Yennu nba din gann Juu teeb booru ki loomm na, bi yejamm paake te ki u loomm; 
ROM.11.29	kimaan Yennu-i gann niib ki turib piinii, u ji ki lebitir u pari. 
ROM.11.30	Yimm nba ki tee Juu teeb na, i din ki sak Yennu mɔb; ki mɔtana ki u ji tini ninbaauk, kimaan Juu teeb nba ki sakɔ na. 
ROM.11.31	Mɔtana, Juu teeb ki sak Yennu kaman nan ya din ki sakɔ biaŋinba na; Yennu nba din tini ninbaauk biaŋinba na, u sa tinib mun ninbaauk. 
ROM.11.32	Yennu loon ki niib kur-n bann nan bi tee tubkangbata dammewa, ki wun fit tinib ninbaauk.
ROM.11.33	Yennu mɔkint ki mɔk gbennu; ki u yan nan bannu sumii bonchiann. Ŋmee mi ŋɔɔ Yennu dudukit ki sa fit bann u sɔnii? 
ROM.11.34	Li sɔb Yennu gbouŋ ni a
ROM.11.34	“Ŋmee mi Yennu dudukit ki sa kpaanɔɔ?
ROM.11.35	Ŋmee mi ki tur Yennu siar
ROM.11.35	ŋaan ji tan loon wun pa ki jiinii?”
ROM.11.36	Yennue din nan bonsiar kur, ki dia li kura, ki u paake ki li kur be. Ŋaant ki wun la paku yoo nba kaa gbennu. Mɔmɔmm.
ROM.12.1	Li paak, n naa waas, Yennu ninbatinu paake te ki n barimi ma yi jii i gbanant ki turɔ, ki lii tee mannu nba fo, kii waa ŋɔɔ kuukɔɔ, ki li sa maŋɔ; ŋanne tee Yenjiantu nan barmɔnii. 
ROM.12.2	I daa te ki i binbeŋ tee kaman nan tingbouŋ na niib binbeŋ na, ŋaan ŋaant ki Yennu-n lebit i dudukit nan barmɔnii, kii ŋamm i binbeŋ fanu; ŋanne ki i sa bann Yennu yanbɔɔt nba ŋan ki bia tee fanu ki gbenn.
ROM.12.3	Yennu nba tinin ninbaauk na paake ki n yeen sɔɔ kur a sɔɔ daa dukii u par ni a u tee nijaann ki gar wa tee biaŋinba; ŋaan ŋaant ki sɔɔ kur-ii dukii ki bann yada nba ki Yennu turɔ na bikinu. 
ROM.12.4	Tɔn, nirɔ gbanant bɔkite, ki mɔk bont kur nan li toonn, ŋaan taan ki tee gbananyennkɔɔ. 
ROM.12.5	Li mun bia tee nnee nan ta yab bonchiann, ŋaan timm nan Masia lakin tee gbananyennkɔɔ, ki ti kura na gbanant taan ki tukin ki ji teen gbananyenn. 
ROM.12.6	Li paak, sɔɔ kur-n jii u piinii nba ki Yennu Seyeeŋ turɔ na ki tun biaŋinba ki Yennu turɔ yaak na. A piinii na-i tee fii sɔkint Yennu maan naie, li ŋan fan tun a yada biaŋ; 
ROM.12.7	ki a piinii na-i tee a somm leeb, li ŋan fan somm a leeb; li-i tee a teen wanntɔɔ, li ŋan fan wann leeb; 
ROM.12.8	li-i tee ki a kpaan a leeb kpaanii, fan tun nna; fin nba mun pi piinii, i tuun nna kaman nan burchimɔ na; wunba mun mɔk yaak niib paak, li ŋan wun tun yaak toonn maŋ bonŋann; ki wunba mun mɔk ninbatinu nan niib, li ŋan wuu mɔk ninbatinu nan parpeenn.
ROM.12.9	Ŋaant ki loomm-ii tee barmɔnii loomm, ŋaan kii soor linba ŋan na fanu, ŋaan kii nân biit. 
ROM.12.10	I loon leeb man bonŋann kaman nan nirɔ nan u naa bik nba tuu loon leeb biaŋinba na, ki kot kii baakit leeb; 
ROM.12.11	kii tee nikakitii, ki daa tiin gbannyakiri, ŋaan kii tuun ti Yomdaanɔ toona nan i para kura, 
ROM.12.12	ŋaan kii mɔk parpeenn i dindann paak, kii mɔk mintir i fardinu sinsuuk ni, ŋaan kii mei Yennu yoo kur; 
ROM.12.13	ŋaan paat linba ki i mɔk na ki tur Yennu niib nba ki mɔki, ŋaan kii gaan saamm kii chantirib i ŋei ni.
ROM.12.14	Binba mukisi, yin jiimm a “Yennu mɔsonŋann-ii be i paak.” Mɔmɔmm, yii jiimm nna, i daa teemm mɔpor gbaa. 
ROM.12.15	Wunba mɔk parpeenn, yii mun-ii mɔk parpeenn mun; ki wunba mun mɔk parbiir, yii mun-ii mɔk parbiir mun. 
ROM.12.16	Yii mɔk man dudukyennkɔɔ ki daa mɔk dontinmɔŋ; ŋaan kii saak toona nba ki mɔk dontinmɔŋi, ki daa dukii nan i mɔk ninyentiri.
ROM.12.17	I daa tuun biit ki jiint biit paaki; kotir i mɔŋ kii tuun linba ki niib kur sa la ki li ŋan. 
ROM.12.18	Yii yabir i mɔŋ man kii mɔk parmaasir nan niib kur. 
ROM.12.19	N naa walonkai, i kpan daa tuun biit ki jiint biit paaki, ŋaan ŋaant ki Yennu-n pa pann maŋ ki dat bi tuba ki jiin. Li sɔb Yennu gbouŋ ni a ti Yomdaanɔ yet a “Min kuukɔɔe mɔk yaak nba ki sa dat niib tuba; mine sa jiin ki tun biit maŋ.” 
ROM.12.20	Yii tee kaman nan la sɔb Yennu gbouŋ ni a “A dataak-i mɔ kon, fan dinnɔ, nyunyukiru-i soorɔ, fan turɔ nyun wun nyu; a ki fi-i tee nna, a dintɔ feie.” 
ROM.12.21	Daa ŋaant ki biit-n nyannani, ŋaan jii toonŋana ki nyann biit.
ROM.13.1	Nirɔ kur-ii saak yent damm mɔi; kimaan sɔɔ ki mɔk u mɔŋ yikoo ki li ki nyii Yennu boori. Yennue te ki binba mɔk yikoo na mɔk yikoo. 
ROM.13.2	Wunba ki saak yent damm sennu na, li want nan u bia ki saak Yennu mɔbi; ki wunba kur tun nna, u baat nan tubdatue u mɔŋ paak. 
ROM.13.3	Binba tuun toonbiit nee tiin yent damm jaŋmaanii, ŋaan binba ki tuun toonbiiti, bi ki tiin yent damm jaŋmaanii. I-i kii loon yii tiin yent daanɔ, li ŋan yii tuun linba ŋan, ki wun paki; 
ROM.13.4	u tee Yennu toontunnɔe ki tuun linba ŋan ki teeni; ŋaan fi-i tuun toonbiit, fii tiinɔ, kimaan u mɔk yaak nba ki sa dat a tubir. U tee Yennu toontunnɔe ki see Yennu paak ki daar binba tuun toonbiit na tuba. 
ROM.13.5	Li paak, li kpaa talas ki a gaar yent damm mɔi, ki li ki tee a mantik tiin tubdatu na kuukɔɔ kaa, ŋaan a mi nan li tee linba ŋane. 
ROM.13.6	Li paake te ki ti pa lampo, kimaan Yennue senn yent damm na a yoo kur bin jiir ki dia tingbouŋ na bonŋann. 
ROM.13.7	Li paak, turimm linba tee bi yar; li-i jaŋ nan bin gaar niib lampo, amii linba ki a mɔk paak lampo, fan pa ki turib; li-i jaŋ nan ki a baak nirɔ, fan baakɔ; li-i biakii jaŋ nan fii tiin nirɔ, fan tinɔ.
ROM.13.8	Daa mɔk sɔɔ panni. Ya sii mɔk pann nba tee, yii loon man i leeb. Wunba loon u lɔɔ, li daanɔ gbeen Yennu sennu na kura. 
ROM.13.9	Yennu sennu na yet a “Daa chommi; daa kpi a lɔɔ; daa jaami; daa mɔk niauŋ a lɔɔ bont paaki;” ki senn-yena biar ki pukin linba na paak ki li kur taan ki yet a “I loon a lɔɔ kaman nan fa loon a mɔŋ biaŋinba na.” 
ROM.13.10	Ki fi-i loon a lɔɔ, a kan tun bonbiir ki turɔ; kimaan niib loommu tee Yennu sennu gbeenu.
ROM.13.11	Yii tee nna man kimaan ya mi yoo na nba tee biaŋinba na. Yoo na baara ki i sa fiir i gɔɔn ni. Ti tinnu daar pera, ki ki fɔk kaman nan la din fɔk biaŋinba yoo nba ki ti din piin ki teen Yisa Masia yada na. 
ROM.13.12	Nyiɔk na bɔnn ki gaare, ki li ji loon lin yent. Li paak, ŋaant man ki tin nyik bunbɔnn ni toona nba tee toonbiit na, ŋaan jii tɔbtiat nba ki Yennu teent na. 
ROM.13.13	Ŋaant ki ti toona-ii yeen kaman nan niib nba tuu be yentu ni na, ki daa nyu daan ki yibi, ki daa tuun yuukpeensimi. Ti daa baa joona, ki daa tuun toonbiit booru booru, ki daa kɔn kunkɔna, ki daa mɔk funfuna nan leebi. 
ROM.13.14	Yii tee man kaman nan ti Yomdaanɔ Yisa Masia nba tee biaŋinba na, ŋaan nyik i gbanant loonbiit, ki daa dukii li po jiki.
ROM.14.1	Gaat man yadakanpɔɔna damm na, ŋaan daa nɔi namm mɔniɔk bi yada ni. 
ROM.14.2	Sɔɔ yadae te ki u di jeet kur, ki wunba yada ki paar na mun kɔɔ nant ŋmamu. 
ROM.14.3	Ki wunba di jeet kura na daa gorii wunba kɔɔ jesiat na yanni, ki wunba mun kɔɔ jesiat na daa biir wunba di jeet kur na sanni, kimaan Yennu gaarɔwa. 
ROM.14.4	Ki a tee ŋmee ki sa biir sɔɔ toontunnɔ? Li tee u mɔŋ Yudaanɔ nee sa yet wa dii nan wa baa, ki u set sa diwa kimaan ti Yomdaanɔ mɔk paŋ nba sa te ki wun di. 
ROM.14.5	Tɔn, nisiab mun dukii a dayena ŋan ki gar dalia, ki siab mun jii daa kur ki li jame. Sɔɔ kur-n bann u mɔŋ dudukit ni wa teen linba yada. 
ROM.14.6	Wunba dukii a dayena ŋan ki gar dalia na, u tee nna ki teen ti Yomdaanɔ baakire; ki wunba mun di jeet kur na, u tee nnee ki teen ti Yomdaanɔ baakir mun, kimaan u teen Yennu niipoouk jeet na paak; ki wunba mun kɔɔ jesiat na mun tee nnee ki teen ti Yomdaanɔ baakir, ki mun bia teen Yennu niipoouk. 
ROM.14.7	Sɔɔ kaa ki be ki fo u yur paak, amii ki kpenn u mɔŋ loomm kuumi. 
ROM.14.8	Ti-i fo, ti Yomdaanɔ paake te ki ti fo; ki ti-i kpo, u loomm paake te ki ti kpo. Li paak, ta fo amii ta kpo, ti tee ti Yomdaanɔ yabe. 
ROM.14.9	Masia din kpo ki bia fiir kuun ni a wun teen footib nan kpeemm Yomdaanɔ. 
ROM.14.10	Ki fin, bee teen ki a biir a naa biki? Bee teen ki a yisin a naa biki? Ti kur tan sa set Yennu tɔɔnn ki wun bu ti buut. 
ROM.14.11	Li sɔb Yennu gbouŋ ni a ti Yomdaanɔ Yennu yet a
ROM.14.11	“Ma set be na, booru kur sa gbaan n tɔɔnn,
ROM.14.11	ki sɔɔ kur sa yet a n set tee Yennu.”
ROM.14.12	Li paak, sɔɔ kur tan sa fiit u mɔŋ ki tur Yennu.
ROM.14.13	Li paak, ti daa biir leeb sana, ŋaan kii mi i mɔŋ par ni nan i kan te ki i naa bik-n tun toonbiit ki baa. 
ROM.14.14	Min nan ti Yomdaanɔ Yisa nba taan leeb ki ji tee niyenɔ na, ŋanne te ki n bann nan jeet kaa ki kɔɔ. Ŋaan sɔɔ-i dukin nan jesiat kɔɔ, ŋann ŋanin li kɔɔ u boor. 
ROM.14.15	Fi-i te ki a naa bik par biir jeet nba ki a di na paak, ŋann ŋanin a ji ki tuun loomm toonn kaa. Nirɔ nba ki Masia din gaar u paak ki kpo na, a daa te ki wun nyik Yennu sɔnu a jeetdinu paaki. 
ROM.14.16	Linba ki a dukii a li ŋan, a daa te ki niib-n pak biit li paaki. 
ROM.14.17	Kimaan Yennu naan labaar ki tee jeetdinu amii nyunu labaar kaa, ŋaan li tee popeenn nan parmaasir nan parpeenn yar nba ki Yennu Seyeeŋ turite. 
ROM.14.18	Wunba waa Masia nna, Yennu sii mɔk parpeenn nan li daanɔ, ki niib bia sii teeu nibaakir.
ROM.14.19	Li paak, ŋaant man ki tin yabir ki tun linba baat nan parmaasir, nan linba sa somm ti leeb. 
ROM.14.20	I mi ki a biir Yennu toona, jeet paak. Jeet kur ŋane, ŋaan li ki ŋan ki a di jeet nba sa te ki a naa bik-n baa. 
ROM.14.21	Linba ŋan tee ki a nyik linba sa te ki a naa bik-n baa, li-i lekii tee nant ŋmamu amii daan nyunu. 
ROM.14.22	Fa teen yada ki jikit saa jeetdinu po biaŋinba na, ŋaant ki lii be fin nan Yennu sinsuuk ni. Wunba tun linba ki u dukin nan li ŋan, ki ki mɔk birsuk li paaki, parpeenn tee u yare. 
ROM.14.23	Ŋaan wunba mɔk birsuk linba ki u di na paak, ŋaan dii, u mɔk biit, kimaan u ki dir nan yada. Nirɔ-i kii teen yada nan toonsiar ŋani, ŋaan tan tuun toonn maŋ, li tee biite.
ROM.15.1	Timm nba ki ti yada chee na, li ŋan ki tii mɔk sukuru ki somm ti leeb nba yada daa ki chee na, ki daa tuun ti mɔŋ loomm kuukɔɔ kaa. 
ROM.15.2	Ŋaant man ki ti kura baka-ii be ti naa waas paak ki sommib ki bin wei Yisa Masia sɔnu fanu. 
ROM.15.3	Ŋɔɔ Masia din ki loon wun tun u mɔŋ loommi. Li sɔb Yennu gbouŋ ni a “Binba sukii Yennu na, bi sukii mine.” 
ROM.15.4	Linba kur sɔb Yennu gbouŋ ni na, li sɔb ki turit a tii tumiie. U gbouŋ maŋ teent sukuru, ki bia kɔɔntit para, a tii mɔk dindann. 
ROM.15.5	Yennu nba teent sukuru ki sommit na, wun turi dudukyennkɔɔ kaman nan Yisa Masia nba loon biaŋinba; 
ROM.15.6	ki i kura sii mɔk dudukyennkɔɔ ki dont Yennu wunba tee ti Yomdaanɔ Yisa Masia Baa na.
ROM.15.7	Yii gaan leeb man kaman nan Masia nba gaari na, ki Yennu sann-n la paku. 
ROM.15.8	Ma yeen linba na paak tee a Masia din kpint u mɔŋ ki tee Juu teeb na toontunnɔe, ki wann nan Yennu set tee mɔmɔmm daanɔe, ki gbeen Yennu mɔsona nba ki u din senn ki tur bi yejamm nba din tee nijaana na, 
ROM.15.9	ki te ki binba ki tee Juu teeb na-ii dont Yennu sann u ninbatinu paak. Li sɔb nnee Yennu gbouŋ ni a David yet a
ROM.15.9	“N sa tura niipoouk binba ki tee Juu
ROM.15.9	teeb na boor,
ROM.15.9	ki yin yanii ki paka.”
ROM.15.10	Li bia sɔb ki yet a
ROM.15.10	“Yimm nba ki tee Juu teeb na,
ROM.15.10	yii mɔk man parpeenn, yimm nan Yennu niib.”
ROM.15.11	Li bia sɔb a
ROM.15.11	“Yimm nba ki tee Juu teeb na,
ROM.15.11	pakin man ti Yomdaanɔ Yennu;
ROM.15.11	nibooru kura-n pakɔ bonŋann.”
ROM.15.12	Aisaya mun din sɔb Yennu gbouŋ ni a
ROM.15.12	“Jese yaaboonn tan sa baar
ROM.15.12	ki Yennu sa chabɔ yaak,
ROM.15.12	ki u tan sii tee binba ki tee Juu teeb na yudaanɔ,
ROM.15.12	ki bi tan sii teeu yada.”
ROM.15.13	Yennu nba turit dindann na, ya teenɔ yada na paak, ki u sa turi parmaasir nan parpeenn bonchiann, ki ŋɔɔ Yennu Seyeeŋ paŋ sa te ki i dindann na-n ŋamm yabit.
ROM.15.14	N naa waas, n mi n par ni nan i binbeŋ ŋan, ki i mi Yennu maan bonŋann ki fit ki kpaan i leeb; 
ROM.15.15	ŋaan ma sɔbin gbouŋ na ki teeni na, n mɔk parcheenn ki yaa n tiari baryena, kimaan Yennu mɔk ninbatinu n paak 
ROM.15.16	ki te ki n tee Yisa Masia toontunnɔ, a n mɔɔnt u barŋanii ki tur binba ki tee Juu teebi, a ki bi sii tee piinii ki teenɔ, ki u Seyeeŋ na sa te ki bin teen nifoŋamm ki penn u par. 
ROM.15.17	Yisa Masia paake ki n mɔk yuugontir Yennu toonn ni; 
ROM.15.18	n loon ki n wanni toona nba ki Masia te ki n tun na, ŋaan n kan fit pak nisiab toona po; u te ki n mɔɔnt u labaar na ki tur binba ki tee Juu teeb, ki bia tun bakitnauŋ toona nba din te ki bi sak u mɔb. 
ROM.15.19	Yennu Seyeeŋ paŋ nee te ki n tuun bakitnauŋ toona na, ki ŋanne te ki bi bann paŋ nba ki u mɔk. Ki n nyii Jerusalem ki bia lin doi ni ki tan baar Ilirikum tiŋ ni ki mɔɔntir Masia barŋanii kura. 
ROM.15.20	Ŋanne ki n lin nan ninmɔnn ki mɔɔntir Masia barŋanii na ki teen niib nba ki mi gbati; n ki loon mii lin kii lei siaminba ki niib poŋ dɔŋ mɔɔnt leŋi, 
ROM.15.21	kimaan li sɔb Yennu gbouŋ ni a
ROM.15.21	“Niib nba ki bi daa ki mɔɔnt u maan ki turib na,
ROM.15.21	bi sa gbat ki bia bann li paak, kii mi u po.”
ROM.15.22	Li paak, bona bonchiann tuu gɔɔr n sɔnu ki n ki fit baat ki gɔntiini. 
ROM.15.23	Ŋaan mɔtanae ki n ji daa gbenn n toona nba be yaka na ni, ki ma poŋ sat ki tuu loon bina bonchiann ki n gɔni na, 
ROM.15.24	mɔtana n sa gɔniiwa; ki n gɔnu maŋ poorpo waaminna, n sii loon ki yin sommin ki n saan Speenn tiŋ ni. 
ROM.15.25	Ŋaan sinsinn n sa saan Jerusalema, Yennu niib sommir paak, 
ROM.15.26	kimaan Yisaweira nba be Masedonia nan Akaya tinii ni na, ki bi dukin dudukit ki yent bi para a bin lakin likirii tur Yennu niib nba tee tatimm ki be Jerusalem na. 
ROM.15.27	Li tee mɔniie nan bi mɔŋ loomme ki bi turib piinii na. Li ŋan bin turib, kimaan Yennu barŋanii nba nyii Jerusalem niib boor ki baarib na paak. Ŋanne te ki li ŋan nan bin turib piinii maŋ. 
ROM.15.28	Mi-i baar Jerusalem ki turib piinii maŋ, n sa nyi leŋ ki tɔɔt gar i boor ki saan Speenn tiŋ niwa. 
ROM.15.29	N mi nan mi-i baar i boor, Masia sommir sii be ti ni bonchiann.
ROM.15.30	Tɔn, n naa waas, ti Yomdaanɔ Yisa Masia sann paak nan Yennu Seyeeŋ loomm paak, n mei-i, yii mei Yennu nan ninmɔnn n paak ki sommin, 
ROM.15.31	ki wuu guun ki Judea tiŋ ni niib nba ki teen Yisa Masia yada na, ki bi daa kpimi; kii biakii meiɔ nan piinii nba ki n sa tur Yennu niib na, bin gaar nan parpeenn. 
ROM.15.32	Li-i tee ki i miar Yennu nna ki turin, ki u-i sak, n sa baar nan parpeenn, ki tan foi waan i boor. 
ROM.15.33	Yennu nba teent parmaasir na sii be nani. Mɔmɔmm.
ROM.16.1	Tɔn, n loon ki n wanni ti niipoo Fiibe po; u be Kenkrea doo ni ki sommit Yisaweira leŋ; li-i tee ki u baar i boor, 
ROM.16.2	yin gaarɔ ti Yomdaanɔ Masia sann paak kaman nan Yennu niib nba bo sii gaan bi leeb biaŋinba na, ki sommɔ wa loon linba i boor, kimaan u mun tuu sommit niib bonchiann, nan n mɔŋ gbaa.
ROM.16.3	N foont Akuila nan u ŋaapoo Prisila binba tee n toontunleeb Yisa Masia toona ni na. 
ROM.16.4	Bi din jii bi manfoa ki tinn n manfoor, li paak ki n teemm niipoouk; li ki tee n kuukɔɔ kaa teemm niipoouku, ŋaan min nan binba ki tee Juu teeb ŋaan tee Yisaweira na, bi mun bia teemm niipoouk bonchiann. 
ROM.16.5	Ŋaan bia foont Yisaweira nba lakii ki jiantir Yennu bi ŋaak ni na.
ROM.16.5	Ki foont n yɔɔŋaŋ Epanetus wunba din tee sinsinn nirɔ nba be Asia tiŋ ni ki din teen Masiaweirɔ na. 
ROM.16.6	Ki foont Mari wunba din tuu tuun bonchiann ki teeni na; 
ROM.16.7	ki foont Andronikus nan Junias binba tee n booru ni niib, ki min nan ŋamm din lakin kɔɔ dansarik; ki Masia toomiinba mib bonŋann na, ki bi din sint teen Masiaweira ki n tan wei na.
ROM.16.8	Ki foont n yɔɔŋaŋ Ampliatus wunba ki n loonɔ ti Yomdaanɔ paak na. 
ROM.16.9	Ki foont Urbanus wunba tee ti toontunlɔɔ Masia toona ni na; ki foont n yɔɔŋaŋ Stakis mun biak. 
ROM.16.10	Ki bia foont Apeles wunba din la bikinu ŋaan lek bia daa waa Masia nan barmɔnii na; ki foont Aristobulus ŋaateeb; 
ROM.16.11	ki foont n booru ni nirɔ nba ki bi yiu Herodion na; ki foont Nasisus ŋaateeb nba teen ti Yomdaanɔ yada na.
ROM.16.12	Ki foont Traifena nan Traifosa binba tuun ti Yomdaanɔ toona na; ki foont n yɔɔŋaŋ Pesis wunba tuun ti Yomdaanɔ toona bonchiann na. 
ROM.16.13	Ki foont Rufus wunba mantik waa ti Yomdaanɔ sɔnu bonŋann na; ki foont u naa wunba tuu loonin kaman nan wa loon u mɔŋ bik biaŋinba na. 
ROM.16.14	Ki foont Asinkritus nan Flegon nan Hemes nan Patrobas nan Hemas nan Masia niib kur nba be namm na. 
ROM.16.15	Ki foont Filologus nan Julia nan Nereus nan u niipoo, nan Olimpas nan Yennu niib kur nba be namm na.
ROM.16.16	Yii foont leeb kii kpammii man; Masiaweira nba be siar kur po foonti.
ROM.16.17	N naa waas, n kpaaniie, i mi man binba bɔkitir Yisa niib ŋaan dɔkib u sɔnu ni na ŋaan bia ki saak wannu nba ki i gaar na; lɔkitirib man; 
ROM.16.18	li nibooru ki waa ti Yomdaanɔ Masia, ŋaan waa bi mɔŋ niauŋo. Bi jikit mɔmante ki kpann binba yaa dudukit ki chee na. 
ROM.16.19	Tɔn, sɔɔ kur gbat ya gaar Masia barŋanii biaŋinba, linba na paake ki n mɔk parpeenn nani. N loon ki yii mɔk yan ki saan jiin linba ŋan paak, ŋaan daa saak bonbiiri. 
ROM.16.20	Li kan yukir ki Yennu nba teent parmaasir na sa te ki yin fiir ŋmaa Sintaanii yur paak.
ROM.16.20	Ti Yomdaanɔ Yisa Masia-n sommi.
ROM.16.21	Tɔn, n toontunlɔɔ Timoti foonti; ki n ninjamm Lusius nan Jason nan Sosipata mun bia foonti. 
ROM.16.22	Min Tesius nba sɔbin linba ki Pɔɔl pak gbouŋ na ni na foonti ti Yomdaanɔ sann paak.
ROM.16.23	Gaius wunba gaar min Pɔɔl nan Masiaweira kur u ŋaak ni na, u mun foonti. Erastus, wunba tee doo na likguutɔɔ na, ŋɔɔ nan ti naa bik Kɔɔtus mun foonti. 
ROM.16.24	Ti Yomdaanɔ Yisa Masia-n somm i kura.
ROM.16.25	Li ŋan ki tin baak Yennu, kimaan u fit te ki i set waau fanu kaman nan ma mɔɔnt barŋanii ki jiin Yisa Masia po na, ki fiit woonin ni maan nba din bɔr bina bina na. 
ROM.16.26	Ŋɔɔ Yennu sɔkiniinba gaar ki sɔbir gbouŋ ni ki li fiit woonin ni; ki Yennu nba kaa gbennu na tur mɔb a booru kur-n bannir, a niib kur-n la yaak ki teen Masia yada ki sak u mɔb; 
ROM.16.27	ŋɔɔ Yennu kuukɔɔe tee yandaanɔ na; niib kur-n pakɔ mɔkmɔk nan yoo nba kaa gbennu, Yisa Masia sann paak. Mɔmɔmm.
1CO.1.1	Min Pɔɔl nba ki Yisa Masia yiinin a n teen u toomii Yennu loomm ni, min nan ti naa bik Sosenes sɔbin gbouŋ na ki teen Yennu mɔtaauk niib nba be Korint doo ni.
1CO.1.2	Yisa Masia paake ki i tee Yennu niib, ki u yiini kii teen u niib nan binba kur yi ti Yomdaanɔ Yisa Masia sann siaminba kur; ŋɔɔe tee bi Yomdaanɔ ki mun bia tee ti Yomdaanɔ.
1CO.1.3	Ti Baa Yennu nan ti Yomdaanɔ Yisa Masia-n sommi ki bia turi parmaasir.
1CO.1.4	N teen Yennu niipoouk yoo kur i paak nan wa turi sommir Yisa Masia paak na, 
1CO.1.5	kimaan i la bonsiar kur i pinpakit ni nan i minu ni u boore. 
1CO.1.6	Masia labaar nba ki ti din wanni na, i gaarir fanuwa. 
1CO.1.7	Li paak, i ki pɔt Yennu Seyeeŋ piinii na yenn gbaa nan ya guu daar nba ki ti Yomdaanɔ Yisa Masia tan sa jen na. 
1CO.1.8	U sii guui nan ti Yomdaanɔ Yisa Masia jenu daar maŋ ki i tan daa mɔk biiti. 
1CO.1.9	Yennu-i yaa u sa tun linba, u tuun ŋanne. U yiinie a yimm nan u bik ti Yomdaanɔ Yisa Masia-ii mɔk mɔtaauk nan leeb.
1CO.1.10	N naa waas, n barimiie ti Yomdaanɔ Yisa Masia sann ni a yin taan mɔb, ki mɔniɔk daa be i sinsuuk ni, ki yii taa mɔyemmkɔɔ nan dudukyennkɔɔ. 
1CO.1.11	N naa waas, Kloe ŋaatesiab betin a i mɔk mɔniɔk nan leeb i sinsuuk ni. 
1CO.1.12	Linba ki n yeen na tee a i siab yaa a bi tee Pɔɔl yabe, ki leeb mun yaa a bi tee Apolos yabe, ki siab mun bia yaa a bi tee Piita yabe, ki yemm mun yaa a bi tee Masia yabe. 
1CO.1.13	Masia maŋ bɔkit bɔkitee? Bi din kpaa min Pɔɔl dapunpunn paak i paakii? amii bi wuri Yennu nyunwuru min Pɔɔl sann paakii?
1CO.1.14	N teen Yennu niipoouk nan ma ki wur i sɔɔ Yennu nyunwuru na, see Krispus nan Gaius. 
1CO.1.15	Li paak, sɔɔ kan fit yet a bi wurɔ Yennu nyunwuru n sann ni. 
1CO.1.16	N bia wur Stefanas ŋaateeb Yennu nyunwurue, ŋaan n ji ki tian ma wur wunba ki pukini. 
1CO.1.17	Kimaan Masia ki tumin a n tan wur niib; u tumin a n tan mɔɔnt u barŋanii nee ki tur niib. Li ki tee a n jikit nisaarik mir kaa ki beeribi; mi-i bo-i kii tuun nna, li bo sa te ki Masia nba kpo dapunpunn paak na, u kuun maŋ-n teen yanne.
1CO.1.18	Nisiab nba bot Yennu sɔnu ni na jii Masia kuun dapunpunn paak labaar na ki li tee yanne, ŋaan timm nba tinn na mi nan li tee Yennu paŋe. 
1CO.1.19	Li sɔb Yennu gbouŋ ni a u yet a
1CO.1.19	“N sa biir yandamm minu na
1CO.1.19	ki te ki bannteeb bannu na-n biar yann.”
1CO.1.20	Li paak, tingbouŋ na yandamm nan mirteeb nan mɔnɔdamm na be lee? Yennu te ki tingbouŋ na yandamm teen yanne.
1CO.1.21	Yennu nba mɔk yan na te ki tingbouŋ na teeb yan kan fit te ki niib-n bannɔ. Li paak, ki u te ki binba teen Yisa yada na tinn; jatii labaar nba ki ti mɔɔntir ki teen niib na paak ki bi tinn. 
1CO.1.22	Juu teeb loon bin la bakitnauŋ toonaewa ki fit lian teen yada; ki Griik teeb mun loon yan; 
1CO.1.23	timm ŋanin mɔɔntir ki wantib biaŋinba ki Masia kpo dapunpunn paak nee, ki maan maŋ dont Juu teeb wutoa, ki bia tee jatmaan ki teen binba ki tee Juu teebi. 
1CO.1.24	Juu teeb nan binba ki tee Juu teeb ki Yennu gannib na ŋanin mi nan Masia kuun labaar na tee Yennu paŋ nan u yame. 
1CO.1.25	Linba ki Yennu tuun ki nisaarik jiir ki li tee jatii na, li mɔk yan ki gar nisaarik yan; ki linba ki Yennu teen ki nisaarik dukii a li ki mɔk paŋ na, ŋaan li mɔk paŋ ki gar nisaarik yar.
1CO.1.26	N naa waas, dukint man ya din tee biaŋinba yoo nba ki i din sak Yisa barŋanii na. Nisaarik minu ni, i waaminne mɔk yan amii paŋ amii ki tee nijaana. 
1CO.1.27	Ŋaan Yennue gann binba tee jatit tingbouŋ na teeb boor ni, a wun te ki yandamm-n di fei; ki bia gann tatimm tingbouŋ na teeb boor ni, a wun te ki paŋ damm-n di fei. 
1CO.1.28	Yennue gann tarii nan binba ki mɔk nyɔɔt, nan binba ki tee siar, a wun teen linba ki niib dukii a li mɔk nyɔɔt na yann. 
1CO.1.29	U teen nnee a sɔɔ daa nyu bara u boor. 
1CO.1.30	Ŋɔɔ Yennue taan timm nan Yisa Masia ki u tee ti yan. U paake ki Yennu nyinnit daabsin ni, ki yet a ti tee niŋamm u boor, ki ji tee u niib. 
1CO.1.31	Li paak, yii tuun linba sɔb Yennu gbouŋ ni a “Wunba nyu bara, wun nyu bara maŋ ti Yomdaanɔ Yennu paak.”
1CO.2.1	N naa waas, ma din baar i boor ni na, n din ki mɔɔntir Yennu labaar na ki teeni nan mɔmant amii nifosaarik minu ni kaa. 
1CO.2.2	Ŋaan ma din be nani na, n din ki mɔk duduksiat ki pukin Yisa Masia po, nan u dapunpunn paak kuun na po. 
1CO.2.3	Ma baar i boor ni yoonba, n baar nan chɔkinte, ki jaŋmaanii nan jijekit soorin. 
1CO.2.4	N ki pak labaar maŋ nan minu nba sa maŋ niib kaawa ki bin sak li, ŋaan n pake ki Yennu Seyeeŋ na wann u paŋ, 
1CO.2.5	a ya teen Yisa Masia yada na, li ki tee nisaarik yan paak kaa, ŋaan li tee Yennu paŋ paake.
1CO.2.6	Mɔmɔmm, ti piak nan yame ki teen binba ki bi para chee nan Yisaweiu ni na. Li ki tee tingbouŋ na niib yan amii tingbouŋ na paŋ damm nba ki bi panii sa teen yann na. 
1CO.2.7	Yan nba ki ti piak na tee Yennu woonin ni yan nba woon ki nirɔ ki mi, linba ki Yennu poŋ dɔŋ gann a wun donnit, ki sɔɔ ki dunia daa din ki nan na. 
1CO.2.8	Tingbouŋ na ŋaayudamm sɔɔ kaa ki mi yan na. Bi-i bo-i mir, bi din bo kan kpaa ti Yomdaanɔ wunba yen paku kura na dapunpunn paaki. 
1CO.2.9	Li sɔb Yennu gbouŋ ni a
1CO.2.9	“Linba ki nirɔ ki la, ki bia ki gbati,
1CO.2.9	ki bia ki dukin a li sa fit teen na,
1CO.2.9	ŋanne ki Yennu teen siir
1CO.2.9	ki guun binba loonɔ na.”
1CO.2.10	Ŋanne ki Yennu Seyeeŋ na te ki ti bannir, kimaan Seyeeŋ na mi bont kur nan Yennu woonin ni maan gbaa. 
1CO.2.11	Nifosaarik seek nba be u ni na kuukɔɔe mi nisaarik dudukit. Nnee mun, sɔɔ ki mi Yennu dudukit see Yennu Seyeeŋ na kuukɔɔ. 
1CO.2.12	Seek nba ki ti gaar na, u ki tee tingbouŋ na seek kaa, ŋaan u tee Yennu Seyeeŋ nba sa te ki tin bann piinii nba ki u turite.
1CO.2.13	Li paak, ki ti ki piak maan nba tee nisaarik wannu yami; ŋaan ti piak linba ki Yennu Seyeeŋ wantit, ki bia want Yennu barmɔnii na ki teen niib nba ki Yennu Seyeeŋ be bi ni na; 
1CO.2.14	ŋaan wunba ki mɔk Yennu Seyeeŋ maŋ, li yɔɔ ki gaan Yennu Seyeeŋ na maami, kimaan li sii tee jatiie ki turɔ, ki u kan bann li paaki, kimaan li bannu nyi Seyeeŋ na boor nie. 
1CO.2.15	Ki wunba mɔk Seyeeŋ na bant bona kur paake, ŋaan nirɔ kan fit ki bann u binbeŋ ni, 
1CO.2.16	kaman nan la sɔb Yennu gbouŋ ni a
1CO.2.16	“Ŋmee sa fit bann Yennu dudukit ki ŋmakitɔɔ?”
1CO.2.16	Ŋaan timm ŋanin mɔk Masia dudukit.
1CO.3.1	N naa waas, li tee mɔniie, n din ki fit pak ki turi kaman nan ma din bo sa pak ki tur niib nba mɔk Yennu Seyeeŋ na; n din pak ki turi kaman nan ma bo sa pak ki tur tingbouŋ na teeb nee, ki i binbeŋ bia tee kaman nan waas binbeŋ nee Masia sɔnu ni. 
1CO.3.2	N mɔɔnti biime, ki li ki tee jekpabaa kaa, kimaan i ki jaŋ nanni. Mɔtana gbaa i bia lek daa ki jaŋ nanni, 
1CO.3.3	kimaan i binbeŋ bia daa be kaman nan tingbouŋ na niib binbeŋ nee; kimaan funfunn nan mɔniɔk-i be i sinsuuk ni, i ki waa tingbouŋ na teeb binbeŋ kaa-aa? 
1CO.3.4	Ki sɔɔ-i yet a u tee Pɔɔl yɔɔe, ki lɔɔ mun yet a u tee Apolos yɔɔe, ŋann i ki tuun kaman nan tingbouŋ na teeb binbeŋ na kaa-aa?
1CO.3.5	Ŋmee tee Pɔɔli, ki ŋmee mun tee Apolosi? Ti kpan tee Yennu toontunna nba din te ki i sak Yisa mɔb nee. Ti kur na tuun toona nba ki ti Yomdaanɔ turit a tii tuume. 
1CO.3.6	Min din bur bonbooriie ki Apolos mun maant nyun, ŋaan Yennue te ki li pia ki kpaat. 
1CO.3.7	Wunba bur nan wunba maant nyun ŋanin tee yanne; Yennu ki tee yanni, kimaan ŋɔɔe te ki li kpaat. 
1CO.3.8	Bɔkitu kaa wunba buur nan wunba maant nyun na sinsuuk ni. Yennue sa turib nyɔɔt ba tun linba na paak. 
1CO.3.9	Ti lakin tuun ki teen Yennue. I tee kaman nan Yennu kpaab nee, ki bia tee kaman nan Yennu diiuk na.
1CO.3.10	Yennu nba sommin biaŋinba na paak, n tee kaman nan tanmaaŋanɔ nee, ki piin fiakir, ki sɔɔ mun maa ki tɔɔnt li paak. Ŋaan wunba kur maa ki tɔɔnt li paak, wun soor u mɔŋ. 
1CO.3.11	Yennu poŋ din jii Yisa Masia ki u tee fiakire, ki fiaksiar ji kaa ki sɔɔ ji sa fit piinii. 
1CO.3.12	Siab sa jii sarimae, amii nabint, amii tanchincheena, ki maa fiakir maŋ paak; siab mun sa jii daate, amii mɔɔt, amii kakaa, ki chaan fiakir maŋ paak. 
1CO.3.13	Masia baaru daar maŋ nie, ki sɔɔ kur toona nba tee biaŋinba tan sa nyi paanu. Muue tan sa fiit wannir, ki bikin sɔɔ kur toona ki wann la tan sii tee biaŋinba. 
1CO.3.14	Li-i kii dii linba ki nirɔ maa tɔɔn fiakir maŋ paak na, ŋann ŋanin u sa la nyɔɔta. 
1CO.3.15	Ŋaan wunba yar dii muu, u sa kɔŋ li nyɔɔta, ŋaan u mɔŋ ŋanin sa tinna ki li sii tee nan u chiare ki nyii muu ni na.
1CO.3.16	I tee Yennu diiuko, ki Yennu Seyeeŋ be i ni; i ki mi nna-aa? 
1CO.3.17	Li paak, wunba biir Yennu diiuk, Yennu mun sa biir li yɔɔwa. Kimaan Yennu diiuk tee diyeeŋe; ki yimme tee u diiuk maŋ.
1CO.3.18	Sɔɔ daa kpann u mɔŋi. Sɔɔ-i be i sinsuuk ni ki dukii nan u tee yan daanɔe tingbouŋ na binbeŋ ni, li ŋan wun kpant u mɔŋ jatuk ki set teen yan daanɔ. 
1CO.3.19	Linba ki tingbouŋ na teeb dukin ki li tee yan na, li tee jatiie Yennu boor, nan la sɔb Yennu gbouŋ ni a “Yennu biir yan damm bannu.” 
1CO.3.20	ki bia sɔb leer boor a “Ti Yomdaanɔ mi nan yan damm dudukit tee yanne.” 
1CO.3.21	Li paak, sɔɔ daa mɔk dontinmɔŋ nisaarik paaki. Siar kur tee i yare; 
1CO.3.22	min Pɔɔl nan Apolos nan Piita nan tingbouŋ na, nan manfoor nan kuun, nan mɔtana nan yoo nba baat na, yimme yen linba na kura. 
1CO.3.23	Ki Masia mun yeni, ki Yennu mun yen Masia.
1CO.4.1	Ŋann amii, i jiit ki tii tee Masia toontunna nba ki Yennu jiit ki guunit u woonin ni maan na. 
1CO.4.2	Li paak, linba tee majaann tee nnee, li ŋan ki toontunnɔ-n tuun nan barmɔnii. 
1CO.4.3	Ŋaan li-i tee ki i bu n buut kaman nan nifosaarii nba tuu bu bi leeb buut na, n baka kaa; n mɔŋ gbaa ki bu n mɔŋ buute. 
1CO.4.4	N nɔɔk ni yeene, ŋaan li ki want a n ki tuun biiti, ŋaan ti Yomdaanɔe tee wunba bu n buut. 
1CO.4.5	Li paak, i daa bu sɔɔ buut mɔtana, kii guu yoo nba ki ti Yomdaanɔ tan sa baar na, wunba tan sa jii linba be bunbɔnn ni ki fiit wannir paanu ni, ki tan sa fiit para ni maan ki wann paanu ni; ki li yoo na ki sɔɔ kur tan sa la u nyɔɔt nba tee biaŋinba Yennu boor.
1CO.4.6	N naa waas, i paake ki n bikin linba na kur ki tur n mɔŋ nan Apolos, a i tumii ti boor ki wei Yennu gbouŋ nba wann biaŋinba na bonŋann, ki sɔɔ daa dont u mɔŋ ti yenɔkɔɔ paak ki gar u lɔɔ. 
1CO.4.7	Ŋmee tura saakatuk a leeb ni? Yennu kaa tura linba kur ki a mɔk na-aa? ki bee teen ki a dont a mɔŋ, ki li tee nan linba ki a mɔk maŋ ki tee piinii kaa na?
1CO.4.8	I poŋ mɔk linba kur ki i loonii? i poŋ teen gordammaa? ta lek kaa i boor nna, ŋaan i tee kpanbara-aa? N poŋ loon yin set tee kpanbara nan barmɔnii, ki timm nan yimm-n taan teen kpanbara. 
1CO.4.9	Min yaa boor n dukin nan Yennu gann timm nba tee toomiinba na ki ti tee tariie, ki tee kaman nan niib nba ki bi sa kpib paanu ni, ki teemm yaarlituk niib, ki tingbouŋ na teeb kur nan malakanba goriit. 
1CO.4.10	Ti tee jatite Masia paak, ŋaan yimm ŋanin tee yandamme Masia sɔnu ni; ti ki mɔk paŋ, ŋaan yimm ŋanin mɔk paŋ; ki niib teeni nibaakir ŋaan yisin timm. 
1CO.4.11	La nyii sianyoowa mɔkmɔk nan mɔtana, ti lin nan kome nan nyunyukiru, ki lia tachiat, ki bi boot, ki ti lin yirib ki kaa binbeboori. 
1CO.4.12	Ti niŋinniie ki ti tuun ki di; bi-i sukirit, ti tuu jiimm mɔŋamme; bi-i dintit fara, ti tuu mɔk sukurue; 
1CO.4.13	bi-i pak biir ti sana, ti tuu pak jiimm nan loomme. Ti kpant tariie, ki tee kaman nan tingbouŋ na tanpenn paak mɔɔt na, ki bia tee kaman nan tingbouŋ na jakint na ki tan tuu mɔtana.
1CO.4.14	N ki sɔbin na ki teeni a n dinni fei kaa, ŋaan n kpaaniie ya tee n walonkai na paak. 
1CO.4.15	Ŋaan li-i tee ki i lek mɔk wannteeb tusa piik Masia ni, i ki mɔk baanba bonchianni; kimaan Yisa Masia nie ki n mari barŋanii nba ki n wanni na paak. 
1CO.4.16	N barimiie, yii waa n binbeŋ man. 
1CO.4.17	Linba na paake ki n tuun Timoti i boor, wunba tee n bilonkak ki tee barmɔnii daanɔ ti Yomdaanɔ ni; u sa tiari ma be biaŋinba Masia ni, nan ma lin want Masiaweira biaŋinba siaminba kur.
1CO.4.18	Siab mɔk dontinmɔŋe, ki dukii a n kan baar ki gɔniini. 
1CO.4.19	Li-i tee ki ti Yomdaanɔ loon, n sa gɔni mɔtana, ki la dontinmɔŋ damm na, li ki tee bi pinpakit paak kaa, ŋaan n yaa n laan bi set mɔk paŋ amii bi ki mɔki. 
1CO.4.20	Yennu naan ki tee mɔb ni, li tee paŋe. 
1CO.4.21	I loon lanne? I loon ki n baar i boor nan ninmɔnn amii n baar soonnee?
1CO.5.1	Li set tee mɔniie ki bi yeen a bonchonchonsin be i sinsuuk ni, linba ki binba ki waa Yisa Masia na mɔŋ kan tumi. N gbat a sɔɔ be i sinsuuk ni ki dɔɔ nan u baa poo; 
1CO.5.2	ŋaan ki i mɔk dontinmɔŋ ki ki tiin fei li paaki. Li ki jaŋ nan i para-n biirii? Li ŋan ki yin nyinn li nibooru i sinsuuk ni. 
1CO.5.3	Ma lek be banfɔkir nani na, ŋaan n dudukit be i ni, ki n poŋ dukin bu daanɔ maŋ buut ti Yomdaanɔ Yisa sann niwa, ki li tee kaman nan n lakin ki be nani nee. 
1CO.5.4	Ti Yomdaanɔ Yisa sann paak, n seek nan yimm-i taŋŋi lakin, ti Yomdaanɔ Yisa paŋ ni, 
1CO.5.5	jiin nirɔ nba tun toonbiit maŋ ki teenɔ Sintaanii nuu ni ki wun biir u gbanant, ki ti Yomdaanɔ baaru daar maŋ u seek tan sa la tinnu.
1CO.5.6	I dontinmɔŋ maŋ ki ŋani. I ki mi a datiŋ waaminnae te ki boroboro yon kur fuutir piirii? 
1CO.5.7	Li paak, yi nyinn i binbenkper biit, kii tee nipaamm, kaman nan ya set tee niib nba nyik biit ni biaŋinba na, kimaan Masia nba tee ti marouŋ na gaar ti paak ki kpo. 
1CO.5.8	Li paak, ta waa u sɔnu biaŋinba na, ŋaant ki tin nyik binbenkper na, ki nyinn dudukbiit nan biit kur na, kii ji kii tee u weira nan barmɔnii, ki biit-ii kaa ti ni.
1CO.5.9	N poŋ sɔb gbouŋ ki turi ki yet a i daa waa bonchonchona na. 
1CO.5.10	Li ki tee a n yaa a i nyinn i mɔŋ nan tingbouŋ na bonchonchona, amii nianchiauŋ damm, amii nanyukii, amii patmann teeb kaa; li-i tee nna ŋanimi, see ki i nyii tingbouŋ na ni. 
1CO.5.11	N sɔb ki yeeni a i daa tɔk nan daanɔ nba yaa a ŋɔɔ waa Masiae ŋaan tuun bonchonchonn toona, amii ki mɔk nianchiauŋ, amii ki mann pata, amii ki mɔk sanjaauŋ, amii ki tee danyuyuukpeen, amii ki tee nanyukɔɔ na; a poŋ daa kaar nan li nirɔ ki di jeeti.
1CO.5.12	Li ki tee n toonn kaa ki n sii bu binba ki waa Masia buut. Yennue sa bu bi buut; ŋaan i leeb nba tee Masiaweira nee ki i sii bu ŋamm buut. 
1CO.5.13	Li poŋ sɔb Yennu gbouŋ ni a “I ber biitdaanɔ na ki nyinnɔ i sinsuuk ni.”
1CO.6.1	I yenɔ-i mɔk maan nan u lɔɔ nba waa Masia, ŋaan ki ki jiir ki saan nann Masiaweira boor ki bi saa ŋammir, ŋaan jiir ki saan nann binba ki waa Masia na buut bunu boor, li sii mɔk fei hei. 
1CO.6.2	I ki mi a Masiaweira tan sa bu tingbouŋ na teeb buutii? ki li-i tee ki i tan sa bu tingbouŋ na teeb buut, ŋann i kan fit ki bu barbisbis mɔtana? 
1CO.6.3	I ki mi a ti tan sa bu malakanba buutii? Nlee ki i kan fit bu mɔtana binbeŋ na barii? 
1CO.6.4	Li-i tee ki i mɔk maan, bee ki i jikitir ki saa nann binba ki tee Masiaweira na boori? 
1CO.6.5	Na tee feie ki turi. Mɔniɔk-i baar yimm Masia niib sinsuuk ni, sɔɔ kaa i sinsuuk ni ki mɔk yan nba sa fit ŋamm maan maŋii? 
1CO.6.6	Ŋaan ki i naawayemm saa nan bi leeb barbuurɔ wunba ki teen Masia yada na boor, ki u bu bi buut.
1CO.6.7	Ya lek mɔk barii nan i naa waas na gbaa, ŋaan li tee biite. A naa bik-i tun biira amii ki u ŋmaba, ki a kurint sikin, li ki sɔ-ɔɔ? 
1CO.6.8	Ŋaan yimme tuun leeb biit ki jaan leeb, ki bia lek tee nna ki teen i leeb nba tee Masiaweira na. 
1CO.6.9	I ki mi nan biitdamm tan kan kɔɔ Yennu naan ni-ii? I daa kpann i mɔŋ; binba tee joonbaarit amii bonchonchona amii patmannteeb amii jab nba mɔk niauŋ ki dɔɔ nan bi jaleeb 
1CO.6.10	amii nanyukii amii nianchiauŋ damm amii danyuyuukpeena amii sanjanjanna amii fatiteeb, binba na kur nan yenɔkɔɔwa kan kɔɔ Yennu naan ni. 
1CO.6.11	I siab din tuu tee nnee; ŋaan ki Yennu wuur i biit na ki i ji tee u niib ki bia tee popeendamm u peŋ, ti Yomdaanɔ Yisa Masia nan Yennu Seyeeŋ na paak.
1CO.6.12	I siab yeen a “Bont kura ki kɔɔ.” Li tee mɔniie; ŋaan bont kur kaa ŋan ki turani. I yaa a bont kur ki kɔɔ, ki li set tee mɔniie, ŋaan min ŋanin kan sak ki bonsiar-n yentimi. 
1CO.6.13	I siab yeen a “Jeet tee poor yare, ki poor mun tee jeet yar.” Mɔniie; ŋaan Yennu sa gɔɔr li ŋannlee na kur. Yennu ki nan ti gbanant a ti jiir kii chommi, ŋaan a ti jiir ki lii tee ti Yomdaanɔ yar. Ti Yomdaanɔe yen ti gbanant na. 
1CO.6.14	Yennue din fiin ti Yomdaanɔ kuun ni, ki mun bia tan sa jii u paŋ ki fiint.
1CO.6.15	I ki mi nan i gbanant na gaa nan Masia gbanantee? Li paak, daa jikit gbanant nba gaa nan Masia gbanant na ki gaant nan poochonchonna. 
1CO.6.16	Wunba jii u mɔŋ ki taan nan poochonchonn, ŋɔɔ nan li daanɔ ŋanin taan gbananyennkɔɔwa. Li sɔb Yennu gbouŋ ni a “Jɔɔ nan u poo sa taan ki tee gbananyennkɔɔe.” 
1CO.6.17	Wunba taan u mɔŋ nan ti Yomdaanɔ, ti Yomdaanɔ nan li daanɔ taan ki tee seyennkɔɔe.
1CO.6.18	Yi nyinn i mɔŋ man bonchonchonsin ni. Toonbiit kur nba biar, li ki tuun gbanant ni; ŋaan wunba chomm ŋanin biir u mɔŋ gbanante. 
1CO.6.19	I gbanant na tee Seyeeŋ nba ki i gaar Yennu boor na diiuko, ki u be i ni. I ki mi nnee-ee? I ki yen i mɔŋi, Yennue yeni; 
1CO.6.20	u daaie; li paak, yii jii i gbanant kii tuun linba sii dont u sann.
1CO.7.1	N yaa n jiin i buboit nba ki i daan sɔb turin nee. Li ki ŋan ki jɔɔ-n kpian poo; 
1CO.7.2	ŋaan bonchonchonsin paak, li ŋan ki jɔɔ kur-ii mɔk u mɔŋ poo, ki poo kur-ii munii mɔk u mɔŋ sɔrɔ. 
1CO.7.3	Li ŋan ki jɔɔ-n jii u mɔŋ ki chab u poo, ki poo mun-n jii u mɔŋ ki chab u sɔrɔ. 
1CO.7.4	Poo ki yen u mɔŋ gbananti, u sɔrɔe yen. Jɔɔ mun ki yen u mɔŋ gbananti, u pooe yen. 
1CO.7.5	I daa yêen leeb i gbanant loomm nakira yoo nba ki i tan taan mɔyemmkɔɔ a yin miar Yennu; ki li poorpo ki yii bia taan nan leeb, ki Sintaanii daa fit ki bikinti ki nyanti ya kan fit soor i mɔŋ na paak.
1CO.7.6	Li tee maame ki n yet, ŋaan li ki tee sennu kaa. 
1CO.7.7	N bo loon ki sɔɔ kur-ii be kaman nan ma be biaŋinba nee, ŋaan sɔɔ kur nan u piiniie ki li nyii Yennu boor jiak jiak.
1CO.7.8	N yeen na ki teen jakpaka nan pookarankaana nan pakɔi, a bi-i sa sak be bi kɔɔ kaman nan ma be biaŋinba na, li bo sii ŋan ki turib. 
1CO.7.9	Ŋaan bi-i kii fit so bi mɔŋi, ŋann nna bin kɔɔn poob, ki poob mun-n kun jab; li sɔ nan ya sii mɔk li niauŋ ŋaan kan fit maakiri.
1CO.7.10	Binba mɔk jab, n sent sennue, li ki tee min kaa senti, ŋaan ti Yomdaanɔe sent, a poo daa mi nyikit u sɔrɔ. 
1CO.7.11	Ŋaan fi-i nyik a sɔrɔ, a ji daa kun jaganɔ, ŋaan kii tee pookarankaan; amii fan di sindant ki ŋmat a sɔrkperɔ na boor. Jɔɔ-ii munii mi wun yêt u ŋaapoo.
1CO.7.12	Binba biar nee ki min yeen, ti Yomdaanɔ kaa yeti. Masiaweirɔ-i mɔk poo, ki poo na ki tee Masiaweirɔ, ŋaan ki li tee poo maŋ loommue a wuu be u boor ni, jɔɔ na daa lubinɔ. 
1CO.7.13	Poo nba tee Masiaweirɔ mun-i mɔk sɔrɔ nba ki tee Masiaweirɔ, ŋaan ki li tee jɔɔ maŋ loommue a wuu diau, poo maŋ daa yaatir ŋaan nyikit u sɔrɔ na. 
1CO.7.14	Jɔɔ nba ki tee Masiaweirɔ, ŋaan ki u ŋaapoo tee Masiaweirɔ na, poo maŋ paake teen ki jɔɔ na tan sii yeen; ki poo nba ki tee Masiaweirɔ na mun, ŋaan ki u sɔrɔ tee Masiaweirɔ, jɔɔ maŋ paake teen ki poo na tan sii yeen. Li-i bo-i kii tee nna, bi waas bo kii yeeni, ŋaan la tee nna na paak, bi waas maŋ mun tan sii yeene. 
1CO.7.15	Ŋaan wunba ki tee Masiaweirɔ-i loon wun yêt u lɔɔ, fan ŋaanɔ wuu saa. Ŋann ŋanin sennu ji ki so bi sɔɔ. Yennue yiinit a tii be nan parmaasir. 
1CO.7.16	Fin poo, a teen nlee bann nan a kan tinn a sɔrɔ? ki fin poodaanɔ, a teen nlee bann nan a kan tinn a poo?
1CO.7.17	I be binbeŋ nba ni ki Yennu senna. Nnee ki n lin ki want Masiaweira. 
1CO.7.18	Wunba dɔŋ pot u punn ŋaan tan teen Masiaweirɔ, ŋaant ki wun dian nna; wunba mun ki pot ŋaan teen Masiaweirɔ, wuu kii loon u ji daa porii u punni. 
1CO.7.19	Wunba pot nan wunba ki pot, li kur tee yanne. Linba mantik tee barkpaann tee i dia Yennu sennu bonŋann. 
1CO.7.20	Sɔɔ kur-ii be binbeŋ nba ni ki u tuu beewa ŋaan tan teen Masiaweirɔ. 
1CO.7.21	Li-i tee ki a din tee daabir yoo nba ki a teen Masiaweirɔ na, a daa te ki li daamiiani, ŋaan fi-i sa la yaak ki nyinn a mɔŋ daabsin ni, fan teen nna. 
1CO.7.22	Wunba poŋ tuu tee daabir yoo nba ki u teen Masiaweirɔ na, u ji tee ti Yomdaanɔ yɔɔe; nnee mun, li-i tee ki a yen a mɔŋ yoo nba ki a teen Masiaweirɔ na, a ji tee Masia daabire. 
1CO.7.23	Yennu daaie; li paak, i daa tee niib daaba. 
1CO.7.24	N naa waas, i be nan Yennu man kaman nan ya tuu be binbeŋ nba ni yoo nba ki i teen Masiaweira na.
1CO.7.25	Mɔtana, n ji piak ki teen binba daa ki kɔɔn poob amii ki daa ki kun jab nee, ŋaan ti Yomdaanɔ ki chabin a n betib nna; ŋaan ti Yomdaanɔ ninbatinu paake ki n teen barmɔnii daanɔ. 
1CO.7.26	Mɔtana ninmɔnn na paak, n dukin nan li ŋan ki nirɔ-ii be biaŋinba ki u tuu be na. 
1CO.7.27	Li-i tee ki a mɔk poo, ŋann ŋanin a daa beerɔ. Li-i tee ki a ki kɔɔn poo, ŋann ŋanin a ji daa kɔɔnt poo. 
1CO.7.28	Fi-i dak poo jii a ki tun biiti; poo mun-i kun jɔɔ u ki tun biiti; ŋaan n loon ki n nyinni muksuk nba ki binba mɔk poob nan binba mɔk sɔrib sa la tingbouŋ na nie.
1CO.7.29	N naa waas, n loon ki n wanni nan yoo na ki fɔk, li paak mɔtana li ŋan ki binba mɔk poob-ii be kaman nan bi ki kɔɔn poob na; 
1CO.7.30	ki binba mɔ, bii be kaman nan bi ki mɔ na; ki binba mɔk parpeenn, bii be kaman nan bi ki mɔk parpeenn na; ki binba kpentir, bii be kaman nan bi ki mɔk na; 
1CO.7.31	ki binba di tingbouŋ na manu, li ŋan ki bii be kaman nan bi baka kaa leŋ na. Kimaan tingbouŋ na nba tee biaŋinba mɔtana, li sa gara.
1CO.7.32	N ki loon ki siar-n daamiini. Jakpakir ŋanin gorii wa sa teen biaŋinba ki tun ti Yomdaanɔ toonae ki te ki lin penn ti Yomdaanɔ par; 
1CO.7.33	ŋaan pookɔɔntɔɔ baka be tingbouŋ na bona nie, wa sa teen biaŋinba ki penn u ŋaapoo par. 
1CO.7.34	Li paak, u niauŋ bɔkit munnlee-e. Pookarankaan amii sapaamɔ baka mun be ti Yomdaanɔ toona nie nan wa sa teen biaŋinba ki u gbanant nan u seek-ii taŋŋii tee Yennu yar fanu; ŋaan wunba mɔk jɔɔ ŋanin gorii tingbouŋ na bona nan wa sa teen biaŋinba ki penn u sɔrɔ pare.
1CO.7.35	N piak linba na i mɔŋ sommir paake, li ki tee a n yaa n bari baruk kaa, ŋaan n loon yii be fanu, ki jii i mɔŋ kur ki pet tur ti Yomdaanɔ.
1CO.7.36	Jɔɔ-i mɔk sarkpeŋ ki u tan beer poo, ki jɔɔ na mɔk dudukit u po ki kan fit soor u mɔŋi, ŋaant ki wun tun biaŋinba ki u loon; li ŋan ki bin kɔɔn leeb. Li ki mɔk biit bi sinsuuk ni. 
1CO.7.37	Ŋaan wunba par chee, ki u mi nan siar kan daamɔ, ki u sa fit soor u mɔŋ niauŋ, ki dukin u par ni a u kan kɔɔnɔ, ŋann ŋan. 
1CO.7.38	Ŋaan wunba kɔɔn u sarkpeŋ, li ŋan; wunba mun ki kɔɔn u sarkpeŋ, u tun linba ŋan ki gar wunba kɔɔn nawa.
1CO.7.39	Poo nba mɔk u sɔrɔ ki u daa be u manfoor ni, u ki yen u mɔŋi; ŋaan u sɔrɔ-i kpo, u ji mɔk yaak nba ki sa kun wunba ki u loon, ŋaan li ŋan ki u jɔɔ maŋ-ii tee Masiaweirɔ. 
1CO.7.40	Ŋaan min yaa boor ŋanin n dukin nan li-i tee ki wuu be ki ki kun jɔɔ, li sii manɔ ki gar nan wa bo sa kun jɔɔ; nnee ki n dukin, ŋaan n mun mi nan n mɔŋ mɔk Yennu Seyeeŋ.
1CO.8.1	Tɔn, ki jikit saa patmannu nant po, ti mi nan ti kur mɔk bannu, ki li set tee mɔnii. Bannu te ki nirɔ dont u mɔŋ, ŋaan loomm ŋanin sommit nirɔe Masia waanu ni. 
1CO.8.2	Wunba dukii nan u mi siar, li daanɔ daa ki mi nan wa bo sii mi na. 
1CO.8.3	Daanɔ nba loon Yennu, ŋɔɔe ki Yennu miu.
1CO.8.4	Tɔn, ki jikit saa nant nba ki bi jii mann pata na; ti mi nan patir tee bont nba ki fo, ki bia mi nan Yen-yenɔkɔɔe be. 
1CO.8.5	Pata-i lekii ji be gbaa, ki be sanpaapo amii tingbouŋ nna, kimaan pata bonchiann nan yomdamm nba ki niib jiantir na bonchiann be, 
1CO.8.6	ŋaan timm yaa boor ni ŋanin, Yen-yenɔkɔɔe be; ŋɔɔe tee ti Baa Yennu nba din nan bonsiar kur, ki u nie ki ti fo; ki Yomdaan-yenɔkɔɔe be, wunba tee Yisa Masia. U paake ki bonsiar kur nan; u paake biak ki ti fo.
1CO.8.7	Sɔɔ kur kaa mɔk li yami. Siab mantik maan patmannu nant dinu ki yukir, li paak, bi-i dii li jeboorik, bi bia tuu daa dukiie nan nant maŋ set tee patir nante. Bi dudukit ki paari, ki bi dukii a li mɔk biit. 
1CO.8.8	Ŋaan nant kaa sa te ki ti ki fɔk nan Yennu; kimaan ti-i dii, li ki pukint siari; ti-i biakii kii dii, li bia ki jiintit poori.
1CO.8.9	I mi man, li pasiar yin tan jii i yaak na ki lin kpant baruk ki tur niib nba yada waar na ni. 
1CO.8.10	Ki wunba yada waar-i la yimm nba mɔk bannu na ki i be pochianfeek ni ki di, li sa te ki ŋɔɔ mun-n di nant nba tee pata yare. 
1CO.8.11	Fin nba tee banntɔɔ na, a bannu na sa biir a naa bik nba yada ki paar na, wunba ki Masia din gaar u paak ki kpo na. 
1CO.8.12	Fi-i tee nna ki tuun biit ki teen a naa waas, ki biir bi dudukit nba ki chee na, li want nan a tuun biit ki teen Masiae. 
1CO.8.13	Li-i tee jeet nba ki n di na paakiie te ki n baant n naa biki, ŋann n ji kan ŋman nant nba sa te ki wun baa.
1CO.9.1	N ki yen n mɔŋii? N ki tee Masia toomii kaa-aa? N ki la ti Yomdaanɔ Yisa-aa? N toona nba ki n tuun ki teen ti Yomdaanɔ na paak kaa ki i mun tee mɔsakdammii? 
1CO.9.2	Siab-i kii sak a n tee Masia toomii, ŋaan yimm ŋanin, li kpaa talas yin sak, kimaan ya tee mɔsakdamm na, ŋanne sa wann nan n set tee toomiie.
1CO.9.3	Niib-i piak ki biir n sann, n sa jii nnee ki nyi leŋ. 
1CO.9.4	Ti ki mɔk yaak nba ki ti sii di ki nyu-uu? 
1CO.9.5	Ti bia ki mɔk yaak nba ki sa jii poo kii lin nanɔ kaman nan toomiinba siab nan ti Yomdaanɔ naa waas nan Piita nba tee biaŋinba na-aa? 
1CO.9.6	I dukii a min nan Banabas kuukɔɔe ki mɔk yaak nba sa nyik ti toona tumu ŋaan ki yii dintitii? 
1CO.9.7	Lanjima lannɔe tuun toonn ŋaan pa u mɔŋi? ki ŋmee sii wuu tiinii ŋaan kan di li lɔɔna? amii ŋmee sii kpaar bonkobit ŋaan kan nyu li biimi?
1CO.9.8	N jii nifosaarik binbeŋe ki yet nna; ŋaan Moses sennu na ki yet ŋann biakii? 
1CO.9.9	Li sɔb Moses sennu na ni a “Naab-i ŋmaan dii ki pinii dibin, fa daa bobint u mɔbi.” Yennu baka be nei kuukɔɔ niee? 
1CO.9.10	amii u ki mantik yeen timm kaa-aa? Mɔmɔmm, li sɔb ki teen timme. Wunba ko nan wunba jaan tun nnee ki mɔk dindann ki bi tan sa chent dii maŋ. 
1CO.9.11	Ti din turi Yennu Seyeeŋ yare; ki li bo ki jaŋ nan i turit gbanant yarii? 
1CO.9.12	Siab-i mɔk yaak ki sa gaar bona i boor, ki timm ŋanin ki mɔk li yaakii?
1CO.9.12	Ŋaan ti ki jii yaak na ki tun nan toonni, ŋaan ti di fara bonsiar kur ni, kimaan ti ki loon ki tin te ki Masia barŋanii na-n jir poori. 
1CO.9.13	I poŋ mi nan binba tuun Yennu jiantu ŋasaakak ni na, bi jeet nyi bi toonn maŋ nie; ki binba mann mannu ki teen Yennu ki ŋammii binbintir na mun gaan bi yar leŋe. 
1CO.9.14	Nnee mun ki Yennu tur mɔb a binba mɔɔntir u barŋanii, bi jeet mun sii nyi leŋe.
1CO.9.15	Ŋaan n ki jii yaak na ki tun nan toonni, ki bia ki sɔbin na a i turin siari. Mi-i kpo, li sɔ nan sɔɔ-n te ki n parbifaant-ii tee yann. 
1CO.9.16	Li ki tee a n mɔk parbifaanu barŋanii nba ki n mɔɔntir na paak kaa, kimaan li kpaa talas ki n mɔɔntir. Mi-i kii mɔn barŋanii na, parbiir sii tee n yare. 
1CO.9.17	Mi-i bo-i gann toonn maŋ n tiauŋue, n bo sa la nyɔɔt, ŋaan min-i kaa gann n mɔŋi, li tee Yennue guunin toonn maŋ. 
1CO.9.18	Lanne tee n nyɔɔti? N nyɔɔt tee ma mɔɔntir barŋanii na yann, ki ki jii yaak nba ki n mɔkir barŋanii toona ni na ki gaan siari.
1CO.9.19	N ki tee sɔɔ daabir, ŋaan n jii n mɔŋ ki kpant daabir ki tur sɔɔ kur a n te ki niib bonchiann-n baar Yisa Masia boor. 
1CO.9.20	Juu teeb boor ni, n jii n mɔŋ ki teen kaman nan ŋamm nee a n te bin tinn. Binba mun waa Moses sennu na, n jii n mɔŋ ki teen kaman nan bi yenɔ na, ŋaan n mɔŋ ki be sennu na ni, ki loon ki binba waa sennu na-n tinn. 
1CO.9.21	Binba ki waa sennu na, ki n jii n mɔŋ ki teen kaman nan bi yenɔ na, a bin tinn. Na ki wann nan n ki waa Yennu sennu na; n waa Masia sennu na. 
1CO.9.22	Binba yada waar na ki n kpint ki teen kaman nan bi yenɔ na a bin tinn. N lebit n mɔŋ bonsiar kur ni ki tur niib kur ki loon bi siab-n tinn.
1CO.9.23	Barŋanii na paake ki n tee linba na kur a n tan la li nyɔɔt. 
1CO.9.24	Li-i tee nantaar, nantatinna kur tuu tiine, ŋaan yenɔkɔɔe tuu tan di ki gaar piinii. Li paak, yabit ki tin di ki gaar piinii maŋ. 
1CO.9.25	Nantatinna kur so bi mɔŋe bont kur ni a bin gaar piinii nba ki wa nan lin gbenni; ŋaan timm so ti mɔŋ a ti tan gaar piinii nba kaa gbennu. 
1CO.9.26	Ŋannii teen ki n tiin a n sa baar li paak; ŋannii teen ki n ki gbaa yanni. 
1CO.9.27	N ki loon min nba mɔɔntir barŋanii na ki teen niib na-n tan kɔŋ piinii na. Ŋannii teen ki n mukis n gbanant ki u saakin.
1CO.10.1	N naa waas, n loon ki yin bann nan sanpagbouŋ din tuu baak ti yejamm kur paake, ki bi tan gar poot mɔkgbeŋŋir. 
1CO.10.2	Li mun bia naan nnee nan bi kur lakin wur Yennu nyunwuru sanpagbouŋ nan mɔkgbeŋŋir na ni, ki ŋamm nan Moses lakin teen yomm. 
1CO.10.3	Ki bi kur lakin dii jeet nba ki Yennu Seyeeŋ turib na; 
1CO.10.4	ki bia lakin nyuu nyun nba ki Seyeeŋ maŋ turib na; kimaan bi lakin nyuu nyun nba nyii tanpiiuk ni; kimaan Masiae din chiamm. 
1CO.10.5	Ŋaan linba na kura, Yennu din ki mɔk parpeenn nan bi siabi, ki te ki bi kpo kpo, ki bi gbanant yat dɔɔ dɔɔ fɔɔr ni.
1CO.10.6	Li paak, li tee wannue ki kpaanit a ti daa loon biit kaman nan ba loon biaŋinba na; 
1CO.10.7	ti bia daa jiantir pata kaman nan bi siab nba din tuun; ki li sɔb Yennu gbouŋ ni a “Ki niib na kar ki di ki nyu, ŋaan ji fiir leŋ ki chomm.” 
1CO.10.8	Ti daa tuun bonchonchonsin kaman nan bi siab nba din tuu tuun, ki dayennkɔɔ ki niib tusa piinnlee nan ŋanntaa kpo. 
1CO.10.9	Ti daa bikii ti Yomdaanɔ kaman nan bi siab nba din tun, ki wai kpiib na. 
1CO.10.10	Ti daa mɔk bunburimii kaman nan bi siab nba din tuu mɔk, ki kuun malaka kpiib na.
1CO.10.11	Linba na kur tun ki turib ki li tee kpaanii ki tur leeb, ki li sɔb Yennu gbouŋ ni ki tee kpaanii ki tur timm nba be yoo nba ki dunia loon gbennu na.
1CO.10.12	Li paak, wunba mi nan u be fanu, wun soor u mɔŋ ki daa baa. 
1CO.10.13	Bikinu nba kur baar i boor ni, li tee linba yɔɔ baat niib boore; ŋaan Yennu tee barmɔnii daanɔ ki kan te ki bikinu-n baar i boor ki gar i paŋ teriki; ŋaan yoo nba ki bikinu baar i boor, u sa turi paŋ nba ki i sa nyannir ki nyi leŋ.
1CO.10.14	N naa waas, li paak, yi nyinn i mɔŋ patmannu ni. 
1CO.10.15	N piak ki teen yimm yan damme, i mun dukin linba ki n pak ki turi na. 
1CO.10.16	Niipoouk turu ŋmanbanyuutik nba ki ti tuu tur Yennu niipoouk ŋaan nyu leŋ na paak, ŋanne see Masia sɔn ni; ki boroboro nba ki ti tuu ŋmit ŋmit ki ŋman na, ŋanne mun bia see Masia gbanant ni. 
1CO.10.17	La tee boroboro kunn na, timm ŋanin yaba ŋaan taan tee gbananyenn, kimaan ti kur lakin ŋman boroboro kunn nee.
1CO.10.18	Gotir Israel teeb nba mann mannu ki teen Yennu na; ŋamm nan Yennu taan yomme na. 
1CO.10.19	Ma yeen linba na, li wann nan patir nan li nant nba ki bi mann na, li mɔk nyɔɔtii? Aaii, li ki mɔk nyɔɔti. 
1CO.10.20	N yeen a binba mann mannu ki teen pata na, bi set mann ki teen Sintaaniie, li ki tee Yennu kaa. Ki n ki loon ki sɔɔ-n taan nan Sintaanii. 
1CO.10.21	N kan sak ki i lakin kar ki nyu ti Yomdaanɔ Masia ŋmanbanyuutik ni ki bia lakin kar ki nyu Sintaanii ŋmanbaŋ ni. 
1CO.10.22	Ti bikii ti Yomdaanɔe a wun donn wutoor ti paakii? Ti paarɔee?
1CO.10.23	Siab yeen a “Sɔnu be ki tin tun linba kur.” Mɔmɔmm; ŋaan bont kur kaa ŋani, bont kur kaa bia mɔk nyɔɔti. 
1CO.10.24	Daa dukii a mɔŋ kuukɔɔ po, ŋaan kii biakii dukii leeb po.
1CO.10.25	Yi ŋman nant nba ki bi kɔi daak ni, ŋaan daa boi ki laan bee nantee, ki daa ŋaant ki li daama a dudukit ni, 
1CO.10.26	kimaan li sɔb Yennu gbouŋ ni a “Tingbouŋ na nan li bont kur tee Yennu yare.”
1CO.10.27	Wunba ki tee Masiaweirɔ ŋaan tan baanta jeet, fii diwa, ki daa boi buboit jeet maŋ po, ki daa ŋaant ki li daama a dudukit ni. 
1CO.10.28+1CO.10.29	Ŋaan sɔɔ-i wanna a nant na bi mann patire, fa daa di ki a tan sa ŋmat u yan.
1CO.10.28+1CO.10.29	Ŋaan sɔɔ sa boi a “Li sa teen nlee ki n yanbɔɔt nba loon biaŋinba sa biir lɔɔ dudukiti? 
1CO.10.30	Li-i tee ki n tur Yennu niipoouk n jeet na paak, nlee ki sɔɔ sa pak ki biir n sann jeet nba ki n tur Yennu niipoouk li paak na?”
1CO.10.31	Tɔn, li-i tee ki i di, amii ki i nyu bonnyunyuut, amii ki i tuun linba kur, yii tee man linba sa tur Yennu baakir. 
1CO.10.32	Daa tee linba ki ŋan Juu nirɔ numm ni, amii Griik nirɔ numm ni, amii Yennu niib numm ni. 
1CO.10.33	Yii tuun man kaman nan ma tuun biaŋinba na; n loon ki n tun ki penn sɔɔ kur par bont kur ni; ŋaan li ki tee a n tuun linba ki n loon, amii linba ŋan ki turin kaa; ŋaan n tuun linba ŋan ki turibe, kimaan n loon ŋanne-n tinnib.
1CO.11.1	Li paak, i waa n binbeŋ kaman nan ma waa Masia binbeŋ biaŋinba na.
1CO.11.2	N naa waas, n mɔk parpeenn nan ya tian linba ki n wanni na kur, ki bia tee nnee. 
1CO.11.3	Ŋaan bonyennkɔɔe be ki n loon ki n tiari, nan Masia tee jɔɔ kur yudaanɔ, ki jɔɔ kur mun tee u poo yudaanɔ, ki Yennu mun tee Masia yudaanɔ. 
1CO.11.4	Li paak, jɔɔ nba yaa wun miar Yennu amii ki mɔɔnt barŋanii na, ŋaan yir siar ki dɔkin u yur, u ki tur Masia baakiri. 
1CO.11.5	Poo nba yaa wun miar Yennu, amii ki mɔɔnt barŋanii na ŋaan ki ki yir siar, u dinn u sɔrɔ feie; ki li tee kaman nan u koor u yur nee. 
1CO.11.6	Ŋaan li-i tee ki poo ki yir siar ki dɔkin u yur, ŋaan li ŋan wun koor u yut; ŋaan la tee fei ki poo-n koor u yut, amii ki pɔɔ u yut na, li ŋan wun yir siar ki dɔkin u yur. 
1CO.11.7	Li ki kpaa talas nan jɔɔ-n yir u yur siari, kimaan u naan nan Yennue ki bia tee Yennu paku; ŋaan poo ŋanin tee jɔɔe paku. 
1CO.11.8	Kimaan jɔɔ naauŋ ki nyii poo ni kaa, ŋaan poo naauŋo nyii jɔɔ ni. 
1CO.11.9	Yennu ki nan jɔɔ ki tur poo kaa, ŋaan u nan pooe ki tur jɔɔ. 
1CO.11.10	Ŋaan malakanba paak, li ŋan ki poo-n yir siar ki dɔkin u yur ki lin wann nan jɔɔ na mɔk poo na yaak. 
1CO.11.11	Ŋaan ti Yomdaanɔ boor ni ŋanin, jɔɔ-i bo-i kaa, poo mun bo kaa, ki poo-i munii kaa, jɔɔ sii kaa; 
1CO.11.12	kimaan sintansimm dinn Yennu din jii jɔɔ kapirue ki nan poo, ki pooe mun maar jɔɔ, ŋaan bont kur nyi Yennu boore.
1CO.11.13	Yi boi i mɔŋ ki laan li ŋan ki poo-ii mei Yennu ki kan dɔkin u yur siari. 
1CO.11.14	Ŋaan ti binbeŋ ni, li poŋ wann nan jɔɔ-i mɔk yuumunt li tee feie ki turɔ; 
1CO.11.15	ŋaan poo yut-i tee yuumunt, li teenɔ fante, kimaan poo yuumunt tee u yuubobike. 
1CO.11.16	Ŋaan sɔɔ-i loon wun nɔi mɔniɔk ki jiin li po, n sa yet a timm amii Yenweiraleeb nba kur ki mɔk sennleer ki pukin na po.
1CO.11.17	Ma yaa n beti linba na ŋanin, n ki piaki li paak kaa, kimaan ya tuu lakin leeb na, ya tuun biaŋinba, li ki mɔk nyɔɔt ki turiini, ŋaan li mɔk biite. 
1CO.11.18	Sinsinn, n gbia ki bi yeen a ya tuu lakin leeb na, a lukitin tuu be i sinsuuk ni, ki n set gaar yenninba ki li tee mɔmɔmme. 
1CO.11.19	Li set tee mɔniie nan lukitin kpan be i sinsuuk ni, kimaan ŋanne sa wann binba set waa barmɔnii sɔnu na yeenin ni. 
1CO.11.20	Li-i tee ki i lakin leeb ki di, li ki tee ti Yomdaanɔ jeet kaa ki i dii. 
1CO.11.21	Kimaan ya lakin leeb yoonba na, sɔɔ kur di u dinue, ki siab mɔ kon, ki yemm gboot. 
1CO.11.22	I ki mɔk i mɔŋ ŋei nba ki i sii be ki di ki nyu-uu? amii i loon yin sian Yennu niibe ŋaan dinn tarii fei-ii? N sa yeti a nlee? N sa paki linba na paakii? Aaii, n kan pakiini.
1CO.11.23	N gaar wannu na ti Yomdaanɔ boore ki mun tɔɔt ki turi, a nyiɔk nba ki bi fikit ti Yomdaanɔ na, ki u jii boroboro 
1CO.11.24	ŋaan tur Yennu niipoouk, ki ŋmit ŋmit ki tur u poorpoweiteeb a bin ŋman, ŋaan yetib a “Nee tee n gbanant nba ki n yaa n tur ki bin kpir i paak na, a li paak, yii yɔɔ kii tee nna kii tian n po.” 
1CO.11.25	Jeet na dinu poorpo, ki u bia jii nyunyuŋmaŋ nan tilɔɔna nyun, ŋaan yetib a “Tilɔɔna nyun na tee n sɔn nyinn, ki wann nan Yennu senn mɔsonpaann ki tur niib; a ki yoo nba kur ki i yaa i nyu, nyun man kii tian n po.”
1CO.11.26	Linba na wantit nan yoo nba kur ki i tan ŋman ti Yomdaanɔ boroboro ki nyuu tilɔɔna nyun maŋ, li want nan u din kpo ti paake. I sii tee nnee mɔkmɔk nan yoo nba ki u tan sa jen. 
1CO.11.27	Ŋannimi, wunba kur ŋman ti Yomdaanɔ boroboro na ki nyuu u bonnyunyuut na, ŋaan bo ki jaŋ nan wun tun nna, li daanɔ tun biit ki tur ti Yomdaanɔ gbanant nan u sɔn nawa. 
1CO.11.28	Sɔɔ kur-n ŋamm u mɔŋ fanuwa, ŋaan lian fit ŋman boroboro na ŋaan nyu bonnyunyuut na. 
1CO.11.29	Wunba ki bann ti Yomdaanɔ gbanant na paak ŋaan ŋman ki nyuu, u sa la tubdatu nba bi u paak, wa ŋman ŋaan nyuu na paak. 
1CO.11.30	Ŋannii teen ki i bonchiann chɔk ki yiar, ki siab mun kpo. 
1CO.11.31	Ŋaan li-i tee ki i ŋamm i mɔŋ fanu ki ŋman, i kan la tubdatu. 
1CO.11.32	Ŋaan ki ti Yomdaanɔ-i bu ti buut ki ti la tubdatu, u ji tan kan biir timm yoo nba ki u tan sa biir tingbouŋ na nileeb.
1CO.11.33	Li paak, n naa waas, li-i tee ki i lakin leeb a i ŋman ti Yomdaanɔ jeet na, yin guur leeb. 
1CO.11.34	Ŋaan wunba ki kon mɔkɔ, ki u kan fit guur ti Yomdaanɔ dinu na, ŋann wun di u ŋaak niwa, ki fit lian baar, ŋanne kan baar nan tubdatu ki turɔ yoo nba ki i lakin nan leeb. Maan nba biar na, mi-i taŋŋi baar, n sa pak ki turi.
1CO.12.1	N naa waas, n loon ki yin bann Yennu Seyeeŋ piinii nba tee biaŋinbae nan barmɔnii. 
1CO.12.2	I mi nan yoo nba ki i daa din ki teen Masia yada na, i din lin waa patae, linba ki piaki, ki kɔɔnti bonbiir ni. 
1CO.12.3	N loon ki yin bann nan Yennu Seyeeŋ na-i be wunba ni, li daanɔ kan fit yet mɔb ki biir Yisa; sɔɔ mun kan fit yet a Yisae tee ti Yomdaanɔ, see ki Yennu Seyeeŋ na be u ni ki te ki u yet nna.
1CO.12.4	Seyeeŋ piinbooru booru be, ŋaan Seyeeŋ yenɔkɔɔe be. 
1CO.12.5	Yenjiantbooru booru mun be; ŋaan Yomdaan-yenɔe be. 
1CO.12.6	Toonbooru booru mun be, ŋaan Yen-yenɔkɔɔe te ki sɔɔ kur tuun u toonn. 
1CO.12.7	Seyeeŋ na teen Masiaweira kur linba want Seyeeŋ na benu a tin somm Masiaweira na kur. 
1CO.12.8	Seyeeŋ na sa tur sɔɔ ki u mɔk yan paku; ki bia tur sɔɔ bannu ki u piak bannu maan; ŋaan ki li kur nyi Seyeen-yenɔ nie. 
1CO.12.9	Seyeeŋ maŋe teen sɔɔ ki u mɔk yada, ki bia teen sɔɔ paŋ nba te ki baatib paak na; 
1CO.12.10	ki bia teen sɔɔ yaak ki u tuun bakitnauŋ toona; ki bia teen sɔɔ ki u sɔkint Yennu maan; ki bia teen sɔɔ ki u bant piinii nba nyi Yennu Seyeeŋ ni nan linba ki nyi Seyeeŋ na ni; ki bia teen sɔɔ ki u piak mabooru booru; ki bia teen sɔɔ ki u fit kpintir mabooru maŋ. 
1CO.12.11	Linba na kur tee Seyeeŋ maŋ toonae, ki u pi sɔɔ kur piinii kaman nan ŋɔɔ Seyeeŋ nba loon biaŋinba.
1CO.12.12	Masia tee kaman nan gbanant nee; gbanant tee gbananyennkɔɔ nee, ŋaan ki li ji bɔkit bɔkit, ŋaan lek tee gbananyenn, nan la lek bɔkit bɔkit na gbaa. 
1CO.12.13	Ti kura nba tee Juu teeb, nan binba ki tee Juu teebi, nan daaba, nan yentinmɔŋ damm, bi wur ti kur Yennu nyunwuru u Seyeeŋ yenɔkɔɔ sann ni a ti taan teen gbananyennkɔɔ; ki li Seyeeŋ yenɔkɔɔ maŋ bia gbeen ti kura.
1CO.12.14	Gbanant na ki mɔk linba gaa li paak na yennkɔɔ kaa, ŋaan li yaba. 
1CO.12.15	Li-i tee ki taar yet a u ki tee gbanant bɔkirii ŋaan yaa kimaan u ki tee nuu, ŋann kaa sa te ki u ki tee gbananti. 
1CO.12.16	Ki tubir mun-i yet a wa ki tee ninbinn na, li paak amii u ki tee gbanant bɔkirii, ŋann kaa sa te ki u ki tee gbananti. 
1CO.12.17	Ki gbanant na kur-i taan tee ninbinnie, li sa teen nlee kii gbia? ki li-i taan tee tubir, nlee ki li sa gbat nubiru? 
1CO.12.18	Ŋaan Yennu taan gbanant na kur ki teen gbananyennkɔɔ ni nan wa loon biaŋinba. 
1CO.12.19	Li kur-i bo-i taan tee bonyennkɔɔ, li bo sii tee gbanantaa? 
1CO.12.20	La tee biaŋinbae na, linba gaa gaa gbanant paak yaba, ŋaan li tee gbananyennkɔɔe.
1CO.12.21	Ninbinn kan fit yet nuu a u ki loonɔ; ki yur mun kan fit bet taabira a u ki loomii. 
1CO.12.22	Ki ti gbananbɔka nba gaa nan gbanant paak ki tee kaman nan bi ki mɔk paŋ na-i kaa, gbanant na kan tun. 
1CO.12.23	Gbananbɔka yenn yenn nba gaa gaa ki ti gorii ki li ki ŋan na, ŋamme mantik fan toona nba ki li tuun na ni ki gar gbananbɔka nba gaa gaa ki ti gorii ki li fan ki tee bonŋann na. 
1CO.12.24	Gbananbɔka yenn yenn nba gaa ki ŋan na, li ki loon sommiri. Yennu maŋe ŋamm li gbanant na ki tur gbananlia nba gaa gaa na ki ti gorii ki bi ki mɔk nyɔɔt na, ki ji teen gbananlia fant ki gar. 
1CO.12.25	Li paak, ti gbanant ki mɔk lukitimi. Gbanant kur nba gaa gaa na, bi fiin bi leeb po. 
1CO.12.26	Gbananbɔka yennkɔɔ-i di fara, gbananbɔka lia na mun tuu di li farae; gbananbɔka yennkɔɔ-i la baakir, lia na mun tuu mɔk parpeenne.
1CO.12.27	Yimme lakin tee Masia gbanant, ki sɔɔ kur tee u gbanant nba gaa na yenninba. 
1CO.12.28	Ŋanne ki Yennu gann toomiinba u niib sinsuuk ni ki bi tee saakab; ki wei gann sɔkiniinba; ki gann wannteeb; ki wei paan binba tuun bakitnauŋ toona; ki gann binba te ki baatib paak, ki gann sommteeb; ki wei paan saakab nba ŋan ki gorii toona paak; ki wei paan binba piak mabooru booru. 
1CO.12.29	Ti kur kaa tee toomiinba, amii sɔkiniinba, amii wannteebi. Ti kur kaa sii mɔk yikoo ki sa tun bakitnauŋ toona. 
1CO.12.30	Ti kur kaa bia mɔk yikoo ki sa te ki baatib paaki, amii ki pak barganii, amii ki kpint barganii. 
1CO.12.31	Yii loon man piinii nba tee piinjaana nan ninmɔnn.
1CO.12.31	Ki n sa wanni sɔnu nba gar li kur.
1CO.13.1	Tɔn, mi-i lekii fit piak barganii kur, amii ki fit piak malakanba maan, ŋaan ki ki mɔk loommi, n tee kaman nan gingann amii gbekuru fuut nee. 
1CO.13.2	Mi-i fit sɔkint Yennu mɔmaan, ki bant woonin ni maan kur, ki mɔk bannu, ki mɔk yada nba sa fit te ki jɔɔr-n fikit ki saan boleer po, ŋaan ki ki mɔk loommi, n tee yanne. 
1CO.13.3	Mi-i jii n mɔkint kur ki tur tatimm, ki lek jii n gbanant chab ki bi joo muu gbaa Masia paak, ŋaan ki ki mɔk loommi, n ki mɔk nyɔɔti.
1CO.13.4	Wunba mɔk loomm, u mɔk sukurue nan burchint niib paak; u ki mɔk funfunn, ki bia ki mɔk wantinmɔŋ, ki bia ki mɔk dontinmɔŋi. 
1CO.13.5	U ki mɔk nyatuku; u mantik ki loon u mɔŋ nyɔɔt kuukɔɔ kaa; u ki dont wutoor yann yanni; u bia ki dukii bonbiir ki jiint biit biit paaki. 
1CO.13.6	Wunba mɔk loomm, u ki mɔk parpeenn nan biit po, ŋaan mɔk parpeenn nan barmɔnii po. 
1CO.13.7	Wunba mɔk loomm ki bakit; u yada nan u dindann nan u sukuru ki mɔk baanu.
1CO.13.8	Loomm ki mɔk gbennu. Barsɔkinu nan barganii paku nan bannu tan sa gar. 
1CO.13.9	Ti bannu nan barsɔkinu na waar; 
1CO.13.10	ŋaan linba na kur-i taŋŋi baar, li yoo na ki ti sa nyik linba waar na kur.
1CO.13.11	Ma din tuu tee bik, n pinpakit nan n bannu nan n dudukit din tuu tee bisuko; ŋaan ma ji tan beer nirɔ, n ji nyik bisin ni bonae. 
1CO.13.12	Ta mi linba mɔtana waar, ki li tee kaman nan ta sa got nyun ni ki li bɔn biaŋinba na; ŋaan ti tan sa lau yeenin ni. Ma mi linba na, li daa waar; ŋaan n tan sa mir fanu kaman nan Yennu nba min biaŋinba na.
1CO.13.13	Tɔn, yada nan dindann nan loomm, li bona ŋanntaa daa be mɔtana; ŋaan loomme gar li kur.
1CO.14.1	Yii loon loomm ki gar bont kur; ŋaan kii biakii loon Yennu Seyeeŋ piinii nan ninmɔnjar; ŋaan kii mantik-ii loon piinii nba tee barsɔkinu. 
1CO.14.2	Wunba piak barganii nba ki Yennu seyeeŋ wannɔ na, u piak teen Yennue, u ki piak teen niib kaa, kimaan sɔɔ ki bant li paak, wa piak woonin ni maan Seyeeŋ paŋ po na; 
1CO.14.3	ŋaan wunba sɔkint Yennu maan ki teen niib, u teemm paŋe, ki kɔɔntib para, ki bia teemm parpeenn. 
1CO.14.4	Wunba piak barganii, u sommit u mɔŋ kuukɔɔe; ŋaan wunba sɔkint Yennu maan, u sommit Masiaweirae.
1CO.14.5	N loon ki sɔɔ kur-ii piak barganii, ŋaan n bia mantik loon ki i kura-ii sɔkint Yennu maan. Wunba sɔkint Yennu maan, li mɔk nyɔɔt ki gar wunba piak barganii, see ki sɔɔ be ki fit kpint maan na ki wann Masiaweira ki lin sommib. 
1CO.14.6	N naa waas, mi-i baar i boor ki tan piak barganii, somm lanne ki n sommitiini? Sommir kaa; see ki n baar ki fiit bona nba nyii Yennu boor ki wanni, amii yan, amii ki sɔkin Yennu maan ki turi, amii wannu.
1CO.14.7	Li-i lekii tee bona nba ki mɔk manfoor kaman nan yerik amii biauk nna, ki li ki tee a li mɔ kɔɔt kɔɔt ŋaan lakin taan mɔyomm, a sa teen nlee ki bann yerik mɔnii nan biauk mɔnii? 
1CO.14.8	Wunba faa tinpanii ŋaan ki faa nan ninmɔnn faanu, ŋmee sa teen siir nan tabu? 
1CO.14.9	Nnee mun, li-i tee ki i piak barganii, nlee ki bi sa bann ya piak linba; li paku sii tee yanne; see ki i piak linba ki bi sa fit bann li paak. 
1CO.14.10+1CO.14.11	Mabooru bonchiann be tingbouŋ na ni, ŋaan li kur mɔk paake. Ŋann ki mi-i kii mi maan paak, n tee saamɔe ki tur wunba piak nanin na; ki wunba mun piak teenin na mun tee saamɔe n boor. 
1CO.14.12	Ya set loon Seyeeŋ piinii na, yii loon piinii nba sa somm Masiaweira.
1CO.14.13	Wunba piak barganii, wuu mei Yennu wun te ki wun fit sɔkin linba ki u piak maŋ. 
1CO.14.14	Mi-i mei Yennu nan barganii ni, n seek nee mei, ŋaan n yan kaa leŋi. 
1CO.14.15	Ki n sa teen nlee? N sa miar Yennu nan n seeke, ki bia miarɔ nan n yan ni; ki yin yanii ki tur Yennu nan n seek, ki bia yin yanii nan n yan ni. 
1CO.14.16	Fi-i jii barganii ki mei Yennu nan u Seyeeŋ paŋ ni, ki nirɔ nba ki a be nanɔ na ki mi fa yeen linba, u sa teen nleewa ki sak a Yenmiaru na a li tee mɔmɔmme? 
1CO.14.17	A Yenmiaru na lek ŋan, ŋaan li ki mɔk sommir ki tur sɔɔ.
1CO.14.18	N tur Yennu niipoouk nan ma piak barganii ki gar i kur na; 
1CO.14.19	ŋaan mi-i be Masiaweira sinsuuk ni, n sii loon ma n pak mɔbona ŋaŋŋmu nba mɔk paak ki lin somm leeb na, ki gar ma sa pak mɔbona tusir barganii ni.
1CO.14.20	N naa waas, i daa dia bisin ni dudukiti, ŋaan biit ni, yii tee kaman nan sanpantii nee; ŋaant man ki i dudukit-ii tee subintɔɔ dudukit. 
1CO.14.21	Li sɔb Yennu gbouŋ ni a u yet a
1CO.14.21	“N tan sa tun nisiab bin nyi siarpo
1CO.14.21	ki tan pak barganii ki tur n niib,
1CO.14.21	ŋaan bi lek kan gbat li paaki.”
1CO.14.22	Li paak, barganii tee nyinne ki tur binba ki teen Masia yada na, li ki tee binba teenɔ yada na kaa. Ŋaan sɔkinii maan tee wannu ki tur yada damm, ki li ki tee binba ki teen Masia yada na kaa.
1CO.14.23	Masiaweira kur-i lakin leeb, ki sɔɔ kur piin piak barganii, ki binba ki tee Masiaweira amii binba ki bann li po tan kɔɔ, bi kan yet a i waatee? 
1CO.14.24	ŋaan Masiaweira-i lakin leeb, ki bi gaan Yennu maan ki sɔkint teen niib, ki wunba ki tee Masiaweirɔ amii wunba ki bann li po tan kɔɔ ki gbat ba sɔkint linba na, ŋanne sa te ki wun bann u biit ki bu u mɔŋ buut, 
1CO.14.25	ki u sa bann u woonin ni dudukit ki li dɔɔ yeenin ni, ki u sa gbaan ki pukii Yennu ki bet a “Mɔmɔmm, Yennu be nani.”
1CO.14.26	N naa waas, n ji sa yet a bia? Li-i tee ki i lakin leeb a yi jiant Yennu, ki sɔɔ mɔk yaŋ, ki sɔɔ mɔk wannu, ki sɔɔ mɔk mafiit kar ki sa wann, ki sɔɔ mɔk barganii paku, ki sɔɔ mun mɔk barganii maŋ kpintu; yi teen linba na kur ki lin somm Masiaweira. 
1CO.14.27	Bi-i loon bin pak barganii, bi daa gar niib bannlee amii banntaa, bii piak yenɔ yenɔ ŋaan ki sɔɔ mun-ii kpintir li paak yenn yenn. 
1CO.14.28	Wunba sa fit kpint li paak na-i kaa, wunba piak barganii na-n ŋmin Masiaweira na sinsuuk ni, ŋaan pak ki tur u mɔŋ nan Yennu. 
1CO.14.29	Ŋaant man ki sɔkiniinba bannlee amii banntaa-n pak, ki binba biar na-n got maan na ni. 
1CO.14.30	Ŋaan li-i tee ki sɔɔ be i sinsuuk ni ki tan loon wun sɔkin Yennu maan, wunba bo piak na-n ŋmin. 
1CO.14.31	I kur sa fit ki sɔkin Yennu maan yenɔ yenɔ, a i kur-n tumii ki lii kɔɔnti para. 
1CO.14.32	Yennu sɔkinii sa fit soor u mɔŋ yoo nba ki li baarɔ; 
1CO.14.33	kimaan Yennu ki yiinit a tii tee kpir kpir; ŋaan kii tee soonna.
1CO.14.34	Poob-n ŋmin bi mɔi soonna Masiaweira sinsuuk ni kaman nan la tee biaŋinba Masiaweileeb kur sinsuuk ni na. Yaak kaa ki bi sa pak, kaman nan Yennu sennu nba wann a bi ki mɔk yaak bin pak siar amii ki teen yudamm na. 
1CO.14.35	Siar-i be ki bi loon bin boi bann, bin boi bi sɔrib ŋei niwa. Li tee feie ki poo-n pak Masiaweira tintaankaanu sinsuuk ni.
1CO.14.36	Labaarii? Yennu mɔmaan na nyii i boorii? li baar i kuukɔɔ booree? 
1CO.14.37	Wunba mi nan u tee Yennu sɔkinii amii ki mɔk Yennu Seyeeŋ piinii, wun bann nan linba ki n sɔbin ki teeni na tee ti Yomdaanɔ sennue. 
1CO.14.38	Ŋaan wunba ki gbat, i mun daa gbia u yari.
1CO.14.39	Li paak, n naa waas, yii loon ki i sɔkin Yennu maan, ki daa yêen barganii paku. 
1CO.14.40	Ŋaant ki bont kura-n tun bonŋann ki wei leer paak.
1CO.15.1	N naa waas, n loon ki n tiari barŋanii nba ki n din mɔɔnt ki turi, ki i gaar ki diar fanu na poe. 
1CO.15.2	Li-i tee ki i diar fanu, i sa tinn, ŋaan nnee kaa, i yada na sii tee yanne.
1CO.15.3	Kimaan n din beti labaar nba ki n mun din gaar na, ki li tee barjaann ki gar barii kura; a Masia din gaar timm biit damm paak ki kpo, kaman nan la sɔb Yennu gbouŋ ni biaŋinba na; 
1CO.15.4	ki bi din piiu; ki u fiir kuun ni daa ŋanntaa daar kaman nan la sɔb Yennu gbouŋ ni biaŋinba na; 
1CO.15.5	ki u dɔkit Piita paak, ki bia dɔkit toomiinba piik nan bannlee na ni. 
1CO.15.6	Li poorpo biak ki u dɔkit yomm ki wann u poorpoweiteeb nba yab gar niib kobiiŋŋmu na. Bi siab bonchiann daa be bi manfoa ni, ki bi siab mun kpowa. 
1CO.15.7	Li poorpoe ki u bia tan dɔkit Jems paak, ki ji tan dɔkit toomiinba kura paak.
1CO.15.8	Linba na kur poorpo, ki u bia dɔkit n paak, min nba tee kaman nan poonyiir na. 
1CO.15.9	Toomiinba na kur ŋaan mine tan joont, ki n bo ki jaŋ nan bii yin toomii, kimaan ma din dinn Yisaweira fara na paak. 
1CO.15.10	Ŋaan Yennu sommir paake ki n tee ma tee wunba, ki sommir nba ki u jii ki turin na, li ki tee yanni; n tun ki gar toomiinba na kura, ŋaan li ki tee a mine tumi, li tee Yennu sommir nba be n ni nee tun. 
1CO.15.11	Li-i tee minie, li-i bia tee ŋammie, ŋanne ki ti kur want niib barŋanii na, ŋanne ki i mun teen yada.
1CO.15.12	Li paak, ta mɔɔntir barii na ki yaa a Masia din fiir kuun ni, ki nlee ki i siab yeen a binba kpo na tan kan fiiri? 
1CO.15.13	Li-i tee ki kuun fiiru kaaie, li want nan Masia din ki fiir kuun ni; 
1CO.15.14	ki Masia-i diŋŋi kii fiir kuun nie, ŋann ŋanin ti ki mɔk labaar nba ki ti ji sa mɔɔnti; ki i mun ki mɔk linba ki i sa teen yada. 
1CO.15.15	Ki li-i tee nneeie, ŋann ŋanin ti teen fai siara damme na ki tur Yennu, kimaan ti poŋ teen Yennu siara damm a u din fiin Masia kuun ni; ŋaan kuun fiiru-i kaa, u set din ki fiinɔ kuun ni. 
1CO.15.16	Kpeemm fiiru-i kaa, ŋann ŋanin Yennu din ki fiin Masia kuun ni. 
1CO.15.17	Masia-i diŋŋi bo-i kii fiir kuun ni, i yada tee yanne, ki i bia daa be i toonbiit ni. 
1CO.15.18	Li bo bia want nan binba teen Yisa yada ŋaan kpo na, bi bote. 
1CO.15.19	Ta teen Masia yada na, li-i tee ki li mɔk nyɔɔt tingbouŋ na benu ni kuukɔɔie, ŋann ŋanin ti bo sii mɔk ninbaauk ki gar sɔɔ kura.
1CO.15.20	Ŋaan li tee barmɔniie, Yennu set din fiin Masia kuun niwa. Ŋɔɔ Masia tee sinsinn daanɔ nba fiir kuun ni; ki li want nan binba kur kpo na mun tan sa fiir kuun ni. 
1CO.15.21	Nirɔe baar nan kuun tingbouŋ na ni; nnee mun ki nirɔ bia baar nan kuun fiiru. 
1CO.15.22	Kimaan Adam paake ki nifosaarii kur kpenn; nnee mun Masia paak nifosaarii sa la manfoa. 
1CO.15.23	Sɔɔ kur sa fiir u kuun fiiru yoo; Masiae fiir sinsinn, ki binba tee u niib mun tan sa fiir u baaru daar maŋ. 
1CO.15.24	Li poorpo ki li joontu tan sa baar, ki u tan sa nyann naandinu kur, nan yent nan paŋ kur; ŋaan jii naan na ki tur u Baa Yennu. 
1CO.15.25	Masia tan sii yen yent kur mɔkmɔk ki tan baar yoo nba ki u sa nyann u datai kur ki teemm u nuu ni. 
1CO.15.26	Dataak nba ki u tan sa joont ki biir tee kuume. 
1CO.15.27	Li sɔb Yennu gbouŋ ni a “U jii bont kur ki teen u nuu ni;” ŋaan li ki wann a Yennu mɔŋ pukin bont kur maŋ ni. 
1CO.15.28	Ki bont kur-i taŋŋi be Masia nuu ni, ŋann ŋanin u mɔŋ tan sii be Yennu nuu ni, wunba te ki bont kur be u nuu ni na; Yennu sii tee bont kur saaka yɔɔ.
1CO.15.29	Nirɔ-i kii fi kuun ni, bee ki bi wur siab Yennu nyunwuru ki ki wurib bi mɔŋ paak, ŋaan wurib ki teen kpeemmi? Kpeemm-i kii fi, bee ki bi tee nna? 
1CO.15.30	Ki bee ki ti kɔɔ maan ni yoo kuri? 
1CO.15.31	N naa waas, n mɔk parbifaant i paak nan ya be biaŋinba nan ti Yomdaanɔ Yisa Masia na, linba na paake ki n yeen a n tookit kuun yoo kur na. 
1CO.15.32	Ki min nan Efesus doo ni bonkobibiit kɔn, ki mi-i tee nifosaarik nba kan fiir kuun nie, li nyɔɔt tee lanne ki turimi? Kpeemm-i kii fi kuun ni, ŋaant man ki tii di kii nyu ŋaan kii mi nan ti won sa kpo.
1CO.15.33	I daa sak ki sɔɔ-n kpanniini. Niŋamm nan nibiit-i tɔkii nan leeb, li sa biir niŋamm maŋ binbenŋaŋ. 
1CO.15.34	Ŋaant ki i yan-n jen, ki ji daa tuun toonbiiti. I siab ki mi Yennu; ŋanne ki n sɔbin na ki yaa n dinni fei.
1CO.15.35	Sɔɔ sa boi a “Nlee ki binba kpo na tan sa fiir kuun ni? a bi gbanant tan sii tee nlee?” 
1CO.15.36	Jatuk na, linba ki a bur, li kan fit pia li yoo; see ki li kpo daanna ki tan fit lian pia. 
1CO.15.37	Fi-i yaa a bur bonboorik, li kii tee kaman nan linba sa pia na kaa; a buur bonboorik nee, li pasiar fan bur dii amii linba kur; 
1CO.15.38	ŋaan Yennue sa tur bonboorik maŋ lin kpaat nan wa loon lii tee biaŋinba na; ki bonboorik kur mɔk li mɔŋ naauŋo.
1CO.15.39	Gbanant bont kur ki taa naauŋo, nifosaarii gbanant tee yomme, ki bonkobit yar mun tee yomm, ki nɔɔnii yar mun tee yomm, ki janii yar tee yomm.
1CO.15.40	Sanpaapo bona mɔk bi gbanant bi kɔɔe, ki tingbouŋ na ni bona mun mɔk li gbanant li kɔɔ. Sanpaapo bona gbanant fant be li kɔɔe, ki tingbouŋ na bona gbanant fant mun be li kɔɔ; 
1CO.15.41	yennu mɔk yentu li kɔɔe, ki ŋmaarik mun mɔk yentu li kɔɔ, ki ŋmaabira mɔk yentu li kɔɔ, ki ŋmaabira sinsuuk ni mɔk yentu kɔɔt kɔɔt.
1CO.15.42	Li tee nnee kuun fiiru ni; bi-i pii gbanant tiŋ ni li tuu tan pɔɔke, ŋaan li-i fiir li kan mi pɔɔki. 
1CO.15.43	Bi ki piit nan fanti, ŋaan ti tan fiir nan fante; bi bia ki piit nan paŋi, ŋaan ki ti tan fiir nan paŋ. 
1CO.15.44	Bi piit nan tingbouŋ na gbanante, ŋaan ti-i fiir ti sii tee gbanant nba sii tee Seyeeŋ yare. Gbanant nba tee tingbouŋ na yar be; ki gbanant nba tee Seyeeŋ yar mun be. 
1CO.15.45	Kimaan li sɔb Yennu gbouŋ ni a “Sinsinn nirɔ Adam na din tee nifosaarike;” ŋaan nirɔ nba joont ki baar na tee Seyeeŋ nba teent manfoore. 
1CO.15.46	Gbanant nba tee Seyeeŋ yar na kaa baar sinsinni, ŋaan tingbouŋ na gbanant nee baar sinsinn, li poorpo ki Seyeeŋ yar na wei. 
1CO.15.47	Sinsinn nirɔ na din nyii tant nie, ki nirɔ nba wei na nyii Yendɔuŋ ni. 
1CO.15.48	Tingbouŋ na teeb tee kaman nan jɔɔ nba ki Yennu jii tant ki namɔ nee; ki binba tee Yendɔuŋ ni yab tee kaman nan jɔɔ nba nyii Yendɔuŋ ni na. 
1CO.15.49	Ti kura gbanant tee kaman nan Adam wunba nyii tant ni yar nee; dasiar ti bia tan sii tee kaman nan jɔɔ nba nyii Yendɔuŋ ni na yar nie.
1CO.15.50	N naa waas, n beerie nan gbanant nba tee nant nan sɔn na kan fit kɔɔ Yendɔuŋ ni; ki gbanant nba pɔɔk kan fit la manfoor nba kaa gbennu.
1CO.15.51	N yaa n beti woonin ni maame. Ti siab tan sa kpo; ki siab mun tan sii be mɔkmɔk nan Yisa baaru daar; ŋaan ti kur sa lebita. 
1CO.15.52	Li daar maŋ, kikaak-i taŋŋi bui, ti kur sa lebit yomme yian yiama kaman nan ninbinn kabintu na; kikaak sa bui, ki kpeemm-n fiir nan gbanant nba kan mi kpo, ki timm nba tan daa sii be manfoor ni daar maŋ, ti gbanant sa lebite. 
1CO.15.53	Li kpaa talas nan gbanant nba pɔɔkit na tan sa kpant gbanant nba ki pɔɔkite, ki gbanant nba kpenn na tan sa kpant gbanant nba ki kpennie. 
1CO.15.54+1CO.15.55	Li paak, linba na kur-i tan teen, li yoo na ki linba sɔb Yennu gbouŋ ni na-n gbee a “U nyann kuun gbenna.” Li bia sɔb a
1CO.15.54+1CO.15.55	“Kuun, a nyannu na be lee?
1CO.15.54+1CO.15.55	Kuun, a tonu na be lee?”
1CO.15.56	Kuun tonu tee biite, ki biit kpit sennu paŋ ni. 
1CO.15.57	Ti teen Yennu nipoouk nan wa teent nyannu ti Yomdaanɔ Yisa Masia paak na.
1CO.15.58	Li paak, n naa waas, i be man fanu ki daa baa Masiaweiu ni. Yii jii i mɔŋ kii tuun ti Yomdaanɔ toona yoo kur, kimaan i mi nan toona nba ki i tuun ki teen ti Yomdaanɔ na, li tan kan baa yanni.
1CO.16.1	Tɔn, n loon ki n wanni likirii nba ki i lakin ki yaa a i somm Yennu niib nba be Judea tiŋ ni na; yi tun biaŋinba ki n wann Masiaweira nba be Galasia tiŋ ni na. 
1CO.16.2	Lasir daar kur, sɔɔ kur-n tuu nyinn likirii, wa tun ki la biaŋinba, ki bir, ki mi-i taŋŋi baar, ki i ji daa lakii likirii. 
1CO.16.3	Mi-i taŋŋi baar, n tan sa sɔb gbouŋ ki tun binba ki i gann na ki bin saan nan i piinii na Jerusalem. 
1CO.16.4	Li-i taŋŋi jaŋ nan man saan n mɔŋ, tin tɔk ki saan.
1CO.16.5	N lor soor ki loon ki n tɔkin nyi Masedonia tiŋ ni; li poorpo ki n baar ki gɔni. 
1CO.16.6	Dasiar n tan sii be i boor yoo waaminna amii piar yoo kur; ki i tan sa sommin ki n gar ki saan siaminba kur ki n saa. 
1CO.16.7	N ki loon ki n baar i boor ki gɔni waaminna ŋaan gar kaa, ŋaan ti Yomdaanɔ-i sak, n loon ki n jii yoo bonchiann i boor.
1CO.16.8	N sii be Efesus doo ni nna mɔkmɔk nan yukitgar tiaru jaamm dinu dapiiŋŋmu poorpo. 
1CO.16.9	Sɔnu loot ki yaa bonchiann ki turin ki n sa tun Yisa toona, ŋaan datai bonchiann mun be.
1CO.16.10	Timoti-i taŋŋi baar i boor, i mi man ki yin kɔɔnɔ jaŋmaanii, kimaan u tuun ti Yomdaanɔ toonae kaman nan ma mun tuun biaŋinba na. 
1CO.16.11	I mi man ki sɔɔ-n siannɔ, ŋaan te ki wun nyi i boor nan parmaasir ki baar n boor, kimaan n gorii ŋɔɔ nan ti naa waas sɔnu.
1CO.16.12	Ti naa bik Apolos ŋanin, n barimɔe ki loon ŋɔɔ nan ti naa waas na-n tɔk ki baar i boor, ŋaan u ki loon wun baar mɔtana; li-i tee ki u tan sa la yoo, u sa baara.
1CO.16.13	Yii guu man kii be fanu i yada ni, kii mɔk par nan paŋ. 
1CO.16.14	Yii tuun man bont kur nan loomm.
1CO.16.15	I poŋ mi Stefanas nan u ŋaateeb po, ŋamme din tee sinsinn niib nba be Akaya tiŋ ni ki din teen Masiaweira, ki bi jii bi mɔŋ ki tuun ki teen Yennu niib. 
1CO.16.16	N naa waas, n barimiie, yii tokii nibooru na binbeŋ nan bi toontunleeb kur binbeŋ, nan binba tuun bonchiann ki teen Yennu niib na.
1CO.16.17	N mɔk parpeenn Stefanas nan Fotunatus nan Akaikus baaru na paak, kimaan ya daan kaa n boor nna, n daan mɔk parbiir, ŋaan ba baar na, n ji ki mɔk parbiiri, 
1CO.16.18	kimaan bi chee min nan yimm para; li paak, yi tur li nibooru nibaakir.
1CO.16.19	Masiaweira nba be Asia tiŋ ni na foonti. Akuila nan Prisika nan Masiaweira nba lakii ki jiantir Yennu bi ŋaak ni na foonti fanu ti Yomdaanɔ sann ni. 
1CO.16.20	Ti naa waas na kur foonti.
1CO.16.20	I foont leeb kpammii man.
1CO.16.21	Min Pɔɔle jii n mɔŋ nuu ki sɔbin foonti.
1CO.16.22	Wunba kur ki loon ti Yomdaanɔ, mɔpor-ii be u paak. Maranata; li paak tee “Ti Yomdaanɔ, baat.”
1CO.16.23	Ti Yomdaanɔ Yisa-n sommi. 
1CO.16.24	N loon i kur nan barmɔnii Yisa Masia sann paak. Mɔmɔmm.
2CO.1.1	Min Pɔɔl wunba ki Yennu loomm paak ki u teenin Yisa Masia toomii na, min nan ti naa bik Timotie sɔbin gbouŋ na ki teen Yennu niib nba be Korint, nan u niib kur nba be Akaya tingbouŋ ni nna kur. 
2CO.1.2	Ti Baa Yennu nan ti Yomdaanɔ Yisa Masia-n sommi ki bia turi parmaasir.
2CO.1.3	Ŋaant ki ti tur Yennu nba tee ti Yomdaanɔ Yisa Masia Baa na niipoouk; ŋɔɔe tinit ninbaauk; u boor nie ki ti parmaann kur nyi. 
2CO.1.4	Ŋɔɔe maan ti para ti fara kur ni, a tin mun fit maan binba be fara booru booru ni na para, kaman nan Yennu nba maan ti para biaŋinba na. 
2CO.1.5	Ti fara dinu Masia sann paak nba yab biaŋinba, nnee ki ti parmaann mun bia yab kimaan ŋɔɔ Masia sann paak. 
2CO.1.6	Ta loon ki tin maan i para ki te ki yin la tinnu na paake te ki ti di fara. Ti-i la parmaann, li tee i paake, a tin mun maan i para, ki yin mun la sukuru ki di fara kaman nan ta mun dir biaŋinba na. 
2CO.1.7	Li paak ti mɔk dindann ki jii jiin i po a i sa saan tɔɔnn, kimaan ti mi nan ya di fara kaman nan ta di biaŋinba na, nnee ki i mun bia sii laat parmaann kaman nan ta laat biaŋinba na.
2CO.1.8	N naa waas, n loon ki n tiari fara nba ki ti din dii Asia yent ni nee. Fara maŋ din mantik gar ti paŋ terik hali ki ti tan ŋaa dindann ti mɔŋ mɔŋ manfoa po, 
2CO.1.9	kimaan ti ji din tan dukii nan kuun ki fɔk nanti, ŋaan linba na din tun a lin wannit nan li ki ŋan nan tii daan ti mɔŋ paaki, ŋaan kii daan Yennu nba fiint kpeemm na paake; 
2CO.1.10	ŋɔɔe din nyinnit kuun dangbeŋŋir na ni. U sa tinnita, ki ti mɔk dindann nan u bia tan sa tinnita. 
2CO.1.11	Yi mun bia sommit nan Yenmiaru man, ki Yennu sa gat niib bonchiann miaru nba ki bi mei teent na, ki sa sommit, ki niib bonchiann sa turɔ niipoouk ti paak.
2CO.1.12	Linba paak te ki ti mɔk yuugontir na tee nnee: ti dudukite wantit nan ti mɔk barmɔnpaku nan yentinu tingbouŋ na niib boor, ki mantik daan be nna ki jiin timm nan yimm weinanleeb po na; ki Yennu sommir paake te ki ti be nna maŋ, li ki tee nisaarii yan paak kaa. 
2CO.1.13	Ti sɔbin linba ki i sa fit karin ki bann li paake ki teeni na, ŋaan mɔk dindann nan i tan sa bann fanu 
2CO.1.14	kaman nan ya poŋ bann waaminna biaŋinba na, nan i tan sa fit kii mɔk yuugontir ti paak, kaman nan ta mun sii mɔk yuugontir i paak, ti Yomdaanɔ Yisa jenu daar na.
2CO.1.15	Ma bann linba na paake te ki n daan lor ma n poŋ jen i boor ni, ki yin la sommir taar munnlee, 
2CO.1.16	kimaan n daan lor nan mi-i taŋŋi gaar saa Masedonia man bot gɔniie, ki mi-i taŋŋi jent man bia bot gɔni, ki la sommir i boor ni linba sa sommin ki n ŋmat saan Judea. 
2CO.1.17	Ki n lor maŋ daan tee laat loree? amii ma daan lor ma n sa tun linba maŋ, li daan tee kaman nan tingbouŋ na yab nba tuu yet a, “Nn, nn,” ŋaan bia tan yet a “Aaii, aaii” nee-ee? 
2CO.1.18	Ŋaan Yennu nba tee barmɔnii daanɔ na paak, n mɔsonn nba ki n daan turi na daan ki tee “Nn” nan “Aaii” kaa. 
2CO.1.19	Kimaan Yisa Masia nba tee Yennu Bija na, wunba ki min nan Sailas nan Timoti din mɔɔnt u po ki turi na, u ki tee “Nn” nan “Aaii” kaa, ŋaan u mɔlora kur ni tee “Mme.” 
2CO.1.20	Kimaan ŋɔɔe tee “Nn” Yennu mɔsona kur ni. Linba na paake te ki ti yet a “Mɔmɔmm” Yisa Masia ni, ki li dont Yennu sann. 
2CO.1.21	Yennue din gannit ki ti be ti kuukɔɔ, ki u senn timm nan yimm fanu Masia nie. 
2CO.1.22	Ŋɔɔe jii u Seyeeŋ ki teen ti para ni, ki jii u dɔk ki dɔk ti paak, ki li want nan u tan sa turit linba kur ki u lor nawa.
2CO.1.23	Yennue tee n siaradaanɔ nan linba paak daan te ki n ki baar Korint i boor ni na tee n tan daa te ki i laat tubdatu. 
2CO.1.24	Ti kan fit mukisi ki wanni ya sa teen yada biaŋinba, kimaan ti mi nan i mɔk yada ki see fanu, ŋaan ti tuun nani a tii wanti ya sa teen biaŋinbae kii mɔk parpeenn.
2CO.2.1	Li paak te ki n ji daan lor n mɔŋ par ni nan n kan baar i boor ni ki tan turi parbiiri. 
2CO.2.2	Li-i tee ki n baar ki tan biir i para ni, ŋmee ji sa penn n pari, see yimm nba ki n biir i para ni na. 
2CO.2.3	Li paake te ki n din sɔbi gbouŋ, ma n ki loon ki n baar ki tan la parbiir yimm nba bo sa penn n par ni na paak. Kimaan n teen yada nan n parpeenn tee i parpeenn nee. 
2CO.2.4	Ma din sɔb gbouŋ na ki turi, n din sɔbir nan parbiir bonchiann nan ninnyuut; li din ki tee a n loon ki n biir i para ni kaa, ŋaan n din loon ki yin bann loomm nba ki n mɔk ki jii jiin i poe.
2CO.2.5	Li-i tee ki sɔɔ tun i yenɔ biit, u ki tun min kuukɔɔ kaa biiti, ŋaan u tun i kuraewa biit maŋ, kimaan ma ki loon ki n mantik jii nan ninmɔnn na paake te ki n yeen linba na. 
2CO.2.6	I kure daan lakin ki dat u tubir, li paak, li ji jaŋa, 
2CO.2.7	ŋaan li ŋan yin nyik ki chabɔ, ŋaan kii maant u par, ki daa te ki wun baa tarrri. 
2CO.2.8	N barimiie, ŋaant ki wun bann nan i bia daa loonɔ bonchiann. 
2CO.2.9	Linba na paake te ki n din sɔbin ma n laan i set saak n mɔb bonsiar kur ni. 
2CO.2.10	Li-i tee ki i nyik linba kur ki chab wunba, n mun nyik chabɔe na, kimaan mi-i nyik chabɔ linba na paak, i paak te ki n nyik chabɔ Masia sann ni; 
2CO.2.11	i daa teen Sintaanii yaaki, kimaan ti mi u sɔnii nba tee biaŋinba.
2CO.2.12	Ma din tan baar Troas tingbouŋ ni ma n mɔɔnt Yisa barŋanii mɔɔntii na, ki n bann nan Yennu set loot u toona sanjouk leŋa. 
2CO.2.13	Ŋaan ma din ki la n naa bik Taitus leŋ na paak, ki n ki la pardɔɔnn; li paak ki n chab leŋ teeb, ŋaan gar saan Masedonia.
2CO.2.14	Ŋaan ti teen Yennu niipoouk, kimaan ta gaa nan Masia na paak te ki ti nyant bonsiar kur. Yennu jiit a ti fiit Masia ki wann sɔɔ kur mun; ki u barŋanii bannu tee kaman nan tulaarii nba nubir man biaŋinba nee. 
2CO.2.15	Ti tee kaman nan bonnunubmana nee ki Masia jiit ki wubint ki teen Yennu, ki li yat kɔɔ binba la tinnu nan binba ki la tinnu kura. 
2CO.2.16	Binba ki la tinnu na boor ni, ti tee kaman nan nubiru nba baat nan kuun nee, ŋaan binba la tinnu boor ni ŋanimiie, ti tee kaman nan nubiru nba baat nan manfoor nee. 
2CO.2.17	Ŋmee jaŋ nan toona maŋi? Tɔn, ti ki tee kaman nan binba dia Yennu mɔmaan maŋ ki li tee kpinkpouŋ turib na kaa, ŋaan ti mɔk barmɔnpaku, kimaan ŋɔɔ Yennu tunt; li paak ki ti be u tɔɔnn, ki mɔɔntir u mɔmaan Yisa sann ni.
2CO.3.1	Ki linba na want nan ti bia want ti mɔŋee? Li daa tee talase nan sɔɔ-n sɔb ti siara gbant ki turii? amii ti gaar ti siara gbant i boor ni-ii? kaman nan nisiab nba tuun biaŋinba na. Aaii. 
2CO.3.2	Yimme tee ti siara gbouŋ ki taab ti para ni a sɔɔ kur-n karin ki bann. 
2CO.3.3	Li dɔɔ paanu ni nan yimme tee Masia gbouŋ maŋ ki u din sɔb ki tunt nann; li tee gbouŋ nba ki nisaarik kaa jii makmɔɔnu ki sɔb tanpatlai paaki, ŋaan manfodaanɔ Yennu Seyeeŋe sɔbir nisaarii para ni.
2CO.3.4	Linba paak te ki ti piak nna na tee ta teen Yennu yada Masia sann paak nee. 
2CO.3.5	Ti ki want ti mɔŋ nan ti sa fit tun siar nan ti mɔŋ mɔŋ paŋ kaa, ŋaan Yennu sann paak ti sa fit tun siara. 
2CO.3.6	Ŋɔɔe din te ki ti jaŋ nan u lorpaanu toona; ki lorpaanu maŋ ki tee Moses sennu nba ki bi din sɔb na kaa, li tee Seyeeŋ yare; kimaan sennu maŋ din baat nan kuume, ŋaan ki Yennu Seyeeŋ teent manfoor nba kaa gbennu.
2CO.3.7	Yoo nba ki bi din sɔb sennu maŋ tann paak na, li yooe ki Yennu yentsaakar din sik ki nyirii Moses numm po; ki li nyiriku paak, ki Israel teeb lek din ki fit goriiɔ. Ki li-i tee ki sennu maŋ nba din baat nan kuun ki bia gaar na din baar nan yentsaakar, 
2CO.3.8	i mi a nlee ki Seyeeŋ sɔnu kii be nan yentsaakar ki gariri? 
2CO.3.9	Li-i tee ki sennu nba wann niib a bi mɔk biite din baar nan yentsaakar, ki Seyeeŋ sɔnu nba te ki niib tee niŋamm na be nan yentsaakar ki garir. 
2CO.3.10	Sennu nba din tuu be nan yentsaakar na din tan kɔŋ li yentsaakar na, kimaan yentsaakar nba yab garɔ paak. 
2CO.3.11	Li-i tee ki sennu nba din gar na din baar nan yentsaakar, ki Seyeeŋ sɔnu nba sii be nan yoo nba kaa gbennu, li yentsaakar sii yab bonchiann ki gar nna.
2CO.3.12	Ta mɔk dindann nba na paake te ki ti mɔk parcheenn. 
2CO.3.13	Ŋaan ti ki tee kaman nan Moses nba din jii chinchenn ki pin u numm po a Israel teeb daa laat yentu nba be sennu nba yaa lin gar na paak kaa. 
2CO.3.14	Ŋaan ki bi dudukit din ki yenti; bi-i karin Yennu gbounkper na yoonba, li tee kaman nan chinchenn maŋ bia daa dɔɔk bi dudukit nan dinna gbaa, kimaan see wunba jii u mɔŋ ki tabin nan Masiae, ki chinchenn maŋ tuu dɔkit u dudukit ni. 
2CO.3.15	Hali nan dinna, bi-i taŋŋi karin Moses sennu na, chinchenn na bia daa dɔɔk bi para ni. 
2CO.3.16	Ŋaan li-i tee ki nirɔ ŋmat ki waa ti Yomdaanɔ, chinchenn maŋ sa dɔkite. 
2CO.3.17	Ki ti Yomdaanɔ tee Seyeeŋ nae; ki siaminba ki ti Yomdaanɔ Seyeeŋ na be na, yentinmɔŋ be leŋe. 
2CO.3.18	Li paak, chinchenn maŋ ji ki dɔɔk ti kura nunii po, ki ti laat ti Yomdaanɔ nba mɔk ŋant bonchiann biaŋinba, ki li kpintit ki ti naan nanɔ, ki ti ŋant bia pukii yoo kura, ki ŋant maŋ nyi ti Yomdaanɔ nba tee Seyeeŋ na boor nie.
2CO.4.1	Yennu ninbatinu paake ki u jii toona na ki teen ti nii ni, li paake te ki ti ki mɔk kpinkpangbatuku. 
2CO.4.2	Li paake te ki ti yêt bunbɔnn ni toona, nan bontiteet nba baat nan fei, ti ki tuun ki dɔk niib na, ti ki lebit Yennu maan ki kpann niibi, ŋaan ti mɔŋ be Yennu tɔɔnn ki mɔɔntir u maan paanu ni nan barmɔnii, a sɔɔ daa mɔk dudukbiit ki jii jiin ti bontiteet po. 
2CO.4.3	Li paak, li-i tee ki Yennu barŋanii paak bɔrie, li bɔr binba kpet Yennu sɔnu ni na boor nie. 
2CO.4.4	Bi ki teen Masia yada, kimaan Sintaanii nba ki tingbouŋ na niib jiantirɔ na dɔkint bi dudukite. Ŋɔɔe dɔkint bi nunii po a bi daa laat yentu nba dɔkit bi paak na. Li yentu nyi barŋanii nba want Masia paŋ na boor nie; ŋɔɔe tee Yennu naauŋ. 
2CO.4.5	Ti ki mɔɔntir ti mɔŋ mɔŋ po kaa, ŋaan ti mɔɔntir Yisa Masia poe, a ŋɔɔe tee ti Yomdaanɔ na, ŋaan want nan timme tee u toontunna ki teeni, u sann paak. 
2CO.4.6	Yennu nba din yet a “Yentu-n yent bunbɔnn ni” ŋɔɔe te ki u yentu na yentir ti para ni, a ti bann u yentsaakar nba tee biaŋinba; ki li yentu yeen Yisa Masia numm po.
2CO.4.7	Ŋaan timm nba mɔk Seyeeŋ mɔkint na tee kaman nan yɔkmaanu nee, ki li want nan paŋ nba gar paŋ kur tee Yennu yare, ŋaan li ki tee ti yari. 
2CO.4.8	Ti laat fara bonchiann yoo kur, ŋaan li kan fit ki nyannit; ti tuu kɔŋ sommir sianyoo, ŋaan ti ki kɔŋ dindann; 
2CO.4.9	bi dintit fara, ŋaan Yennu ki nyikititi; bi lut tiŋ ni, ŋaan kan fit kpiti; 
2CO.4.10	Yisa kuun na be ti gbanant ni yoo kur, a lin te ki u manfoor na-n mun nyi paanu ti gbanant ni. 
2CO.4.11	Yoo nba ki ti fo na ti be kuun nuu nie Yisa paak, a u manfoor nba be ti gbanant nba yaa lin tan kpo na-n nyi paanu ni. 
2CO.4.12	Ki kuun dia ti nii, li paak ki yimme mɔk manfopaann.
2CO.4.13	Li sɔb Yennu gbouŋ ni a “Ma teen yada na paak te ki n pak nna,” ki ti mun mɔk Seyeeŋ nba din te ki nirɔ maŋ teen yada na, li paak, ti mun teen yada ki piak. 
2CO.4.14	Kimaan ti mi nan Yennu nba din fiin ti Yomdaanɔ Yisa kuun ni na, ŋɔɔe tan sa fiin timm nan yimm nba waa Yisa mun kuun ni, ki sa baar nant u mɔŋ boor ni. 
2CO.4.15	Kimaan linba na nba kur be a lin somm yimme, ki niib bonchiann nba tan sa la Yennu ninbatinu na, bi tan sa turɔ niipoouk bonchiann, ki dont u sann.
2CO.4.16	Li paake te ki ti ki mɔk kpinkpangbatuku; hali nan ti gbananchɔkint maŋ nɔɔk ni gbaa, ŋaan Yennu pantir ti seek daar-n tuu daar. 
2CO.4.17	Li paak, farmintik nba ki ti di ki li kan yukiri, li tan sa baar nan parpeenn nba yab ki kaa gbennu ki turit, ki parpeenn maŋ tan sii yab ki gar ti fardinu na bonchiann, 
2CO.4.18	kimaan ti baka kaa linba ki ti laat na po kaa, ŋaan ti baka be linba ki ti ki laat na poe; kimaan linba ki ti laat na, li kan yukiri ki li tan sa gar, ŋaan linba ki ti ki laat na ŋanin tan sii be nan yoo nba kaa gbennu.
2CO.5.1	Kimaan ti mi nan gbanant nba ki ti mɔk mɔtana na-i taŋŋi kpo, ti mɔk ŋei nba ki Yennu sa turit sanpaapo, ki li ki tee nifosaarik kaa maa ŋei maŋi, ki li bia tan sii be nan yoo nba kaa gbennu. 
2CO.5.2	Li paak, ti ji kar kpiinee ki guu daar nba ki Yennu tan sa jii ti sei ki kɔɔn ŋaak maŋ ni. 
2CO.5.3	Kimaan ti-i taŋŋi kɔɔ leŋ maŋi, ti sei ji kan mi ki kɔŋ binbeboori. 
2CO.5.4	Ŋaan ti sei nba daa woo gbanant na ni na, ti kuriie. Li ki tee a ti ji ki loon gbanant na benu kaa, ŋaan ti loon sanpaapo gbanant na, a li daar ki manfoor na-n tan nak kuun ki lin gbenne. 
2CO.5.5	Yennue ŋammit ki ti teen siir lebitu na po, ki turit u Seyeeŋ, ki li wantit linba ki u tan sa turit na po.
2CO.5.6	Li paak, ti mɔk parcheenn yoo kura, ki bann nan ti sei-i be tingbouŋ na gbanant na ni, ti kaa sanpaapo ti Yomdaanɔ boor ni; 
2CO.5.7	kimaan ti waa yada sɔnue, ti ki waa linba ki ti ninbinn lar na kaa. 
2CO.5.8	Ti mɔk parcheenn ki summan tin nyi gbanant na nie ki kun ti Yomdaanɔ boor ni. 
2CO.5.9	Li paak, ti-i be tingbouŋ na ni, amii ti-i taŋŋi be u boor ni, ti ninbinn mɔn a ti penn u par nie. 
2CO.5.10	Kimaan ti kur binbeŋ tan sa nyi paanu Masia tɔɔnn po barbuut daar, ki sɔɔ kur tan sa gaar piinii kaman nan u toona nba din tee biaŋinba tingbouŋ na ni na, la tan ŋanii, la bii, li fan nana.
2CO.5.11	Ta tiin ti Yomdaanɔ biaŋinba na, li paak ki ti daak niib. Yennu mi ti binbeŋ nba be biaŋinba; ki n mɔk dindann nan i mun bia mi i para ni nan n binbeŋ nba be biaŋinba. 
2CO.5.12	Ti ki dont ti mɔŋ kaa i boor ni, ŋaan ti loon ki tin turi yaak ki yin fit fa parbia ti paak, ki fit pak tur binba gorii nifosaarik nanyer po ki mɔk yuugontir u paak, ŋaan ki gorii u binbeŋ ni na. 
2CO.5.13	Ti-i tee ninkamaŋit dammie, Yennu paake te ki ti tee nna; ŋaan ti-i munii kii tee ninkamaŋit dammi, i paake te ki ti tee nna. 
2CO.5.14	Masia loommu diat; ta ji bann nan ŋɔɔ niyenɔkɔɔe din gaar sɔɔ kur paak ki kpo na, li want nan sɔɔ kur din kpo nanɔe. 
2CO.5.15	Ŋɔɔe din gaar sɔɔ kur paak ki kpo, a binba fo na, bi kii be ki tur bi mɔŋ kaa, ŋaan bi sii be ki tur wunba din gaar bi paak ki kpo ki bia fiir kuun ni nee.
2CO.5.16	Li paak, ti ji ki gorii nisɔɔ nanyer po kaa; ta din got Masia nanyer po biaŋinba na, ŋaan ti ji ki goriiɔ nna kaa. 
2CO.5.17	Li paak, nirɔ nba be Masia ni, li yɔɔ ji tee nipaamɔɔe; u binbenkper kur ji gara; gotir man, binbenpaaŋ ji dɔkit li yɔɔ niwa. 
2CO.5.18	Linba na kur nyi Yennu boore. Ŋɔɔe ŋammitit Masia paak, a ti ji daa tee u datai kaa, a ŋaan ti ji sii tee u yɔɔsinbae, ki bia turit u yiini maŋ toona a ti te ki niib-n mun kpant u yɔɔsinba. 
2CO.5.19	Li want nan Masia nba din kpo na, ŋanne tur Yennu sɔnu a wun teen tingbouŋ na niib u yɔɔsinba, ki nyik chabib bi toonbiit, ŋaan jii u barŋanii nba wantib biaŋinba ki u teeb u yɔɔsinba na, ki teen ti nuu ni.
2CO.5.20	Li paak ki ti ji tee Masia taatara ki Yennu te ki ti yi niib. Masia paak ki ti barimi a yin tunn ki teen Yennu yɔɔsinba. 
2CO.5.21	Kimaan ti paake ki Yennu din te ki Masia wunba ki mi tun biit na din set timm biitdamm seenu ni, a tin la yentinu binbeŋ ŋɔɔ Masia ni.
2CO.6.1	Li paak, timm nba tuun Yennu toona u sommir paak na, ti barimiie, i daa te ki u ninbatinu na tee yanni. 
2CO.6.2	Kimaan Yennu yet a
2CO.6.2	“Yoo nba din tan jaŋ na,
2CO.6.2	n din gbiint i miaru na.
2CO.6.2	Ki yoo nba din tan jaŋ nan niib-n la tinnu na,
2CO.6.2	n din sommiiwa.”
2CO.6.2	Gbiintir man, dinnae tee yoo nba jaŋ. Dinnae ki yaak be ki niib sa la tinnu maŋ.
2CO.6.3	Timm ŋanin ki tuun bonsiar linba sa gɔɔr sɔɔ Yisa Masia sɔnu ni, ki sɔɔ-n tan mann yet a ti toona na mɔk biiti. 
2CO.6.4	Ti binbeŋ nba tee biaŋinba nae want niib nan ti set tee Yennu toontunnae, kimaan ti laat fara, nan muksuk, nan maan, ŋaan lek di sukuru li kur na ni. 
2CO.6.5	Niib dia kpaasa ki boot, ki loontit dansarii ni; ki ti paak ki niib fu fuut; ki ti lek tuun toona ki ki gɔɔnt nyiɔku, ki ki di sianyoo gbaa. 
2CO.6.6	Ti tee popeendamme, ki ti mi Yennu mɔmaan, ki mɔk sukuru nan burchint, ki gbee nan Yennu Seyeeŋ, ki loon niib, 
2CO.6.7	ki beerib Yennu mɔmaan nba tee barmɔnii na, ki mɔk ŋɔɔ Yennu paŋ; ki bia mɔk yentinu binbeŋ nba tee jatiat nba be ti nuudiitu ni nan nuugaŋ ni na. 
2CO.6.8	Nisiab teent nibaakir, ki nisiab mun sukiit, nisiab biir ti sana, ki nisiab mun piakit; nisiab yeen a ti lin kpann niibe, ŋaan ki ti piak barmɔniie. 
2CO.6.9	Ti ki mɔk sann niib boor ni, ŋaan ti mɔk sann Yennu boor ni. Kuun tiin waat, ŋaan ki ti lek mɔk manfoor; Yennue te ki fara baatit, ŋaan u ki te ki li kpiti. 
2CO.6.10	Ti mɔk parbiir ŋanin, ŋaan Yisa paak ti mɔk parpeenne yoo kura. Ti tee tariie, ŋaan timme te ki niib bonchiann tee mɔkita Yennu boor ni. Ti ki mɔk tingbouŋ na mɔkint siari, ŋaan ti mɔk linba gar mɔkita kura. Nanna kurae want nan ti set tee Yennu toontunnae.
2CO.6.11	Yimm Korint doo teeb, ti poŋ beti ti nɔɔk ni barii kura. Ti looni bonchiann; 
2CO.6.12	li ki tee timm kaa ki looniini; yimme ki loon timm. 
2CO.6.13	N piak teeni kaman nan nirɔ nba bo sa pak u tiauŋ waas biaŋinba nee; yii loonin man kaman nan ma looni biaŋinba na.
2CO.6.14	I daa mɔk weinanleeb nan niib nba ki teen Yisa yada na. Linba fan nan linba ki fan sa fit lakin ki be nan leebaa? Yentu nan bunbɔnn sa fit lakin taan mɔb ki be nan leebaa? 
2CO.6.15	Masia nan Sintaanii sa fit taan mɔbaa? Nisɔɔ nba waa Yisa sɔnu nan wunba ki waa-r, bi sa fit taan binbenyeŋaa? 
2CO.6.16	Yennu diiuk nan pochianfeek tee yemmee? Aaii. Timme tee diiuk ki tur manfodaanɔ Yennu, kimaan ŋɔɔ Yennu din yet a
2CO.6.16	“N sii be n niib para nie,
2CO.6.16	kii somm bi sinsuuk ni.
2CO.6.16	N sii tee bi Yennue,
2CO.6.16	ki bi mun sii tee n niib.”
2CO.6.17	Li paak ki ti Yomdaanɔ Yennu bia yet a
2CO.6.17	“Bɔkitir i mɔŋ man,
2CO.6.17	ki nyi tingbouŋ na niib sinsuuk ni man,
2CO.6.17	ki nyik biit kur,
2CO.6.17	ki n sa gaari.
2CO.6.18	N sii tee i Baae,
2CO.6.18	ki yii tee n bonjabis nan n sapaanbis.
2CO.6.18	Min, i Yomdaanɔ Yennu nba mɔk paŋ kur na beeri nna.”
2CO.7.1	N naa walonkai, Yennu nba senn mɔsona ki turit na paak, yi ŋaan ki ti nyik linba kur tee toonbiit, nan linba kur tee dudukbiit, ŋaan tiin Yennu, kii tee popeendamm nan barmɔnii.
2CO.7.2	Yii loonit man. Ti ki mi tun sɔɔ bonbiiri, amii ki tun siar ki biir sɔɔ, amii ki ŋmab sɔɔ. 
2CO.7.3	N ki sɔb nna a n biiri kaa. Ti lek looni, kaman nan ma poŋ beti biaŋinba na. Mi-i lekii kpo amii ma be n manfoor ni, ŋaan ti lek sii looni. 
2CO.7.4	N ki mɔk birsuk i paaki; n mɔk yuugontir nani, ki n par mei i paak bonchiann. Ti fardinu ni kur ŋaan n mɔk parpeenn nani.
2CO.7.5	Ta din baar Masedonia ti din ki fit foi. Ti din la muksuk lokir kur po; niib din kɔn nant Yennu mɔmaan na paak; jaŋmaanii din be ti para ni, 
2CO.7.6	ŋaan Yennu nba maant binba mɔk parbiir na para daan te ki Taitus baar ti boor ni ki tan maan ti parawa. U baaru ti boor ni daan te ki ti para maak. 
2CO.7.7	Ŋann kuukɔɔ kaa daan maak ti para, ŋaan u bia daan betit i binbeŋ nba tee biaŋinba; ŋanne mun daan te ki ti para maak. U daan betit a i nunbinn mɔn nan ki i bia lan, a i mɔk parbiir i toonbiit paak, a ki i nunbinn mɔn nan ki i saak n mɔb. Linba na te ki n mantik mɔk parpeenn.
2CO.7.8	Ma din sɔb gbouŋ nba ki turi na, li gbouŋ din turi parbiir waaminnawa, ki li din te ki n mɔ kɔɔbia i parbiir maŋ paaka, ŋaan mɔtana n ji ki mɔ kɔɔbia li paaki, 
2CO.7.9	ŋaan n ji mɔk parpeenne. I parbiir maŋ paak kaa te ki n mɔk parpeenni. I parbiir nba te ki i nyik i toonbiit na paake te ki n mɔk parpeenn. Yennue din te ki i para biir i toonbiit paak, li paake te ki li gbouŋ mɔk nyɔɔt turi. 
2CO.7.10	Kimaan Yennu-i te ki nisɔɔ la parbiir u biit paak, ŋanne sa te ki wun nyik u biit na ki la tinnu, ki li kan mi ki biir u par jikii; ŋaan tingbouŋ na parbiir ŋanin baat nan kuume. 
2CO.7.11	Yennu nba te ki i la parbiir na, i mɔŋ la biaŋinba ki li turi nyɔɔta; i baka be Yennu labaar ni, ki i bia loon ki i wann nan i ki mɔk biiti; i bia tiin Yennu; i loon ki i bia lan; i bia loon ki i tun Yennu loomm; i poŋ dat biitdaanɔ na tubira. Ya tun nna maŋ na, li set want nan i ki mɔk bisiat labaar maŋ ni.
2CO.7.12	Ma din sɔb gbouŋ maŋ ki turi na, li ki tee nisɔɔ nba tun toonbiit na paak kaa ki n din sɔbiri, li bia din ki tee nisɔɔ nba ki u biirɔ na paak kaa din te ki n sɔbiri. N din loon ki yin bann i baka nba be ti boor ni na biaŋinba Yennu boor, ŋanne din te ki n sɔbir. 
2CO.7.13	Ki ti para maak i powa.
2CO.7.13	Ti bia mɔk parpeenn bonchiann, kimaan Taitus daan la pardɔɔnn i kur po, ki li daan teenɔ parpeenn, li paake te ki ti mun mɔk parpeenn. 
2CO.7.14	N poŋ din paki u boor niwa, ki i ki te ki n dii fei. Ta poŋ tun beeri labaar nba kur na, ti beeri barmɔniie. Nnee mun, ta din piaki Taitus boor ni na, ti din piak mɔniie. 
2CO.7.15	U tiar ya daan gaarɔ saauŋ biaŋinba ki baakɔ, ki bia baak wa daan beti linba na, ki sakir. Ŋanne te ki u mantik looni. 
2CO.7.16	N mi nan i lek bia sii ŋammit tuun linba kur fane. Li paake te ki n mɔk parpeenn bonchiann.
2CO.8.1	Ti naa waas, ti loon ki i bann Masiaweira nba be Masedonia na nba tur Yennu piinii biaŋinba. 
2CO.8.2	Bi din la fara nan bikinn nan namu bonchiann, ŋaan bi lek mɔk parpeenne. Bi namu ni ŋaan bi din wann burchint ki tur Yennu piinii bonchiann. 
2CO.8.3	N sa fit teen bi siara nan ba din mɔk linba, bi din turɔ nan bi paŋ terike, ki poŋ din saa gar ba bo sa turɔ biaŋinba gbaa; 
2CO.8.4	ki din barint a tin gaar bi piinii maŋ ki tur Yennu niib nba tee tarii na. Li din tee bi yanbɔɔte nan bin turib. 
2CO.8.5	Bi din tur ki li gar ta poŋ din dukii a bi sa tur biaŋinba. Sinsinn bi jii bi mɔŋe ki tur ti Yomdaanɔ, ki lian fit jii bi mɔŋ ki tur timm, Yennu loomm ni. 
2CO.8.6	Ŋaan yimm ŋanin, Taituse daan te ki i piin ki gaan likirii ki teen Yennu. Ti din betɔ a wun yabir ki sommi ki yin tun likirii toona maŋ kur ki gbenn nan loomme. 
2CO.8.7	Tɔn, i teen Yisa yada, ki mi u labaar fanu, ki fit piak leeb u mɔmaan, ki waau nan ninmɔnn, ki bia loonit; ya tuun linba na kur bonchiann na, ti loon ki yii tuun toonŋana maŋ mun nnee bonchiann.
2CO.8.8	Li ki tee ma yeeni linba na a n mukisi kaa a yin tur; n poŋ beti biaŋinba ki Yennu nisiab nunbinn mɔn nan bin turɔ piinii, a lin te ki n bann biaŋinba ki i mun loonɔ. 
2CO.8.9	I mi ti Yomdaanɔ Yisa Masia nuu nba yaa biaŋinba. U tee mɔkitɔɔe, ŋaan ki i paak ki u din kpant tarik, ki u tarik kpantu maŋ paak te ki yimm ji teen mɔkita. 
2CO.8.10	Ma sa beti mɔbonn nba tee nnee: ya din piin ki gaan likirii nba binnpo na, li ŋan ki yin gaar ki tont dinna. Yimme din dɔŋ leeb ki loon Yennu piinii turu, ki bia din piin ki gaan li piinii. Yi yabir i mɔŋ paak ki gaarir ki tont man. I nunbinn din mɔn nan piinii maŋ gaaru. 
2CO.8.11	Yi ŋaan ki i nunbinn-ii bia mɔn piinii turu paak, kaman nan ya sa fit tur biaŋinba, ki gaar linba tenna tont. 
2CO.8.12	Nisɔɔ nba loon ki wun tur Yennu piinii, ŋaan turɔ kaman nan wa mɔk biaŋinba, Yennu sa gaara. Yennu ki loon ki nirɔ-n turɔ ki gar wa mɔk linba. 
2CO.8.13	N ki loon ki yin tur leeb ŋaan di fara li paaki. N loon ki i kur-ii jamme. 
2CO.8.14	Linba te ki n yeen na tee nnee: ya mɔk ki li yab mɔtana na, li ŋan ki yi somm binba ki mɔk na, ki li-i tee ki i mun tan ki mɔk yoonba, ŋaan ki bi mun mɔk ki li yab, bi mun sa sommiiwa. Ŋanne sa te ki i kur-ii jan nan leeb, 
2CO.8.15	kaman nan la sɔb Yennu gbouŋ ni biaŋinba na a “Wunba din la bonchiann na, u din ki dii ki tenni; ki wunba la waaminna na, li din ki pɔtɔ.”
2CO.8.16	Ti piak Yennu nan wa te ki Taitus baka be i ni kaman nan ti baka nba mun be i ni biaŋinba na; 
2CO.8.17	kimaan ta barimɔ a wun saan i boor ni na, u saka; ŋaan u mɔŋ mɔŋ numm mɔn nan wun saan i boor ni; ki u yaa wun saan nan u mɔŋ loomm. 
2CO.8.18	Ti tan sa te ki ti naa bisɔɔ-n weiɔ ki saan i boor ni. Ti naa bik maŋ nba mɔɔntir Masia barŋanii biaŋinba na paak te ki Masiaweira kur piakɔ bonchiann. 
2CO.8.19	Bi bia gannɔ a wuu waa-t ki ti somm Yennu niib nba tee tarii na. Linba nee sa dont ti Yomdaanɔ sann, ki bia wannib nan ti set loon ti leeb sommir. 
2CO.8.20	Ti tan sa jii likirii bonchiann ki saa sommib, ŋaan ti ki loon ki sɔɔ-n pak biir ti sann a ti loon li likirii na ni siari. 
2CO.8.21	Ti Yomdaanɔ mi nan ti tuun nnee nan li sɔnu, ki ti loon ki niib-n mun bann nan ti set tuun nan li sɔnue. 
2CO.8.22	Li paak, ti sa tun ti naa bilɔɔ mun ki wun chian Taitus nan u weinanlɔɔ ki bin tɔk baar i boor ni. Yoo kur, ti laat ti naa bik maŋ binbeŋ nba tee biaŋinba, ki bann nan u numm set mɔn Yennu toona paak, kimaan u ki mɔk birsuk i paaki. Ŋanne te ki u mantik loon ki wun saan i boor ni. 
2CO.8.23	Nisɔɔ-i boi-i Taitus labaar po, yin betib a u tee n toontunlɔɔe wunba sommitin ki n beeri Masia barŋanii. Nisɔɔ-i boi-i ti naa waas nba waa Taitus na labaar po, yin betib a bi tee Masiaweira toontunnae, a bi binbenŋaŋ paake te ki niib dont Masia sann. 
2CO.8.24	Yi wann ti naa waas maŋ nan Masiaweira kura ya loomm biaŋinba, a bin bann nan ta daan piaki biaŋinba bi boor ni na, li tee mɔniie.
2CO.9.1	Li ji ki kpaa talas ki n bia sɔb gbouŋ ki beti biaŋinba ki i sa somm Yennu niibi. 
2CO.9.2	N mi nan i loon ki yin sommib. N daan paki Masedonia teeb boor ni, ki betib biaŋinba ki yimm nba be Akaya tingbouŋ ni na din loon ki yin somm Yennu niib binnpo na. I numm nba din mɔn Yennu niib sommir paak na, li din te ki bi mun loon ki bin sommibe. 
2CO.9.3	N loon ki n te ki ti naa waas na-n saan i boor nie ki la nan ta piaki biaŋinba na, li set tee mɔniie; i sii be kaman nan ma yetib biaŋinba na, ki teen siir ki gaar likirii na. 
2CO.9.4	Nna-i kaa, ki Masedonia tiŋ ni niib maŋ tan wein ki baar i boor ni, ki sɔɔ ki i daa ki teen siiri, li sa dinnin feiwa; ki li kii tee min kuukɔɔ kaa sa di fei, ti kurae sa di fei, kimaan ti daan paki bi boor niwa. 
2CO.9.5	Li paak, n dukin a li ŋan ki n barin ti naa waas na ki bin dɔŋ gar n tɔɔnn po ki saan i boor ni ki saa sommi ki yin gaar likirii maŋ kaman nan ya daan senn i mɔsonn biaŋinba na, ki mi-i taŋŋi baar yoonba man la ki i poŋ gaar tonta. Ŋanne sa wann nan i gaarir nan i mɔŋ loomm nee, ŋaan ki sɔɔ kaa mia-i ki i gaari.
2CO.9.6	N beerie, wunba bur dii waaminna tan sa jaan waaminnae; ki wunba mun bur dii saama mun tan sa jaan saamae. 
2CO.9.7	Wunba kur dukin u par ni a wun pi piinii biaŋinba, li yɔɔ-n pi nna, ki daa piin nan parbiiri, amii ki pi nan muksuku, kimaan Yennu loon nisɔɔ nba piin piinii nan parpeenne. 
2CO.9.8	Yennu sa fit turi bonsiar kur ki i kan kɔŋ bonsiari. I sa la ki lin gar ya loon biaŋinba, ki fit somm binba kur ki mɔk na, 
2CO.9.9	kaman nan la sɔb Yennu gbouŋ ni a “Wunba nuu ŋanin tian ki teen tarii, u burchintuk maŋ kan mi ki gbenni.” 
2CO.9.10	Yennu nba teen niib diboorii ki bi buur, ŋaan bia teemm jeet ki bi di na, ŋɔɔe sa turi bont kur ki lin jaŋi ki gar, ki yin ji mantik somm niib. 
2CO.9.11	Li-i tee ki i sommit niib bonchiann, Yennu sa sommi bonchiann. Ya turit piinii a ti somm leeb na, li paak te ki niib bonchiann piak Yennu i piinii maŋ paak. 
2CO.9.12	Li-i tee ki i sommit Yennu niib ki teemm linba ki bi ki mɔk, li sa te ki niib saama-n tur Yennu niipoouk bonchiann. 
2CO.9.13	Li-i tee ki i sommitib, ŋanne sa wannib nan i set gaar Masia barŋanii ki sakira, ki i nuu tian ki i chentir namm nan niib kur ya mɔk linba. Ŋanne sa te ki bin dont Yennu sann, 
2CO.9.14	ki miarɔ ki turi, kii looni, kimaan Yennue te ki i nuu tian bonchiann. 
2CO.9.15	Ŋaant man ki tin tur Yennu niipoouk, kimaan ŋɔɔe turit u Bija nba gar piinii kur saaka.
2CO.10.1	Tɔn, i siab yeen a ma din be i boor ni na, a n din ki mɔk par i boor ni; a ŋaan mi-i saan ki be siarpo, a n tuu mɔk pare, ki ji sɔbin gbant ki kpaani. Min Pɔɔl tiauŋ, n mɔk nibaakir ki be soonna kaman nan Masia nba be biaŋinba na, ki barimi a yin ŋamm i binbeŋ man, 
2CO.10.2	ki mi-i taŋŋi baar i boor ni yoonba, n kan dat i siab tuba. N mi nan mi-i baar i boor ni yoonba see ki n dat nisiab nba ya a ti waa tingbouŋ na niib nba waa linbae na tuba. 
2CO.10.3	Li tee barmɔniie nan ti mun lek tee nisaariie, ŋaan ti ki kɔn kunkɔnn siar nba tee nisaarii yar kaa, 
2CO.10.4	li paak, ti ki jikit nisaarik paŋ kaa a ti kɔn li kunkɔnni, ti jikit Yennu paŋ nba sa biir Sintaanii paŋ kur nee ki kɔn. Ti piak ki nyant niib nba ki sak Yennu mɔmaan nee, 
2CO.10.5	ki nyant niib nba mɔk karinbaanii ki dukii a bi mɔk yan ki gar Yennue, a ti te ki sɔɔ kur dudukit-n sak gaar Masia. 
2CO.10.6	Ti-i bo-i mi binba be i sinsuuk ni ki sak Yennu mɔb na, ti bo sa dat binba ki sak na tubae.
2CO.10.7	Yimm gorii nisaarik numm po kuukɔɔe. Nisɔɔ-i be i sinsuuk ni ki yaa a u tee Masia yɔɔe, yin te ki li yɔɔ-n tiar nan ti mun tee Masia niibe kaman nan wa tee biaŋinba na. 
2CO.10.8	Ti Yomdaanɔ din turin yudantuk na a n sommie ki yin fit weiɔ fanu, u din ki turin a n biiri kaa. Mi-i lekii nyu bara ki gar ma bo sa nyu biaŋinba, ŋaan n kan di fei. 
2CO.10.9	I daa dukii nan n loon ki n sɔb gbouŋ nba sa jeeniini. 
2CO.10.10	Nisiab yeen a n sɔbin gbant ki li naan nan pandaansɔɔ yar nee, a ŋaan ki mi-i taŋŋi baar i boor ni yoonba a n ji tuu ki mɔk paŋ, a ki n mɔbona na ji tuu tee yanne. 
2CO.10.11	Li ŋan ki li niib-n bann nan ta sɔbin ti gbant ni a ti sa tun biaŋinba na, ti-i taŋŋi baar yoonba na, li biaŋe ki ti set sa tun.
2CO.10.12	Mɔmɔmm, ti ki loon ki ti jii ti mɔŋ ki bikin nan nisiab nba dont bi mɔŋ, ki bia ki loon ki tii tee nan bi yemm na. Bi ki mɔk yami, bi gorii leeb binbeŋ nba tee biaŋinbae ki bikii nan bi mɔŋ. 
2CO.10.13	Ŋaan timm ŋanin, ti ki dont ti mɔŋ ki gaar ti toona nba tee biaŋinba. Ti mɔk yuugontir nan toona nba ki Yennu nyinnit ki turit na paake. Ta beeri Yennu mɔmaan nba nae tee toona maŋ yenninba. 
2CO.10.14	Ti din dɔŋ siab ki baar i boor ni ki din beti Masia labaar. Ta tuun nna maŋe tee Masia nba sennit linba a tii tuun. 
2CO.10.15	Ti ki loon pinpakit nisiab toona paaki. Ti mɔk dindann nan i sa ŋamm teen Yisa yada bonchiann, ki sommit ki ti ŋamm tun Yennu toona bonchiann i boor kaman nan wa jiir ki turit a ti tunn biaŋinba na. 
2CO.10.16	Ki ti sa fit ki saan dosai nba boor fɔk ki gar i doo na, ki mɔɔnt li barŋanii. Ti kan saan siaminba ki siab poŋ din tun na, ti ki loon pinpakit nisiab toona paaki.
2CO.10.17	Li sɔb Yennu gbouŋ ni a “Nirɔ nba loon parbifaant, li ŋan ki wun faa parbiir linba ki ti Yomdaanɔ tun na paake.” 
2CO.10.18	Kimaan nisɔɔ nba piak u mɔŋ, li ki want nan Yennu numm gboou kaa; ti Yomdaanɔ-i piak wunba, ŋanne want nan Yennu numm gboou.
2CO.11.1	Mi-i piak jatiie, ŋaan yimm-n lek yabir i mɔŋ ki di sukuru n paak. 
2CO.11.2	N looni bonchiann kaman nan Yennu nba looni biaŋinba na. I tee kaman nan sapaamɔ nba ki mi jɔɔ nae, ki n loon ki n jiie ki tur Masia ki yii waa ŋɔɔ kuukɔɔ. 
2CO.11.3	N mɔk jijeet i paak ma n mi niib tan sa mann kpanni a i ji daa waa Masia fanu, kaman nan Sintaanii nba din kpann Adam ŋaapoo Iif biaŋinba na. 
2CO.11.4	Nisɔɔ-i baar i boor ni ki beeri labalia nba ki tee Yisa labaar nba ki ti din beti na, bee te ki i tuu di sukuru nan li yɔɔ? Bee te ki i gaan labaar nba ki tee Yisa barŋanii; bee te ki i bia gaan seek nba ki tee Yennu Seyeeŋi?
2CO.11.5	Niib nba kpanni a bi tee Yisa toomiinba na, n ki dukin nan bi garimi. 
2CO.11.6	Li-i lekii tee ki n ki mi barii paku fanu, ŋaan n mi Yennu mɔmaan na nan li sɔnu, ki yoo kur ti bia din wanni li kura paanu ni.
2CO.11.7	N lek sikin n mɔŋe ma n donni, kimaan ma din beti Yennu barŋanii maŋ na, n ki gaar i bonsiar li paaki. Ki ma din tun nna maŋ, n mɔk biite li paakii? 
2CO.11.8	Ma din beeri Yennu mɔmaan na, Masia nisiab din tuu pan li paak, ŋaan yimme bo sa turin li sommir. 
2CO.11.9	Ma din be i boor ni yoonba ki ki mɔk siar na, ŋaan n lek din ki mukisi ma yin sommin nan siari. Ti naa waas nba din nyii Masedonia din baar nan bonsiar nba ki n din loon na. Ma lek din be biaŋinba li yoo na, n bia lek sii be nnee; n kan mukisi a yin sommin nan bonsiari. 
2CO.11.10	Mɔmɔmme ki n piak Masia paak, n kan mi mukis i sɔɔ la nyii Akaya tingbouŋ ni loksiar kura po a li yɔɔ-n sommin nan bonsiari. 
2CO.11.11	Bia paake? Linba na want a n ki looniee? Yennu ŋanin mi nan n looni.
2CO.11.12	N lek bia sii beeri Yennu mɔmaan na, ŋaan n kan mi ki boi-i li paatii po. Li paak, kpinkpannii damm maŋ nba gaan paatii na kan fit donn bi mɔŋ ki yet a bi mun tee kaman nan timm na. 
2CO.11.13	Li nibooru kpanniie a bi tee Masia toomiinba, ŋaan bi ki tee u toomiinba kaa. Ba tuun biaŋinba na, bi kpanniie. 
2CO.11.14	Bi-i tuun nna, ya daa te ki li teei yaarlituku; nnee ki Sintaanii tiauŋ nant u mɔŋ kaman nan yentu malaka na. 
2CO.11.15	Li paak, Sintaanii toontunna-i kpann a bi tee Yennu yabe, ya daa te ki li teei yaarlituk mani. Yennue tan sa dat bi tuba kaman nan bi toona nba jaŋib biaŋinba.
2CO.11.16	N bia sa ŋamm betiiwa, i daa dukii nan n tee jatuko. Li-i tee ki i lekii dukii nnaie, ŋaan yin di sukuru nanin ki n pak n mɔŋ waaminna. 
2CO.11.17	Ma yaa n beti linba na ki tee ti Yomdaanɔ mɔmaan kaa. Mi-i piak n mɔŋ mɔmaan, n set piak kaman nan n tee jatuk nee. 
2CO.11.18	Niib bonchiann want bi mɔŋe; li paak, n mun sa wann n mɔŋa. 
2CO.11.19	I dukii a i mɔk yame, ŋaan ki bee te ki i di jatit sukuru ki mɔk parpeenn nammi? 
2CO.11.20	Ma yeen linba na tee nnee: nisɔɔ-i soori ki ji-i teeni u daaba, ki ŋmab i bont, ki kpanni, ki mɔk karinbaanii, ki pebiti tanpakii, ŋaan i tuu di sukuru nan li yɔɔe. 
2CO.11.21	Ta din ki teeni nna na paake te ki i biir ti sana a ti ki mɔk paŋ amii nlee?
2CO.11.21	Nisɔɔ-i mɔk par ki want u mɔŋ, n mun sa tee nnee. N set piak kaman nan jatuk nee! 
2CO.11.22	Kpinkpannii damm maŋ-i yi bi mɔŋ Juu teebie, n mun tee Juu nirɔe; bi-i yi bi mɔŋ Israel teebie, n mun tee Israel nirɔe; bi-i tee Abraham yaaboonaie, n mun bia tee yenɔe; 
2CO.11.23	bi-i yi bi mɔŋ Masia toontunnaie, mine set tuun mantik; (n piak kaman nan jatuk nee; teentin gafara man!) mine set tun Masia toona nan barmɔnii bonchiann, ki kɔɔ dansarii bonchiann. Niib boon kpaasa bonchiann Masia paak. N din la nunbɔŋ ki din per kuuma. 
2CO.11.24	Taar muŋŋmu ki Juu teeb din boon kpaasa piinntaa nan ŋannyiia. 
2CO.11.25	Rom teeb din boon lanbana taar munntaa. Niib din tan jaatin sianyoo tana. Ŋarint din libit chaan nanin nyun ni taar munntaa; ki yentumunn nan nyamunn ki n din be dajingbir paak mɔkgbeŋŋir nyun paak. 
2CO.11.26	N din tuu somm yoo kur ki saa n sɔnii, ki laat nyun ni nunbɔŋ, ki bia tuu laat nunbɔŋ fatiteeb boor ni, nan n tiauŋ niib boor ni, nan niboorganu boor ni, ki bia laat nunbɔŋ digbangbeŋŋa ni, nan muuk ni, nan mɔkgbeŋŋa ni, nan nisiab nba kpann a bi tee Masiaweira na boor ni. 
2CO.11.27	N din set tuun Yisa Masia toona nan nunmɔnn, ki laat fara, ki ki gɔɔnt nyiɔku; kon nan nyunyukiru din tuu soorin; ki n kɔŋŋit jeet; ki waat son; ki n bongbabkar ki jaŋŋitimi. 
2CO.11.28	Linba na kuukɔɔ nunbɔŋ kaa ki n din laati; n din tuu mɔk parbiire daar kura Masiaweira kur paak. 
2CO.11.29	Nisɔɔ-i tee yadapɔɔrin daanɔ, li mun tuu baŋ n kpinkpante; nisɔɔ-i te ki u lɔɔ tun toonbiit, li bont dont n wutoore.
2CO.11.30	Mi-i faa parbiir, n sii faa parbiir n kpinkpant baŋŋu paake. 
2CO.11.31	Ti Yomdaanɔ Yisa Baa Yennu, wunba yen paku nan yoo nba kaa gbennu na, ŋɔɔe mi nan n piak barmɔniie; 
2CO.11.32	ma din be Damaskus doo ni yoonba, Bat Aretas yoo na, doo maŋ ni saakɔɔ din loon wun soorime, ki din te ki lanjimanba see doo maŋ tammɔb ni ki gorii a bin soorin. 
2CO.11.33	Ŋanne ki n yɔɔsinba din jiin ki kpeenin kpanchubigbeŋŋir ni, ki din dɔɔnt sikinin takoru nba be doo maŋ joonn ni na, ki n din nyii jɔɔ maŋ nuu ni.
2CO.12.1	Li kpaa talas ki mii lekii mɔk parbifaant, ŋaan li ki mɔk nyɔɔti. Mɔtana n sa beti ti Yomdaanɔ nba wannin bakitnant nba, ki kat labaar nba ki wannin. 
2CO.12.2	Li bina piik nan ŋannae na, ki Yennu din jiin ki donnin u boor ni sanpaapo; n ki fit bann amii u din jii n seek kuukɔɔe ki doo nanin, amii u din jii n seek nan n gbanante, ŋɔɔ kuukɔɔe mi. 
2CO.12.3+2CO.12.4	Ma mi linba tee wa din jii-n ki donnin u boor ni sanpaapo, Paradais nie; leŋe ki n din gbat labasia nba ki n kan fit kumii sɔɔ; Yennu kan sak a man kumiiri. 
2CO.12.5	Li bakitnauŋ bont kuukɔɔ paak ki n sii mɔk parbifaant; n kan pak n mɔŋi; n sa pak n mɔŋ n nuu baŋŋu paake. 
2CO.12.6	Mi-i loon ki n faa parbiir, ŋaan n kii tee kaman nan jatuk na kaa, kimaan mɔmɔmm kuukɔɔe ki n kpan sii piak; ŋaan min poŋ ki loon ki n faa parbiiri. Min ki loon ki nisɔɔ-n pakin ki gar pinpakit nba fan nanin. N loon ki bin got n binbeŋ nba tee biaŋinbae, ki gbat ma piak biaŋinba, ki li poorpo ki bin bann ma tee nibooru nba.
2CO.12.7	Yennu nba din wannin bakitnant nba bonchiann na, ŋaan u ki loon ki n donn n mɔŋ li paaki; li paak te ki u din te ki muksuk nyii Sintaanii boor ni ki baarin. Li muksuk yiarin kaman nan kunkonn nba tuu ŋmuu nirɔ gbanant ki li yiarɔ biaŋinba nee. 
2CO.12.8	N miar ti Yomdaanɔ taar munntaa ma wun nyinn li muksuk n ni; 
2CO.12.9	ŋaan u lek ki saki, ŋaan betin a “N sommir na sa te ki a nyann muksuk maŋa, kimaan wunba ki mɔk u mɔŋ paŋ na set sa la n paŋe.” Li paak, n sii faa parbiir n butuŋ na paak nan parpeenn, a Masia paŋ-ii be n ni. 
2CO.12.10	Li-i tee Masia paak ki n di butuŋ, ki laat sukit, ki di fara nan muksuk, ki laat barii, n mɔk parpeenn, kimaan mi-i taŋŋi kii mɔk n tiauŋ paŋ yoonba na, li yooe ki n laat Masia paŋ.
2CO.12.11	Li-i bo-i tee ki yimme piakin, ŋanne bo sii ŋan; ŋaan ya ki piakin paak te ki n piak n mɔŋ kaman nan n tee jatuko na. Mi-i kii tee siar, ŋaan binba kpann a bi tee Masia toomiinba na ki garimi. 
2CO.12.12	Ma din be i boor ni ki tuun bakitnauŋ nyina nan toonjaana, ki di sukuru yoo kur na, ŋanne want nan n set tee Masia toomiie. 
2CO.12.13	Nlee ki Masiaweileeb na cheeini? Ma ki boi-i bonsiar sommir po na, ŋanne te ki bi cheeinii? Li-i tee ŋanniie te ki n mɔk biit, yin teenin gafara man!
2CO.12.14	Li taar munntaae na ki n tuu tee siir ma n baar i boor ni. Ŋaan n ki yaa n baar ki loon siar kaa i boor ni, ŋaan n loon yimme, li ki tee n loon i likirii kaa. Waas ki loon bont teen bi dammi. Wadamme loon bont ki teen waas. Yimm tee n waase; 
2CO.12.15	li paake te ki li maŋin nan man jii n mɔŋ ki turi, ki tun nan nunmɔnn ki sommi. Ki mi-i looni bonchiann, yimm sii loonin waaminnee?
2CO.12.16	Li tee barmɔniie, n din ki mukisi a yin turin bonsiari, ŋaan ki i siab yeen a n din kpanniie ki fati. Nlee ki n din fatiini? 
2CO.12.17	Ma din tun nisiab nba i boor ni na, bi sɔɔ din mi ki ŋmab i bonsiar ki dii ŋaan tenn ki tan turimii? Aaii. 
2CO.12.18	N din barin Taitus ma wun saan i boor ni, ki bia din te ki ti naa bisɔɔ mun weiɔ. Taitus din mi ki ŋmab i bontii? Aaii. Ti ki mɔk li dudukiti. Ma tuun biaŋinba, u mun tuun nnee. Ma waa sɔnu nba u mun waa ŋanne.
2CO.12.19	I dukii a ta piak na, ti loon ki ti nyinn ti mɔŋ barii niee? Li ki tee nna kaa. Ti be Yennu tɔɔnn poe, ki piak Masia nba loon biaŋinba. Ti naa walonkai, ti loon ki ti sommie ki i wei Yennu sɔnu fanu. Ŋanne te ki ti beeri. 
2CO.12.20	N yan put i paake nan ma tan sa baar i boor ni ki kan lai ki i be kaman nan ma loon yii be biaŋinba na; ki i mun kan la min ki n be kaman nan ya loon mii be biaŋinba na: n mɔk jijeet nan n sa lai ki i kɔn nan i leeb, ki mɔk funfunn nan i leeb, ki dont wutoor i leeb paak, ki lukitir i leeb, ki sukii i leeb, ki biir i leeb, ki mɔk karinbaanii, ki tee kpirkpir; 
2CO.12.21	n bia mɔk jijeet nan Yennu sa te ki n di fei i paak; ki n par sa biir i siab bonchiann paak, kimaan bi poŋ tun toonbiit, nan jakint toona, nan bonchonchonn toona, ki ji ki tiin fei, ki bia ki nyik bi biit maŋi.
2CO.13.1	N sa baar ki tan foonti ki pukin taar munntaa. Li-i tee ki i jii sɔɔ taari, n kan saki, see ki siaradamm bannlee amii banntaa pak biir li yɔɔ. 
2CO.13.2	Ma din baar i boor taar munnlee ni na, n din kpaan i kur nba poŋ tun toonbiit na, nan i leeb kura. Ma ji ki be i boor ni na, ŋaan n lek kpaani kaman nan ma din poŋ kpaani biaŋinba sinsinn na; mi-i taŋŋi baar, n sa dat bi tubawa. 
2CO.13.3	Ŋanne sa wann nan Masiae te ki n piak. U ki tee butimɔɔ kaa i sinsuuk ni, u mɔk paŋ i boor ni. 
2CO.13.4	U din jii u paŋ maŋe ki bakin bir ŋaan din sak ki bi kpaau dapunpunn paak. Mɔtana, Yennu paŋ paak ki u be u manfoor ni. Mɔtana, timm nba lakin be u ni na, ti ki mɔk paŋi, ŋaan ta lakin taan nanɔ na paak, ti mun mɔk manfoor Yennu paŋ paake, ki fit jii li paŋ ki wanni.
2CO.13.5	Gotir i mɔŋ mɔŋ binbeŋ ni ki laan i set teen Yisa Masia yada amii i ki teeni; li kpaa talas ki yii gorii i mɔŋ binbeŋ nba tee biaŋinba. I ki mi nan Yisa Masia be i niee? U set be i ni, kimaan li-i tee ki u ki be i ni, ŋann i ki tee u niib nan barmɔnii. 
2CO.13.6	N mɔk dindann nan i sa bann nan timm ŋanin tee u niibe nan barmɔnii. 
2CO.13.7	Ti mei Yennu teeni a i daa tuun toonbiiti. Li ki tee a ti want ti mɔŋ a ti tee barmɔnii damm kaa; li-i lekii tee ki i dukii a timm ki tee Masiaweira, ŋaan ti loon ki yii tuun toonŋanae, 
2CO.13.8	kimaan ti ki loon ki tin jiin Yennu mɔmaan poori; ti loon ki mɔmaan maŋe-n dɔŋ tɔɔnn po. 
2CO.13.9	Li-i tee ki i mɔk paŋ ki tuun toona nba fan, ŋanne sa maŋ ti para ni, kimaan ti ki loon ki tin wanni ti paŋ kaa; li paak te ki ti mei Yennu ki teeni, a i ŋamm i binbeŋ. 
2CO.13.10	Li paak, ma ki be i boor ni na, ki n sɔbin gbouŋ na ki teeni, a mi-i taŋŋi baar i boor ni yoonba, li kii kpaa talas ki n dat i tuba ki wanni n paŋ; ŋanne te ki n sɔbir. Ti Yomdaanɔe din turin yudantuk na a n sommi ki yin wei u sɔnu fanu. U din ki turin yudantuk maŋ a n biiri kaa.
2CO.13.11	N naa waas, linba ji biar tee min chabie. Ŋammit i sɔnu man, kii saak n kpaanii man, kii mɔk mɔtaauk, nan parmaasir; ki Yennu nba loonit ki teent parmaasir na sii be nani.
2CO.13.12	I foont i leeb kpammii man. 
2CO.13.13	Yennu niib nba kur be nna na foonti.
2CO.13.14	Ti Yomdaanɔ Yisa Masia sommir, nan Yennu loomm, nan u Seyeeŋ mɔtaauk na-ii be nan i kura.
GAL.1.1+GAL.1.2	Min Pɔɔl nba tee Masia toomii, nan ti naa waas nba be nna na kur foont Masiaweira nba be Galasia tiŋ ni. Nisaarik kaa teenin Masia toomii, nisaarii kaa bia tumin, ŋaan ti Baa Yennu nan Yisa Masia nba ki u din fiinɔ kuun ni nee din gannin.
GAL.1.3	Ti Baa Yennu nan ti Yomdaanɔ Yisa Masia-n sommi ki bia turi parmaasir.
GAL.1.4	Yisa Masiae din sak ti Baa Yennu loomm ki din kpo ti biit paak a wun fatit tingbouŋ na biit daabsin ni. 
GAL.1.5	Ŋɔɔ Yennu kuukɔɔe yen dontir nan yoo nba kaa gbennu. Mɔmɔmm.
GAL.1.6	Li bakitime nan ya gaan labagann na yiama, ŋaan nyik Yennu wunba din yiini Masia ninbatinu paak na. 
GAL.1.7	Nisiab be ki yabii bi mɔŋ a bin lebit Masia barŋanii na ki ŋmat i dudukit; ŋaan barmɔniie, barŋansiar ji kaa. 
GAL.1.8	Li-i lekii tee Yendɔuŋ ni malaka amii timmi mɔɔnt barŋansiar ki li be li kuukɔɔ ki ki tee ta poŋ din mɔɔnt linba turi na, mɔpor-ii be bi paak. 
GAL.1.9	Ti poŋ din betiewa, ŋaan n bia ŋammit beerie mɔtana: nisɔɔ-i mɔɔnt labaar ki turi ki li ki tee linba ki i din gaar na, mɔpor-ii be u paak.
GAL.1.10	N ki yiab ma n gaar nisaarik pinpakit kaa, ŋaan Yennu yare ki n loon, kimaan mi-i loon nisaarik pinpakitie, n bo kan teen Masia daabiri.
GAL.1.11	N naa waas, n yaa n tiari nan barŋanii nba ki n mɔɔnt teeni na ki nyii nisaarik nba din pak linba na ni kaa. 
GAL.1.12	Nisaarik kaa din wannin ki n gaar, ŋaan Yisa Masia mɔŋ mɔŋe din fiit wannin.
GAL.1.13	I poŋ gbat ma din tuun biaŋinba yoo nba ki n din waa Juu teeb jiantu na, a n din tuu mukisir Yennu mɔtaauk niib bonchiann, ki yabii n mɔŋ ma n biirib ki gbenn. 
GAL.1.14	Timm Juu teeb jiantu sɔnu ni, mine din gar tɔɔnn ti waakir ni, kimaan n din jii n par kura ki waa ti yejamm kaar nba want linba.
GAL.1.15	Ŋaan Yennu ninbatinu paak, ki u din gannin ki bi daa din ki marimi, ki yiinin a man tun u toona. 
GAL.1.16	Ki wa din dukin ki nyinn u Bik maŋ paanu ni ki wannin a n mɔɔnt u barŋanii ki tur binba ki tee Juu teeb yoonba, n din ki saan nisaarik boor ni ki saa faa sɔɔ baani. 
GAL.1.17	N bia din ki saan Jerusalem ki saa la binba din dɔŋ teen toomiinba nanin na, ŋaan n din fiire li taakpaak ni ki saan Arabia tiŋ ni; li poorpoe ki n ŋmat saan Damaskus doo ni. 
GAL.1.18	Ki bina ŋanntaa poorpoe ki n din tan saan Jerusalem ki foont Piita, ki din biar u boor ni daa piik nan ŋaŋŋmu. 
GAL.1.19	Li-i kii tee ti Yomdaanɔ Yisa naa bik Jemsi kaa, ŋaan n din ki la toomiinba na sɔɔ.
GAL.1.20	Yennu mɔŋ mi nan ma sɔb linba na tee barmɔniie ki faak kaa leŋi.
GAL.1.21	Li poorpoe ki n din saan Siria nan Silisia tinii ni, 
GAL.1.22	ŋaan li yoo na ki Masiaweira nba be Judea tiŋ ni na din ki mimi. 
GAL.1.23	Ba din mi linba din tee bi leeb nba din yeen a “Jɔɔ nba din tuu mukisirit na mun ji dia barŋanii nba ki u din yaa wun biir nee ki mɔɔntir teen niib.” 
GAL.1.24	Ki bi din piak Yennu n paak linba na po.
GAL.2.1	Tɔn, li bina piik nan ŋanna poorpoe, ki min nan Banabas din ŋmat saan Jerusalem, ki n jii Taitus mun; 
GAL.2.2	Yennue din fiit li sɔnu saanu paanu ni ki wannin, li paake te ki n saan. Leŋe ki n yiin saakab na, ti kuukɔɔ, ki wannib ma mɔɔntir barŋanii mɔɔntii maŋ biaŋinba ki teen binba ki tee Juu teeb na, kimaan n ki loon ma poŋ tun linba, nan ma sa tun linba na-n tan biar yann ki nyɔɔt kaa. 
GAL.2.3	Tɔn, n tɔknanlɔɔ Taitus tee Griik nirɔe, ŋaan sɔɔ din ki miau a wun kokit u punni. 
GAL.2.4	Binba be ki fa faak bi mɔŋ paak a bi mun tee Masiaweira na ŋanin din loon ki Taitus-n tun nnawa. Li niib din kɔɔ ti sinsuuk ni woonin ni, a bin bann ta mɔk yentinmɔŋ nba Yisa Masia ni na. Bi loon tii tee Moses sennu daabae, 
GAL.2.5	ŋaan ta mun loon tin dia barŋanii nan li barmɔnii sɔnu ki turi na paak, ti ki sak turib nan waaminnawa.
GAL.2.6	Ŋaan binba ki bi yib saakab na, bi-i tee nijaana amii bi-i kii teeie, li ki kpaa talas min yaa boor, kimaan Yennu ki bikii nan ningannii; ŋamm nba ki bi yib saakab na din ki turin kpaanpaanii. 
GAL.2.7	Ŋaan ba set la linba n boor ni tee Yennu nba gannin a n mɔɔnt u barŋanii ki tur binba ki tee Juu teeb na, kaman nan biaŋinba ki u din gann Piita a wun mɔɔnt li barŋanii ki tur Juu teeb na. 
GAL.2.8	Kimaan Yennu paŋ paak, Piita nba din tee toomii ki tur Juu teeb biaŋinba na, nnee ki n mun tee toomii ki tur binba ki tee Juu teeb na. 
GAL.2.9	Jems nan Piita nan Jɔɔnn mɔŋ nba ki bi yib saakab na, ŋaan bi mɔŋ din bann nan Yennue turin toongannkar na; li paak min nan Banabas nan ŋamm din foont leeb ki yokin ti leeb nii ni, ŋanne din want a ti kura mɔk mɔtaauk nan ti leeb. Timm nan ŋamm din sake a min nan Banabas-ii mɔɔntir barŋanii kii teen binba ki tee Juu teeb na, ki bi mun-ii mɔɔntir kii teen Juu teeb. 
GAL.2.10	Linba yaa kuukɔɔ ki bi din betit li po din tee nnee: a ti daa tammit talasdamm nba be bi sinsuuk ni na po. Li mune ki n set poŋ din loon tumu.
GAL.2.11	Ŋanne ki n din tan yakii nan Piita wa din be Antiok yoo nba na, kimaan u din mɔk biit. 
GAL.2.12	Jems din tun Juu tesiab Antiok doo ni. Ba din daa ki baar yoonba na, Piita nan binba ki tee Juu teeb din lakin di jeet, ŋaan ba tan baar yoonba ki u ji ki sak a u sa di nammi, kimaan u din tiin niib nba teen punkokitu yada nee. 
GAL.2.13	Li paak, ki Juu leeb na mun piin tuun jaŋmaantoona, ki waa Piita nba din tun linba maŋ, ki Banabas mɔŋ mun ŋmat ki waa bi jaŋmaantoona maŋ. 
GAL.2.14	Ma din la ki bi ki tɔk barŋanii sɔnu maŋ fanu yoonba, ki n bet Piita bi kur numm ni ma “A tee Juu nirɔe, ŋaan a binbeŋ tee kaman nan wunba ki tee Juu nirɔ nee, ŋannii kaa, bee ki a mukisib a bii be kaman nan Juu teeb na?”
GAL.2.15	Tɔn, ti tee Juu teeb matiie, ti ki tee niboorgamm nba ki bi yib biitdamm na kaa, 
GAL.2.16	ŋaan ti mi nan see ki nirɔ-n teen Yisa Masia yada, ŋanne sa te ki Yennu-n yet a u tee niŋanɔ u boor; li ki tee ta tuun sennu nba yaa tii tuun linba paak kaa; li paak, ti mɔŋ mun teen Yisa Masia yada a Yennu-n yet a ti tee niŋamm u boor yada maŋ paake, ŋaan li ki tee sennu toona tumu paak kaa. Kimaan Yennu kan yet a sɔɔ tee niŋanɔ u boor sennu maŋ toona tumu paaki. 
GAL.2.17	Li-i bo-i kii tee nnaie, ŋann ŋanin ti-i yabii a Yennu-n yet a ti tee niŋamm u boor Masia paak, ŋaan ti lek bia tee biitdamme kaman nan binba ki tee Juu teeb na. Linba na want nan Masia ki kɔn toonbiit paak amii? Aaii, li ki want nna kaa. 
GAL.2.18	Kimaan mi-i jiŋŋi piin ki sent sennu sɔnu nba ki n din biira naie, ŋann want nan n mɔŋ tee sennu maŋ biirtɔɔe na. 
GAL.2.19	Ŋaan sennu na paak ki n kpo sennu maŋ boor, a mii mɔk manfoor Yennu boor. Li tee kaman nan bi din taan kpaa min nan Masia dapunpunn paak nee. 
GAL.2.20	Li paak, li ji ki tee min nba fo na kaa, ŋaan li tee Masia nba fo ki be n ni nee. Mɔtana, ma mɔk manfoor ki be n gbanant ni na, n be ki teen Yennu Bija Masia yada; ŋɔɔe loonin ki din gaar n paak ki kpo. 
GAL.2.21	N ki te ki Yennu ninbatinu teen yanni; li-i tee ki Yennu bo sa yet a nirɔ nba sak sennu nae tee niŋanɔ u boor, li bo want nan Masia kuun maŋ tee yanne.
GAL.3.1	Yimm Galasia teeb, bonjatana! Yimm nba poŋ mi Yisa Masia dapunpunn paak kuun po nyik nyik na, ŋmee jin tan kpanniini? 
GAL.3.2	I betin bonyennkɔɔ man, ya din tuun sennu na toona paake din te ki i gaar Yennu Seyeeŋ amii ya din gbat barŋanii na ki teen yada na paake din te ki i gaarɔ? 
GAL.3.3	Bee te ki i ki mɔk yami? I din piin Masiaweiu nan Yennu Seyeeŋ paŋe; bee ki i ji tan loon yin gbenn nan i mɔŋ mɔŋ paŋi? 
GAL.3.4	Ya din la Yennu yaarlituk toona nba na kura kaa nyɔɔt nan waama i boorii? N dukin nyɔɔt be li paak. 
GAL.3.5	Ya din tuun sennu toona na paake te ki Yennu turi Seyeeŋ ki tuun yaarlituk toona i sinsuuk ni amii ya gbat barŋanii ki teen yada na paake?
GAL.3.6	Li sɔb Yennu gbouŋ ni a “Abraham din teen Yennu yada, li paak, ki Yennu din yet a u tee niŋanɔ u boor.” 
GAL.3.7	Ŋanne want nan niib nba teen Yisa yada na, ŋamme tee Abraham yaaboona. 
GAL.3.8	Ki li bia sɔb Yennu gbouŋ ni a ŋɔɔ Yennu din poŋ mi nan u tan sa yet a binba ki tee Juu teeb mun tee niŋamm u boor bi yada paak. Ŋann paake ki u poŋ din yet Abraham barŋanii maŋ a “Fin paake ki n tan sa teen mɔsonŋann nisaarik booru kura paak.” 
GAL.3.9	Li paak, Yennu tee mɔsonŋann binba teenɔ yada na paak, kaman nan wa din teen mɔsonŋann Abraham nba din teenɔ yada na paak.
GAL.3.10	Binba waa sennu ki dukii a sennu na sa tinnib na, Yennu mɔtomm be bi paak, kimaan li sɔb Yennu gbouŋ ni a “Wunba ki waa sennu kur nba sɔb gbouŋ maŋ ni na, Yennu mɔtomm be u paak.” 
GAL.3.11	Ŋanne want fanu nan sennu dianu kan fit te ki nirɔ-ii tee niŋanɔ Yennu boor ni, kimaan li sɔb Yennu gbouŋ ni a “Wunba teen Yennu yada ki Yennu yeen a u tee niŋanɔ u boor, li yɔɔ yada paak, u sii mɔk manfoor nba kaa gbennu.” 
GAL.3.12	Ŋaan sennu dianu nan yada teenu bɔkita; kimaan li sɔb Yennu gbouŋ ni a “Daanɔ nba waa sennu kur fanu sii mɔk manfoor.”
GAL.3.13	Ŋaan ti din be Yennu mɔtomm nie, kimaan ti kan fit wei sennu fanu, ŋaan Masia tiauŋo din gaar ti paak ki din be mɔtomm maŋ ni ki nyinnit li mɔtomm ni, kimaan li sɔb Yennu gbouŋ ni a “Wunba ki bi kpaau dapunpunn paak na, Yennu mɔtomm be u paak.” 
GAL.3.14	Yisa Masia din tun linba na a ŋɔɔ yaa paak ki binba ki tee Juu teeb-n mun la mɔsonŋann nba ki Yennu din senn Abraham paak; a ti-i teen yada tin gaar Seyeeŋ nba ki Yennu din senn mɔsonn a wun turit na.
GAL.3.15	N naa waas, ŋaant ki n jii nisaarik nan u lɔɔ binbeŋ ki bikin ki yin bann linba ki n beeri na paak: niib bannlee-i sak lor a bin tun siar ki pot mɔɔnu nan leeb, bi yenɔkɔɔ ji kan fit nyi u lɔɔ na poorpo nan waama. 
GAL.3.16	Yennu nba din tur Abraham nan u yaaboonn u mɔsona maŋ yoonba, u din ki yet a “A yaaboona” kaa, ŋaan u din yet a “A yaaboonn yenɔkɔɔ,” wunba tee Masia. 
GAL.3.17	Ma want linba tee nnee: Yennu din senn mɔsonjaann; ki sennu nba din tan baar bina kobii ŋanna nan piinntaa poorpo na, li din kan fit kpeen Yennu mɔsonn maŋi. 
GAL.3.18	Kimaan li-i tee sennu dianu paake ki Yennu teen niib u piinii, ŋann li wann nan u bo kan sak tur sɔɔ piinii u mɔsonn paak; ŋaan li din tee Yennu mɔsonn paake ki u tur Abraham u piinii maŋ.
GAL.3.19	Li-i bo-i tee nnaie, sennu na nyɔɔt tee bee, ŋann amii? toonbiit paake, ki Yennu din tur nifosaarii sennu na ki pukin u mɔsonn na paak, ki din loon a sennu maŋ-ii diab mɔkmɔk nan yoo nba ki Abraham yaaboonn nba ki Yennu din senn mɔsonn ki turɔ na tan baar. Ki malakanba din jii sennu maŋ ki teen nisaarik nuu ni a u tee sɔkintɔɔ, 
GAL.3.20	ŋaan Yennu tiauŋo din tur Abraham u mɔsonn maŋ, li din ki tee sɔkintɔɔ kaa turɔ.
GAL.3.21	Tɔn, ŋanne want nan sennu na kɔn nan Yennu mɔsona-aa? Aaii, li ki want nna kaa; ŋaan Yennu-i bo-i senn sennu nba sa fit teen nirɔ manfoor, u bo sa yet a niib tee niŋamm u boor sennu maŋ weiu paaka. 
GAL.3.22	Ŋaan li sɔb Yennu gbouŋ ni a sɔɔ kur saaka mɔk biite, a Yennu-n tur binba teen Yisa Masia yada na piinii nba ki u din senn mɔsonn a u sa turib na; bi yada maŋ paake ki u sa turib.
GAL.3.23	Sennu na din tuu diat kaman nan dansarii nee ki tan baar yoo nba ki Yennu fiit yada teenu labaar ki wannit na. 
GAL.3.24	Li paak, sennu na din ŋman ti yomdaanɔ nba diat mɔkmɔk nan yoo nba ki Masia tan baar a tin teenɔ yada ki Yennu-n yet a ti tee niŋamm u boor nee. 
GAL.3.25	Ŋaan mɔtanae ti teen Masia yada; li paak, sennu ji ki tee ti yomdaanɔ.
GAL.3.26	Ya teen Yisa Masia yada ki be u ni na, ŋann paake ki i tee Yennu waas. 
GAL.3.27	Yimm nba ki bi din wuri Yennu nyunwuru Masia sann ni na, yimme gaar u mɔŋ mɔŋ binbeŋ. 
GAL.3.28	Li paak, bɔkitu ji ki be binba tee Juu teeb nan binba ki tee Juu teeb sinsuuk ni, li bia ki be binba tee daaba nan yentinmɔŋ damm sinsuuk ni, li ki be poob nan jab sinsuuk ni; ya be Yisa Masia ni na paake te ki i kura tee yenɔkɔɔ. 
GAL.3.29	Ki i-i tee Masia yabie, ŋann i tee Abraham yaaboonae, ki tan sa gaar piinii nba ki Yennu din senn mɔsonn a u sa turib na.
GAL.4.1	Tɔn, n bia ŋamm yeen a ŋaak bik nba lek tuu ya wun tan di u baa faar na, ŋaan yoo nba ki u daa tee bonbunn na, bi daa tuu diau kaman nan daabir nee. 
GAL.4.2	Yoo nba ki u tee bonbunn na, nisiabe tuu diau ki wubiɔ mɔkmɔk nan wa tan sa beer jɔɔ, ki jaŋ yoo nba ki u baa din senn na. 
GAL.4.3	Ti mun tee nnee; yoo nba ki ti din tee kaman nan bonbunna Yennu sɔnu ni, dunia nna seek paŋe din tuu diat. 
GAL.4.4	Ŋaan yoo nba din tan jaŋ na, ki Yennu tun u mɔŋ mɔŋ Bija, ki poo din marɔ, ki u din be Juu teeb sennu ni, 
GAL.4.5	a wun tinn binba din tuu be sennu maŋ ni na, a tin kpant Yennu waas.
GAL.4.6	Ta tee u waas na paak, ki u tun u Bija maŋ Seyeeŋ na ki u be ti para ni, ki ti yi ŋɔɔ Yennu a “N Baa, n Baa.” 
GAL.4.7	Li paak, a ji ki tee daabir kaa, ŋaan a ji tee Yennu bike; ki fa tee u bik na paak, u mun sa tura linba kur ki u mɔk ki teen u waas.
GAL.4.8	Sianyoo i din tuu ki mi Yennu, li yoo i din tuu tee daaba ki tur linba set ki tee Yennue, 
GAL.4.9	ŋaan mɔtana i bann Yennuwa, ki Yennu mun mi-i, li jin teen nlee ki i loon ki i ŋmat tunn ki wei bonsiar nba ki mɔk yaak nba sa sommi na boor ni? Bee teen ki i jin loon ki i bia kpant bi daaba? 
GAL.4.10	I mantik ŋaan ki i baka be dagannkaa ni, nan ŋmaagannkaa ni, nan sakgannkaa ni, nan bingannkaa ni bonchiann. 
GAL.4.11	Ŋanne te ki n mɔk jijeet i paak nan ma tun linba kur turi na biar yanne na.
GAL.4.12	N naa waas, n barimiie, yii naan kaman nan min na man, kimaan n mɔŋ mun ji naan kaman nan yimm nee. I ki tun siar biirimi. 
GAL.4.13	Ma din yiar na paake din te ki n mɔɔnt barŋanii sinsinn ki turi. 
GAL.4.14	Li yoo maŋ ki n gbanant din ki maŋi, ŋaan i lek din ki yêtimi; i lek din gaarin kaman nan ya din bo sa gaar Yennu malaka biaŋinba nee, ki bia gaarin kaman nan ya din bo sa gaar Yisa Masia biaŋinba na. 
GAL.4.15	I din mɔk parpeenn; ki bee te ki i ji ki mɔki? N mɔŋ sa yet nan li-i diŋŋi bo-i sa fit, i din bo sa sak ki nyinn i mɔŋ ninbina ki turima; 
GAL.4.16	ki mɔtana, ma beeri barmɔnii na, n ji kpant i dataakee?
GAL.4.17	Nisiab bikii a bi mɔk loomm bonchiann i paak, ŋaan bi dudukit ki ŋani. Bi lorin a bin bɔkit min nan yimme, ki yin tunn kii waa bi kuukɔɔ. 
GAL.4.18	Nirɔ baka-i be sɔnŋanu ni yoo saaka, li ŋan, mi-i lekii be i boor ni amii mi-i kaa. 
GAL.4.19	N walonkai, li yiarin bonchiann i paak mɔkmɔk nan yoo nba ki Masia binbeŋ na tan sa gbee i ni. 
GAL.4.20	N yan ni ŋmat i paake. N bo summan ki n be i boor ni mɔtana ki lek ŋamm jii n binbeŋ nba sɔ ki turi.
GAL.4.21	Yimm nba loon ki i be sennu ni na, i ki gbat sennu maŋ nba yet biaŋinba-aa? 
GAL.4.22	a Abraham din mɔk bonjai bannlee; ki bi yenɔ naa din tee daabire, ki lɔɔ naa mun din tee pookuur poo. 
GAL.4.23	Ki daabir na din mar u bonjabik kaman nan niib nba maar biaŋinba nee, ŋaan ki pookuur poo na mar u bonjabik kaman nan biaŋinba ki Yennu din senn mɔsonn turɔ na. 
GAL.4.24	Bi poob bannlee na see Yennu mɔlora ŋannlee na setu nee. Daabir maŋ sann din tee Hagar; ki u see mɔlor nba ki Yennu senn Sainai jɔɔr paak na setu ni, ki din mar u bik daabsin ni, 
GAL.4.25	kimaan Hagar see Sainai jɔɔr nba be Arabia tiŋ ni setu nee, ki ŋman nan tingbouŋ na ni Jerusalem na, ki ŋɔɔ nan u waas tee daaba, 
GAL.4.26	ŋaan sanpaapo Jerusalem na tee yentinmɔŋ doo, ki bia tee ti naa; 
GAL.4.27	kimaan li sɔb Yennu gbouŋ ni a
GAL.4.27	“Yimm pookanmata, yii mɔk parpeenn!
GAL.4.27	Yimm nba ki mi matyiaru tonu na
GAL.4.27	yii yiin parpeenn yanii man!
GAL.4.27	Kimaan poo nba be u kuukɔɔ
GAL.4.27	tan sii mɔk waas bonchiann
GAL.4.27	ki gar poo nba sɔrɔ daa ki mi gɔrin nyikɔ.”
GAL.4.28	Tɔn, n naa waas, timme mun tee Yennu mɔsonn waas kaman nan Aisak nba din tee biaŋinba na. 
GAL.4.29	Ba din mar bonjabik nba kaman nan niib nba maar biaŋinba na din tuu mukis wunba ki bi din marɔ nan Seyeeŋ yikoo ni, ki li mun bia lek tee nnee nan mɔtanawa. 
GAL.4.30	Ŋaan li sɔb nlee Yennu gbouŋ ni? Li sɔb a “Berin poo nba tee daabir na nan u bonjabik na, kimaan daabir bonjabik na daa mi lakin di bi baa maŋ faar nan pookuur poo bonjabik na.” 
GAL.4.31	N naa waas, ma yeen linba tee a ti ki tee poo nba tee daabir na waas kaa, ŋaan ti tee pookuur poo na waase.
GAL.5.1	Yisa Masia poŋ fat timma, ki ti be ti yama nie. Li paak, i daa te ki siar ji dia-i ki i tee li daabir.
GAL.5.2	Min Pɔɔl mɔŋ mɔŋ beeri a li-i tee ki i sak ki dia punkokitu sennu na, li want nan Masia ki mɔk nyɔsiat turiini. 
GAL.5.3	N ŋammit beer nifosɔɔ nba waa punkokitu sɔnu nee, nan li kpaa talase ki wun wei sennu kura. 
GAL.5.4	Yimm nba yabii a Yennu-n yet a i tee niŋamm u boor sennu weiu paak na, i poŋ bɔkit i mɔŋ nan Masia, ki bia nyinn i mɔŋ Yennu ninbatinu ni. 
GAL.5.5	Ŋaan timm teen Masia yada, ki u Seyeeŋ mun be ti ni; li paak, ti mɔk dindann ki guu yoo nba ki Yennu sa yet a ti tee niŋamm u boor. 
GAL.5.6	Kimaan ti-i be Yisa Masia ni, ti-i lekii pot ti puna amii ti-i kii poti, li ki kpaa talasi. Ti-i teen Yisa Masia yada ki loon leeb, ŋanne tee linba kpaa talas.
GAL.5.7	Ŋaan i din tuun fanu na, ki ŋmee tan te ki i nyik barmɔnii saku? 
GAL.5.8	Yennu nba ganni na kaa tun linba na. 
GAL.5.9	Bi tuu yeen a “Datiŋ waaminnee te ki boroborkunn fikitir piir.” 
GAL.5.10	Ŋaan ti Yomdaanɔ paak, n bia mɔk yada a i sii mɔk dudukyenn nanin; ki li-i tee nirɔ nbae ŋmat i dudukit, Yennu sa dat daanɔ maŋ tubira.
GAL.5.11	N naa waas, mi-i bia lekii mɔɔntir a niib-ii porii bi puna gbaa, nlee ki bi bia sii mukisimi? Li-i bo-i tee barmɔniie ki n mɔɔntir punpotu po nan ma mɔɔntir dapunpunn po na, ŋann li bo kii mɔk muksuku. 
GAL.5.12	Min bo summan ki binba ŋmat i dudukit na-n nyik punpotue, ŋaan tɔɔ bi mɔŋ lana.
GAL.5.13	N naa waas, Yennu yiini yentinmɔŋ nie, ŋaan i daa te ki i yentinmɔŋ maŋ tan te ki i niauŋ-n tan mann nyanniini. Ŋaan yimm-n jii loomm ki somm i leeb man. 
GAL.5.14	Kimaan sennu maŋ yur yet a “I loon a lɔɔ kaman nan fa loon a mɔŋ biaŋinba na.” 
GAL.5.15	Ŋaan li-i tee ki i tee i leeb danii ki biir i leeb kaman nan muuk ni bonkobit na, i set sa baan i leeb yann na.
GAL.5.16	Ŋaan n beerie, ŋaant ki Seyeeŋ-ii dia i binbeŋ man, ki daa te ki i niauŋ tuun nisaarik loommu. 
GAL.5.17	Kimaan nisaarik loomm nan Seyeeŋ maŋ loomm ki waa leebi. Loomm-nba taar munnlee na tee dataie nan leeb i ni; li paak, i kan fit tun ya loon linba fanu. 
GAL.5.18	Li-i tee ki i saak ki Yennu Seyeeŋ ŋmakitiri sɔnu, i ji ki be sennu maŋ ni.
GAL.5.19	Nisaarik binbeŋ nba want li mɔŋ linba ni tee bonchonchonn toonae, nan jakint toona, nan lanmiok toona, 
GAL.5.20	nan patmannu, nan nyɔkdinu, nan dataar, nan kunkɔna, nan funfunbiiuk, nan wutoor, nan bɔkitu, nan lukitin, 
GAL.5.21	nan punponn, nan dayibu, nan bandakir, ki bia jii bonlia nba naan nna ki pukin; n ji beeri kaman nan ma poŋ beti biaŋinba na, binba tuun linba na kan mi di Yennu naami.
GAL.5.22	Ŋaan Yennu Seyeeŋe te ki nirɔ mɔk loomm, nan parpeenn, nan parmaasir, nan sukuru, nan burchint, nan ŋamm, nan yada, 
GAL.5.23	nan sikininmɔŋ, nan mɔŋdianu. Sennsau ji kaa ki sa biir wunba diari. 
GAL.5.24	Ki Yisa Masia nba yen binba na ŋanin poŋ din kpii bi nisaarik binbeŋ nan li loonbiit kura. 
GAL.5.25	Yennu Seyeeŋ nba turit manfoor na, ŋɔɔe ki li ŋan tii waau. 
GAL.5.26	Li ki ŋan ki tii mɔk karinbaanii, amii tii fiint ti leeb wutoa, amii tii mɔk funfunbiit nan ti leebi.
GAL.6.1	N naa waas, li-i tee ki i la ki sɔɔ tun toonbiit, yimm nba be nan Yennu Seyeeŋ na, li ŋan ki yin sommɔ nan loomm sɔnii kur ni, ki wun ŋamm set fanu, kii mi ki bikinu sa te ki i mun bot. 
GAL.6.2	Yi jii i leeb jikpiata man, ki sak Masia sennu. 
GAL.6.3	Sɔɔ-i kii tee siar, ŋaan bikii a u mun tee sɔɔe, u kpann u mɔŋe. 
GAL.6.4	Li ŋan ki sɔɔ kur-n bikin u mɔŋ binbeŋa, ki fit kii mɔk yuugontir u mɔŋ mɔŋ toonŋana paak, ki daa bikii wa tun linba nan u lɔɔ toona, 
GAL.6.5	kimaan li kpaa talase nan sɔɔ kur-n tun u mɔŋ toona.
GAL.6.6	Nisɔɔ nba ki bi wantɔ Yisa Masia barŋanii na, li ŋan ki li yɔɔ-n mun jii linba ki u mɔk kur ki chent nan u wanntɔɔ maŋ.
GAL.6.7	I daa kpann i mɔŋ mani; sɔɔ kan fit kpann Yennu; nisaarik nba bur linba, ŋanne ki u tan sa jaan kpaŋ. 
GAL.6.8	Wunba bur u mɔŋ gbanant loomm, u tan sa jaan kuume u gbanant loonbiit maŋ paak; ŋaan wunba bur Seyeeŋ nba loon biaŋinba na, u tan sa jaan manfoor nba kaa gbennu, Seyeeŋ maŋ paak. 
GAL.6.9	Li paak, ti daa bakit nan toonŋana tumu mani, kimaan ti-i kii nyik toonŋana, yoo nba jaŋ na ki ti tan sa gaar li nyɔɔt. 
GAL.6.10	Li paak, ti-i la yaak, ŋaant ki tin tun linba ŋan ki tur sɔɔ kura; ŋaan mantik kii tuun kii teen binba teen Masia yada ki tee u weira na.
GAL.6.11	Tɔn, i la ma sɔb sɔbin gbeŋŋa na nan n mɔŋ mɔŋ nuu. 
GAL.6.12	Niib nba loon bin penn Juu teeb para na, ŋamme mukisi a yin pot i puna, a Juu teeb maŋ daa dintib fara Masia dapunpunn na paaki. 
GAL.6.13	Binba porii bi puna na mɔŋ ki waa Yennu sennu, ŋaan bi loon ki yin pote ki bii faa japaat i punpotu maŋ paak; 
GAL.6.14	ŋaan min ŋanin kan mi faa japaat see ti Yomdaanɔ Yisa Masia dapunpunn na kuukɔɔ paak; kimaan u dapunpunn maŋ paake te ki n kpii tingbouŋ na niauŋ n gbanant ni, ki tingbouŋ na niauŋ mun nyii n gbanant ni. 
GAL.6.15	Bɔkitu kaa wunba pot u punn nan wunba ki pot u punn sinsuuk ni. Linba ji kpaa talas tee binbenpaaŋ nba ki Yennu turit nee. 
GAL.6.16	Parmaasir nan ninbatinu-ii be binba kur waa wannu nba na paak; bi tee Yennu niibe.
GAL.6.17	I mi man ki sɔɔ-n ji turin farsiar, kimaan n poŋ mɔk fara dɔkit n gbanant paak, ki li want nan n tee Yisa daabire.
GAL.6.18	N naa waas, ti Yomdaanɔ Yisa Masia-n sommi, i para ni. Mɔmɔmm.
EPH.1.1	Min Pɔɔl wunba ki Yennu gannin a n teen Yisa Masia toomii na foont Yisa Masiaweira nba teenɔ yada ki be Efesus doo ni.
EPH.1.2	Ti Baa Yennu nan ti Yomdaanɔ Yisa Masia-n sommi, ki bia turi parmaasir.
EPH.1.3	Ŋaant ki ti tur Yennu wunba tee ti Yomdaanɔ Yisa Masia Baa na niipoouk man, kimaan ta be Yisa Masia ni na paak ki ŋɔɔ Yennu turit Seyeeŋ piinii kur nba be sanpaapo. 
EPH.1.4	Yennu nba poŋ daa din ki nan tingbouŋ yoonba nawa ki u din gannit a tii tee u niib Yisa Masia paak, kii tee popeendamm ki daa mɔk biit u boor ni.
EPH.1.4	Kimaan Yennu loonit, 
EPH.1.5	li paak, u loomm nan u lora ni u poŋ din dukinewa a Yisa Masia nie ki u sa teenit u waas. 
EPH.1.6	Ŋaant ki tin pak Yennu kimaan u ninbatinu nba yab bonchiann biaŋinba na, nan wa tint ninbaauk u Bilonkak na paak. 
EPH.1.7	Kimaan Yennu nyik chab ti biit ki nyinnit daabsin ni u Bilonkak maŋ sɔn paake. 
EPH.1.8	Gotir, Yennu ninbatinu nba be ti paak ki ki mɔk bikinu na.
EPH.1.8	Yennu nba mɔk yanŋann nan bannu bonchiann biaŋinba na ki u din tun wa poŋ dukin biaŋinba 
EPH.1.9	ki fiit wannit woonin ni lora nba ki u din senn a wun tan tun Masia ni na. 
EPH.1.10	Yoo maŋ-i taŋŋi jaŋ chib, ki u ji sa tun gbenn u lora maŋ, ki lakin u naamii kur sanpaapo nan tiŋ ni ki Masia-ii tee yudaanɔ.
EPH.1.11	Yennu tun siar kur u dudukit nan u lora nee, ki gannit a tii tee u niib, kaman nan u bibikit nba din tee biaŋinba pinpiik niwa na. 
EPH.1.12	Timm nba dɔŋ mɔk dindann Masia ni na, tii piak Yennu kii dontir u sann man.
EPH.1.13	Ŋaan yimme mun din gbat tinnu barŋanii nba tee barmɔnii maŋ ki teen Yisa Masia niib. Ya teen Masia yada na paak ki Yennu jii u Seyeeŋ nba tee u yent dɔk na turi nan wa din lor biaŋinba na. 
EPH.1.14	Ŋanne tee siara nan ti tan sa la ti yiar Yennu boor, ki bia want nan u sa tur u niib yentinmɔŋ nan barmɔnii. Tii pakɔ kii dontir u sann man.
EPH.1.15	Li paak, yoo nba ki n din gbat ya teen ti Yomdaanɔ Yisa yada na nan ya loon Yennu niib biaŋinba na po mɔkmɔk nan dinna, 
EPH.1.16	n teen Yennu niipoouk i paak ki ki nyiki. N tuu tian i poe n miaru ni, 
EPH.1.17	ki lek mei ti Baa Yennu wunba tee paŋ daanɔ ki bia tee ti Yomdaanɔ Yisa Masia Yennu, a wun turi Seyeeŋ nba sa turi yan ki fiit Yennu wanni kii ŋamm bannɔ. 
EPH.1.18	N bia meiɔ ma wun yent i nummpo ki yin bann dindann nba paak ki u yiini na, ki bia bann nan bona nba ki u tan sa tur u niib nae ŋan bonchiann, 
EPH.1.19	ki bia bann wa tuun toonjaana nba teen timm nba teenɔ yada na. 
EPH.1.20	U panchiauŋ toonbooru nba ki u din jii ki fiin Masia kuun ni ki kaanɔ Yendɔuŋ ni u niidiitu po nee, ki u bia tuun ti ni na. 
EPH.1.21	Masiae yen sanpaapo yent damm, nan yikoo damm, nan paŋ damm, nan yomdamm kur; ŋɔɔe mɔk sann nba gar yikoo kur sana nba be dunia na ni nan dunia nba baat na ni. 
EPH.1.22	Yennu jii bonsiar kura yaak ki teen Masia nuu nee. U jii ŋɔɔe a wuu tee Yennu nigannkab kura Yomdaanɔ. 
EPH.1.23	U nigannkab maŋe tee u gbanant. Ŋamme gbee u gbanant maŋ ni, ki u mun jii piinii kur ki gbeen bi ni.
EPH.2.1	Yoo nba din gar na, i mɔyêtuk nan biit paak, li want nan i kpoe. 
EPH.2.2	I din waa tingbouŋ na narinbiit sɔnue ki sak tingbouŋ na bat Sintaanii nba dia niib nba ki saak Yennu mɔb na. 
EPH.2.3	Barmɔnii, ti kura mun din naan kaman nan li nibooru nee, ki waa ti gbanant niauŋ, ki tuun ti gbanant nan ti dudukit loomm. Timm nan ŋamm toona din baat nan Yennu wutoore ti kura paak.
EPH.2.4	Ŋaan Yennu loomm nan u ninbatinu yab bonchiann ki kaa bikinu, 
EPH.2.5	li paak, ta din yêt Yennu mɔb ki li want nan ti kpoe na yoonba, li yoo na, ki u din nyinnit kuun ni, ki kɔɔnit manfoor ni Masia paak; Yennu ninbatinu paak ki i tinn na. 
EPH.2.6	Ta be Yisa Masia ni na paak ki Yennu din lakin fiin timm nan ŋɔɔ, ki ti lakin dii naan nanɔ Yendɔuŋ ni. 
EPH.2.7	U din tun linba na a wun wann sɔɔ kura u ninbatinu nba yab biaŋinbae, ki tun burchint turit Yisa Masia paak. 
EPH.2.8	Yennu ninbatinu na paake ki i tinn, kimaan i teen Masia yada. 
EPH.2.9	Sɔɔ kan fit nyu bara li paaki, kimaan li ki tee u tiauŋ toona nyɔɔt kaa; li tee Yennu piiniie. 
EPH.2.10	Yisa Masia nie ki Yennu teent ta tee binba, ki turit toonŋana binbeŋ a tii tuun linba ki u din poŋ lor a ti tun na.
EPH.2.11	Yimm nba ki tee Juu teeb na, Juu teeb yi yimm ŋanin punjoote, ŋaan yi bi mɔŋ sankpanna; yi tian man ya din tee nibooru nba sianyoo nba gar na. 
EPH.2.12	I din ki mi Masia li yoo. I din tee saamme ki bi ki kaani ki pukinti Yennu nigannkab ni. I din ki mi Yennu tingbouŋ na ni, ki bia din ki mɔk dindann, kimaan wa din tur u niib mɔsona nba i din ki pukin li ni; 
EPH.2.13	ŋaan mɔtana i ji be Yisa Masia nie, li paak yimm nba din tuu be banfɔkira maŋ ji nyat nakinɔɔe u kuun paak, 
EPH.2.14	kimaan ŋɔɔe taan Juu teeb nan binba ki tee Juu teeb ki teemm niyenɔkɔɔ, ki parmaasir baar; u gbanant paak ki u biir dataar nba din tuu puun bi sinsuuk ni na. 
EPH.2.15	U din kpeen Juu teeb sennu nan li kɔɔt na kura a wun te parmaasir-n baar nibooru munnlee maŋ sinsuuk ni, ki bii be u ni ki taan kii tee nipaamm yenɔkɔɔ. 
EPH.2.16	U dapunpunn paak kuun maŋ te ki u biir dataar maŋ bi sinsuuk ni, ki jiib ki taamm booru yenɔkɔɔ ki jen namm Yennu boor ni. 
EPH.2.17	Li paak, Masia din baar mɔɔnt parmaasir barŋanii mɔɔntii ki tur yimm nba ki tee Juu teeb ki din tuu fɔk nan Yennu na, ki mun bia baar nann ki tur Juu teeb nba din tuu kpia nanɔ na. 
EPH.2.18	Masia paake ki Juu teeb nan binba ki tee Juu teeb na kura fit baar ti Baa Yennu maŋ boor ni, u Seyeeŋ yenɔkɔɔ ni.
EPH.2.19	Mɔtana, yimm nba ki tee Juu teeb nan Yennu niib tee tiŋ yeŋkɔɔ waase, ki ji tee Yennu ŋaateeb; i ji ki tee saamm kaa. 
EPH.2.20	Fiakir yennkɔɔ nba ki sɔkiniinba nan toomiinba din fɔkin na paake ki i mun tɔɔnn ki Yisa Masia mɔŋ tee li tanjaann. 
EPH.2.21	Ŋɔɔe dia Yennu niib maŋ ki bi be fanu ki kpaatir ti Yomdaanɔ boor ni. 
EPH.2.22	Yimm nan ŋɔɔ nba taan nan leeb na paak, ki yimm nan ŋamm mun bia taan teen diiuk nba tur Yennu ki u Seyeeŋ be i ni.
EPH.3.1	Linba na paake te ki min Pɔɔl wunba kɔɔ dansarik Yisa Masia toona paak na, n lek mei Yennu yimm nba ki tee Juu teeb na paak. 
EPH.3.2	N ki biris nan i poŋ gbat nan Yennu turin toona na i sommir paaki. 
EPH.3.3	U din fiit u woonin ni lor na ki wannima. 
EPH.3.4	(I-i karin ma din sɔb linba waaminna na, i sa bann nan n set mi siar ki jiin Masia po.) 
EPH.3.5	Mɔtana Yennu ji ŋaan ki u Seyeeŋ fiit u woonin ni lor na ki wann u toomiinbaŋamm nan u sɔkiniinba, ŋaan li din ki tee nna sianyoo ni. 
EPH.3.6	U woonin ni lor maŋ tee nee: barŋanii maŋ paak ki binba ki tee Juu teeb na ji fit taan la yiar Yendɔuŋ ni nan Juu teeb; ŋaan bia taan namm ki tee gbananyennkɔɔ ki fit mɔk namm wa din senn mɔsonn nba Yisa Masia ni na.
EPH.3.7	Yennu ninbatinu paak ki u din turin yaak a n teen u toomii kii mɔɔntir u barŋanii wa turin paŋ biaŋinba na. 
EPH.3.8	Yennu niib sinsuuk ni, mine tan joont wunba ki be kann ni, ŋaan Yennu tur mine yaak a man jii barŋanii mɔɔntii nba wantit Masia nba sii teent binba ki tee Juu teeb na bonŋana bonchiann biaŋinba, 
EPH.3.9	ki bia te ki niib kur nunii-n yent ki bin bann biaŋinba ki Yennu woonin ni lor maŋ tuun gbeent Masia ni. Yaayoo niewa ki Yennu, wunba din nan bonsiar kur, din diar woonin ni 
EPH.3.10	a Masia niib paak malakanba yent damm nan Yendɔuŋ ni yikoo damm-n tan tumii mɔtana u subinbooru booru. 
EPH.3.11	Ti Yomdaanɔ Yisa Masia nie ki u din tun linba na kaman nan wa din lor biaŋinba na. 
EPH.3.12	Ta teen Masia yada ki be u ni na, li paak, ki ti mɔk yuugontir ki sa baar Yennu boor nan parcheenn. 
EPH.3.13	Li paak, n barimiie a i daa te ki i para-n biir nan ma di fara i paak na, kimaan li kur tee i nyɔɔt paake.
EPH.3.14	Linba na paak, ki n gbaa n duna paak ti Baa Yennu tɔɔnn po, 
EPH.3.15	wunba yaa boor ni ki Yendɔuŋ ni nan tingbouŋ na ni nibooru kur gaan bi yejamm maaru ni sana. 
EPH.3.16	Yennu paŋ nba yab bonchiann biaŋinba na, n meiɔ a wun turi paŋ maŋ u Seyeeŋ paak, ki paŋ maŋ-ii be i ni, 
EPH.3.17	n bia meiɔ a Masia-n jii i para ki teen u binbeboor i yada paak. N meiɔ a wun te ki i fit set chib, ki baa jiina ki fɔkin fiakir, ki loomm na-ii paar, 
EPH.3.18	ki yimm nan Yennu niib kur-n fit bann Masia loomm yarimu, nan li fɔkint, nan li sumiiu nba jan biaŋinba, 
EPH.3.19	ki fit bann Masia loomm nba gar siar kur, ki i benu-ii tee kaman nan Yennu benu na.
EPH.3.20	Yennu paŋ nba tuun ti ni na paak, ki u sa fit tun bonsiar kur ki turit ki gar ta dukii linba po ki meiɔ; 
EPH.3.21	ŋɔɔ Yennu tan sa la nibaakir Yisa Masia nan u weira paak, yoo kur nan yoo nba kaa gbennu. Mɔmɔmm.
EPH.4.1	Min nba kɔɔ dansarik ti Yomdaanɔ toona paak na, n kpaaniie a yii ŋaan ki i binbeŋ-ii tee fanu kaman nan Yennu nba loon ki lii tee biaŋinba na. 
EPH.4.2	Yii sikint i mɔŋ, kii be soonna nan sukuru, kii mɔk yandiŋir nan i leeb, nan loomm. 
EPH.4.3	Yennu Seyeeŋ nba din turi mɔtaauk nba na, yi yabir i mɔŋ kii be nan parmaasir. 
EPH.4.4+EPH.4.5	Masia niib tee gbananyenn, ki Yennu Seyeeŋ yenɔkɔɔe be, ki Yennu tinni ki turi dindann yennkɔɔ. Yomdaan-yenɔkɔɔe be, ki ti taan teenɔ yada, ki Yennu nyunwuru mun tee yennkɔɔ. 
EPH.4.6	Yennu tee yenɔkɔɔe ki tee nisaarii kura Baa, ki bia tee sɔɔ kura Yomdaanɔ nba tuun siar kura ni, ŋaan bia be siar kura ni.
EPH.4.7	Masia nba turit linba na paak, ti kura gaar u piingaŋire, 
EPH.4.8	kaman nan la poŋ sɔb Yennu gbouŋ ni biaŋinba ki yet a
EPH.4.8	“Wa din doo sanpaapo yoonba
EPH.4.8	ki u nyinn yommii ki ŋaab yann,
EPH.4.8	ŋaan turib piinii.”
EPH.4.9	Tɔn, “U din doo sanpaapo” paak tee bee? Li want nan sinsinn u din sik tingbouŋ na nie. 
EPH.4.10	Ŋɔɔ nba din sik tingbouŋ na ni maŋe bia din doo sanpanagbeŋ na. 
EPH.4.11	Ŋɔɔe tur nisaarik piinii, ki gann nisiab ki teemm toomiinba, ki leeb mun tee sɔkiniinba, ki yemm mun bia teen barŋanimɔɔnt teeb, ki siab mun lek tee Masia niguuteeb nan wannteeb. 
EPH.4.12	U tun linba na a binba tee Yennu niib kura-n fit jaŋ u toona maŋe, ki chee Masiaweira. 
EPH.4.13	Li paak, ti sa taan teen Yennu Bija yada ki bannɔ, kii tee niib nba yaa binbeŋ ŋan ki jaŋ nan ŋɔɔ Masia yar na. 
EPH.4.14	Ti ji kii tee waas kaa; nifobiit nan kpinkpannii damm ji kii diat laŋ lin kaman nan ba poŋ teen siab biaŋinba na. 
EPH.4.15	Ŋaan ti sii piak barmɔniie nan loomm kii nɔb kii pukii, ki Masiae tee ti yudaanɔ. 
EPH.4.16	Ŋɔɔe te ki gbanant bɔka kur dia bi leeb, ki gbanant maŋ tukita dia nan leeb; li kura-i bo-i tuun nan leeb chib chib, gbanant maŋ bo sii nɔbee nan leeb.
EPH.4.17	Ti Yomdaanɔ sann paak, n kpaaniie, i ji daa be kaman nan binba ki mi Yennu, ki bi dudukit be bunbɔnn ni, ki li ki mɔk nyɔɔt biaŋinba na. 
EPH.4.18	Bi tee tubkangbatae ki ki bant siari, li paak, bi ki pukin Yennu nba tur manfopaann nba na ni. 
EPH.4.19	Bi ji ki tiin fei, ki lin tuun jakint toona, ki ki dia bi mɔŋ nan waaminnawa.
EPH.4.20	Ŋaan yimm din ki tumii ŋann kaa Masia boor ni. 
EPH.4.21	I din gbat u po ki tee u weirae, ki bi bia wanni barmɔnii nba be u niwa. 
EPH.4.22	Li paak, yabit i mɔŋ man ki nyann niauŋ nba be i binbekperik nba na ni. 
EPH.4.23	Ŋaant ki i dudukit nan i para-n ŋamm ki pant, 
EPH.4.24	kii mɔk binbenpaaŋ nba ki Yennu turi na, kii naan Yennu, kii be fanu, kii tee popeendamm nan barmɔnii.
EPH.4.25	Li paak, ŋaant ki ti nyik faak, ŋaan sɔɔ kur-ii piak barmɔnii kii teen u lɔɔ, kimaan ti tee niyenɔkɔɔe Masia ni. 
EPH.4.26	Li-i tee ki a donn wutoor ŋaan fa daa tuun toonbiiti, ki bia daa diar a par ni ki yennu baa, 
EPH.4.27	ki daa teen Sintaanii yaaki. 
EPH.4.28	Wunba tuu jaan u leeb bont na wun ji nyik jamu, ŋaan yabir tun toona ki fit tur tatimm linba ki bi loon. 
EPH.4.29	I daa piak mɔbonbiit ki teen i leebi, ŋaan te ki i mɔbona-ii tee linba kpaa talas ki mɔk nyɔɔt, ki i leeb-i gbat, lin pukimm binbeŋ nba fan. 
EPH.4.30	I daa te ki Seyeeŋ nba tee Yennu yent dɔk i paak na-n la parbiiri. Ŋɔɔe tee dɔk nba want nan Daar baat na ki Yennu tan sa turi yentinmɔŋ nan barmɔnii. 
EPH.4.31	Yi nyik tonu binbeŋ kur, nan wutoor. Sɔɔ ji daa mɔk kunkɔnchiauŋ nan u lɔɔ, sɔɔ daa sukii u lɔɔ, ki bia nyik naŋ dudukit kura i ni. 
EPH.4.32	Yii tee burchimm nan ninkpabauŋ damm man i leeb boor. Yii nyikit leeb biit kii chabitib kaman nan Yennu nba nyikit i yara ki chabiti biaŋinba Masia paak na.
EPH.5.1	Ya tee Yennu walonkai na, yii yabir i mɔŋ kii naan nan ŋɔɔ na, 
EPH.5.2	ki ŋaan ki loomm-ii dia-i kaman nan Masia nba din loont bonchiann ki gaar ti paak ki kpo ki teen mannu nba ki Yennu loon na.
EPH.5.3	Ya tee Yennu waas na paak, li poŋ ki ŋan niib-ii gbia bonchonchonn toona barii, amii jakint barii, amii nianchiauŋ barii i sinsuuk ni. 
EPH.5.4	Yii teen Yennu niipoouk yoo kura, ŋaan daa te ki bonchonchonn toona barii nan jakint barii nan baryana nyi i mɔi ni. 
EPH.5.5	Li ŋan yii mi nan wunba tee bonchonchonn amii jakint daanɔ amii nianchiauŋ daanɔ, ŋamme kan la yiar Masia nan Yennu naan ni; ki nianchiauŋ tee kaman nan patmannu nee.
EPH.5.6	Kimaan li toonbiit tumu paake te ki Yennu wutoor baat mɔyêtdamm paak. I daa te ki sɔɔ-n jii u jat wannu ki kpanniini. 
EPH.5.7	I bɔkit i mɔŋ i kɔɔ, ŋaan nyik li damm. 
EPH.5.8	I ji tee Yennu waase, ki be yentu nie; i ki be bunbɔnn ni kaa kaman nan ya din tuu be na; li ŋan ki yi tee yentu na waas, 
EPH.5.9	kimaan linba tee barmɔnii nan yentinu nan toonŋana kura tee yentu yare. 
EPH.5.10	Li paak, yii yabir i mɔŋ ki tumii linba sa penn ti Yomdaanɔ par ni, 
EPH.5.11	ki daa tokii binba tuun bunbɔnn ni toona ki nyɔɔt kaa li ni, ŋaan te ki bi bunbɔnn ni toona maŋ-n yent. 
EPH.5.12	Linba ki bi tuun bunbɔnn ni na mɔk fei bonchiann gbaa nan tii piak li po. 
EPH.5.13	Ŋaan ba tan sa nyinn bonsiar kur yeenin ni yoonba, bi bunbɔnn ni binbeŋ maŋ kura sa fiite perrr. 
EPH.5.14	Kimaan linba kur ki bi fiit li gbina, li ji tuu dɔɔ yeenin nie. Li paake ki li din sɔb Yennu gbouŋ ni a
EPH.5.14	“Fin nba gɔɔnt, fan fiir gɔɔn ni,
EPH.5.14	ki li want nan a fiir kuun nie na,
EPH.5.14	ki Masia sa tura u yentu.”
EPH.5.15	Li paak, i daa be jatbenu, ŋaan kii tee subindamm. 
EPH.5.16	Yii jii i yoo kii tuun fanu, kimaan yoo na ni tee yoo biiuko. 
EPH.5.17	Li paak, yii bant linba tee ti Yomdaanɔ loomm ki daa tee i mɔŋ jatiti.
EPH.5.18	I daa nyu daan ki yibi; ŋann sa biirie, ŋaan yii yabir i mɔŋ paak kii gbee nan Yennu Seyeeŋ. 
EPH.5.19	Yii yiin yanii kii piak ti Yomdaanɔ i para ni, kii yiin nan i leeb Yennu gbouŋ ni yanii nan Seyeeŋ yanii. 
EPH.5.20	Yoo kur yii teen ti Baa Yennu niipoouk bonsiar kur paak, ti Yomdaanɔ Yisa Masia sann ni.
EPH.5.21	Masia paak, yi sikin i mɔŋ ki tur i leeb man. 
EPH.5.22	Poob, ya baakit Masia biaŋinba na, yii saak i sɔrib mɔi, 
EPH.5.23	kimaan Masia nba mɔk yaak u niib paak biaŋinba na, nnee ki jɔɔ mun mɔk yaak u poo paak. Masia niib tee u gbanante ŋaan ki u tee bi Tinntɔɔ. 
EPH.5.24	Poob mun-ii saak bi sɔrib mɔi bont kura ni kaman nan Masia niib nba saakɔ biaŋinba na.
EPH.5.25	Jab, yii loon i poob kaman nan Masia nba loon u niib ki gaar bi paak ki kpo biaŋinba na. 
EPH.5.26	U din tun linba na, ki bia jii Yennu barii nan nyun ki wurib, a wun ŋammib fanu 
EPH.5.27	ki jiin teemm u mɔŋ nuu ni nan fant, a bi fant na daa mɔk dansiari, ki bia tee popeendamm ki daa mɔk biit nan waaminnawa. 
EPH.5.28	Jɔɔ nba loon u poo, u loon u mɔŋe, li paak, li ŋan ki jab-ii loon bi poob kaman nan ba loon bi mɔŋ gbanant biaŋinba na. 
EPH.5.29	(Sɔɔ ki mi yêt u mɔŋ gbananti; sɔɔ kura gorii u gbanante fanu ki dint u mɔŋ kaman nan Masia nba tuun biaŋinba teen u niib na. 
EPH.5.30	Timme tee u gbanant maŋ,) 
EPH.5.31	kaman nan Yennu gbouŋ nba yet biaŋinba na a “Linba na paak ki li ŋan ki jɔɔ-n nyik u naa nan u baa, ŋaan jii u mɔŋ ki taan nan u ŋaapoo ki bin ji teen yomm.” 
EPH.5.32	Yennu mɔmaan na sumii bonchiann, ŋaan min mi nan li want Masia nan u niib poe. 
EPH.5.33	Ŋaan li bia want yimme a li ŋan ki jɔɔ kura-ii loon u poo kaman nan wa loon u mɔŋ biaŋinba na, ki poo kura-ii munii baakit u sɔrɔ.
EPH.6.1	Waas, yii saak i damm mɔi ti Yomdaanɔ Masia paak, kimaan ŋanne took nan yin tun. 
EPH.6.2	Sinsinn sennu nba pukin Yennu mɔsonn tee a “Teent a naa nan a baa nibaakir, 
EPH.6.3	ki a bont kur-n somm fanu, ki a manfoor-ii biakii fɔkit tingbouŋ na ni.”
EPH.6.4	Baanba, i daa dia i waas diabiiuk ki dont bi wutoa, ŋaan kii wantib kii kpaamm ti Yomdaanɔ nba loon biaŋinba.
EPH.6.5	Tɔn, binba tee daaba mun-ii saak bi chanbaanba mɔi, kii tiimm jaŋmaanii, kii tuun toonn kii teemm nan i para kura kaman nan ya bo sii tuun ki teen Masia biaŋinba na. 
EPH.6.6	I daa tiimm yoo nba ki bi tuu gorii-i ki i tuun na kuukɔɔ kaa, a bin pakiini, ŋaan yi jii i mɔŋ teen Masia daaba kii tuun linba tee Yennu loomm nan i para kura. 
EPH.6.7	Yii tuun i toona nan parpeenn ki lii want nan i tuun ki teen ti Yomdaanɔ Masiae, ŋaan daa dukii nan i tuun teen nisaariki; 
EPH.6.8	kii tian nan ti Yomdaanɔ tan sa tur wunba yen u mɔŋ nan daabir kura bi toonŋana paauko.
EPH.6.9	Chanbaanba, yii mun-ii dia i daaba bonŋann ki daa diab nan ninmɔnni. Yii mun-ii tian nan yimm nan i daaba maŋ kura taan mɔk Yomdaanɔ yenɔkɔɔe Yendɔuŋ ni, ki u ki mɔk lukitimi.
EPH.6.10	Linba joont tee nnee, yii chee i para ti Yomdaanɔ ni, kii mɔk yabint paŋ nba ki u turi na. 
EPH.6.11	Yi jii Yennu naagbankɔŋŋir na ki lia, ki lin te ki yin fit nyann Sintaanii muksubiiuk. 
EPH.6.12	Kimaan ti ki kɔn nan wunba mɔk gbanant nan sɔn kaa, ŋaan ti kɔn nan narinbiite nan bi yikodamm, nan mɔtana dunia bunbɔnn ni yudamm, nan sanpagbann ni narinbiit. 
EPH.6.13	Li paak, yi jii Yennu naagbankɔŋŋir na ki lia, ki fit set dabiir nba tan sa baar maŋ daar, ki daa nyikiti.
EPH.6.14	I set man, ki jii barmɔnii ki bobin i sai ni, kii mɔk yentinu nba tee kaman nan naagbankɔŋŋir na, 
EPH.6.15	ki teen siir kii mɔɔntir barŋanii nba teen niib parmaasir na, linba tee kaman nan taasaat na. 
EPH.6.16	Linba pukin na paak, yi jii yada nba tee kaman nan naagbankɔŋŋir nba ki i sa fit kpeen Sintaanii peenii nba mɔk muu na, 
EPH.6.17	ki dia i tinnu nba tee kaman nan kut fokirik, ki bia dia Yennu barii nba tee kaman nan jukbanjiak nba ki u Seyeeŋ tuun nann na. 
EPH.6.18	Yii mei Yennu yoo kur nan ninmɔnn, u Seyeeŋ nba sommi biaŋinba na; ki yin chekin i mɔŋ nan gbankur ki pukin Yenmiaru kii teen Masiaweira kura, 
EPH.6.19	ki bia miar Yennu tur n mun ki man fit la sɔnu ki pak nan parcheenn ki mɔn woonin ni barŋanii na, 
EPH.6.20	kimaan li paake ki n tee toomii ki kɔɔ dansarik ni. Yii mei Yennu ki turin ki man mɔn barŋanii maŋ nan parcheenn kaman nan la kpaa talas nan man pak biaŋinba na.
EPH.6.21	Mɔtana ti naa bilonkak Tikikus wunba tee ti Yomdaanɔ toontunnɔ nan barmɔnii na sa beti ma be biaŋinba nan linba ki n tuun. 
EPH.6.22	Li paake ki n tuumɔ i boor ni, ma wun turi labaar ki yin bann ta be biaŋinba, ki wuu biakii kɔɔnti para.
EPH.6.23	Ti Baa Yennu nan ti Yomdaanɔ Yisa Masia-n tur yimm Masiaweira kur parmaasir nan loomm nan yada. 
EPH.6.24	Yennu-n somm binba kur loon ti Yomdaanɔ Yisa Masia nan loomm nba kaa gbennu na.
PHP.1.1	Min Pɔɔl nan Timoti, timm nba tee Yisa Masia toontunna nee sɔb gbouŋ na ki teen Yennu niŋamm kur nba tee Yisa Masiaweira nba be Filipi na, nan bi yudamm nan bi sommteeb na.
PHP.1.2	Ti Baa Yennu nan ti Yomdaanɔ Yisa Masia-n sommi, ki bia turi parmaasir.
PHP.1.3	N teen Yennu niipoouk yoo nba kura ki n tiar i po. 
PHP.1.4	Yoo kura, mi-i mei Yennu teeni, n tuu mei nan parpeenne, 
PHP.1.5	kimaan ya sommitin biaŋinba barŋanii toona maŋ pinpiik niwa nan mɔtana na paak. 
PHP.1.6	Li paak, n ki mɔk birsuk nan Yennu nba din piin toonŋann i ni na, u sii diar nna mɔkmɔk nan yoo nba ki u tan sa gbenn toonŋann maŋ Yisa Masia daar maŋ. 
PHP.1.7	N yan be i ni. Ki mi-i dukii i po nna, li set ŋan, kimaan la nyii yoo nba ki n din be n yama ni ki gbaa barŋanii maŋ paak ma n sennir nawa, ki tan baar yoo nba ki n ji kɔɔ dansarik na, i kura mun lek mɔk li yaak booru nba ki Yennu turin na. 
PHP.1.8	Yennue tee n siara daanɔ nan n yan set be i ni nan Yisa Masia mɔŋ mɔŋ loomm.
PHP.1.9	N mei Yennu ma i loomm-ii yɔɔ kii pukii yoo nan yoo, ki i barmɔnii bannu nan i subinii kura bia sii pukii, 
PHP.1.10	ki yin fit gann linba mantik ŋan, ki li poorpo ki i be ki tan daa mɔk jakint nan biit Masia daar maŋ ni, 
PHP.1.11	ki i binbeŋ-ii mɔk yentinu ki yii tuun toonŋana bonchiann, Yisa Masia paŋ ni, ki Yennu sann-n la dontir nan paku.
PHP.1.12	N naa waas, n loon ki yin bann nan linba kura tumin na somm barŋanii maŋ a lin saan tɔɔnne nan barmɔnii. 
PHP.1.13	Li paak, kpanbar gbanjot nan nileeb nba be nna na kur bann nan ma tee Masia toontunnɔ na paake ki n kɔɔ dansarik na. 
PHP.1.14	N sarik ni benu na tur ti naa waas bonchiann yuugontir ti Yomdaanɔ sɔnu ni, ki pukii yoo kur, ki bi mɔɔntir Yennu maan nan parcheenn, ki jaŋmaanii ji kaa.
PHP.1.15	Ŋaan siab mɔɔntir Masia maan maŋ kimaan bi tee punpondamm nan kunkɔnkɔnnae, ŋaan ki siab mun mɔɔntir nan bi para ni nan barmɔnii loomm. 
PHP.1.16	Binba tuun nan bi loomm na, bi mi nan Yennue poŋ din turin barŋanii toona na. 
PHP.1.17	Nisiab ki mɔɔntir Masia po nan bi para kuri, ŋaan bi tuun nan funfunne; bi dukii nan bi sa pukin mine fara yoo nba ki n daa be dansarik nna.
PHP.1.18	Ŋaan ŋann ki biiri. N mɔk parpeenn li paak, ŋamme sa fit ki mɔɔnt Masia maan maŋ sɔnbooru nba kur ni; bi-i mɔɔntir bi dudukŋant ni amii bi dudukbiit ni, min lek bia sii mɔk parpeenn li paak, 
PHP.1.19	kimaan n mi nan i Yenmiaru nan i sommir nba nyi Yisa Masia Seyeeŋ boor ni na paak, n sa nyi dansarik na niwa. 
PHP.1.20	N par ni loomm nan n dindann tee ki n daa dint n mɔŋ feie, ŋaan n sii mɔk parcheenn mɔtana nan yoo kura, ki mi-i lekii kpo amii ma be, ŋaan li kura sa dont Masia sann n po, 
PHP.1.21	kimaan mi-i be n manfoor ni, li tee Masia paake; ŋaan li-i tee kuun ki n kpo, ŋanne mantik sa baar nan nyɔɔt ki turin. 
PHP.1.22	Li-i tee ki n sii be n manfoor ni, n sa fit ŋamm tun toona nba kpaa talasa; li paak, n ki fit bann n par ni linba kpaa talas ki n sa gann. 
PHP.1.23	Li bona ŋannlee nee daarin; n mantik bo loon man nyik manfosiar nba nee, ki saan kii sai be Masia boor ni, ŋanne bo sii tee linba chee ki gar. 
PHP.1.24	Ŋaan i paake te ki li mantik kpaa talas bonchiann nan mii be n manfoor ni. 
PHP.1.25	N mi nan ŋanne sɔ ki birsuk kaa, li paak te ki n mi nan n sii beewa. N sii be i kura boor ni, ki i sii mɔk parpeenn ki i yada-n chee, 
PHP.1.26	ki mi-i taŋŋi jen i boor ni yoonba i binbeŋ sa turin yuugontir bonchiann nan li sɔnu, ki yin pak Yisa Masia n manfoor paak.
PHP.1.27	Mɔtana, linba kpaa talas tee a yi ŋaan ki i binbeŋ sɔnu-ii tee nan Masia barŋanii nba loon lii tee biaŋinba na, ki mi-i lekii fit saan lai amii mi-i kii fit laini, ŋaan n sa gbat a i see fanu nan dudukyennkɔɔ, ki taan mɔtaauk ki yabii i mɔŋ ki barŋanii maŋ-ii saa tɔɔnn. 
PHP.1.28	I daa tiin i datai mani; yii mɔk parcheenn ki lin wannib nan ŋamme tan sa baa ŋaan ki yin do, kimaan Yennue teeni li nyannu. 
PHP.1.29	Ya poŋ mɔk yaak nan yin tun ki tur Masia na paak, ki li ki tee ya teenɔ yada na paak kuukɔɔ kaa, ŋaan ya bia di fara u paak na, 
PHP.1.30	ki gbaa kaman nan ya poŋ din la ma lek gbaa biaŋinba na, ki mɔtana i bia gbat nan n daa gbaa nna.
PHP.2.1	Ya be Masia ni biaŋinbae teeni paŋ, ki u loomm maŋŋit i para, ki i mɔk burchint nan ninbatinu i leeb paak, ki mɔk Seyeeŋ weinanleeb, 
PHP.2.2	ŋanne te ki n beeri ma yii mɔk dudukit yennkɔɔ ki pukin n parpeenn na, kii mɔk loomm yennkɔɔ ki i dudukit kura-ii tee yennkɔɔ. 
PHP.2.3	I daa tuun bonsiar ki li nyi i funfunn nan i karinbaanii loomm ni, ŋaan yii be soonna nan i leeb man, kii dukii i leeb po ki gar ya dukii i mɔŋ po biaŋinba. 
PHP.2.4	I daa te ki i baka be i kuukɔɔ bona ni, ŋaan te ki i baka-ii be i leeb bona ni biak. 
PHP.2.5	Yi ŋaan ki binbeŋ booru nba ki Yisa Masia din mɔk na mun-ii be i ni:
PHP.2.6	U din tuu yɔɔ be kaman nan Yennu nee,
PHP.2.6	ŋaan u din ki mi dukin a u sa jii u mɔŋ
PHP.2.6	ki yekin nan Yennu,
PHP.2.7	ŋaan din sak nan u mɔŋ mɔŋ loomm ni
PHP.2.7	ki nyik wa din mɔk linba na,
PHP.2.7	ki kpint u mɔŋ ki teen kaman nan daabir na
PHP.2.7	ki teen nisaarik,
PHP.2.7	ki tan dɔkit ki teen nisaarik.
PHP.2.8	U din sikin u mɔŋ,
PHP.2.8	ki sak ki kpo dapunpunn paak gbaa.
PHP.2.9	Linba na paake ki Yennu din donnɔ gar sɔɔ kura,
PHP.2.9	ŋaan turɔ sansiar nba tee sanjaann
PHP.2.9	ki gar sana kura.
PHP.2.10	Ŋanne te ki binba be sanpaapo nan tingbouŋ na nan kpeentiŋ,
PHP.2.10	bi kur tan sa gbaan bi duna paak
PHP.2.10	ki tur ŋɔɔ Yisa sann maŋ nibaakir,
PHP.2.11	ki sɔɔ kura tan sa yet a
PHP.2.11	ŋɔɔ Yisa Masia tee Yomdaanɔ
PHP.2.11	kii dont ti Baa Yennu sann.
PHP.2.12	N naa walonkai, ma din be i boor ni ki i sak n mɔb biaŋinba na, ki mi-i lekii kaa i boor ni, li kpaa talas ki yin sak n mɔb. Yii biakii tuun i toona nan yentinu nan gbananjekint man, ki tont i tinnu, 
PHP.2.13	kimaan Yennu yɔɔ tuun nanie, a yii loon yii tuun u loomm kii biakii tuun u loomm maŋ.
PHP.2.14	Yii tuun siar kura ki daa burimi, amii ki nɔi mɔniɔku; 
PHP.2.15	ŋanne sa te ki i daa mɔk biit, ŋaan kii mɔk popeenn, kii tee Yennu waas nba ki mɔk daŋ, kimaan i be nijakina nan biitdamm sinsuuk nie na. Li kpaa talas ki yii nyirii bi sinsuuk ni kaman nan ŋmaajara nba nyirii sanpaapo biaŋinba na, 
PHP.2.16	ŋaan yetib manfoor labaar. Li-i tee ki i tuun nna, n tan sii mɔk yaak nan mii mɔk yuugontir i paak Masia daar maŋ, kimaan li tan sa wann nan n fara nan n toona ki tee yanni.
PHP.2.17	Li-i tee ki n lu n miar na ki pukin fara nba ki n poŋ dii ma n te ki yin teen yada na, li bo sii manin, ki n bo sii mɔk parpeenn nan i kura. 
PHP.2.18	Li kpaa talas ki i mun-ii mɔk parpeenn nanin man.
PHP.2.19	N mɔk dindann ti Yomdaanɔ Yisa ni nan man tun Timoti i boor ni mɔtana, ki gbat i labaar ki n par ni-n dɔɔr. 
PHP.2.20	Ŋɔɔ kuukɔɔe fiin i po nan barmɔnii kaman nan ma fiin i po biaŋinba na. 
PHP.2.21	Sɔɔ kur nba ji biar gbaa nan bi mɔŋ mɔŋ yarae jiak jiak, bi ki fiin linba tee Yisa Masia yar na po. 
PHP.2.22	I mɔŋ mi wa tun biaŋinba ki wann u kotir biaŋinba po, nan wa tuun nanin barŋanii toona ni kaman nan bik nba tuun nan u baa biaŋinba na. 
PHP.2.23	Mi-i la bont nba yaa lin ŋmakit n po biaŋinba, n mɔk dindann ma n tumɔe yiama. 
PHP.2.24	Ti Yomdaanɔ paak, n mɔk yada nan n mɔŋ sa fit baar i boor ni mɔtana.
PHP.2.25	N dukin ki li kpaa talase nan man tun ti naa bik Epafrodaitus, wunba tuun nan nunmɔnn ki gbaa a wun sommin nan Masia toonn, ŋɔɔe bia tee wunba ki i daan teenɔ i toomii ki u daan sommin na. 
PHP.2.26	U set loon wun la i kura. U par daan biir bonchiann, kimaan i daan poŋ gbat nan u yiare. 
PHP.2.27	Li set tee barmɔniie, u daan yiare ki per kuuma, ŋaan Yennu daan tinɔ ninbaauk, ki li ki tee u kuukɔɔ kaa, ŋaan bia tin n mɔŋ ninbaauk, ki nyinnin parbijaann ni. 
PHP.2.28	Li paak, n jekiree nan man tumɔ i boor ni, ki i-i lau yoonba ki yin yaan la parpeenn, ki n mɔŋ parbiir-n bot. 
PHP.2.29	Yii gaarɔ nan parpeenn man kaman nan i naa bik na ti Yomdaanɔ ni. Yi tur nibooru nba tee nan ŋɔɔ na nibaakir man, 
PHP.2.30	kimaan u daan ki kɔn u manfoor paak ki tan yaa wun kpo Masia toonn na paak, a wun turin sommir nba ki i daan ki fit turin na.
PHP.3.1	Li gbennu nira, n naa waas, yii mɔk parpeenn yimm nan ti Yomdaanɔ benu ni. Min yaa baka kaa nan ma ŋamm sɔb linba ki n poŋ daan sɔb turi sinsinn na; mi-i tuun nna, li sii tee i yumanne. 
PHP.3.2	I mi man biitdamm na, nisiab nba naan nan bɔi na, ki pot bi gbanant na. 
PHP.3.3	Timm jiantir Yennu u Seyeeŋ nie, ki mɔk yuugontir Yisa Masia paak; linba na gar punpotuwa. Timm ki teen nifosaarik yar yada kaa. 
PHP.3.4	Wunba-i dukii a ŋɔɔ sa fit teen nifosaarik yar yada, min mɔŋ sa fit teen li bonbooru yadawa. N mɔk linba te ki n sa tun nna, 
PHP.3.5	kimaan n mun din tee daa ŋanniin bike ki bi pot n punn. Bi marin ki n tee Juu nirɔe, Benjamin booru ni, ki tee Juu nirɔ nan barmɔnii. Li-i tee Juu teeb sennu dianu nba tee biaŋinba po naie, n din waa sennu maŋ kaman nan Farisiinba nba waa biaŋinba nee nan nunmɔnn, 
PHP.3.6	ki din tan mukis Masia niib gbaa. Nirɔ-i sa sak sennue ki fit kii tee yentinɔ, min din be ki kaa bisiat jiin li po. 
PHP.3.7	Ki n din bo sa fit kan linba na kur kaman nan li mɔk nyɔɔte, ŋaan min yiin linba kaa nyɔɔte Masia paak. 
PHP.3.8	Li ki tee li kuukɔɔ kaa ki mɔk nyɔɔt turimi; min yiin bonsiar kura linba kaa nyɔɔte; kimaan ma bann n Yomdaanɔ Yisa Masia ki li bannu nyɔɔt yab bonchiann na paak, kimaan u paake ki n fok bonsiar kur ki lu; min yi li kur tanpenn paak mɔɔte ma n tan la Masia nan n ninbinn, 
PHP.3.9	kii set kii be nanɔ nan barmɔnii. N ji ki mɔk n tiauŋ yentinu booru nba tee sennu weiu na kaa. Mɔtana, ma teen Yisa Masia yada nee ki n gaar yentinu booru nba na, li yentinu tee yada paake, ki nyi Yennu boor ni na. 
PHP.3.10	Linba kur ki n ji loon tee ki n bann Masia, ki bann u kuun fiiru paŋ, ki di fara nanɔ, ki n binbenkperik-n gbenn kaman nan wa din kpo biaŋinba na, 
PHP.3.11	ki n mɔŋ-ii mɔk dindann nan n tan sa fiir kuun ni nan manfoora.
PHP.3.12	N ki yaa a n poŋ nyann ki yent binbeŋ maŋ amii n poŋ ji be fanu kaa; n gbaae ma n nyann ki yent binbeŋ maŋ; kimaan Yisa Masia din fatima, ki n ji tee u yɔɔe. 
PHP.3.13	N naa waas, n ki dukii a n poŋ nyannir ki li tee n yare, ŋaan bonyennkɔɔe ki n tuun, n lek ji tammit linba be n poorpoe, ŋaan gbaa ma n baar linba be n tɔɔnn po na. 
PHP.3.14	Li paake te ki n tɔkin poot sɔnu maŋ ki tiin sunsonn saa nyannu bɔɔnu maŋ peŋ ma n sa gaar paauk nba tee sanpaapo manfoor ki Yennu din yiinin li paak Yisa Masia ni na.
PHP.3.15	Li kpaa talase ki timm nba kur tee subirteeb Seyeeŋ ni na-ii mɔk dudukit maŋ booru, ŋaan i siab-i mɔk dudukgantie, Yennu sa te lin yent li damm nunii powa. 
PHP.3.16	Ŋaant man ki tii dia barmɔnii kuukɔɔ kaman nan ta din dia biaŋinba nan mɔtana na.
PHP.3.17	N naa waas, yii biakii tokii min man. Yi jii i dudukit teen damm nba waa siarŋana nba ki ti din senn turi na ni. 
PHP.3.18	N poŋ din beti linba na po yoo nba gar nawa, ŋaan n bia ŋammit beerie mɔtana nan ninnyuut, nisiab be ki bi binbeŋ jiib teemm Masia dapunpunn paak kuun na dataie. 
PHP.3.19	Bi tan sa joont nan tubdatu nba kaa gbennue, kimaan bi poore tee bi yennu. Bi mɔk yuugontir nan linba dintib fei nee. Bi dukii linba tee tingbouŋ na bona kuukɔɔ poe. 
PHP.3.20	Ŋaan timm ŋanin tee Yendɔuŋ ni waase, ki jekir ki guu ti Tinntɔɔ, wunba tee ti Yomdaanɔ Yisa Masia, a wun nyi Yendɔuŋ ni baar. 
PHP.3.21	U tan sa lebit ti gbananchɔkint nba sa kpo na ki lii naan kaman nan u Yendɔuŋ ni gbananpaann nee. U tan sa jii paŋ nba te ki u yen bonsiar kur nee ki tun nna.
PHP.4.1	Li paak, n naa waas, yimm nba ki n looni, ki loon ki n lai na, yimme te ki n mɔk parpeenn nan yuugontir. N naa walonkai, setir fanu man Yennu sɔnu ni, ti Yomdaanɔ tɔɔnn.
PHP.4.2	N niipoob Yuodia nan Sintike, n barimiie, yii yabir kii be nan parmaasir nan i leeb ti Yomdaanɔ paak. 
PHP.4.3	Ki fin nba mun tee n weinanlɔɔ nan barmɔnii, n loon ki fin somm poob bannlee maŋ, kimaan ŋamm nan Klement nan binba kur tee n toontunleeb ki bi sana be Yennu manfoor gbouŋ ni na din lakin tun nanin bonchiann barŋanii maŋ mɔnu ni.
PHP.4.4	Yii mɔk parpeenn yoo kur, yimm nan ti Yomdaanɔ benu ni. N bia ŋammit beeri ma yii mɔk parpeenn man.
PHP.4.5	Yi ŋaan ki sɔɔ kur-n bann i niŋantin po. Ti Yomdaanɔ baate mɔtana. 
PHP.4.6	I daa biir i para bonsiar paaki. Yimm-ii mei Yennu linba kpaa talas turi paak. Yii mei Yennu, kii teenɔ niipoouk i para ni yoo kura ki betɔ i loomm nba tee linba. 
PHP.4.7	Ki Yennu parmaasir nba gar nirɔ bannu terik na sa dia i para nan i dudukit Yisa Masia ni.
PHP.4.8	N naa waas, linba joont tee nnee, yi ŋaan ki i dudukit-n gbee nan linba tee barmɔnii, nan linba ŋan nan baakir, nan linba ŋan, nan linba mɔk burchint, nan linba took, nan linba yeen, nan linba mɔk fant, nan linba ŋan nan paku. 
PHP.4.9	Jiin linba ki i tumii ki gaar n boor ni nan n mɔbona nan n toona na kii tuun nann toona. Ki ti Yennu nba teent parmaasir na sii be nani.
PHP.4.10	N mɔk parpeenn bonchiann ti Yomdaanɔ ni nan la yukira ŋaan ki i fiin n po na paak; setik nan barmɔnii, i daan loonima, ŋaan i daan ki mɔk yaake. 
PHP.4.11	N ki dukii nan i tamm n po kaa ki n yeen linba na, kimaan min poŋ tumii biaŋinba ki n numm sa gboo linba ki n mɔka. 
PHP.4.12	N mi kɔŋŋir ni binbeŋ nan jaŋŋir ni binbeŋ. N poŋ tumii li kura; li paak, mi-i be siaminba kur ki li tee kon, amii gboor, li-i lekii yab amii li-i kii yabi, ŋaan n numm gboot linba ki n mɔke yoo kura. 
PHP.4.13	Masia nba teenin paŋ na paak, n sa fit set binbeŋ kur ni.
PHP.4.14	Ŋaan i daan tun fanu bonchiann nan ya daan sommin n fara dinu ni na. 
PHP.4.15	Yimm Filipi teeb mi nan ma din mɔɔntir Masia barŋanii pinpiik niwa, yoo nba ki n din nyii Masedonia tiŋ ni na, yimm kuukɔɔe din tee Masia niib nba sommitin; ki i gaan piinii nba tee Yennu Seyeeŋ yar na n boor ni, ŋaan mun teenin i piinii nba tee tingbouŋ na yar. 
PHP.4.16	Ma din tan be fara ni Tesalonika doo ni na, yimme din tun ki teenin sommir. 
PHP.4.17	Li ki tee a n loon mii gaan i piinii kuukɔɔ kaa, ŋaan n loon ki yin gaar Seyeeŋ nyɔɔt nba sa pukin i po. 
PHP.4.18	N gaar i piinii na munna ki li jaŋŋima. Piinii nba ki i daan tun Epafrodaitus nann na te ki n gboowa. Li piinii naan nan mannu nba nubir mane ki teen Yennu, ki penn u par ni, ki u gaarir. 
PHP.4.19	Li paak, Yennu sa turi linba tee i loomm kur kaman nan u mɔkint nba yab biaŋinba sanpaapo, Yisa Masia paake. 
PHP.4.20	Niib-ii dontir ti Baa Yennu sann mɔtana nan yoo nba kaa gbennu. Mɔmɔmm.
PHP.4.21	Yii foont Yisa Masia popeendamm kura. Yisaweira nba be nanin nna na foonti. 
PHP.4.22	U popeendamm na kur foonti, ki mantik tee binba tee Kpanbar Siisa ŋaak toontunna na. 
PHP.4.23	Ti Yomdaanɔ Yisa Masia-n sommi i para ni.
COL.1.1	Min Pɔɔl, wunba tee Yisa Masia toomii Yennu loomm paak na, nan ti naa bik Timoti, sɔbin gbouŋ na 
COL.1.2	ki teen Yennu niib nba be Kolosa ni, ki tee ti naa waas nba teen Masia yada na. Ti Baa Yennu-n sommi, ki bia turi parmaasir.
COL.1.3	Ti-i mei Yennu i paak yoonba, ti teen ŋɔɔ Yennu wunba tee ti Yomdaanɔ Yisa Masia Baa na niipoouk yoo kura, 
COL.1.4	kimaan ti gbat ya teen Yisa Masia yada biaŋinba na, ki bia loon Yennu niib kura, 
COL.1.5	kimaan pinpiik ni ya din gbat barmɔnii barŋanii yoonba, i din gbat bonŋana nba guui Yendɔuŋ ni na poe. 
COL.1.6	Ki barŋanii maŋe baat nani kaman nan la yat ki kpaatir tingbouŋ na kur ni ki ŋammit niib binbeŋ, ki bia tuun nna i mɔŋ boor ni, la nyii daar nba ki i din gbat ki bann Yennu ninbatinu nan barmɔnii maŋ nba tee biaŋinba na. 
COL.1.7	I din tumii Yennu ninbatinu maŋ po ti toontunlɔɔ Epafras wunba ki ti loonɔ na boor ni; ŋɔɔe tee Masia toontunnɔ nba tuun nan barmɔnii i boor ni ki turit, 
COL.1.8	ki bia betit i loomm nba tee biaŋinba Yennu Seyeeŋ ni.
COL.1.9	Linba na paak, ta daan gbat i po, ti ki nyik Yenmiaru i paaki a ŋɔɔ Yennu-n te ki i bann u loomm nba tee biaŋinba, ŋaan turi Seyeeŋ yan nan li subinii kur, 
COL.1.10	ki yin fit kii be kaman nan ti Yomdaanɔ nba loon biaŋinba, ki bia fit kii tuun linba sii pent u par, ki yin fit kii tuun toonŋana kur, kii ŋammit bant Yennu. 
COL.1.11	Ŋɔɔ Yennu-n turi paŋ bonchiann kaman nan wa mɔk paŋ kur biaŋinba na, linba sa te ki i mɔk gbankur bonsiar kur ni, nan sukuru nan parpeenn. 
COL.1.12	Yii teen ti Baa Yennu niipoouk man. Ŋɔɔe te ki ti jaŋ nan tin fit la yiar u boor, yentu ni, u niib sinsuuk ni, 
COL.1.13	ki bia nyinnit Sintaanii bunbɔnn naan ni, ŋaan jiit nan laafia ki kɔɔnt u Bilonkak maŋ naan ni. 
COL.1.14	U Bija maŋ paak ki u nyik chab ti biit ŋaan nyinnit daabsin ni.
COL.1.15	Sɔɔ kan fit la Yennu, ŋaan u Bija maŋ Masia tee u naauŋo. Ŋɔɔe gar bont kura, ki tee Yennu bonnankaa kura yur, 
COL.1.16	kimaan u nie ki Yennu din nan bonsiar kur nba be sanpaapo nan tingbouŋ na ni. Ŋɔɔe din nan ta laat bona nba nan ta ki laat bona nba, yentdamm, nan yomdamm, nan yudamm, nan yikodamm. Yennu din nan bonsiar kura ŋɔɔ Masia nie, ŋaan jii bonsiar kur turɔ. 
COL.1.17	Ŋɔɔ Masia din be ki bonsiar kura din kaa, ki u paake ki bont kur daa be. 
COL.1.18	Ŋɔɔe tee u niib yur, ŋaan ki bi tee u gbanant. U niib maŋ manfoor nyi u boor nie. Ŋɔɔe tee Yennu Bija wunba din kpo ki fiir kuun ni sinsinn, a u kuukɔɔ-ii tee bonsiar kur yudaanɔ, 
COL.1.19	kimaan Yennu tiauŋ din dukin a li ŋan a Masia-ii mɔk ŋɔɔ Yennu ninnauŋ. 
COL.1.20	Li paak, u Bija maŋ paake ki Yennu te ki bont kur nba be sanpaapo nan tiŋ ni ŋamm teemm u yɔɔsinba nan parmaasir; ki sɔn nba nyii u Bija maŋ ni dapunpunn paak na paake ki u te ki parmaasir be timm nan ŋɔɔ Yennu sinsuuk ni.
COL.1.21	Sianyoo, i dudukbiit nan i toonbiit din te ki i tee Yennu dataie, ki fɔk nanɔ, 
COL.1.22	ŋaan mɔtana, u Bija gbanant kuun maŋ paak, u ji teeni u yɔɔsinbae a wun jii-i ki yii tee popeendamm, ki daa mɔk jakint nan biit, ki baar u boor ni, 
COL.1.23	li paak, yii yabii man setik nan mɔnii, ki teen Yisa yada kii see chimm, ki daa fɔrii nyi dindann nba ki i la yoo nba ki i din gbat u barŋanii; ki bi din mɔɔntir barŋanii maŋ ki teen niib kur nba be tingbouŋ na ni; ki min Pɔɔl teen li toontunnɔ na.
COL.1.24	Ki mɔtana n mɔk parpeenn n fara dinu ni i paak, kimaan ma di fara maŋ biaŋinba na, n tontir fara dinu nba ki Masia din senn ma n di u gbanant nba tee u weira na paak na. 
COL.1.25	Ki Yennu nba turin toonn maŋ a n tun na, ŋɔɔe teenin Masia niib maŋ daabir i sommir paak, a niib-n bann Yennu barii maŋ mun. 
COL.1.26	Barii maŋe tee woonin ni maan nba ki Yennu din woon sianyoo, ki nibooru kur ki bannir, ŋaan ki u tan fiit wann u niib mɔtana. 
COL.1.27	Yennu lor a wun fiit woonin ni maan maŋ ki wann u niib maŋe. U woonin ni maan maŋ ŋan bonchiann, ki tee niib kur yare. Li want nan Masia be i ni; li paak, i mɔk dindann nan i tan sii be fanu ki gbenn. 
COL.1.28	Li paak, Masia maŋ poe ki ti mɔɔntir, ki kpaan sɔɔ kura, ki want sɔɔ kur nan yan booru kur, a tin te sɔɔ kur-n chee nan Masia weiu, ki jiib wann Yennu. 
COL.1.29	Linba na paak ki n lek yabii nan n paŋ kur nba ki Masia turin ki li yab bonchiann.
COL.2.1	Kimaan n loon ki yin bann n baka nba be i ni biaŋinbae, nan Masia niib nba be Laodisea, nan binba daa ki mi lan nan bi ninbina na. 
COL.2.2	N yaa bi para-n chee, ki bin lakin taan leeb nan loomm, ki bann Yisa barii paak, ki teenɔ yada nan barmɔnii, ki daa mɔk birsuku, ki bann Yennu woonin ni labaar maŋ, linba tee Masia po; 
COL.2.3	ki ŋɔɔ kuukɔɔe mɔk barmɔnii yan nan bannu kura.
COL.2.4	Li paak te ki n beeri, i daa te ki sɔɔ-n jii mɔmant ki kpanniini, 
COL.2.5	kimaan ma lek ki be i peŋ nan n gbanant na, ŋaan n seek be nani, ki n par peen i paak ma la ya be fanu biaŋinba na, nan ya teen Masia yada nan barmɔnii biaŋinba na.
COL.2.6	Biaŋinba ki i din poŋ gaar Yisa Masia a wuu tee i Yomdaanɔ na, yii be u ni nna man, 
COL.2.7	ki sikin i yada jiina u ni, ki i yada-ii be u ni, ki i yada-ii mɔk paŋ kaman nan ba din wanni biaŋinba na, kii teenɔ niipoouk yoo kura.
COL.2.8	Li paak, i daa te ki sɔɔ dia nisaarik yan kpinkpann-yana ki kpanni; linba ki gaa nan Masia po, ŋaan tee tingbouŋ na yan nan nisaarik wannu, 
COL.2.9	kimaan Masia gbanant nie ki Yennu ninnauŋ be, 
COL.2.10	ki i gaar manfomunn yimm nan u benu ni. Ŋɔɔe tee yudamm nan paŋ damm kura paarɔ.
COL.2.11	Yimm nan u benu nie ki i gaar punpotu; ŋaan li ki tee nisaarik nuu pot i gbananti; Masia punpotu na nee nyinnit biit ni, 
COL.2.12	kimaan ba din wuri Yennu nyunwuru yoonba na i din pukin Masia poe ki bi pii-i, ki i bia fiir nanɔ nyunwuru maŋ ni, i yada nba be Yennu paŋ toona nba din fiin Masia kuun ni na paak. 
COL.2.13	I din tee kpeemme sianyoo, kimaan i toonbiit paak nan ya din ki tee Juu teeb, ki bia din ki mɔk sennu na paak. Ŋaan mɔtana Yennu nyik chab i toonbiite, ki turi manfoor Masia ni. 
COL.2.14	Ba din kpaau dapunpunn paak yoonba na, u din kpeen ti biit pann nba din sɔb dɔɔ na nan li sennu munn munn na. 
COL.2.15	Dapunpunn maŋ paake, ki Masia din biir Sintaanii nan narinbiit paŋ kura, ki din nyinn wa din nyannib biaŋinba na siara paanu ni.
COL.2.16	Li paak, i daa te ki sɔɔ senti sennu ya sii di linba, amii ya sii nyu linba; i daa te ki sɔɔ gani jaamm dagaŋŋa, amii ŋmaapaaŋ daa, amii foon daa ki teeniini. 
COL.2.17	Li sennu booru din tee yunyuŋo ki want nan sɔɔe baat; li yɔɔe tee Masia. 
COL.2.18	Sɔɔ-i yaa ŋɔɔe gar leeb ki laat yerintii ki loon a yi sikin i mɔŋ kii jiantir malakanba, i daa saak man; nna sa biiriwa. Li daanɔ dont u mɔŋ u dudukbiit ni, ŋaan ki li kaa paaki; 
COL.2.19	u ji ki dia Masia; ŋɔɔ Masia tee u niib yur, ŋaan taamm, ki bi gaa nan leeb kaman nan gbanant tukita nan li jiina na, ŋɔɔ Masiae dintib ki bi nɔbii kaman nan Yennu nba loon biaŋinba na.
COL.2.20	I kpo nan Masia, ki u fati dunia ni bona paŋ yent ni, ki bee ki i jin be kaman nan i bia daa tee tingbouŋ na yabi? Bee te ki i jɔbi i mɔŋ tee sennii nba yaa a 
COL.2.21	“A daa so nanna,” amii “A daa lemi linba na,” amii “A daa siit bonsia,” 
COL.2.22	linba ki nirɔ sa di ki lin biir ki kan yukiri. Li sennii tee nisaarii wannue. 
COL.2.23	Setik nan mɔniie, li sennboorii naan linba mɔk yame, ŋaan li ki mɔki; bi jiantir ba loon biaŋinbae, ki sikint bi mɔŋ, ki mukis bi gbanant; ŋaan nirɔ-i wei linba na kur, li kan fit sommɔ ki wun dia u gbanant loommu.
COL.3.1	I din fiir nan Masia kuun ni, li paak yi jii i para gaan nan sanpaapo bona, siaminba ki Masia kar Yennu niidiitu po na. 
COL.3.2	Yii lor i dudukit nan leŋ bona na, ŋaan daa lorinn nan tingbouŋ na bona kaa, 
COL.3.3	kimaan i poŋ din kpo nan Masia, ki bɔr i manfoor nanɔ Yennu ni. 
COL.3.4	Masia nba teent manfoor na nba tan sa dɔkit yoonba, i mun tan sa dɔkit nanɔe nan yentchiauŋ.
COL.3.5	Li paak, yi nyik tingbouŋ na ni niauŋ nba tuun toona i ni na; li yenninbae tee bonchonchonsin, nan linba tee jakint toona, nan kunkɔmaasu, nan nianbiiuk, nan nianchiauŋ, linba tee patmannu booru. 
COL.3.6	Nanna paake te ki Yennu wutoor tan sa do binba ki sak u mɔb na paak. 
COL.3.7	Sianyoo li niauŋo din tuu yeni, ki i din be li ni.
COL.3.8	Ŋaan mɔtana yi fian linba na nba munna ki lu; ki linba tee naŋ, nan wutoor, nan nifobiisin, nan niib sanbiiruk, nan barbiit, i daa te ki li nyi i mɔi ni. 
COL.3.9	I daa fa faak ki teen leebi, kimaan i poŋ nyik linba tuu tee i binbenkper na nan li toonawa; 
COL.3.10	ŋaan ji mɔk linba tee binbenpaaŋe. Binbenpaaŋ nee ki Yennu nba tee li nantɔɔ na pantir yoo kura, ki li naan u mɔŋ binbeŋ, a wun te ki yin bannɔ setik nan mɔnii. 
COL.3.11	Li paak, bɔkitu ji kaa binba tee Juu teeb nan binba ki tee Juu teeb sinsuuk ni; binba pot puna nan binba ki pot kura ji ki mɔk bɔkitu nan leebi; bɔkitu ji kaa muuk ni niib nan doo ni yab sinsuuk ni; bɔkitu bia kaa daaba nan yentinmɔŋ damm sinsuuk ni, ŋaan i kur tee Masia yab, ki u be i kur ni.
COL.3.12	Li paak, ya tee Yennu nigannkab ki tee popeendamm ki bia tee u walonkai na, yii mɔk ninkpabauŋ, nan burchint, nan sikininmɔŋ, nan soonna binbeŋ, nan sukuru, 
COL.3.13	kii di leeb sukuru; ki sɔɔ-i mɔk bunburimii u lɔɔ paak, wun nyik chabɔ. Li kpaa talas ki yin mun nyik chab leeb kaman nan ti Yomdaanɔ nba poŋ nyik chabi biaŋinba na. 
COL.3.14	Yi pukin loomm; ŋanne fan ki gar binbeŋ kur, ki taan dia li kura nan barmɔnii mɔtaauk. 
COL.3.15	Yi ŋaan ki Masia parmaasir nba na-ii dia ya dukii linba; Yennu lakin yiini gbananyennkɔɔ ni a yii mɔk parmaasir maŋe. Li paak, yii teen Yennu niipoouk man. 
COL.3.16	Li kpaa talas ki Masia labaar na-ii be i para ni chib chib, kii want i leeb, kii bia kpaan i leeb nan i yan kur; kii yiin Yennu gbouŋ ni yanii, nan yenpaku yanii, nan Seyeeŋ yanii; kii yiin yanii kii teen Yennu nan niipoouk i para ni. 
COL.3.17	Li paak, ya tuun linba, amii ya yeen linba, yii tuun nan ti Yomdaanɔ Yisa sann ni, kii teen ti Baa Yennu niipoouk u sann ni.
COL.3.18	Poob, yi jii i mɔŋ tur i sɔrib, kaman nan la kpaa talas nan Masia niib-ii tuun biaŋinba.
COL.3.19	Poosɔrib, yii loon i poob man, ki daa dia nibisin benu ki be nammi.
COL.3.20	Waas, yii saak i damm mɔi yoo kura, kimaan ŋanne pent Yennu par ni.
COL.3.21	Baanba, i daa dont i waas wutoa, i-i tee nna bi sii mɔk parbiire.
COL.3.22	Daaba, yii saak i yomdamm mɔi bonsiar kur ni, ki li daa tee yoo nba ki bi gorii-i na kuukɔɔ kaa, a yin penn bi para ki gaar pinpakiti, ŋaan yii tuun nan nunmɔnn yoo kura, kimaan ya baak ti Yomdaanɔ biaŋinba na. 
COL.3.23	I-i tuun linba kur, yin tun nan nunmɔnn kaman nan i tuun teen ti Yomdaanɔe, ŋaan ki li ki tee nisaarik kaa. 
COL.3.24	Yi tian man nan ti Yomdaanɔ maŋ tan sa turi nyɔɔt nba tee u niib yar sanpaapo, kimaan Masia tee barmɔnii Yomdaanɔ ki i tuun teenɔ. 
COL.3.25	Ki biitdaanɔ mun tan sa gaar u toonbiit tubdatu, wa tun linba paak, kimaan Yennu tan sa dat u tuba, ki lukitin kaa.
COL.4.1	Yomdamm, yii tuun fanu tur i daaba man, kii mi nan i mɔŋ mun mɔk Yomdaanɔ Yendɔuŋ ni.
COL.4.2	Yii yabii nan Yenmiaru man, kii mei ŋɔɔ Yennu nan nunmɔnn, ki turɔ niipoouk, 
COL.4.3	kii biakii meiɔ kii teent ki tin fit la yaak ki mɔɔnt barŋanii ki fiit Masia woonin ni barii, kimaan barii maŋ paake te ki n kɔɔ dansarik na. 
COL.4.4	Li paak, yii mei Yennu kii teenin ki n fit pak kaman nan la kpaa talas nan min pakir fanu biaŋinba na.
COL.4.5	I mi man i binbeŋ nba tee biaŋinba ki tur binba ki tee Masia niib na, kii jii i yoo kii tuun fanu. 
COL.4.6	Li kpaa talas ki i mɔbona-ii man, kii mɔk baakir, ki yii mi biaŋinba ki i sa gat buboit ki lii took ki tur sɔɔ kura.
COL.4.7	Ti naa bilonkak Tikikus, wunba tee yada daanɔ, ki bia tee ti toontunanlɔɔ ti Yomdaanɔ ni na sa beti n labaar. 
COL.4.8	Li paake te ki n tumɔ i boor ni, ma wun beti ti kur nba be biaŋinba, ki i para-n dɔɔr. 
COL.4.9	Ŋɔɔ nan Onesimus, wunba tee ti naa bilonkak nba mɔk yada ki tee i yɔɔ nee sa saan. Bi sa beti bonsiar kura nba tuun nna na.
COL.4.10	Aristakus, min nan wunba kɔɔ dansarik na foonti, ki Banabas niipoo bija Mak mun bia foonti. (I daan poŋ gaar n kpaanii, ma Mak-i taŋŋi baar i boor ni, yin gaarɔ.) 
COL.4.11	Joshua, wunba sann yi Justus na mun teeni u foontii. Bi banntaa nba na kuukɔɔe tee Juu teeb nba waa Masia ki tuun nanin Yennu naan toona maŋ ni. Ki bi maak n par.
COL.4.12	Epafras wunba mun bia tee i yenɔ nan Yisa Masia toontunnɔ na foonti. U mei Yennu nan nunmɔnn yoo kura ki teeni a ŋɔɔ Yennu-n te ki yin set kenken, kii tee nisubirteeb nba tuun Yennu loomm na, 
COL.4.13	kimaan n dii u siara nan u set tun bonchiann ki sommiti nan Laodisea teeb nan Hierapoli teeb. 
COL.4.14	Ti naa bilonkak Luk, wunba tee baat-tebirɔ na, ŋɔɔ nan Demas foonti.
COL.4.15	Yii foont ti naa walonkai nba be Laodisea na, ki bia foont ti niipoo Nimfa nan Masiaweira nba lakin leeb u ŋaak ni a bin jiantir Yennu na. 
COL.4.16	I-i karin gbouŋ na gbenn yoonba, yin yabir ki bia karin ki tur Masiaweira nba mun be Laodisea na, ki bia karin Laodisea teeb gbouŋ nba ki n daan sɔb turib na. 
COL.4.17	Yi bet Akipus a wun yabir u mɔŋ kii tuun toona nba ki ti Yomdaanɔ din turɔ na fanu.
COL.4.18	N sɔb linba na nan n tiauŋ nuue: Min Pɔɔl foonti. I daa tammit ma baa nan bant na po.
COL.4.18	Yennu-n sommi.
1TH.1.1	Min Pɔɔl nan Sailas nan Timotie sɔbin gbouŋ na ki teen niib nba be Tesalonika ki tee ti Baa Yennu nan ti Yomdaanɔ Yisa Masia nigannkab na; ŋɔɔ Yennu-n sommi, ki bia turi parmaasir.
1TH.1.2	Ti teen Yennu niipoouk i kura paak, ŋaan tian i po yoo kur ti Yenmiaru ni, 
1TH.1.3	kimaan Yennu nba tee ti Baa na tɔɔnn po, ti tian biaŋinba ki i teenɔ yada ki tuun toonŋana, nan i loomm nba te ki i tuun nan nunmɔnn biaŋinba, ki i dindann be ti Yomdaanɔ Yisa Masia ni chib chib biaŋinba. 
1TH.1.4	Ti naa waas, ti mi nan Yennue looni ki poŋ ganni a yii tee u yab, 
1TH.1.5	kimaan barŋanii na din ki tee ti mɔb ni mɔmaan kuukɔɔ kaa ki ti din baar nann turiini, ŋaan li bia din mɔk Seyeeŋ yikooe ki ti piakir ki birsuk kaa. Yoo nba ki ti din be i peŋ na, i mi ta din be biaŋinba; i sommir paake ki ti din be nna maŋ. 
1TH.1.6	I din tokii biaŋinba ki ti din waa ti Yomdaanɔ, ki din gaar barŋanii maŋ i farchiauŋ ni nan parpeenn nba nyi Seyeeŋ boor ni na. 
1TH.1.7	Ki ya din tuun biaŋinba na din wann ti naa waas nba be Masedonia nan Akaya tinii ni na mun nba sii tuun biaŋinba na. 
1TH.1.8	Kimaan ti Yomdaanɔ barŋanii maŋ din nyii i boore, ki lin Masedonia nan Akaya tinii ni, ki linba bia pukin, ya teen Yennu yada biaŋinba poŋ lin lokir kur powa. Li paak, li ji ki kpaa talas nan ki ti pak siar bi boori. 
1TH.1.9	Niib na kur piak jiint ya din gaarit biaŋinba ta din foonti yoonba na, bi piak biaŋinba ki i tunn nyik pata ŋaan baar Yennu boore, a yii jiantir ŋɔɔ Yennu nba tee manfodaanɔ na, 
1TH.1.10	ki guur u Bija Yisa, wunba tan sa nyi Yendɔuŋ ni ki baar na; wunba ki u din fiinɔ kuun ni, ki u fatit Yennu wutoor nba baat na ni na.
1TH.2.1	Ti naa waas, i mɔŋ mi nan ta din baar foonti na, li tan ki teen yanni. 
1TH.2.2	I mi nan ta lek daa din be Filipi doo ni, ki bi dinnit fara nan fei biaŋinba, ki see ti paak bonchiann na, ŋaan ta din baar i boor ni, ti din mɔk parcheenn nba nyi Yennu boor ni nan tin mɔɔnt barŋanii maŋ turi. 
1TH.2.3	Kimaan ta din beeri linba na din ki tee linba din nyii faak nan dudukbiit ni, amii ti din ki kpanni kaa, 
1TH.2.4	ŋaan ti mɔɔntir kaman nan Yennu nba loon tii mɔɔntir u maan biaŋinbae, kimaan u poŋ la ki ti jaŋ nan tin dia barŋanii maŋ. Li paak, ti ki mɔɔntir ki pent nisaarik par ni kaa, ŋaan ti pent Yennu nba bikii ti dudukit na par nie. 
1TH.2.5	Kimaan i mɔŋ mi fanu nan Yennu tee ti siara daanɔ nan ti din ki baar i boor ni nan mɔmant kaa, amii maan nba dɔkin ti nianchiauŋ. 
1TH.2.6	Ti din ki loon i sɔɔ-n pakiti, amii nisɔɔ. 
1TH.2.7	Ta tee Masia toomiinba na, ti din mɔk paŋ nba ki ti din bo sa fit boi li powa, ŋaan ti din be i sinsuuk ni soonnae, ki din tee kaman nan biyɔɔrɔɔ nba yɔɔr waas biaŋinba na. 
1TH.2.8	Ta din looni bonchiann na paak, ti din mɔɔntir Yennu barŋanii ki teeni; li kuukɔɔ kaa, ŋaan ti bia din jii ti mɔŋ mɔŋ manfoa ki likin saaŋmanii i paak, kimaan i mantik teen ti niloonkab ki li yabita. 
1TH.2.9	Ti naa waas, setik nan barmɔniie, i mi ta din tuun di fara biaŋinba. Ta din be i boor ni ki mɔɔntir Yennu barŋanii maŋ ki teeni na, ti din tuun yennu ni nan nyiɔko, a ti daa teeni farsiari.
1TH.2.10	Yimm nan Yennue tee ti siaradamm ki jiin ta din be nani nan binbenyeeŋ nan yentinu, ki kaa biit biaŋinba na po. 
1TH.2.11	I mi biaŋinba ki ti din kpaani kaman nan waas baa nba tuu kpaamm biaŋinba na, 
1TH.2.12	ki maant i para, ki lek tun kpaani a yii be binbensiak nba sa gboo Yennu numm. Ŋɔɔe yiini a wun kɔɔni u tiauŋ naan ni nan yentchiauŋ.
1TH.2.13	Linba yaa paak bia te ki ti piak Yennu yoo kura na tee nnee: ta din baar nan Yennu maan i boor ni, i din gbatir ki gaarir; i din ki gaarir kaman nan nisaarik yar na kaa, ŋaan i din gaarir kaman nan li tee Yennu yare. Ki li set tee ŋanne, kimaan yimm nba teenɔ yada na, maan maŋ tuun i para ni. 
1TH.2.14	Ti naa waas, li muksubooru nba baari na, li muksubooru mun din baar binba tee Yennu niib Yisa Masia paak na Judea tiŋ ni; yimm nan ŋamm dii muksuboor-yeŋkɔɔe. I mɔŋ mɔŋ niib nba mukisi biaŋinba na, li muksuboorue ki bi niib, Juu teeb, mun din mukisib. 
1TH.2.15	Ŋamm Juu teebe din kpii ti Yomdaanɔ Yisa Masia nan Yennu sɔkiniinba, ki bia mukis timm na. Linba na paak, bi ki penn Yennu par ni, ki bia ki penn nirɔ kur par ni. 
1TH.2.16	Bi yabii bi mɔŋ paak gbaa a bin gɔɔrit ki ti daa mɔɔntir Yennu barŋanii ki tur binba ki tee Juu teeb na a bin la tinnu. Linba nee want nan bi poŋ pukin bi toonbiit nba ki bi tuu tuune mɔkmɔk nan Yennu wutoor nba ji daan tan baar nan tubdatu bi paak.
1TH.2.17	Ti naa waas, la jiit yoo waaminna ki ti ki be i boor ni na, ti tee nan kpeebii nee, ŋaan ti dudukit ŋanin be nani, ki ti lek bia yabii a ti baar lai nan ti ninbina, 
1TH.2.18	kimaan yoo kur, min Pɔɔl lek loon ki n baar i boor nee, ŋaan ki Sintaanii gɔin sɔnu. 
1TH.2.19	Ti Yomdaanɔ Yisa-i jen yoonba, yimme sii tee ti dindann nan ti nyɔɔt, ki i paake ki ti tan sa set u boor nan parpeenn nan yuugontir. 
1TH.2.20	Setik nan mɔnii, i paake ki ti mɔk sann nan parpeenn.
1TH.3.1	Li paak, la ji daan tan paak ti nii yoonba, ti daan sak biar Atens doo nie ti kuukɔɔ, 
1TH.3.2	ŋaan daan tun ti naa bik Timoti, wunba ki timm nan ŋɔɔ taan tuun ki teen Yennu ki mɔɔntir Masia barŋanii, a wun chee i yada ki kɔɔnni para, 
1TH.3.3	ki lin te ki i sɔɔ daa ŋmat poor muksuk na paaki. I mɔŋ mi nan li muksubooru tee Yennu loomme ki turit, 
1TH.3.4	kimaan ta din daa be i boor ni yoonba na, ti din beti a bi tan sa mukisit; ki mɔtana i mɔŋ mi fanu nan li set tan baar tee nnee chib chib. 
1TH.3.5	Li paak, la daan tan paak n nii yoonba, ki n daan tun Timoti, a wun saa bann a i nyik Masia sɔnu amii, ki laan Sintaanii bikini, ki ti toona fara kur teen yannee?
1TH.3.6	Mɔtana Timoti poŋ jenna, ki turit labaar nba penn ti para ni ki jikit saa i yada nan i loomm po. U betit a i kpan tun tian ti poe fanu, ki loon yin lat kaman nan ta loon tin lai biaŋinba na. 
1TH.3.7	Ti naa waas, ti be fara nan parbiir kur ni, ŋaan ta gbat i yada po, li te ki ti para dɔɔre. 
1TH.3.8	Mɔtana, li set maŋŋit nan ya set chib ti Yomdaanɔ sɔnu ni na paak. 
1TH.3.9	Ti teen Yennu niipoouk bonchiann i paak, kimaan ta mɔk parpeenn biaŋinba u boor ni i paak na. 
1TH.3.10	Nyiɔk nan yennu kur ti meiɔ nan ti para kura a wun te ki timm nan yimm-n la leeb ki tin ŋamm i yada.
1TH.3.11	Ti Baa Yennu tiauŋ nan ti Yomdaanɔ Yisa-n ŋamm sɔnu turit ki ti baar i boor ni. 
1TH.3.12	Ya loon i leeb nan sɔɔ kur biaŋinba na, wun te ki i loomm maŋ-n pukin bonchiann kaman nan ta looni biaŋinba na. 
1TH.3.13	Nnee ki u sa chee i para, ki i sii tee popeendamm nba ki mɔk biit ti Baa Yennu boor ni, nan yoo nba ki ti Yomdaanɔ Yisa tan sa jen nan u yab kura na.
1TH.4.1	Ti naa waas, ya din tumii ti peŋ biaŋinba ki i sii tuun ki pent Yennu par ni na, nnee ki i poŋ din tuun. Mɔtana, ti barimiie ki kpaani ti Yomdaanɔ Yisa sann paak, yii ŋammit kii tuun nna man, 
1TH.4.2	kimaan i mi kpaanii nba ki ti din turi ti Yomdaanɔ Yisa sann ni na. 
1TH.4.3	Kimaan Yennu loon ki yii tee popeendamm ki daa tuun bonchonchonn toona. 
1TH.4.4	Sɔɔ kur-n bann wa sa kɔɔn poo nan binbenyeeŋ nan baakir sɔnu biaŋinba, 
1TH.4.5	ki daa tuun nna nan nianbiiuk binbeŋ kaman nan binba ki mi Yennu nba be biaŋinba na. 
1TH.4.6	Sɔɔ daa tuun biir u lɔɔ nba waa Masia nan li biitbooru ni, amii kii ŋmab u lɔɔ. Ti poŋ din beti li powa, ŋaan bia kpaani nan nunmɔnn a Yennu tan sa dat binba tuun nna tuba. 
1TH.4.7	Yennu ki yiint a tii tee biitdamm kaa, ŋaan u yaa tii tee popeendamme. 
1TH.4.8	Li paak, wunba ki sak wannu nba na, li ki tee nisaarik yar kaa ki u yêeni, ŋaan u yêen Yennu nba teeni u Seyeeŋ na mɔŋ mɔŋe.
1TH.4.9	Li ki kpaa talas ki tin sɔb gbouŋ ki tiari ya sii loon Masiaweira biaŋinba. Yennu mɔŋe poŋ wanni biaŋinba ki i sii loon i leeb. 
1TH.4.10	Ki i poŋ set tuun li biaŋe na, ki loon ti naa waas kur nba be Masedonia tiŋ ni na. Ti naa waas, ti barimiie a yii ŋammit kii tuun nna man, 
1TH.4.11	ki ŋaan ki lii tee i dudukit ki yii be soonna, ki i baka-ii be i mɔŋ toona ni, kii tuun i tiauŋ toona kii di, kaman nan ta poŋ din beti biaŋinba sinsinn na. 
1TH.4.12	Ŋanne sa te ki binba ki tee Masiaweira na-n turi nibaakir, ki li ji kii kpaa talas ki yin jɔɔb i mɔŋ ki denn sɔɔ i bonlonkara paaki.
1TH.4.13	Ti naa waas, ti loon ki yin bann barmɔniie ki jikit saa Masiaweira nba kpo na po, ki daa mɔk parbiir kaman nan binba ki mɔk dindann na. 
1TH.4.14	Ti teen yada nan Yisa din kpo ŋaan bia fiir kuun niwa; li paak, ki ti bia teen yada nan Yennu tan sa te ki Yisa-n jen nan u weira nba din kpo na. 
1TH.4.15	Ta wanti linba na tee ti Yomdaanɔ mɔmaame: ti Yomdaanɔ maŋ jenu daar, damm nba tan sii be bi manfoa ni na kan dɔŋ binba din kpo na ki chet Masia sanpaapo, 
1TH.4.16	kimaan ti Yomdaanɔ tan sa nyi Yendɔuŋ ni ki sik nan tintian paari, nan malaka saakɔɔ yiiniie, nan Yennu kikaak mɔnii, ki Masiaweira nba din kpo na tan sa fiir sinsinn; 
1TH.4.17	li yoo, damm nba tan sii be bi manfoa ni na nan ŋamm tan sa chet ti Yomdaanɔ sanpaapo; ki timm nan ti Yomdaanɔ ji tan sa taan leeb ki be nan yoo nba kaa gbennu. 
1TH.4.18	Li paak, yii dia mɔmaan na kii maant i leeb para man.
1TH.5.1	Ti naa waas, li ki kpaa talas ki tin sɔb wanni yoo nba ki linba na tan sa tume, 
1TH.5.2	kimaan i mɔŋ poŋ mi fanu nan ti Yomdaanɔ jenu daar maŋ tan sii tee kaman nan nanyukɔɔ nba tuu baat nyiɔk biaŋinba nee. 
1TH.5.3	Yoo nba ki niib tan sii yeen a “Parmaasir nan laafia be na,” li yoo maŋe ki biiru tan sa baarib yiama kaman nan matyiaru nba baat poo biaŋinba na, ŋaan bi tan kan fit fat bi mɔŋ li barbiiuk ni. 
1TH.5.4	Ti naa waas, yimm ki be bunbɔnn ni kaa; li paak, li daar tan kii tee kaman nan nanyukɔɔ baaru na kaa i boor ni, 
1TH.5.5	kimaan i tee yentu waase, ti ki tee nyiɔk yab kaa; ti ki be bunbɔnn ni kaa. 
1TH.5.6	Li paak, ti daa dɔɔ gɔɔnt kaman nan nisiab nba tuun biaŋinba na, ŋaan tii nyɔi kii sub man, 
1TH.5.7	kimaan binba gɔɔnt na gɔɔnt nyiɔko, ki binba nyu daan yib na mun yib nyiɔk. 
1TH.5.8	Ŋaan timm nba ki tee nyiɔk yab na, tii sub man, ki jii yada nan loomm lia kaman nan naagbankɔŋŋir na, ki bia jii tinnu dindann ki yir kaman nan naagbankɔŋŋir na. 
1TH.5.9	Kimaan Yennu din ki gannit a wun tan dat ti tuba kaa, ŋaan u gannit a tin la tinnu ti Yomdaanɔ Yisa Masia paak; 
1TH.5.10	ŋɔɔe din gaar ti paak ki kpo, a ti-i lekii kpo amii ti-i be u jenu yoo maŋ, timm nan ŋɔɔ-n tan taan kii be. 
1TH.5.11	Li paak, yii kɔɔnt i leeb para ki somm i leeb kaman nan ya tuun biaŋinba mɔtana na.
1TH.5.12	Ti naa waas, ti barimiie a i baka-ii be binba tuun ti Yomdaanɔ toonn nani, ki tee i yudamm u sɔnu ni, ki teeni kpaanii. 
1TH.5.13	Yii teemm nibaakir nan loomm nba yab, kimaan bi toona nba ki bi tuun na paak. I mɔŋ-ii be nan i leeb nan parmaasir man.
1TH.5.14	Ti naa waas, ti barimiie a yi kpaan gbannyakdamm, ki maŋ jaŋmaandamm para, ki somm tarii, ki di sukuru nan sɔɔ kura. 
1TH.5.15	I kpan daa tuun biit ki jiint biit paaki, ŋaan yii te ki lii tee i lor yoo kur nan yin tun linba ŋan ki tur i leeb nan sɔɔ kur man.
1TH.5.16	Yii mɔk parpeenn yoo kur man, 
1TH.5.17	kii mei Yennu yoo kur man, 
1TH.5.18	kii teen Yennu niipoouk bonsiar kur ni, kimaan ŋanne tee Yennu nba loon biaŋinba, ya tee Yisa Masiaweira na paak.
1TH.5.19	I daa gɔi Yennu Seyeeŋ nba loon biaŋinba; 
1TH.5.20	i daa fiakit Yennu sɔkiniinba maami, 
1TH.5.21	ŋaan yi tuu mintaa ki bikin bonsiar kur, ki gaar linba ŋan, 
1TH.5.22	ki nyi biitbooru booru kura ni.
1TH.5.23	Yennu nba teent parmaasir na tiauŋ-n teeni popeendamm ki gbenn, ki dia i sei nan i manfoa nan i gbanant mun, ki li daa mɔk biit ti Yomdaanɔ Yisa Masia jenu maŋ po. 
1TH.5.24	Yennu nba yiini na sa sak tun nna, kimaan u tee barmɔnii daanɔe.
1TH.5.25	Ti naa waas, yii mei Yennu ki turit man. 
1TH.5.26	Yii foont Masiaweira na kura ki kpammii.
1TH.5.27	Ti Yomdaanɔ sann ni ki n kpaani, yi karin gbouŋ na tur Masiaweira kur.
1TH.5.28	Ti Yomdaanɔ Yisa Masia-n sommi.
2TH.1.1	Min Pɔɔl nan Sailas nan Timoti sɔbin gbouŋ na ki teen ti Yomdaanɔ Yisa Masiaweira nba be Tesalonika ki bia tee Yennu yab na. 
2TH.1.2	Ti Baa Yennu nan ti Yomdaanɔ Yisa Masia-n sommi, ki bia turi parmaasir.
2TH.1.3	Ti naa waas, li kpaa talase nan tii teen Yennu niipoouk yoo kur i paak. Ti-i tun nna, li ŋan, kimaan i yada mantik pukii bonchiann, ki ya mɔk loomm nba ki teen i leeb na pukii. 
2TH.1.4	Li paak te ki ti mɔk yuugontir i paak Yennu niib boor ni, i sukuru nan yada nba ki i mɔk i muksuk nan i fara ni, kii lek be nan gbankur na.
2TH.1.5	Linba nee want nan Yennu barbunu tee mɔnii; li paak ki u tan sa yet a i jaŋ nan i be u naan ni; u naan maŋ paake ki i di fara maŋ. 
2TH.1.6	Yennue tuun linba took; u sa te ki binba dinti fara maŋ na-n mun di fara nnee, 
2TH.1.7	ki fat yimm nba di fara na, ki mun bia fatit. Yennu tan sa tun linba na yoo nba ki ti Yomdaanɔ Yisa nan u yabint malakanba tan sa nyi Yendɔuŋ ni ki baar nan mupeenu, 
2TH.1.8	ki tan dat binba ki sak u barŋanii ki bia ki mi Yennu na tuba; 
2TH.1.9	ki ti yabint Yomdaanɔ nba be yentchiauŋ ni tan sa nyinnib u boor ni, ki bi sa la biiru nba kaa gbennu; 
2TH.1.10	u tan sa tun nnee daar nba ki u tan sa baar ki gaar dontir nan paku u weira kur nba teenɔ yada na boor ni. I mun tan sii tee bi yemme, kimaan i poŋ teen barŋanii nba ki ti din beti na yadawa.
2TH.1.11	Li paake ki ti mei Yennu yoo kur ki teeni. Ti meiɔ a wun te ki yin jaŋ nan manfoor nba ki u din ganni a i taŋŋi be leŋ na nie. Ti meiɔ a wun jii u paŋ ki te ki yii tuun toonŋana kur nba ki i loon a i tuun na, ki gbenn toona kur nba ki i tuun i yada paak na. 
2TH.1.12	Nnee sa te ki ti Yomdaanɔ Yisa sann na-n la dontir i paak, ki yin mun la dontir u paak, ŋɔɔ Yennu nan ti Yomdaanɔ Yisa Masia ninbatinu paak.
2TH.2.1	N naa waas, ki jikit saa ti Yomdaanɔ jenu maŋ nan timm nan ŋɔɔ nba tan sa chet leeb ki taan be na po, 
2TH.2.2	n loon ki n beti ki i daa mɔk jijeet i para ni amii jekiruk nan nisiab nba yaa a daar maŋ poŋ baara na po. Li pasiar bi beeri a timm din yet nna sɔkinii mɔmaan wannu ni, amii barii ni, amii gbouŋ ni. 
2TH.2.3	I daa te ki sɔɔ kpanni gbaa, kimaan li daar kan baar see ki mɔyêtuk yoo baar sinsinn, yoo nba ki niib bonchiann tan sa yêt Yennu mɔb na; ki nifobiiuk bia tan sa nyi paanuwa; ki Yennu poŋ sennɔ a u sa biirɔ. 
2TH.2.4	U tan kan sak Yenjiantu nan jiantii kura, ŋaan jɔɔb u mɔŋ teen yudaanɔ nba gar linba ki niib jiantir kura. U tan sa kɔɔ Yenjiantu diiuk ni gbaa ki pur u mɔŋ Yennu.
2TH.2.5	Ma din be i boor ni yoonba na n din beti linba na kura; i ki tianii? 
2TH.2.6	Siare lek daa diau; i mi la tee linba, ŋaan ki u tan sa dɔkit Yennu tiauŋ yoo maŋ nie. 
2TH.2.7	Ki nifobiit ŋanin poŋ be ki tuun bi toona woonin ni, ki wunba diab nee lek daa sii diab mɔkmɔk nan yoo nba ki Yennu tan sa berɔ. 
2TH.2.8	Ki yoo maŋ ki nifobiiuk maŋ tan sa nyi paanu ni, ki ti Yomdaanɔ Yisa tan sa kpiu nan ŋɔɔ Yisa tiauŋ mɔmaan, ki ŋɔɔ Yisa baaru nan u yentchiauŋ tan sa biirɔ. 
2TH.2.9	Nifobiiuk maŋ tan sa baar nan Sintaanii yaake ki tuun yaarlituk nan bakitnauŋ toonboori kur a wun kpann niib. 
2TH.2.10	U tan sa jɔɔb faak boori kur ki kpann binba ki Yennu tan sa biirib na. Bi tan sa biira, kimaan ba ki loon barmɔnii nba bo sa tinnib maŋ ki yêtir na paak. 
2TH.2.11	Li paake te ki Yennu te ki faak paŋ tuun bi ni, ki bi tee linba ki tee barmɔnii na yada. 
2TH.2.12	Yennu tan sa biir binba ki teen barmɔnii maŋ yada ŋaan loon toonbiit tumu na.
2TH.2.13	Ti naa waas, yimm nba ki ti Yomdaanɔ looni na, li kpaa talas ki ti pak Yennu yoo kur i paak, kimaan Yennu din ganni pinpiik neewa a yin la tinnu. I din teen barmɔnii barŋanii yada, ki u Seyeeŋ bia ŋammi ki teeni popeendamm, li paak te ki i la tinnu na. 
2TH.2.14	Ta din mɔɔnt barŋanii nba ki turi na, ki Yennu yiini ki tinni a yii be fanu kaman nan ti Yomdaanɔ Yisa Masia nba be biaŋinba na. 
2TH.2.15	Ti naa waas, li paak, setir man chib, ki dia wannu nba ki ti din wanni ti mɔmaan ni, nan ti gbouŋ ni na.
2TH.2.16	Ti Baa Yennu nan ti Yomdaanɔ Yisa Masia binba loonit ki turit pardɔɔnn nba kaa gbennu nan dindann nba yab u ninbatinu paak na, 
2TH.2.17	bin kɔɔnni para ki turi paŋ ki yin fit tun linba ŋan kii bia piak barii nba ŋan yoo kur.
2TH.3.1	Ti naa waas, linba joont tee nnee, yii mei Yennu kii teent man ki ti Yomdaanɔ barŋanii maŋ-n lin yian yian kii mɔk yikoo kaman nan la din tee i boor ni biaŋinba na. 
2TH.3.2	I bia kii mei Yennu ki wun nyinnit nifobiit nan biitdamm nuu ni, kimaan sɔɔ kur kaa teen barŋanii maŋ yada.
2TH.3.3	Ŋaan ti Yomdaanɔ tee barmɔnii daanɔe, ki sa turi paŋ kii guui ki biitdaanɔ Sintaanii kan fit teeni siari. 
2TH.3.4	Ti Yomdaanɔ paak ki ti teen yada nan i tuun ta din beti linba na, kii bia sii tuun nna yoo kura.
2TH.3.5	Ti Yomdaanɔ maŋ-n sommi ki yin bann Yennu nba loont biaŋinba, ki bia mɔk gbankur nba ki Masia teent na.
2TH.3.6	Ti naa waas, ti Yomdaanɔ Yisa Masia sann ni ki ti beeri, yi nyinn i mɔŋ nan ti naa wasiat nba tee gbannyakdamm kura na sinsuuk ni, nan binba ki waa ta din turi kpaanii nba na sinsuuk ni.
2TH.3.7	I mɔŋ poŋ mi fanu nan li kpaa talase ki yii tuun kaman nan ta din tuun biaŋinba na. Ta din be i boor ni na, ti din ki tiin gbannyakiri. 
2TH.3.8	Ti din ki mi gaar sɔɔ sommir yann ki ki pa li paaki. Ŋaan ti kpan din tuune ki nyi naauk, ki lek tuun yennu nan nyiɔk, a ti daa te ki sɔɔ biir i siar ti paaki. 
2TH.3.9	Ta din tuun nna maŋ na, li ki want nan ti ki mɔk yikoo nba sa boi sommir po kaa; ti din tun nna a ti teen nyinne ki turi ki yin weir. 
2TH.3.10	Ta din be i boor ni na ti din tuu yɔɔ beeri a “Wunba kur ki saak toona, li yɔɔ ki ŋan nan bin turɔ jeeti.”
2TH.3.11	Ti gbia a nisiab be i sinsuuk ni ki ki loon toona, ŋaan lin kɔɔ bi leeb barii nie, li paak te ki ti beeri linba na. 
2TH.3.12	Ti Yomdaanɔ Yisa Masia sann ni ki ti beer niib maŋ ki kpaamm a bi baka-ii be bi tiauŋ toona ni, kii be soonna, kii di bi naauk nyɔɔt.
2TH.3.13	Ti naa waas, yii mi ki i bak nan toonŋana tumu man. 
2TH.3.14	Li pasiar ta teeni labaar nba ti gbouŋ ni na, nisɔɔ kan sakiri. Li-i tee nnaie, yin bann i yan ni nan li yɔɔ, ki i baka daa be u po, ki wun di fei. 
2TH.3.15	Ŋaan i daa teeu kaman nan u tee i dataake na, yi kpaanɔ kaman nan i naa bike na.
2TH.3.16	Ti Yomdaanɔ wunba teent parmaasir na-n turi parmaasir yoo kur, siar kura ni. Ti Yomdaanɔ-ii be nan i kur.
2TH.3.17	Min Pɔɔl sɔbin nan n mɔŋ mɔŋ nuue ki foonti na. N gbant kura siarae na; n sɔbin ki joontir n gbant nnee. 
2TH.3.18	Ti Yomdaanɔ Yisa Masia-n somm i kura.
1TI.1.1	Min Pɔɔl tee Yisa Masia toomii, kimaan ti Tinntɔɔ Yennu nan Yisa Masia binba tee ti dindann na turin yaak; 
1TI.1.2	mine sɔbin gbouŋ na ki teen fin Timoti, wunba tee n bimɔŋ, yada teenu nie. Ti Baa Yennu nan ti Yomdaanɔ Yisa Masia-n somma, ki bia tina ninbaauk, ki bia tura parmaasir.
1TI.1.3	I be Efesus kaman nan ma poŋ meia biaŋinba yoo nba ki n din be sɔnu ni ki saa Masedonia na. A kpaan nisiab nba want wannboorganu na ki bin nyik 
1TI.1.4	ki daa fiin bi yejamm ni barkpera nan yaadindɔnfɔkit nba baat nan mɔniɔk. Ŋann ki mɔk sommir ki teen niib ki bi sa tumii Yennu sɔnu; yada paake te ki ti bannir. 
1TI.1.5	Ŋaan n kpaanii maŋ paak tee a lin fiin loomm nan popeenn nan dudukŋant nan yada nan mɔnii. 
1TI.1.6	Ki nisiab nyik linba nawa, ŋaan bot kɔɔ jat labafaanu ni. 
1TI.1.7	Bi loon bii tee Yennu sennu wannteebe, ŋaan ki mi bi mɔŋ mɔŋ mɔbona paak, ki bia ki mi ba piak linba po maŋ paaki.
1TI.1.8	Ti mi nan sennu maŋ ŋan, li-i tee ki sɔɔ diar ki tuun kaman nan la want a tii tuun nann biaŋinba na. 
1TI.1.9	I tian nan sennu ki see nifoŋamm paak kaa, ŋaan li see binba tee mɔyêtdamm na paake, nan binba ki tiin Yennu, nan biitdamm paak, nan jakint damm, nan binba ki teen Yennu nibaakir paak, nan binba kpi bi baanba nan bi naanba, nan nifokpiira, 
1TI.1.10	nan bonchonchona paak, nan binba mɔk niauŋ ki dɔɔ nan bi jaleeb, nan binba jaan niib, nan binba tee faak damm, nan binba tee faak siara na, nan linba kur ki waa barmɔnii wannu paake; 
1TI.1.11	ki Masia barŋanii nba wann Yennu nba ŋan bonchiann biaŋinba na mun wann nnee; ki ŋɔɔ Yennu din teen barŋanii maŋ n nuu ni ki n mɔɔntirir.
1TI.1.12	N teen ti Yomdaanɔ Yisa Masia wunba turin paŋ a man tun u toona niipoouk, kimaan ŋɔɔe yet a n jaŋ nan toona maŋ, ki te ki n tuun teenɔ, 
1TI.1.13	ma lek din biir u sann ki mukis u niib, ki sukiiɔ na, ŋaan u bia gaarin u ninbatinu niwa, kimaan n din ki mie, ki bia ki teenɔ yada, ki tuun nna. 
1TI.1.14	Ki ti Yomdaanɔ Yisa Masia din tan tinin ninbaauk nba yab ki kaa bikinu, ki te ki n teenɔ yada ki loonɔ. 
1TI.1.15	Ki ŋɔɔ Yisa Masia din baar tingbouŋ na ni, a wun tan tinn biitdamme; labaar maŋ tee barmɔniie ki ŋan ki ti gaarir ki teenn yada; ki mine din bi ki gar biitdamm kura, 
1TI.1.16	ŋaan ki u tin min nba din tee biitdamm yudaanɔ ninbaauk ki dii sukuru n paak, a lii tee siara ki wann binba tan sa teenɔ yada ki gaar manfoor nba kaa gbennu na. 
1TI.1.17	Dont Yennu ki turɔ nibaakir yoo nba kaa gbennu. Ŋɔɔe tee kpanbar nba kan mi kpo ki sii be yoo nba kaa gbennu; ki sɔɔ ki laatɔ; ki u tee Yen-yemmir na. Mɔmɔmm.
1TI.1.18	N bik Timoti, n jikit kpaanii maŋ ki tee a nuu ni. Kpaanii maŋ tee kaman nan mɔbona nba ki sɔkiniinba din poŋ pak a po sianyoo nba gar na. Jiin barii maŋ ki teenn jatiat ki kɔn kunkɔnŋann, 
1TI.1.19	ki teen barmɔnii wannu yada, kii tuun linba ki a mi nan li tee toonŋana. Nisiab ki sak nnee; li paak te ki bi yada biir gbenn. 
1TI.1.20	Bi siabe tee Haimeneus nan Aleksander, binba ki n daan jiib teemm Sintaanii nuu ni a wun mukisib. Linba nee sa wannib yan ki bin nyik Yennu sann biiru.
1TI.2.1	Li paak, linba gar kur tee yii puk Yennu, kii meiɔ, kii boiɔ, kii teenɔ niipoouk niib kur paak. 
1TI.2.2	Yii mei Yennu batnba nan binba kur tee yikoo damm na paak, a tii be nan laafia nan parmaasir, kii tee yentina, kii be soonna. 
1TI.2.3	Ŋanne ŋan ki pent ti Tinntɔɔ Yennu par ni; 
1TI.2.4	ŋɔɔe loon sɔɔ kur-n bann u maan nba tee barmɔnii ki wun tinnib; 
1TI.2.5	kimaan Yen-yenɔkɔɔe be, ki sindantinnɔ tee yenɔkɔɔ ki be Yennu nan nisaarik sinsuuk ni; li yɔɔe tee Yisa Masia 
1TI.2.6	wunba din jii u mɔŋ ki mann mannu ki tur sɔɔ kur na a wun nyinnib daabsin ni; ki bi mɔɔntir barŋanii maŋ yoo kur. 
1TI.2.7	Li paak ki Yennu gannin ki n teen Masia toomii ki mɔɔntir barŋanii maŋ ki teen binba ki tee Juu teeb na, ki wannib ŋɔɔ Masia maan nba tee barmɔnii na, a bin teenɔ yada. Ma beeri linba na, n ki fa faak kaa, li tee barmɔniie.
1TI.2.8	N loon ki jab-ii mei Yennu siaminba kur. Jab nba set tee popeendamm ki ki mɔk wutoor amii mɔniɔk na sa fit donn bi nii sanpaapo kii mei Yennu. 
1TI.2.9	N bia loon ki poob na mun-ii be kaman nan Yisaweira nba bo sii be biaŋinba na, ki bann chinchenbabu nan taliannu nba jaŋ nan Yisaweira na. Bi-i lorin bi yut nan kut nyinyirit, amii ki pir sarinbana amii laan nyinyirit nan tiat nba ki li daauk paar, linba na kan teemm fanti; 
1TI.2.10	linba sa turib fant tee binbenŋaŋ kaman nan pooyentina nba bo sii be biaŋinba na. 
1TI.2.11	Poob-ii be soonna kii tumii nan mɔsaku kura. 
1TI.2.12	Min ki sak ki poosɔɔ-n wann jab, amii wuu mɔk yaak ki gar jabi; poo-ii be soonna; 
1TI.2.13	kimaan Yennu din dɔŋ nan Adame sinsinn, ki li poorpowa ki u tan nan Adam ŋaapoo Iif. 
1TI.2.14	Ki nyik nna, Sintaanii din fit kpann Iife ki u biir Yennu sennu, u din ki kpann Adami. 
1TI.2.15	Ŋaan poo-i teen Yisa yada, kii loon niib, kii tee popeendaanɔ, kii be soonna, Yennu sa tinnɔ u maaru niwa.
1TI.3.1	Barii nba na tee barmɔniie, ki jasɔɔ nba loon ki wun teen Masiaweira yudaanɔ, li tee toonŋanne ki u loon. 
1TI.3.2	Li ki ŋan ki Masiaweira yudaanɔ-ii mɔk bisiati. Li kpaa talase ki wuu mɔk poo yenɔkɔɔ, kii tee subindaanɔ, kii dia u mɔŋ fanu, kii gaan saamm u ŋaak ni kii chantirib, kii tee wunba sa fit wann niib Yennu maan, 
1TI.3.3	ki daa nyu daan ki yibi, ki daa loon fuut nan kunkɔna, ŋaan kii be soonna nan parmaasir, ki daa loon likirii bonchianni. 
1TI.3.4	Li kpaa talase ki u fit kii dia u mɔŋ ŋaak niib fanu, ki te ki u waas-n sak u mɔb kii mɔk nibaakir. 
1TI.3.5	Ŋaadaanɔ-i kii mi wa sa dia u ŋaak niib biaŋinba, nlee ki u sa fit dia Yennu niibi? 
1TI.3.6	Li kpaa talas ki wuu tee daanɔ nba poŋ waa Masia ki li yukira; nnee-i kaa, ki u tan sa mann kpet donn u mɔŋ nan karinbaanii ki la tubdatu kaman nan Sintaanii nba din tun biaŋinba ki la tubdatu na. 
1TI.3.7	Li kpaa talas ki wuu tee daanɔ nba ki binba ki waa Masia na gbaa-n yet a u binbeŋ ŋan, ki u daa mi di fei ki Sintaanii baruk tan sa mann ki soorɔ.
1TI.3.8	Li bia kpaa talas ki Masia niib sommteeb-ii munii mɔk binbenŋaŋ, ki daa mɔk mɔleemii. Li kpaa talas ki bi daa nyu daan bonchiann, ki bia daa tee binba di fobit bi liklommu ni. 
1TI.3.9	Li kpaa talas ki bii dia yada barii nba ki Yennu fiit wannit na fanu, ki bi daa mɔk biiti. 
1TI.3.10	Li kpaa talas ki bin bikimm sinsinn; bi-i kii mɔk biit bi bikinu maŋ ni, tɔn, bi sii fit tuun sommteeb toona. 
1TI.3.11	Li kpaa talas ki bi poob-ii munii mɔk binbenŋaŋ, ŋaan daa tee sanjanjanna. Li kpaa talas ki bii tee subindamm kii tuun bi toona kur fanu. 
1TI.3.12	Li kpaa talas ki Masiaweira sommtɔɔ-ii mɔk poo yenɔkɔɔ, ki bia fit dia u waas nan u ŋaak niib fanu. 
1TI.3.13	Masiaweira sommteeb nba tuun bi toona fanu na sa la nibaakir Yisa Masiaweira boor ni, ki bia mɔk parcheenn ki bet niib ba teenɔ yada biaŋinba na po.
1TI.3.14	Ma sɔbin gbouŋ nba teena na, ŋaan n mɔk dindann nan man baar mɔtana ki la-a, 
1TI.3.15	ŋaan li-i yukir ki n ki baar, gbouŋ na sa te ki a bann ta sii be biaŋinba Yennu ŋaaniib sinsuuk ni, binba ki ŋɔɔ Manfodaanɔ Yennu gannib na. Ŋamme dia barŋanii nba tee barmɔnii na, ki bia set li paak. 
1TI.3.16	Li tee barmɔniie nan Masia labaar nba ki Yennu fiit wannit na sumii bonchiann:
1TI.3.16	U din dɔkit nan gbanante,
1TI.3.16	Yennu Seyeeŋ wann nan u be fanu;
1TI.3.16	ki malakanba din lau.
1TI.3.16	Ki niib din mɔɔnt u labaar ki tur nibooru,
1TI.3.16	ki bi teenɔ yada tingbouŋ na ni,
1TI.3.16	ki Yennu din tan donnɔ sanpaapo ki u la dontir.
1TI.4.1	Tɔn, Yennu Seyeeŋ set wantit yeenin ni nan yoo nba waa poorpo na ki nisiab tan sa nyik Masia labaar nawa, ŋaan sak narinbiit nba sa kpannib na, ki bia wei Sintaanii wannu na. 
1TI.4.2	Binba want li kpinkpannii wannu na fa faak, ki bi dudukit ji ki mukisib li paaki. 
1TI.4.3	Li nibooru want a jakunt nan pookɔɔnt ki ŋani, a ki jesiat bia ki ŋan nan dinu; ŋaan timm nba bann Masia barŋanii ki teenɔ yada na, ti mi nan Yennu din nan jebooru kura a niib-ii die, ki turɔ niipoouk li paak. 
1TI.4.4	Bonsiar kur nba ki Yennu din nan na ŋan ki tee jeete; ti-i turɔ niipoouk li paak ki di, li ŋan nan dinu; ti daa yêen li siari, 
1TI.4.5	kimaan Yennu yet a li kura ŋan; ki ta meiɔ ki teenɔ niipoouk li paak na, ŋanne bia te ki jeet maŋ yeen.
1TI.4.6	Li-i tee ki a jii kpaanii nba na tur Yisa Masiaweira na, a sii tee u toontunŋanɔe, ki sii dint a mɔŋ nan maan nba ki ti teen yada na nan wannŋanu nba ki a waa maŋ na. 
1TI.4.7	Daa saak faak labaar kimaan li ki tee Yennu yari; li ki mɔk nyɔɔti; ŋaan tumii yentinu binbeŋ nan nunmɔnn. 
1TI.4.8	Toona tumiiu nba pukii gbanant paŋ mɔk nyɔɔt waaminnee, ŋaan yentinu tumiiu nyɔɔte yab gar bonsiar kur. Kimaan li mɔk nyɔɔt ki turit tingbouŋ na ni mɔtana, nan Yendɔuŋ ni yoo nba baat na. 
1TI.4.9	Linba na tee barmɔniie, ki li ŋan nan i gaarir. 
1TI.4.10	Ti gbaae ki tuun nan nunmɔnn kimaan ti mɔk dindann Manfodaanɔ Yennu paak, kimaan u be ki tee sɔɔ kur Tinntɔɔ, ki sa tinn sɔɔ kur nba teenɔ yada.
1TI.4.11	Wantib ki kpaamm linba na kura. 
1TI.4.12	Daa te ki sɔɔ-n sianna kimaan fa pɔ na paaki. A te ki a pinpauk nan a binbenŋaŋ, nan a loomm, nan a yada, nan a binbenyeeŋ-n wann Masiaweira nba bo sii be biaŋinba. 
1TI.4.13	Jiin a yoo nan a yaak ki karin Yennu gbouŋ ki wannib li paak, kii mɔɔntir Masia barii mɔkmɔk nan yoo nba ki n tan sa baar. 
1TI.4.14	Daa tammit Yennu Seyeeŋ piinii nba be a ni na po; ki Yennu din tura piinii maŋ kimaan sɔkiniinba din pak a po yoo nba ki yudamm din yii bi nii a paak. 
1TI.4.15	I tuun linba na nan ninmɔnn, ki sɔɔ kur-n la a pukinu. 
1TI.4.16	I mi a mɔŋ nan a wannu po. I dia wannu nba na, kimaan li-i tee ki a diar, a sa tinn a mɔŋ nan binba ki a wantib na.
1TI.5.1	A daa yakii nan jakpersɔɔ, ŋaan pak turɔ kaman nan a mɔŋ mɔŋ baa na, kii dia naasimm kaman nan a mɔŋ mɔŋ ninjamm na, 
1TI.5.2	ki jii pookpera na ki bii tee kaman nan a naanba na, ki poopaannii na-ii naan nan a mɔŋ mɔŋ niipoob na nan binbenyeeŋ kura ni.
1TI.5.3	I teen pakɔi nba be bi kuukɔɔ na nibaakir, 
1TI.5.4	ŋaan pakɔsɔɔ nba mɔk waas amii yaaboona, u waas amii yaaboona maŋ-n piin ki tumii bi yentinu toona nba tee linba ki tur bi mɔŋ ŋei ni, nnee ki bi damm mun sa di bi niwubit nyɔɔt, kimaan linba ki Yennu loone na. 
1TI.5.5	Pakɔɔk nba be u kuukɔɔ ki kaa sɔɔ, ŋaan ki u dindann be Yennu ni, ki u mei Yennu yoo kur, ŋɔɔe tee barmɔnii pakɔɔk. 
1TI.5.6	Ŋaan pakɔɔk nba tuun bonchonchonsin, u poŋ kpoewa ŋaan daa be maŋ. 
1TI.5.7	Sent sennu na ki bii waa ki daa mɔk biiti. 
1TI.5.8	Wunba ki gorii u nikpiimm, amii linba mantik gar tee u kii fiin u mɔŋ mɔŋ ŋaak niib po, li daanɔ kɔŋ yadawa; ki wunba ki tee Masiaweirɔ gbaa sɔu.
1TI.5.9	A daa kaan pakɔi nba daa ki kpet gar bina piinnloob na ki kɔɔnt pakɔi kann ni. Linba pukin, li kpaa talas ki wuu tee wunba din kun jɔɔ yenɔkɔɔe, 
1TI.5.10	ki poŋ tuu mɔk sanŋann u toona paak, ki tee wunba poŋ tuu mi waas wubiru fanu, ki gaan saamm u ŋaak ni, ki tuun sikininmɔŋ toona ki teen u leeb nba waa Masia na, ki sommit niib fara ni, ki poŋ jii u mɔŋ kura teen toonŋana tumu ni.
1TI.5.11	Ŋaan a daa pukii poopaannii na pakɔi kann ni, kimaan bi-i taŋŋi loon jakunt yoonba bi tuni nyikit Masia li yooe, 
1TI.5.12	ki ji pot bi mɔsonn nba ki bi din senn turɔ sinsinn na, ki ji kɔɔ biit ni. 
1TI.5.13	Linba pukin, bi bia biir bi yoo ki ki loon toona, ŋaan lin lɔɔn ŋei ki tumii sanjaauŋ, nan niib barkpeena ni kɔɔnu, ki lin piak linba ki ŋan nan bii piaki. 
1TI.5.14	Li paak, min bo sii loon ki pakɔi nba tee poobis na-n kun jabe ki mar waas, ki got bi ŋei fanu, ki ti datai daa laat yaak ki piak biit jiint ti po, 
1TI.5.15	kimaan pakɔsiab poŋ tunn waa Sintaaniie. 
1TI.5.16	Ŋaan poosɔɔ nba tee Masiaweirɔ ki mɔk pakɔi u ŋaak ni, li kpaa talas ki wun gotib fanu, ki daa jikit bi jikpiatir jint Masia niibi, ki Masia niib mun-n got pakɔi nba be bi kuukɔɔ na.
1TI.5.17	Masia niib yudamm nba diab fanu na ŋan nan nibaakir bonchiann; ki binba mɔɔntir Masia labaar ki wantib li paak, ŋamme mantik ŋan nan nibaakir; 
1TI.5.18	kimaan li sɔb Yennu gbouŋ ni a “Naab-i ŋmaan dii ki pinii dibin, fa daa bobint u mɔbi,” ki bia sɔb a “Toontunnɔ ŋan ki wun gaar u paatii.”
1TI.5.19	Tɔn, bi-i paan saakasɔɔ barii, a daa te ki a baka be li ni, nɔkira siara damm teen niib bannlee amii bin gar nna. 
1TI.5.20	Binba tuun toonbiit na, i yakii namm, niib ni, ki binba biar na-n tin jaŋmaanii.
1TI.5.21	Yennu tɔɔnn nan Yisa Masia tɔɔnn nan malakagannteeb tɔɔnn po ki n teena kpaanii nba na, a fan sak wannu na ki daa mɔk ningannsai amii lukitin ki teen nisɔɔ bonsiar kur ni. 
1TI.5.22	A daa mantik jekir ki yii a nii sɔɔ paak a wun teen Masiaweira yudaanɔ. A daa kɔɔnt a nuu siab toonbiit tumu ni; i dia a mɔŋ fanu.
1TI.5.23	A laafia nba ki jaŋŋita na paak, a daa nyu nyun kuukɔɔ, ŋaan a tuu nyu daan waan ki lin somm a nɔɔk ni.
1TI.5.24	Nisiab toonbiit poŋ dɔɔ paanu nie yoo nba ki bi daa ki bu bi buuti; ŋaan ki nisiab toonbiit mun sa nyi paanu bi buut bunu poorpoe. 
1TI.5.25	Toonŋana mun bia tee nnee, li yenninba nyii paanuwa, linba lek ki nyii paanu ni gbaa, ŋaan li kan fit bɔri.
1TI.6.1	Li kpaa talase ki binba tee daaba na-n tur bi yomdamm nibaakir, ki nisɔɔ daa piak biir Yennu sann nan u wannu. 
1TI.6.2	Binba ki bi yomdamm tee Masiaweira na daa fiakit bi yomdamm maŋ, ba yib bi naa waas na paak, ŋaan li kpaa talas ki ŋamme-n mantik tun fanu, kimaan bi yomdamm nba gaan bi toona nyɔɔt na teen Masia yada, ki Yennu loonib.
1TI.6.2	I wantib kii kpaamm toona na po. 
1TI.6.3	Sɔɔ-i want wannganu ki ki wei ti Yomdaanɔ Yisa Masia mɔbona nan Yennu sɔnu wannu na, 
1TI.6.4	u gbee nan karinbaaniie ki ki bann siari, ki bia mɔk mɔniɔk nan kunkɔna niauŋ, ki li baat nan funfunn, nan kunkɔna, nan nisukit, nan pinpakbiit, 
1TI.6.5	nan mɔniɔk yoo kura nibiit boor ni; ŋamm yaa dudukit ki somm fanu, ki ji ki mɔk barmɔnii; bi dukii nan Yennu sɔnu tee sɔnu nba sa te nirɔ-n teen mɔkitɔɔe.
1TI.6.6	Li-i tee ki nirɔ numm gboot wa mɔk linba, Yennu sɔnu set mɔk nyɔɔte, 
1TI.6.7	kimaan ti din ki baar nan bonsiar tingbouŋ nna ni, ki ti bia tan kan nyi nan bonsiar tingbouŋ na ni, 
1TI.6.8	ŋaan ti-i mɔk jeet nan tiat, li ŋan ki ti numm-n gboor; 
1TI.6.9	ŋaan binba loon bii tee mɔkita, ŋamme baa jinjammii ni, nan barit ni, nan jatii nan pobiir nba biir niib ki baantib yann na ni, 
1TI.6.10	kimaan likirii loomme tee bonbiir kur jiinn. Nisiab poŋ jii bi mɔŋ ki teen likiloonbiiuk na ni; li paak, ki bi ji ki teen Masia yada. Ŋanne te ki bi laat parbibooru booru.
1TI.6.11	Ŋaan fin Timoti nba tee Yennu nirɔ na, li ŋan ki a dɔŋ nyi linba na nba kura ni, ŋaan kii loon fii be fanu, kii mɔk yentinu, ki teen Yennu yada, kii loon niib, kii mɔk sukuru, kii be soonna. 
1TI.6.12	Yabit a mɔŋ kii waa yada sɔnu nan nunmɔnn, kii mɔk manfoor nba kaa gbennu; ki Yennu din yiina ki a gaar manfoor maŋ yoo nba ki a din nyinn a mɔŋ siarŋann niib bonchiann numm ni na. 
1TI.6.13+1TI.6.14	N kpaana kpaaniie Yennu nba teen bonsiar kura manfoor, nan Yisa Masia tɔɔnn po; ŋɔɔe din nyinn u mɔŋ siarŋann Ponshus Pailat numm ni; n kpaana kpaaniie, a fii dia Yennu sennu fanu ki biit-ii kaa mɔkmɔk nan daar nba ki ti Yomdaanɔ Yisa Masia na tan sa dɔkit. 
1TI.6.15	Yennu nba ki ti piakɔ na, ŋɔɔ kuukɔɔe tee Yudaanɔ, ki bia tee kpanbara kur Kpanbar, ki bia tee yomdamm kur Yomdaanɔ; ŋɔɔe tan sa te ki wun dɔkit yoo nba jaŋ; 
1TI.6.16	ŋɔɔ kuukɔɔe kan kpo; u be yentchiauŋ nba ki nirɔ kan fit nakin ni; ŋɔɔe ki nisɔɔ daa ki mi lau amii ki sa fit lau; ŋɔɔe yen paku nan paŋ yoo nba kaa gbennu. Mɔmɔmm.
1TI.6.17	A kpaan mɔkita na a bi daa mɔk dontinmɔŋ amii bin teen bi dindann mɔkint nba tee wouŋ na ni; ŋaan bin teen bi dindann kur Yennu ni; ŋɔɔe turit bonsiar kur a ti gaar kii mɔk parpeenn. 
1TI.6.18	Bii tuun toonŋana, ki bi toonŋana maŋ-ii yab; ki bi nii-ii yaa nan piinii turu. 
1TI.6.19	Nnee sa te ki bii mɔk mɔkint sanpaapo kii guu bi mɔŋ yoo nba tan sa baar na; ki bi sii fit mɔk manfoor nba tee barmɔnii manfoor. 
1TI.6.20	Timoti, i guu barŋanii nba ki Yennu jii ki teen a nuu ni na. A nyik jat mɔniɔk nan labafaanu nba ki mɔk nyɔɔt ki bia ki tee Yennu yari, ki nisiab yir “bannu” na; 
1TI.6.21	kimaan nisiab poŋ yaa a ŋamm mɔkir, ŋaan ki li paak ki bi nyik Masia sɔnu.
1TI.6.21	Yennu sommir-ii be i ni.
2TI.1.1	Min Pɔɔl wunba tee Yisa Masia toomii Yennu loomm paak na, a n mɔɔnt manfoor nba ki Yennu din lor turit Yisa Masia paak na, 
2TI.1.2	n sɔb gbouŋ na ki teen n bilonkak Timoti. Ti Baa Yennu nan ti Yomdaanɔ Yisa Masia-n somma, ki bia tina ninbaauk, ki bia tura parmaasir.
2TI.1.3	Yennu nba ki n jiantirɔ nan dudukŋant kaman nan n yejamm nba din tuun biaŋinba na, mi-i meiɔ, n tian a po yoo kura n Yenmiaru ni, nyiɔk nan yennu ni, ki teenɔ niipoouk a paak. 
2TI.1.4	N tian a ninnyuut po, ki lek loon ki n la-a kii mɔk parpeenn bonchiann. 
2TI.1.5	N tian fa teen Yisa Masia yada nan barmɔnii biaŋinba; ki a yaa Lois nan a naa Yunis mun poŋ din teenɔ yadawa. N ki mɔk birsuk nan a mun bia teenɔ yada. 
2TI.1.6	Li paak, ki n tiana ma fan fiin piinii nba ki Yennu tura yoo nba ki n din jii n nii yii a paak na, 
2TI.1.7	kimaan Seyeeŋ nba ki Yennu turit na ki teenit jaŋmaandamm kaa, ŋaan Seyeeŋ maŋ teent paŋ nan loomm, nan dianmɔŋ binbeŋ.
2TI.1.8	Li paak, mɔɔntir ti Yomdaanɔ labaar ki daa tiin fei. A bia daa tiin fei nan ma kɔɔ dansarik u paak na, ŋaan sak nan fardinu u barŋanii maŋ paak, kaman nan Yennu nba tura paŋ biaŋinba na. 
2TI.1.9	Ŋɔɔ Yennue tinnit ki yiinit a tii tee popeendamm; wa yiinit biaŋinba, li ki tee ti toonŋana paak kaa, ŋaan u mɔŋ din senn a u sa tint ninbaauk Yisa Masia paak; u din senn nnee yoo nba ki u daa ki nan dunia na. 
2TI.1.10	Ŋaan ti Tinntɔɔ Yisa Masia baaru paake ki u fiit wannit li po; ki ŋɔɔ Yisa Masia din biir kuun paŋ, ŋaan bia wannit a ti-i sak u barŋanii maŋ ti sa la manfoor nba kaa gbennu.
2TI.1.11	Yennu poŋ din yiinin a n teen toomii nan wanntɔɔ ki mɔɔnt barŋanii maŋ. 
2TI.1.12	Li paake te ki n di fara dansarik ni; ŋaan ki n ki tiin fei, kimaan n mi ma jii n mɔŋ ki teen wunba nuu ni, n mi ki birsuk kaa nan u sa fit dia linba ki n jii ki teen u nuu ni na fanu mɔkmɔk nan Daar maŋ daar. 
2TI.1.13	I dia ma din wanna barŋanii sɔnu na fanu, kii waa-r nan yada nan loomm nba ki Yisa Masia teent na. 
2TI.1.14	Yennu Seyeeŋ paŋ nba be ti ni na paak, i dia barŋanii nba ki u jii ki teen a nuu ni na.
2TI.1.15	A poŋ mi nan sɔɔ kur nba be Asia na nyikima; bi siabe tee Fijelus nan Hemojenes. 
2TI.1.16	Ti Yomdaanɔ-n tin Onesiforus ŋaateeb ninbaauk, kimaan u daan yoo cheen n par. U daan ki tin fei nan ma kɔɔ dansarik na paak; 
2TI.1.17	ŋaan wa daan tan baar Rom yoonba, u daan piin loon ma be siame nan wa daan tan la n boor. 
2TI.1.18	Ti Yomdaanɔ-n tinɔ ninbaauk Daar maŋ daar. A mɔŋ mi fanu wa din sommin bonchiann biaŋinba Efesus ni.
2TI.2.1	N bik, fin ŋanimi chee a par Yisa Masia nba somma biaŋinba u ninbatinu na paak. 
2TI.2.2	Fa poŋ din gbat wannu nba n peŋ niib bonchiann boor ni na, a jiir ki wann nisiab nba tee yadadamm, binba mun sa fit wann nileeb mun.
2TI.2.3	A sak nan fardinu Yisa Masia paak kaman nan lanjiŋanɔ na. 
2TI.2.4	Lanjima wunba loon u saakɔɔ numm-n gboou, u ji ki ŋmat u binbeŋ nan linba ki tee lanjimanba toona ni. 
2TI.2.5	Wunba tiin poot nantaar kan fit nyann ki gaar li nyɔɔt, see ki u sak wei poot sennu kur. 
2TI.2.6	Li kpaa talas ki kpaarɔ nba tun nan ninmɔnn-n gaar jeet sinsinn tor. 
2TI.2.7	I dukii linba ki n beera na po, kimaan ti Yomdaanɔ sa te ki fan fit bann li kura paak.
2TI.2.8	I tian Yisa Masia po; u din fiir kuun ni, ki din tee David yaaboonn; kaman nan ma mɔn barŋanii ki wann niib biaŋinba na; 
2TI.2.9	barŋanii maŋ paak, ki n be nan jarit ki di fara kaman nan biitdaanɔ na; Yennu barii maŋ ŋanin ki be jarit ni. 
2TI.2.10	Ŋaan Yennu nigannkab na paak ki n lek di sukuru fara kura ni, a bin mun la tinnu Yisa Masia paak, kii mɔk parpeenn nba kaa gbennu na. 
2TI.2.11	Barii nee tee mɔmɔmm:
2TI.2.11	“Ti-i kpo nanɔ,
2TI.2.11	ti mun tan sii mɔk manfoor nanɔe.
2TI.2.12	Ti-i ŋammit yabii,
2TI.2.12	ti mun tan sa di naan nanɔe;
2TI.2.12	ŋaan ti-i yaa a ti ki miu,
2TI.2.12	u mun tan sii yaa a u ki miti;
2TI.2.13	ti-i ji kii mɔk yada,
2TI.2.13	ŋaan ŋɔɔe mantik tee barmɔnii daanɔ,
2TI.2.13	kimaan u kan mi nɔi u mɔŋ binbeŋi.”
2TI.2.14	A tiar a niib linba na, ki turib kpaanii Yennu boor a bi daa kɔn mɔbona paaki; ŋann ki mɔk nyɔɔt, ŋaan li biir binba gbiin nee. 
2TI.2.15	Yabit a mɔŋ paak ki Yennu-n paka, kii tee toontunnɔ nba dia barmɔnii mɔmaan ki want niib fanu ki tan kan di fei u toona paak. 
2TI.2.16	A nyinn a mɔŋ labafaanu nba ki tee Yennu yari ki bia ki mɔk nyɔɔti, ki sa te ki niib-n fɔkit nan Yennu. 
2TI.2.17	Li wannbooru naan nan nar fiauk nba tuu di gbanant nee. Haimeneus nan Filetus daan want li wannu boorue. 
2TI.2.18	Bi ki want niib barmɔnii labaar, ŋaan tuni nisiab yada ki yaa a ti kuunfiiru na yoo poŋ taan baar gara; 
2TI.2.19	ŋaan Yennu nigannkab ŋanin see, ki kan mi ki dammi; ki mɔbona nba sɔb pukin bi paak tee nnee a: “Ti Yomdaanɔ mi binba tee u yab,” ki bia sɔb a, “Wunba kur yet a u tee ti Yomdaanɔ yɔɔe, li kpaa talase ki wun nyik toonbiit tumu.”
2TI.2.20	Ŋmanbooru bonchiann be ŋasaakak ni; kut sɔnt kuukɔɔe kaa li ni, ŋaan ŋmanmɔni nan senii mun bia be. Ki li siab nyɔɔt yab bonchiann, ŋaan ki siab nyɔɔt ki yabi. 
2TI.2.21	Wunba-i nyik biit ki tee popeendaanɔ, u sii tee kaman nan ŋmaŋ nba mɔk nyɔɔt ti Yomdaanɔ boor, ki jaŋ nanɔ, ki teen siir a wun tun toonŋana kura. 
2TI.2.22	Nyint a mɔŋ nan naasimm nianbiiuk ni, ŋaan kot ki fin nan binba para yeen ki bi yi ti Yomdaanɔ ki loon sommir na-n wei yentinu sɔnu, nan yada sɔnu, nan loomm sɔnu, nan parmaasir sɔnu. 
2TI.2.23	A tin ki nyik jatii nan li mɔniat. A poŋ mi nan li joontir nan kunkɔnae. 
2TI.2.24	Li ki ŋan ki ti Yomdaanɔ toontunnɔ-ii kɔn nan niibi. Li ŋan ki wuu tee burchimɔe sɔɔ kur boor ni, kii tee wanntɔŋanɔ nba mɔk sukuru, 
2TI.2.25	kii tee wunba dia soonna binbeŋ kii kpaan binba nɔi nanɔ na, kimaan li pasiar Yennu-n tan turib yaak ki bin nyik bi dudukbiit ki bann barmɔnii wannu, 
2TI.2.26	ki la yan ki lɔkit Sintaanii barit, a bin ji sak ŋɔɔ Yennu loomm.
2TI.3.1	A mi nan tingbouŋ na dajoontii yoo tan sii paar. 
2TI.3.2	Niib tan sii tee jawudamme, nan likilonna, nan karinbaanii damm, nan garukdamm, nan binba sukii niib, nan binba ki saak bi damm mɔi, nan binba ki tian ŋamm po, nan binba ki tiin Yennu; 
2TI.3.3	bi tan kii mɔk loomm nan niibi, bi tan sii tee mɔlanfikdamme, ki kan soor bi mɔŋi, ki sii tee kpikpiruk damm; ki sii naan bonsosoot; bi tan sii nan toonŋanae, 
2TI.3.4	bi tan sii nyi leeb poae, ki tee nikaatkaatdamm, ki dont bi mɔŋ; bi tan sii loon bi mɔŋ mɔŋ loomme ki gar Yennu, 
2TI.3.5	bi tan sii dia Yenjiantu sanne, ŋaan ki saak Yennu paŋ. Nyint a mɔŋ li nibooru ni. 
2TI.3.6	Bisiabe lin ki doi ŋei ki kpann pooliinii nba tuu tuun toonbiit bonchiann ki waa bi para nianbiit booru booru, ki nyint bi yan. 
2TI.3.7	Yoo kura, li poob tumiie ŋaan kan mi bann barmɔnii sɔnu. 
2TI.3.8	Janes nan Jamberes nba din ki sak nan Moses biaŋinba na, li jabooru mun tee nnee, bi kɔn nan barmɔnii, bi dudukit bia ki ŋani, bi bia ki waa yada na sɔnu; 
2TI.3.9	ŋaan bi kan fit kpann niib ki yukiri, kimaan sɔɔ kur tan sa la bi jatii nba tee biaŋinba kaman nan ba din la Janes nan Jamberes jatii nba din tee biaŋinba na.
2TI.3.10	Ŋaan fin ŋanin poŋ wei n wannu nan n binbeŋ, nan n dudukita. A poŋ mi ma teen Masia yada biaŋinba, nan n sukuru, nan n loomm nan niib, nan n gbankur, 
2TI.3.11	nan niib nba mukisin biaŋinba, nan n fardinu. A mi linba kura tumin Antiok, nan Ikonium nan Listra. A mi ma din la muksubiit biaŋinba; ŋaan ti Yomdaanɔe din nyinnin li kur ni. 
2TI.3.12	Barmɔniie, niib sa mukis wunba kur loon wuu tee yentinɔ Yisa Masia paak na; 
2TI.3.13	ki nibiit nan kpinkpannii damm lek tan sii ŋammit pukii bi bitime, ki kpann leeb, ki bi leeb mun sa kpannib. 
2TI.3.14	Ŋaan fin ŋanin, a dia barii nba ki a tumii ki teenir yada na, kimaan a poŋ mi nan binba din tee a wannteeb na tee barmɔnii damme; 
2TI.3.15	ki a bisin niwa a poŋ mi Yennu gbouŋ nba fit teena yan ki wanta fa sa teen Yisa Masia yada ki tinn biaŋinba na. 
2TI.3.16	Maan kur nba be Yennu gbouŋ ni na nyii u mɔb nie, ki li kura mɔk nyɔɔte, ki wantit u po, ki kpaanit, ki ŋammit ti benu, ki wantit yentinu sɔnu, 
2TI.3.17	a nisɔɔ nba jiantir Yennu binbeŋ-ii ŋan, ki wun teen siir kii tuun toonŋana booru kura.
2TI.4.1	Yisa Masia nba tan sa bu footib nan kpeemm buut, wunba tan sa jen ki di naan na, ŋɔɔ nan Yennu tɔɔnn po ki n beera, 
2TI.4.2	a fii mɔɔntir u barii; ki yoo-i lekii jaŋ amii li-i kii jaŋi, fii mɔɔntir, kii piak niib bi toonbiit po, kii kpaanib, kii kɔɔntib para, kii wantib barii maŋ nan sukuru yoo kura, 
2TI.4.3	kimaan yoo baat na ki niib ji tan kii gbiin wannŋanu, ŋaan tan sii waa bi mɔŋ mɔŋ nianbiite, ki sii gbiin wannteeb bonchiann binba sii wantib ba loon bii gbia linba. 
2TI.4.4	Bi kan gbiint barmɔnii barii maŋi, ŋaan loon a bii gbiin labagana. 
2TI.4.5	Ŋaan fii tee subindaanɔ yoo kur, kii saak fardinu, kii mɔɔntir Yisa Masia barŋanii, kii tuun toona kur nba ki Yennu tura na.
2TI.4.6	Kimaan min ŋanin, yoo baar na nan man lu n miar na; yoo baar nan man nyi tingbouŋ na niwa. 
2TI.4.7	N gbaa gbigbaaŋana; n tun n toonn gbenna; n lek dia yada labaar. 
2TI.4.8	Li paak, ki nyɔɔt nba tee yentinu nyɔɔt dɔɔ guun sanpaapo; ki ti Yomdaanɔ wunba bu niib buut nan barmɔnii na tan sa turin nyɔɔt maŋ Daar maŋ daar. U tan kan tur min kuukɔɔ kaa, ŋaan u tan sa tur binba kur mun loon ki wun jen na.
2TI.4.9	Yabit ki baar n peŋ yian yian na. Kreskens saan Galasiawa, ki Taitus mun saan Dalmasiawa, 
2TI.4.10	Demas mantik loon tingbouŋ na bona bonchiann, li paak u nyikin ki mun saan Tesalonikawa. 
2TI.4.11	Luk kuukɔɔe ji be nanin. Jiin Mak baar nanɔ na, kimaan u toona mɔk nyɔɔt turin bonchiann. 
2TI.4.12	N tun Tikikus a wun saan Efesus. 
2TI.4.13	Fi-i baat yoonba, fan jii n liatir nba ki n daan nyik Troas, ki li be Kapus boor ni; a bia jii n gbounpinkara nan n kadagbant na.
2TI.4.14	Aleksander wunba kur saauk na din tumin linba bi bonchiann; Yennu sa dat u tuba wa tun linba na paak. 
2TI.4.15	I mi a mɔŋ nanɔ, kimaan u kɔn nan barŋanii nba ki ti mɔɔntir na bonchiann.
2TI.4.16	Ma daan kɔn n mɔŋ paak sinsinn na, sɔɔ ki set n poorpo; bi kur nyikima; Yennu daa teemm biit li paaki. 
2TI.4.17	Ŋaan ti Yomdaanɔ daan be nanin ki turin paŋ ki n daan fit mɔn barŋanii maŋ kur ki tur binba ki tee Juu teeb na kura a bin gbat. Ŋɔɔe daan nyinnin yambɔr mɔb ni. 
2TI.4.18	Ŋɔɔe bia sa nyinnin bonbiit kura ni, ki kunnin ki kɔɔnin u naan nba be sanpaapo nan laafia. Ŋɔɔe yen dontir nan yoo nba kaa gbennu. Mɔmɔmm.
2TI.4.19	N jikit n foontii ki teen Prisila nan Akuila, nan Onesiforus ŋaateeb. 
2TI.4.20	Erastus daan biar Korinta. Trofimus daan kaa laafia ki n daan nyikɔ Miletus. 
2TI.4.21	Yabit ki baar nnawa ki tinkook-n do. Yubulus nan Pudens nan Linus nan Klɔdia teena bi foontii; ki Masiaweira kura bia foonta. 
2TI.4.22	Ti Yomdaanɔ-ii be nana. Yennu sommir-ii be i ni.
TIT.1.1	Min Pɔɔl, wunba tee Yennu daabir nan Yisa Masia toomii na, mine ki Yennu gannin ki tumin u nigannkab boor a n chee bi yada, ki te bin bann u barmɔnii labaar nba wantit yentinu sɔnu. 
TIT.1.2	N mɔk dindann nan n sii mɔk manfoor nba kaa gbennu. Yennu nba ki mi fa faak na din senn mɔsonn yaayoo niwa a u sa turit manfoor maŋ, 
TIT.1.3	ki yoo nba din tan jaŋ na ki u fiit wann li labaar u maan ni; ki u din jii labaar maŋ ki teen n nuu ni, ki n mɔɔntir kaman nan ti Tinntɔɔ Yennu nba turin mɔb na. 
TIT.1.4	N sɔbin gbouŋ na ki teen fin Taitus wunba tee n bimɔŋ ki ti taa yada yennkɔɔ na. Ti Baa Yennu nan ti Tinntɔɔ Yisa Masia-n somma, ki bia tura parmaasir.
TIT.1.5	N din te ki a biar Kreet tiŋ ni ma a ŋamm bonsiar kur nba kpaa talase, ki bia gann Masiaweira saakab doo kur ni kaman nan ma din wanna biaŋinba na; 
TIT.1.6	li kpaa talas ki Masiaweira saakɔɔ daa mɔk biiti; li kpaa talas ki u mɔk poo yenɔkɔɔ; li kpaa talas ki u waas-n teen Masia yada, bi daa tee waabiit nan tubkangbata; 
TIT.1.7	kimaan Masiaweira yudaanɔ yen Yennu toona; li paak, li kpaa talas ki u daa mɔk biiti; u daa tee bongann, amii wunba dont wutoor yann yanni, amii wunba nyu daan ki yibi, amii wunba loon kunkɔna, amii wunba mantik mɔk likilonchiauŋi. 
TIT.1.8	Li kpaa talas ki wuu mi saamm gaaru, kii loon toonŋana tumu, kii sub, kii be fanu, kii tee popeendaanɔ, kii mi mɔŋdianu. 
TIT.1.9	Li kpaa talas ki u dia barmɔnii labaar nba ki ti din wanni na. Ŋanne sa te wun fit wann niib wannu nba took, ki fit nyann binba ki saak barmɔnii wannu maŋ.
TIT.1.10	N beera linba na, kimaan mɔyêtdamm be bonchiann, ki Juu tesiab mantik teen nnee, ki dia bi mɔmaan nba kaa nyɔɔt ki kpann bi leeb na. 
TIT.1.11	Li kpaa talas ki fin gɔɔr bi barii, kimaan bi likilonbiiuk paak ki bi lin want niib linba ki ŋan nan bii want, ki ŋmat ŋasai niib kur dudukit. 
TIT.1.12+TIT.1.13	Kreet jasɔɔ, wunba din tee bi tiauŋ sɔkinii din yet a “Kreet teeb fa faak yoo kura; bi naan nan bonkobibiit, ki bia tee forinfoona nba loon diina kuukɔɔ.” Wa din yet biaŋinba na, li tee barmɔniie. Li paak, li kpaa talas ki a yakii namm fanu, ki bin dia Masia labaar nan barmɔnii, 
TIT.1.14	ki ji daa gbiintir Juu teeb faak labaar, ki bia daa gbiintir niib nba ki saak barmɔnii labaar na sennii. 
TIT.1.15	Popeendamm boor ni, bonsiar kur yeene; ŋaan biitdamm nba ki teen Masia yada na, bonsiar ki yeen bi boori, kimaan bi dudukit nan bi yan ni ki yeeni. 
TIT.1.16	Bi yi bi mɔŋ Yenmiirae, ŋaan ki bi toona want nan bi ki sak bann Yennu. Bi tee mɔyêtdamme, ki ki pent Yennu par ni, ki kan fit tun toonŋansiari.
TIT.2.1	Ŋaan fin-ii want linba tee wannmɔnu. 
TIT.2.2	A kpaan jasaakab ki bii be soonna, kii sub, kii dia bi mɔŋ, kii dia Masia labaar fanu, kii loon niib, kii mɔk gbankur. 
TIT.2.3	A bia kpaan poosaakab ki bii tee popeendamm. Bi daa tee sanjanjanna, ki daa nyu daan ki yibi. Li kpaa talas ki bii want linba ŋan, 
TIT.2.4	kii want poobis na ki bii loon bi sɔrib nan bi waas, 
TIT.2.5	kii dia bi mɔŋ, kii tee popeendamm, kii tee ŋaapooŋamm, kii be fanu, kii saak bi sɔrib mɔi. Ŋanne sa te ki sɔɔ kan fit pak bonbiir ki jikit saa Yennu labaar po.
TIT.2.6	A bia kpaan naasimm ki bin dia bi mɔŋ. 
TIT.2.7	A mɔŋ-ii be fanu bonsiar kur ni, kii want leeb ba sii be fanu biaŋinba. A wann niib Masia labaar nan barmɔnii, kii sub. 
TIT.2.8	I piak mɔmɔmm nba ki sɔɔ kan mi yiinir yanni, ki binba loon ki bii kɔn nant daa laat bonbiir nba ki bi sa pak ti po; ŋanne ki bi sa di fei li paak. 
TIT.2.9	Li ŋan ki daaba-ii saak bi yomdamm mɔi, kii pent bi para bonsiar kur ni. Bi daa nɔi nan bi yomdamm mɔniati, 
TIT.2.10	ki daa jaan bi siari. Ŋaan li kpaa talas ki bin wann bi mɔŋ nan bi be fanu nan barmɔnii yoo kura; ŋanne ki bi binbeŋ kur sa wann nan ti Tinntɔɔ Yennu wannue ŋan bonchiann.
TIT.2.11	Kimaan Yennu tur nisaarik kur sɔnu a bin la tinnu; ŋanne fiit wann u ninbatinu nba yab biaŋinba. 
TIT.2.12	Li ninbatinue wannit a tin nyik linba kur ki tee yentinu na, nan tingbouŋ na loonbiit, ŋaan dia ti mɔŋ, kii be fanu, kii tiin Yennu tingbouŋ na ni, 
TIT.2.13	kimaan ti guu ki mɔk dindann nba turit parpeenn nan ti yabint Yennu nan ti Tinntɔɔ Yisa Masia sa dɔkit nan yentsaakar ni; 
TIT.2.14	ŋɔɔe din gaar ti paak ki kpo a wun nyinnit biit kur daabsin ni, ki te ki ti tee popeendamm nba tee u kuukɔɔ yab, kii teen niib nba numm mɔn nan toonŋana tumu.
TIT.2.15	Wantib linba na kura, kii cheen bi para, kii kpaanib Yennu nba tura yudant biaŋinba na; sɔɔ daa goriia yanni.
TIT.3.1	A tiarib ki bin tur bi tiŋ yudamm nan yentdamm nibaakir, ki sak bi mɔi, ki teen siir ki tun toonŋana kura. 
TIT.3.2	Betirib ki bi daa piak barbiit sɔɔ paaki, ki daa kɔn nan leebi, kii be soonna, ki tur sɔɔ kur nibaakir; 
TIT.3.3	kimaan sianyoo ti mɔŋ din ki mɔk yami, ti din tee mɔyêtdamme, ki waa sɔnu nba ki tooki, ki waa nianbiit sɔnbooru booru. Ti din tuu ki mi dudukit nba ŋan; ti din tee funfunn damme, ki din nan ti leebe ki bi mun namit. 
TIT.3.4	Ŋaan ti Tinntɔɔ Yennu loomm nan u burchint nba din tan fiit nyii paanu yoonba, 
TIT.3.5	ki u din tinnit. Li din ki tee ti tiauŋ toonŋana paak kaa, ŋaan u mɔŋ ninbatinu paake ki u din tinnit, ki din wurit ki nyinn ti biit, ki te ki u Seyeeŋ ŋamm nant, ki turit manfopaann, 
TIT.3.6	ki din jii u Seyeeŋ maŋ ki turit bonchiann, ti Tinntɔɔ Yisa Masia paak. 
TIT.3.7	Yennu ninbatinu paak ki u din tun nna a wun teent niŋamm u boor; ki bia teent u waas nba mɔk dindann ki ti sa la manfoor nba kaa gbennu. 
TIT.3.8	Barii na tee barmɔniie.
TIT.3.8	N loon ki a jii a dudukit kur kii wantib linba na, ki binba teen Yennu yada na-n jii bi yoo ki tun linba ŋan; ŋanne ŋan ki mɔk nyɔɔt ki tur sɔɔ kura. 
TIT.3.9	Ŋaan nyik mɔnɔyanna, nan yejamm ni yaadindɔuŋ kannu, ki daa kɔn nan leeb, ki bia daa nɔi mɔniɔk sennu paak, kimaan linba na kura ki ŋan, ki ki mɔk nyɔsiati. 
TIT.3.10	Nirɔ-i tee tukinadaanɔ, a kpaanɔ munnlee amii munntaa; ki u baka-i kaa li kpaanii ni, fan nyikɔ ki daa fiin u po, 
TIT.3.11	kimaan a mi nan li nibooru nyik Masia weiuwa, ki u toonbiit nee want u mɔŋ biit.
TIT.3.12	Mi-i tun Atemas amii Tikikus a boor ni yoonba, fan yabir ki chetin Nikopolis doo ni na, kimaan n sii be leŋe gbintankaaŋ yoo. 
TIT.3.13	Yabit a mɔŋ ki somm Senas, wunba tee barbuurɔ na, nan Apolos, ki bin la ba loon linba kur ki piin bi somma na. 
TIT.3.14	Li kpaa talas ki Masiaweira-ii tuun toonŋana kii sommit niib bi fara ni, ki daa be binbeŋ nba kaa nyɔɔti.
TIT.3.15	Binba be n boor ni na kura foonta. A foont binba teen Masia yada ki loonit na. Yennu-n somm i kura.
PHM.1.1	Min Pɔɔl wunba kɔɔ dansarik Yisa Masia sann paak na, nan ti naa bik Timoti sɔbin gbouŋ na ki teen ti toontunlɔɔ Filemon wunba ki ti loonɔ na, 
PHM.1.2	nan Masiaweira nba lakii jiantir Yennu a ŋaak ni na; ki bia teen ti niipoo Afia nan ti toontunlɔɔ Akipus. 
PHM.1.3	Ti Baa Yennu nan ti Yomdaanɔ Yisa Masia-n sommi ki bia turi parmaasir.
PHM.1.4	N naa bik, yoo kur, mi-i tian a po n Yenmiaru ni, n teen Yennu niipoouk, 
PHM.1.5	kimaan n poŋ gbat fa teen ti Yomdaanɔ Yisa yada ki loon u yab kur biaŋinba. 
PHM.1.6	N mei Yennu a timm nan fin nba taan ki teen Masia yada na paak, li sa te ki tin bann fanu binbenŋaŋ nba tee ti yar u ni na. 
PHM.1.7	N naa bik, a loomm maŋ turin parpeenn nan pardɔɔnn bonchiann, kimaan a cheen Yisa yab kur para.
PHM.1.8	Li paak, Masia paak n bo kii mɔk jaŋmaanii nan man chaba ki fan tun linba tooki, 
PHM.1.9	ŋaan loomm paak ki n meia, min Pɔɔl nba tee saakɔɔ ki bia kɔɔ dansarik mɔtana Yisa Masia paak na, 
PHM.1.10	n meia ki teen Onesimus, wunba tee n bik, kimaan ma kɔɔ dansarik na n kpant u baae Masia ni. 
PHM.1.11	Sinsinn na, u daan tuu ki mɔk nyɔɔt ki turani, ŋaan mɔtana u ji mɔk nyɔɔt bonchiann ki teen min nan fin kura.
PHM.1.12	Mɔtana, n tuumɔ a wun ŋmat a boor ni; ki n par loomm kura be u ni. 
PHM.1.13	N bo loon ki mii diau n boor ni nna na ki wun gaar a paak ki sommin yoo nba ki n kɔɔ dansarik Masia barŋanii paak na. 
PHM.1.14	N ki loon ki n mukisa kaa ki a sommimi, ŋaan n loon ki a sommin nan a mɔŋ par ni loomme. N ki loon ki n tun siar ki li ki tee a mɔŋ par loommi.
PHM.1.15	Li pasiar, u yaatu na paak sa te ki a diau yoo kur. 
PHM.1.16	Mɔtana u ji ki tee daabir kaa, ŋaan u gar daabira, u tee ti naa bilonkake; ma loonɔ bonchiann biaŋinba na, ŋaan a sii loonɔ ki gar nna, kimaan u lek tee a daabire ki bia tee a naa bik ti Yomdaanɔ ni. 
PHM.1.17	Li paak, li-i tee ki a dukii a n tee a yɔɔkie, fan gaarɔ kaman nan fa bo sa gaar min biaŋinba na. 
PHM.1.18	Li-i tee ki u biir a siar amii u dia a pansiarie, fan te ki man pa li pann. 
PHM.1.19	Na nna, n sɔbin nan n mɔŋ mɔŋ nuue; min Pɔɔl sa pa-a; ŋaan min kaa sa beta, a mɔŋ mi nan a dia n pann a manfoor paak. 
PHM.1.20	Li paak, n naa bik, sommitin ti Yomdaanɔ paak, ki dɔɔn n par, kimaan ti set tee weinanleebe Masia ni.
PHM.1.21	N sɔbin gbouŋ maŋ ki teena, ki ki mɔk birsuk nan a sa sak tun ki lin gar ma beta linba na kura. 
PHM.1.22	A bia lon diiuk ki guunin, kimaan i Yenmiaru paak, n mɔk dindann nan Yennu sa te ki n baar foonti.
PHM.1.23	Epafras wunba ki min nan ŋɔɔ kɔɔ dansarik Yisa Masia paak na teena u foontii; 
PHM.1.24	ki n toontunleeb, Mak, nan Aristakus, nan Demas, nan Luk, mun bia teena bi foontii.
PHM.1.25	Ti Yomdaanɔ Yisa Masia-n sommi i para ni.
HEB.1.1	Yaayoo ni, ki Yennu din jikit yoo bonchiann nan sɔnii bonchiann ki te ki sɔkiniinba piak teen timm Juu teeb yejamm; 
HEB.1.2	ŋaan mɔtana u te ki u Bija nba ki u gannɔ a wun yent bonsiar kur na poŋ pak nan timm; ki u din te ki u Bija maŋ nan dunia kur. 
HEB.1.3	Ŋɔɔe tee Yennu mɔŋ mɔŋ ninnauŋ, ki yentir Yennu yentu na, ki dia dunia yaka kur nan u mɔmaan nba mɔk paŋ. Wa din tun linba sa te ki niib-n la nyikinchabu bi biit paak yoonba na, ki u ji kar ti yabint Yennu nuudiitu po Yendɔuŋ ni.
HEB.1.4	Yennu nba te ki u Bija maŋ sann gbeŋ gar malakanba sana biaŋinba na, nnee ki u Bija maŋ set garib. 
HEB.1.5	Kimaan Yennu daa ki mi yet malakasɔɔ a
HEB.1.5	“Fine tee n Bija,
HEB.1.5	dinna ki n wann nan n tee a Baa.”
HEB.1.5	Yennu bia ki mi yet malakasɔɔ po a
HEB.1.5	“N tan sii tee a Baa,
HEB.1.5	ki a tee n Bija.”
HEB.1.6	Ki Yennu nba din tan yaa wun baar nan u Bija wunba tee bonnankaa yur na tingbouŋ na ni yoonba, u gbouŋ yet u po a
HEB.1.6	“Li kpaa talas ki Yennu malakanba kura-n jiantɔ.”
HEB.1.7	Ŋaan malakanba na po ŋanin u din yet a
HEB.1.7	“U te ki u malakanba tee sei,
HEB.1.7	ki bia teemm ki bi tee mupeenu.”
HEB.1.8	Ŋaan li yet u Bija na po ŋanin a
HEB.1.8	“Yennu, a naan na sii be nan yoo nba kaa gbennu.
HEB.1.8	Ki yentinu dammir na tee a naan dammir.
HEB.1.9	Fa loon yentinu ŋaan nân biit na paak
HEB.1.9	te ki a Yennu na ganna
HEB.1.9	ki tura parpeenn bonchiann
HEB.1.9	ki gar wa tur a yɔɔsinba biaŋinba.”
HEB.1.10	Li bia din yet a
HEB.1.10	“N Yomdaanɔ, fine din nan tingbouŋ na pinpiik niwa,
HEB.1.10	ki nan sanpaak nan a mɔŋ nii.
HEB.1.11	Bi tan sa kpowa, ŋaan fin lek sii yɔɔ be;
HEB.1.11	bi kur tan sa kpete ki chat chat kaman nan chinchenn na,
HEB.1.12	ki fan pɔbimm kaman nan baauŋ na,
HEB.1.12	ki bin lebit kaman nan chinchenn na.
HEB.1.12	Ŋaan fin ŋanin kpan sii yɔɔ tee yomme
HEB.1.12	ki a manfoor na kaa joontu.”
HEB.1.13	Tɔn, Yennu daa ki mi bet malakasɔɔ a
HEB.1.13	“Karin n nuudiitu po nna na mɔkmɔk
HEB.1.13	ki man tan jii a datai na ki teemm a taakpakta.”
HEB.1.14	Li paak, malakanba tee bee? Bi kur tee sei nba jiantir Yennue, ki ŋɔɔ Yennu tuumm a bii sommit niib nba la tinnu na.
HEB.2.1	Li paak, li kpaa talase ki tin gbiint barmɔnii nba ki ti din gbat na fanu ki tan daa kɔŋŋitiri. 
HEB.2.2	Labaar nba ki malakanba din mɔn ki tur ti yejamm na din tee barmɔniie, ki wunba din tuu ki sakir ki weir din tuu la tubdatu nba jaŋɔe. 
HEB.2.3	Li paak, ti-i kii sak ki gbiint tinnjaann maŋ labaar fanu, ti sa teen nlee ki nyi tubdatu ni? Ti Yomdaanɔ tiauŋo din dɔŋ mɔn tinnu maŋ labaar na po, ki binba din gbat na din wannit a li set tee barmɔniie; 
HEB.2.4	ki Yennu nba din tuun bakitnauŋ nan yaarlituk toona nan nyina ki bia teemm u Seyeeŋ piinii u lomm ni biaŋinba na, u pukii u siara bi wannu maŋ paak.
HEB.2.5	Dunia nba baat ki ti pak li po na, Yennu din ki yaa a malakanbae tee li yudammi. 
HEB.2.6	Li sɔb siar po Yennu gbouŋ ni a
HEB.2.6	“Yennu, nisaarik tee bee ki a dukii u po;
HEB.2.6	u mun tee bee ki a baka be u ni?
HEB.2.7	A din te ki u pɔ malakanba yoo waaminna,
HEB.2.7	ki bia te ki u la dontir nan paku,
HEB.2.8	ŋaan yen bonsiar kura.”
HEB.2.8	Li yet a Yennu din teen nisaarike “bonsiar kur yudaanɔ.” Li want nan u yen bont kurewa, ŋaan mɔtana nisaarik daa ki yent bonsiar kuri. 
HEB.2.9	Ŋaan ti laat Yisae. Ŋɔɔe ki Yennu din te ki u pɔ malakanba yoo waaminna, a wun gaar sɔɔ kur paak ki kpo, ŋɔɔ Yennu ninbatinu ni na. U kuun fara dinu maŋ paak ki Yennu te ki u la dontir nan paku. 
HEB.2.10	Kimaan Yennu nba din nan bonsiar kur ki bia dia li kur na, wa jii u waas bonchiann ki kɔɔmm u naan ni na, li din tokin u boor ni a wun te ki bi tinnu daanɔ Yisa-n teen bi Tinntɔɔ nan barmɔnii u fara dinu ni.
HEB.2.11	Ŋɔɔ wunba te ki nisaarii teen Yennu niib, ki ŋɔɔ nan ŋamm kur ji taan ki mɔk Baa yenɔkɔɔ. Li paake ki Yisa ki tiin fei nan wun yiimm u naa waasi. 
HEB.2.12	U bet Yennu a
HEB.2.12	“N tan sa mɔɔnt a sann n naa waas boor;
HEB.2.12	n tan sa paka bi lakinn ni.”
HEB.2.13	U bia yet a “N tan sa teen Yennu yada,” ki bia yet a “Min nan waas nba ki Yennu din turin nee be na.”
HEB.2.14	Tɔn, Yennu waas nba tee nisaarii na paak, Yisa mun din tee nisaarike kaman nan ŋamm na, a u kuun ni wun tan biir Sintaanii nba mɔk kuun paŋ na, 
HEB.2.15	ki nyinn binba tiin kuun jaŋmaanii na bi jaŋmaanii maŋ ni, kimaan bi din tee jaŋmaanii yommiie bi manfoa kur ni. 
HEB.2.16	Barmɔniie, li ki tee malakanba ki u sommit, ŋaan Abraham yaaboonae ki u sommit. 
HEB.2.17	Linba na want nan li din kpaa talase a wuu tee kaman nan u naa waas na u binbeŋ kur ni, ki teen bi mantɔyudaanɔ nba tee ninbatinu daanɔ ki bia tee barmɔnii daanɔ, ki jii u mɔŋ ki teen marouŋ ki tur nisaarii Yennu boor ni, a wun nyik chab bi biit. 
HEB.2.18	Ki u sa fit somm binba yaa bin kɔɔ jinjammii ni, kimaan jinjammii din jamm u tiauŋo ki dinnɔ fara.
HEB.3.1	N naa waas nba tee Yennu niib nba ki u din ganni na, yii dukii Yisa po, wunba ki Yennu din tumɔ a wun tan teen mantɔyudaanɔ ti Yenjiantu sɔnu ni. 
HEB.3.2	Moses nba din tee barmɔnii toontunnɔ Yennu ŋaateeb sinsuuk ni biaŋinba na, nnee ki Yisa mun din tee barmɔnii toontunnɔ Yennu nba din gannɔ na boor ni. 
HEB.3.3	Ŋamaarɔ jaŋ nan bin teenɔ nibaakir ki gar ba teen ŋaak tiauŋ biaŋinba na; nnee ki Yisa jaŋ nan bin teenɔ nibaakir ki gar ba teen Moses biaŋinba na. 
HEB.3.4	Ŋaak-i taŋŋi see, sɔɔe sennir; li paak Yennue sent bonsiar kura. 
HEB.3.5	Moses din tee barmɔnii toontunnɔ Yennu ŋaateeb sinsuuk ni ki din wann linba po ki Yennu din yaa wun tan pak sianyoo na. 
HEB.3.6	Masia ŋanin tee barmɔnii daanɔ nba yen Yennu ŋaak maŋe ki tee u Bija na. Ti-i mɔk parcheenn nan yuugontir ti dindann paak, ŋann timme tee Yennu ŋaateeb maŋ.
HEB.3.7	Li paak, i sak man Seyeeŋ nba yet biaŋinba na a
HEB.3.7	“I-i gbat Yennu kunkɔr dinna,
HEB.3.8	ya daa nyar i tuba kaman nan i yejamm
HEB.3.8	nba din nyar bi tuba biaŋinba
HEB.3.8	ki din kɔn nanɔ ki bikinɔ
HEB.3.8	ba din be muuk ni yoonba na.
HEB.3.9	Yennu din yet a ‘Bi poŋ din la
HEB.3.9	ma din tun linba kur
HEB.3.9	ki saa jaŋ bina piinna na,
HEB.3.9	ŋaan leŋe ki bi din bikinin.
HEB.3.10	Ŋanne din te ki n donn wutoor niib maŋ paak
HEB.3.10	ki din yet a Bi para ni, bi bota
HEB.3.10	ki ki mi n sɔnii.
HEB.3.11	N din donn wutoor ki porib mɔb a
HEB.3.11	Bi kan mi baar ma bo yaa n turib foon tiŋ nba na ni.’ ”
HEB.3.12	Tɔn, n naasinyɔɔsinba, yi bann i yan ni ki sɔɔ daa tee biitdaanɔ ki kɔŋŋit yada ki tan mann ŋmat poor ki nyik manfodaanɔ Yennu na. 
HEB.3.13	Ŋaan i sommit leeb man daar-n tuu daar, ta daa be ti manfoor ni yoonba na, ki biit daa kpanni ki i tee tubkangbata damm. 
HEB.3.14	Kimaan ti-i dia ti sinsinn yada na chib ki saa baar ti manfoor joontu, timm nan Masia tee bonyenne.
HEB.3.15	Nnee ki bi din sɔb Yennu gbouŋ ni a
HEB.3.15	“I-i gbat Yennu kunkɔr dinna,
HEB.3.15	ya daa nyar i tuba kaman nan i yejamm
HEB.3.15	nba din nyar bi tuba biaŋinba na,
HEB.3.15	ki din kɔn nan Yennu ki yêtɔ na.”
HEB.3.16	Ki lamme din gbat u kunkɔr ŋaan kɔn nanɔ ki yêtɔɔ? Ŋamm kaa din tee binba nyii Ijipt ki Moses din tee tɔɔndaanɔ na-aa? 
HEB.3.17	Ki lamme bia ki Yennu wutoor din doo bi paak ki saa jaŋ bina piinna na? Li ki tee binba din tun toonbiit, ki bi gbanant tan biar muuk ni na kaa-aa? 
HEB.3.18	Yennu daa din por lamme mɔb a “Bi kan mi baar ma bo yaa n turib foon tiŋ nba na ni.” Li din tee binba din yêt u mɔb nee. 
HEB.3.19	Li paak, bi din ki fit kɔɔ tiŋ maŋ ni, kimaan bi yadakaarin paak.
HEB.4.1	Mɔtana Yennu ji tur timme mɔlor maŋ a tin la foon nba ki u din piak li po na. Li paak, i bann i yanni man ki daa ŋaant ki sɔɔ-n tan kɔŋ foon maŋi. 
HEB.4.2	Kimaan ti gbat barŋanii kaman nan ba mun din gbatir biaŋinba, ŋaan li din ki turib nyɔɔti, kimaan ba din gbatir yoonba bi din ki gaarir nan yada. 
HEB.4.3	Li paak, timm nba teen yada na, ti la foon maŋa. Li din tun kaman nan Yennu nba din yet biaŋinba na a
HEB.4.3	“N wutoore doo, ki n por mɔb a
HEB.4.3	ŋamm tan kan kɔɔ foon tiŋ nba
HEB.4.3	ki n din bo sa turib na ni.”
HEB.4.3	Ŋaan wa din tan yet linba na na, ki sɔɔ ki u poŋ tun u naamii toona gbenn pinpiik niwa. 
HEB.4.4	Kimaan Yennu gbouŋ ni siar po li poŋ yet li daaŋannlore daar maŋ po a “Ki Yennu din nyik u toona kura ki foi daaŋannlore daar.” 
HEB.4.5	Ŋaan ki u bia yet nna na a “Bi tan kan mi kɔɔ n foon tiŋ nba ki n din bo yaa n turib na ni.” 
HEB.4.6	Binba din gbat barŋanii na sinsinn na din ki la li foon, kimaan bi din yêt Yennu mɔb. Li paak, nisiab be ki tan sa la foon maŋ. 
HEB.4.7	Li paak, ki Yennu bia senn daleer ki yi daar maŋ “dinna.” Ki bina bonchiann din gar, ki Yennu din te ki David yet li po kaman nan la poŋ piak biaŋinba na a
HEB.4.7	“Dinna, i-i gbat Yennu kunkɔr yoonba,
HEB.4.7	ya daa nyar i tuba man.”
HEB.4.8	Kimaan Joshua-i diŋŋi turib foon, li poorpo Yennu ji bo kan pak daleer po. 
HEB.4.9	Li paak, foon dasiar bia daa be ki tee Yennu niib yar, kaman nan wa din foi daaŋannlore daar biaŋinba na. 
HEB.4.10	Kimaan wunba la Yennu foon maŋ, u nyik u toona nee na kaman nan Yennu nba din nyik u naamii toona ni biaŋinba na. 
HEB.4.11	Li paak, ŋaant man ki tin yabir ti mɔŋ ki la foon maŋ, ŋaan ki ti sɔɔ tan daa kɔŋŋit kaman nan ba din yêt Yennu mɔb ki tan kɔŋŋir biaŋinba na. 
HEB.4.12	Kimaan Yennu mɔmaan maŋ tee barii nba foe, ki mɔk paŋ, ki bia di ki gar jukbanjiak nba kur ŋma mɔi ŋannlee. Yennu mɔmaan fit ŋma ki kɔɔ baat nisaarik seek nan u manfoor boor ni, ki kɔɔ baat u tukita nan u kpaba beesin ni, ki kɔɔ bɔkitir u dudukit nan u par ni bibikit. 
HEB.4.13	Ki bonnankar kur dɔɔ yeenin ni, ki Yennu wunba tan sa bu bi buut na ninbina laatib; ki bonsiar kaa ki bɔri.
HEB.4.14	Li paak, ŋaant man ki tii dia ti yada nba ki ti fiit wann na kenken, kimaan ti mɔk mantɔyudaanjaann, ŋɔɔe tee Yennu Bija Yisa wunba poŋ gar saan Yennu tiauŋ boor ni na. 
HEB.4.15	Ti mantɔyudaanɔ maŋ ki tee wunba kan fit tint ninbaauk ti butuŋ paak kaa, ŋaan u mɔŋ din la bikinu sɔnii booru kur ni kaman nan ta mun laat biaŋinba na, ŋaan u lek din ki tun biiti. 
HEB.4.16	Li paak, ŋaant man ki tii mɔk parcheenn ki baar Yennu nba tee burchindaanɔ na naangbouŋ boor ni, a tin la ninbatinu nan sommir ki lin sommit yoo nba ki ti loonn na.
HEB.5.1	Tɔn, mantɔyudaanɔ kur nba ki bi gannɔ niib sinsuuk ni na, bi sennɔ a wun gaar u leeb paake ki mann mannu ki tur Yennu bi biit paak. 
HEB.5.2	Ŋaan u mɔŋ nba tee butundaanɔ na sɔnii bonchiann ni na paak, u sii fit be nan binba pɔɔr yan ki kpet sɔnu na soonna, 
HEB.5.3	ki u mɔŋ nba tee butundaanɔ na paak, li kpaa talas ki wun mann mannu u mɔŋ toonbiit paak kaman nan wa mann mannu niib na toonbiit paak biaŋinba na. 
HEB.5.4	Sɔɔ ki fit dont u mɔŋ a wuu tee mantɔyudaanɔ, see ki Yennu gannɔ kaman nan wa din gann Aron ki teenɔ mantɔyudaanɔ biaŋinba na.
HEB.5.5	Nnee mun, Masia din ki donn u mɔŋ ki gann u mɔŋ a wuu tee mantɔyudaanɔ, ŋaan Yennue din yetɔ a
HEB.5.5	“A tee n Bijae;
HEB.5.5	la nyii dinna ki n wann nan
HEB.5.5	n tee a Baae.”
HEB.5.6	Ki siar po u bia yet a
HEB.5.6	“A tan sii tee mantɔɔ ki jikit saa
HEB.5.6	yoo nba kaa gbennu,
HEB.5.6	kii tee Melkisedek paabu ni mantɔɔ.”
HEB.5.7	Tɔn, Yisa nba din be tingbouŋ na ni yoonba na u din mei Yennu ki barimɔ, ki bui nan ninnyuut Yennu nba sa fit fatɔ kuun ni na boor ni. Ki wa din baakit Yennu na paak ki Yennu din gbat u miaruwa. 
HEB.5.8	U tee Yennu Bijae, ŋaan u mun din dii farae Yennu mɔbsaku ni, 
HEB.5.9	ki din tan gbenn fara dinu maŋ, ki te ki binba kur saak u mɔb na la tinnu nba kaa gbennu. 
HEB.5.10	Ŋanne ki Yennu yiinɔ manteeb yudaanɔ, Melkisedek paabu ni.
HEB.5.11	Ti bo sa pak Masia nan Melkisedek po bonchiann ŋaan li paar nan ki ti wanni, kimaan i ki bant li paak yiami. 
HEB.5.12	Nna yoo li ji bo kpaa talase ki yii tee wannteeb, ŋaan i bia loon ki sɔɔ-n wanni Yennu mɔmaan pinpiik ni sɔnii na. I bia daa ŋan nan biime, i ki jaŋ nan jeŋmankati, 
HEB.5.13	kimaan wunba daa mɔɔr biin tee bibunne, ki daa ki bann yentinu wannu na fanu. 
HEB.5.14	Ŋaan jeŋmankat tee saakab yare, ŋamm tuu tumii ki fit bann linba tee bonbiir nan linba tee bonŋann.
HEB.6.1	Li paak, ŋaant man ki tii dia saakayan kii tumii Masia barii ki saan tɔɔnn po; ŋaan ŋamm ki tumii u barii bonchiann ki pukin pinpiik ni wannu po; li ji ki kpaa talas a bin ŋamm wanni a Nyikin toonbiit nan kuun sɔnu, ki teen Yennu yada, 
HEB.6.2	ki bia wanni Yennu nyunwuru po, nan niiyiinu niib paak, nan kpeemm fiiru po, nan tubdatu nba kaa gbennu na po. 
HEB.6.3	Yennu-i sak, ti sa saan tɔɔnne.
HEB.6.4	Masiaweira nba yêt u weiu, li ji tan sii paar nan bin jenna ki tan lebit bi dudukit. Sianyoo bi din tuu be Yennu yentu nie, ki gaar bi tora nba tee Yennu Seyeeŋ na, ki lemm Yendɔuŋ ni piiniiwa, 
HEB.6.5	ki din tuu mi Yennu mɔmaan na manu po, ki din mi dunia nba baat na paŋ po, 
HEB.6.6	ŋaan ji tan yêt Masia weiu. Li ji paar nan bin ji tan jen lebit bi dudukit, kimaan bi bia kpi Yennu Bija maŋe dapunpunn paak ki dintɔ fei paanu ni.
HEB.6.7	Tɔn, tiŋ nba ki saak baa li paak ki li maakit ki tee jeet teen binba ŋammitir na, Yennue senn mɔsonŋann ki teen tiŋ maŋ paak; 
HEB.6.8	ŋaan tiŋ maŋ-i tee kunkonii nan mɔbiit, li ki mɔk nyɔɔti, li kan yukir ki Yennu tan sa por mɔb ki lin di muu biir.
HEB.6.9	Ti naa walonkai, ta lek piak linba na, ŋaan ti ki mɔk birsuk i po. Ti mi nan i yare tee linba chee ki bia tee tinnu yar. 
HEB.6.10	Kimaan Yennue ŋan, ki kan tamm ya tun linba ki turɔ amii ya loonɔ biaŋinba ki somm Masiaweira, ki bia daa sommitib na. 
HEB.6.11	Ti loon ki i sɔɔ kur-n yabir u mɔŋ paake mɔkmɔk nan li joontu, ki ya mɔk dindann biaŋinba na, li set sa teen mɔnii ki turi. 
HEB.6.12	Ti ki loon ki yii tee gbannyakdammi, ŋaan ti loon ki yii tee binba teen Masia yadae, kii mɔk sukuru, ki tan gaar linba ki Yennu din senn mɔsonn li po na.
HEB.6.13	Yennu nba din senn u mɔsonn tur Abraham yoonba na, u din lor mɔlor a u tan sa tun wa din senn mɔsonn nba nawa. Sɔɔ ki be ki chee Yennu tiauŋ; li paak, u din jii u mɔŋ sanne ki lor u mɔlor maŋ. 
HEB.6.14	U din yetɔ a “Li tee barmɔniie, n senn mɔsonŋann a paak ki bia sa tura yaaboona bonchiann.” 
HEB.6.15	Ki Abraham din mɔk sukurue, ki tan gaar linba ki Yennu din senn mɔsonn a wun tan turɔ na. 
HEB.6.16	Nirɔ-i senn mɔsonn, u tuu jii wunba garɔ sanne ki senn, ki mɔsonn maŋ-n kpi mɔniɔk kura. 
HEB.6.17	Tɔn, binba din yaa bin gaar Yennu nba din senn mɔsonn nba na, u din loon wun wannib a u kan mi lebit u dudukiti; li paak ki u din pukin u mɔlor u mɔsonn maŋ paak. 
HEB.6.18	Li paak, bona ŋannlee nba kaa lebitu na be ki wann nan Yennu set sa gbeen u mɔsonn maŋ. Li paak, timm nba chiar saan u boor ni ki tinn na mɔk parcheenn ki gaar dindann nba be ti tɔɔnn po na chib. 
HEB.6.19	Dindann nba ki ti mɔk na tee kaman nan manfoor jaantarik nba dia ti manfoor fanu. Li tee dindann nba gar Yendɔuŋ ni diiuk kaaruk nee ki kɔɔ diiuk maŋ linn po. 
HEB.6.20	Leŋe ki Yisa poŋ din gaar ti paak ki gar ki tee ti sɔnliitɔɔ, ki teen ti mantɔyudaanɔ nan yoo nba kaa gbennu, ki bia tee Melkisedek paabu ni mantɔɔ.
HEB.7.1	Melkisedek maŋ din tee Salem tiŋ bate ki bia din tee yabint Yennu mantɔɔ. Abraham nba din tan nyii tɔb nba ki u din kɔn nyann batnba banna na, Melkisedek din chetɔ ki senn mɔsonŋann u paak; 
HEB.7.2	ki Abraham din nyinn bona piik ni yennkɔɔ wa din kɔn fat bont nba na kur ni ki turɔ. (Melkisedek, u sann maŋ paak tee a “Yentinu Bat,” ŋaan u din tee Salem bat; ki Salem paak tee parmaasir, li paak, ki u bia tee “Parmaasir Bat.”) 
HEB.7.3	Labasiar ki be ki want Melkisedek baa po amii u naa po amii u yejamm po. Labasiar kaa ki want u maru po amii u kuun po. U naan nan Yennu Bija nee. U lek bia yɔɔ tee Yennu mantɔɔe nan yoo nba kaa gbennu.
HEB.7.4	Li paak, i la wa din tee nijaann biaŋinba, kimaan ti yejasaakɔɔ Abraham lek din tan nyinn wa din kɔn fat bont nba tɔb ni na bona piik ni yennkɔɔ ki turɔ. 
HEB.7.5	Ki sennu din wann a Liifai teeb yaaboona nba tee manteeb na, a bin tuu gaar bi niib Juu teeb nba mɔk linba li bona piik ni yennkɔɔ, ŋaan bi niib maŋ mun bia lek din tee Abraham yaaboonae. 
HEB.7.6	Melkisedek din ki tee Liifai teeb yaaboonn kaa, ŋaan u din gaar bona piik ni yennkɔɔ Abraham boor, ki bia senn mɔsonŋann ŋɔɔ Abraham wunba din gaar Yennu mɔsona na paak. 
HEB.7.7	Mɔniɔk kaa nan nisɔɔ nba senn mɔsonŋanne tee nijaann ki gar wunba gaan mɔsonŋann maŋ. 
HEB.7.8	Manteeb nba din tuu gaan niib nba mɔk linba li bona piik ni yennkɔɔ na din tee nisaarii ki din tuu tan kpo; ŋaan Melkisedek wunba din gaar Abraham bona piik ni yennkɔɔ na ŋanin be, kaman nan Yennu gbouŋ nba wann biaŋinba na. 
HEB.7.9	Ti sa fit yet a yoo nba ki Abraham din nyinn u bont ni bona piik ni yennkɔɔ na, u yaaboona Liifai teeb binba din tan gaan bona piik ni yennkɔɔ maŋ, mun din mi bi bona piik ni yennkɔɔ nyinnu, 
HEB.7.10	kimaan ba lek daa din ki mar Liifai na, ŋaan ti sa fit yet a yoo nba ki Melkisedek din chet Abraham na, ŋɔɔ Liifai din be u yeja Abraham maŋ ni.
HEB.7.11	Yennu din tur Juu teeb sennu ki wann Liifai teeb bi mannu toona nba sii tee biaŋinbae. Ki Liifai teeb manteeb toona-i diŋŋi be fanuie, li din bo kan kpaa talas ki mantɔganɔ wunba ki set Aron setu ni ŋaan see Melkisedek setu ni na-n baari. 
HEB.7.12	Kimaan yoo nba ki manteeb yudantuk lebitu nba din tuu tan baar ki bin lebit na, sennu mun bia din tuu lebite, 
HEB.7.13	ki ti Yomdaanɔ Yisa wunba tee mantɔganɔ maŋ nyii boorganu nba ki bi sɔɔ din ki mi tun mannu toonni. 
HEB.7.14	Sɔɔ kur poŋ mi nan ŋɔɔ Yisa nyii Juda nibooru ni, nibooru nba ki Moses din ki mi pak siar bi po ki jikit saa manteeb po.
HEB.7.15	Yoo nba ki mantɔganɔ nba naan nan Melkisedek na din tan baar nee ki ti mantik ŋamm bann barii maŋ paak. 
HEB.7.16	Ŋɔɔe tee mantɔɔ, ki nisaarik sennii ni kaa ki u teen li mantɔɔ, ŋaan li tee manfoor nba kaa gbennu na paŋ nie ki u teen mantɔɔ. 
HEB.7.17	Kimaan bi din sɔb u po Yennu gbouŋ ni a “A tan sii tee mantɔɔe ki jikit saa yoo nba kaa gbennu, kii tee Melkisedek paabu ni mantɔɔ.” 
HEB.7.18	Li paak, sennkperu na ji din bakine, kimaan li din ki mɔk paŋi, ki bia ki mɔk nyɔɔti, 
HEB.7.19	kimaan Moses sennu maŋ din kan fit te ki siar be fanu. Ŋaan mɔtana ti ji mɔk linba turit dindann nba chee na, ki li nie ki ti chat nakin Yennu boor ni. 
HEB.7.20	Ki Yennu mɔsonn bia pukin li paak. 
HEB.7.21	Yennu din tuu ki teen manteleeb na li mɔsonn booru. Ŋaan Yisa din teen mantɔɔ yoo nba ki Yennu din tan tur mɔsonn ki betɔ a
HEB.7.21	“Min Yennu senn mɔsonn
HEB.7.21	ki ji kan lebit n dudukit, ki yet a
HEB.7.21	‘Fine sii tee mantɔɔ ki jikit saa yoo nba kaa gbennu.’ ”
HEB.7.22	Li paak, nnee te ki Yisa tee wunba wann nan mɔsonn nba chee na kaa lotu.
HEB.7.23	Tɔn, yaayoo ni manteeb maŋ din tuu tan kpoe, ki bi leeb na-n mun gaar bi toona; li paak, ki bi din yab. 
HEB.7.24	Ŋaan Yisa ŋanin sii yɔɔ be ki tee mantɔɔ ki jikit saa yoo nba kaa gbennu, ki u toona na kan mi nyi u nuu ni ki sɔɔ-n gaariri. 
HEB.7.25	Li paak, binba chat nakin Yennu, ŋɔɔ Yisa sann paak na, u sa fit tinnib mɔtana nan yoo nba kaa gbennu, kimaan u lek be u manfoor ni yoo kur, ki mei Yennu ki teemm.
HEB.7.26	Li paak, Yisae tee ti mantɔɔ nba jaŋ nan ti sommir. Ŋɔɔe tee popeendaanɔ, ki ki mɔk bisiati; u be u kɔɔe nan biitdamm, ki Yennu donnɔ ki gar Yendɔuŋ ni teeb kura. 
HEB.7.27	Manteyudaanleeb na din tuu mann marouŋ daar-n tuu daar bi tiauŋ biit paak sinsinn, ki bia mann marouŋ ki tur niib; ŋɔɔ Yisa ki tee nna kaa; u din jii u mɔŋ ki mann marouŋ yomkɔɔe, ŋaan ki li marouŋ gbenn ki tur sɔɔ kura. 
HEB.7.28	Moses sennu na din tuu gann nisaarii ki teemm manteeb yudamm; ŋaan ki bi din tuu ki be fanu ki gbenni. Ŋaan sennu maŋ poorpoe ki Yennu din senn mɔsonn nan u Bija Yisa wunba sii yɔɔ be fanu ki jikit saa yoo nba kaa gbennu na, ki teenɔ mantɔɔ.
HEB.8.1	Barii na barnɔɔk want nan ti mɔk mantɔyudaanɔ nba tee nna mun, ki kar Yennu nba mɔk paŋ kur na naangbouŋ nuudiitu po Yendɔuŋ ni, 
HEB.8.2	ki tuun mantɔɔ yudant toona Yennu diiuk ni; li diiuko tee barmɔnii jiantu diiuk ki ti Yomdaanɔ din ŋammir, linba ki tee nisaarik ŋammu.
HEB.8.3	Mantɔɔ kur nba ki bi gannɔ na, li tuu kpaa talase a wun jii piinii ki bia mann marouŋ ki tur Yennu, nnee ki li mun kpaa talas ki ti mantɔyudaanɔ-n tur siar. 
HEB.8.4	Li-i bo-i tee ki u be tingbouŋ na ni, u bo kii tee mantɔɔ fabaa, kimaan manteeb nba teen Yennu piinii, Juu teeb sennu nba senn biaŋinba na, poŋ be. 
HEB.8.5	Ba tuun linba na tee Yendɔuŋ ni diiuk toona siara ninnauŋo; Moses nba din tun linba na din naan nnee; kimaan Moses nba din yaa wun faa Yenjiantu lanbouŋ yoonba na, Yennu din kpaanɔ ki yet a “A tun bonsiar kur kaman nan ma wanna jɔɔr na paak biaŋinba na.” 
HEB.8.6	Ŋaan Yennu tur Yisa mannu toona nba chee bi mannu toona na, kaman nan u mɔlor nba chee ki be Yennu nan nisaarii sinsuuk ni biaŋinba na, kimaan u mɔlor maŋ gaa nan mɔsona nba chee nae.
HEB.8.7	Kimaan sinsinn mɔlor na-i diŋŋi fit te ki nisaarii be fanu, li ji din bo kii kpaa talas ki Yennu-n tur mɔlor pukin taar munnlee. 
HEB.8.8	Ŋaan Yennu din la nisaarii biite yoo nba ki u yet a
HEB.8.8	“Min nba tee i Yomdaanɔ nae beeri a
HEB.8.8	yoo baat na, ki n tan sa lor mɔlorpaann
HEB.8.8	ki tur Israel niib nan Juda niib.
HEB.8.9	Li tan kii tee kaman nan mɔlor nba
HEB.8.9	ki n din senn ki tur bi yejamm
HEB.8.9	daar nba ki n din kub bi nii
HEB.8.9	ki nyinnib Ijipt tiŋ ni na.
HEB.8.9	Bi din ki teen mɔlor nba ki n din
HEB.8.9	lor ki turib na yada,
HEB.8.9	li paak, ki n baka din kaa bi po.
HEB.8.10	Min nba tee i Yomdaanɔ na beeri
HEB.8.10	ma yaa n senn mɔlor ki tur Israel niib daa nba baat na ni:
HEB.8.10	n ji sa tabin n sennii maŋ bi dudukit nie,
HEB.8.10	ki sɔbir tabin bi para ni.
HEB.8.10	Mine sii tee bi Yennu
HEB.8.10	ki bi tee n niib.
HEB.8.11	Li ji kii kpaa talas ki bi sɔɔ-n wann u lɔɔ
HEB.8.11	amii ki bet u lɔɔ a
HEB.8.11	‘Fini, bant ti Yomdaanɔ,’
HEB.8.11	kimaan bi kura tan sii mi mine,
HEB.8.11	binba tee nijaana nan binba tee nitarii mun.
HEB.8.12	N tan sa nyik bi biit ki chabib,
HEB.8.12	ki ji kii tian bi biit na po.”
HEB.8.13	Yennu nba piak mɔlorpaann maŋ po nee, ki sinsinn mɔlor na teen mɔsonkper; ki bonsiar nba kpet ki kokir, li ji kan yukir nan botu.
HEB.9.1	Tɔn, Yennu nba din lor sinsinn mɔlor ki turib na, u bia din turib sennii nba ki bi sii waa-r kii jiantirɔ fanu; ki bi bia din mɔk siaminba ki bi sii jiantirɔ leŋe. 
HEB.9.2	Bi din faa bonkobgbant lanbouŋo, ki li mɔk paklooru nan linn po, ki yi paklooru na Yennu yar. Bi din senn fitire paklooru na ni, ki teebur see leŋ ki boroboro tɔɔ li paak ki bi teen Yennu. 
HEB.9.3	Ki li linn po mun ki bi yi leŋ Yennu yar nan barmɔnii. 
HEB.9.4	Sarima binbintir din be, ki bi jokit wubit li paak ki teen Yennu, ki Yennu sennu lakir din be ki bi tabin sarima li kur po, ki sarima bobir din be lakir na ni nan jeet nba yi mana na leŋ. Ki Aron patu nba din bint fapaana na kpee lakir maŋ ni, ki tana ŋannlee nba ki bi din koor ki sennii sɔb li paak na kpee li ni. 
HEB.9.5	Bonsia nba ki bi yir cherubim din tɔɔ lakir maŋ paak, ki bi kpinkpant bakin siaminba din tee toonbiit nyikinchab boor ni na, ki li want nan Yennu be leŋ. Ŋaan mɔtana ji ki tee yoo nba ki ti sa pak bont maŋ po nan li barnɔɔk kuri.
HEB.9.6	Ba din senn bona kura nna nee, ki manteeb din tuu kɔɔ Yenjiantu lanbouŋ maŋ paklooru ni yoo kur ki tuun Yenjiantu toona. 
HEB.9.7	Ŋaan manteeb yudaanɔ kuukɔɔe din tuu kɔɔ lanbouŋ na linn po yomkɔɔ binn nɔɔk ni. U din tuu dia sɔme ki mann marouŋ ki tur Yennu, u mɔŋ toonbiit paak, nan niib nba din tuu kpet tun toonbiit paak. 
HEB.9.8	Yennu Seyeeŋ din want Yenjiantu lanbouŋ na po fanu, a siaminba tee Yennu yar nan barmɔnii na daa ki loot yoo nba ki paklooru maŋ daa din see na. 
HEB.9.9	Linba na tee barjokit ki tur timm nba be mɔtana, ki want nan binba din jiantir Yennu na nba din tuu teenɔ bi piinii nan bi bonkobit sɔn na kan fit wuur bi para ni biit Yennu boor ni, 
HEB.9.10	kimaan ŋann din tuu tee jeet nan bonnyunyuut nba kɔɔ nan linba ki kɔɔ na po, nan gbanant ŋammu po. Linba na kur din tee gbanant senniie a bii waa-r mɔkmɔk nan yoo nba ki Yennu tan sa senn u sennpaanu.
HEB.9.11	Ŋaan Masia wunba tee sɔnŋanu nba na mantɔyudaanɔ na baar na. Wa kɔɔ jiantu lanbouŋ nba ni ki tuun na tee lanbonjaann nba be fanu nan barmɔniie; li ki tee nisaarik nba faa linba kaa, li bia ki tee tingbouŋ na ni yar kaa. 
HEB.9.12	Masia nba din saan kɔɔ jiantu lanbouŋ maŋ ni ki saa gar boor nba tee Yennu yar nan barmɔnii na ni yomkɔɔ yoonba, ŋaan ki li gbenn nna, u din ki dia buunii nan naajai sɔn kaa ki mann marouŋ, ŋaan u din jii u mɔŋ sɔme ki pa ki nyinnit daabsin ni yoo nba kaa gbennu. 
HEB.9.13	Bi din tuu jii buunii nan naajai sɔme, ki bia jii naasar ki mann ki joo muu, ŋaan jii li tanpent na ki mii mii niib nba din tuu mɔk yanbɔmm Yennu tɔɔnn na paak, ki lin ŋamm bi gbanant a bii yeen. 
HEB.9.14	Linba na-i ŋamm gbanant, ki Masia sɔn mantik sa nyinn biit ti para ni a tii waa manfodaanɔ Yennu, kimaan Seyeeŋ nba be yoo nba kaa gbennu paŋ ni ki ŋɔɔ Masia din jii u mɔŋ ki mann marouŋ nba be fanu fanu ki tur Yennu.
HEB.9.15	Li paak, Masiae tee wunba ŋammii mɔsonpaann na, a Yennu nba din yiin binba na-n la yiar sanpaapo yoo nba kaa gbennu, kaman nan ŋɔɔ Yennu nba lor mɔlor na. Bi sa la yiar maŋ, kimaan Masia poŋ din kpowa; li paak, binba din tuun toonbiit yoo nba ki sinsinn mɔlor daa din senn na, u kuun maŋ nyinnib toonbiit maŋ tubdatu niwa.
HEB.9.16	Tɔn, nirɔ-i sɔb u fadinu gbouŋ, see ki bi tan wann nan wunba sɔb fadinu gbouŋ na kpowa. 
HEB.9.17	Yoo nba ki wunba sɔb fadinu gbouŋ maŋ daa be u manfoor ni na, fadinu gbouŋ maŋ ki mɔk yikoo. Li yikoo be u kuun poorpoewa. 
HEB.9.18	Li paake te ki sinsinn mɔlor na din tuu mɔk yikoo sɔn marouŋ poorpo. 
HEB.9.19	Sinsinn, Moses din tuu mɔn Yennu sennu na kure kaman nan la sɔb biaŋinba na. Li poorpo wun jii dufatlai ki lor nan pekobmɔnt ki pakii naajai nan buunii sɔn nba ŋmat nan nyun na, ki miir sennu gbouŋ na paak nan niib maŋ kur paak, 
HEB.9.20	ki beerib a “Mɔlor nba ki Yennu senn turi a yin sakir na sɔme na.” 
HEB.9.21	Moses bia din tuu mii sɔn maŋ Yenjiantu lanbouŋ na paake, nan bonsiar kur nba ki bi dia jiantir Yennu na paak. 
HEB.9.22	Barmɔniie, Yennu sennu wannu ni, sɔme din tuu ŋamm bont kur ki li be fanu ki ki mɔk biiti, ki sɔm-i kii nyii, Yennu kan nyik chab niib biiti.
HEB.9.23	Li paak, li din tuu kpaa talase ki bin mann marouŋ ki ŋamm bona nba tee Yendɔuŋ ni bona ninnauŋ na; ŋaan marouŋ nba chee sa ŋamm Yendɔuŋ ni bona tiauŋ. 
HEB.9.24	Nifosaarik nba din ŋammir boor nba tee Yennu yar ki nannir kaman nan Yendɔuŋ ni bont nba tee li barmɔnii na, ki Masia din ki saan kɔɔ leŋ kaa, ŋaan u din saan kɔɔ Yendɔuŋ mɔŋ mɔŋ nie, siaminba ki u be Yennu tɔɔnn ti paak na. 
HEB.9.25	Juu teeb manteeb yudaanɔ na din tuu kɔɔ nan bonkobit sɔn boor nba tee Yennu yar na ni yomkɔɔe binn kur nɔɔk ni; ŋaan Masia ŋanin ki yaa wun mann marouŋ taar bonchiann kaa. 
HEB.9.26	Li-i diŋŋi bo-i tee nnaie, ŋann la din nyii dunia namu pinpiik niwa u din bo sa di fara taar bonchiann. Ŋaan mɔtana, yoo nba ji tan per joontu na ki u din dɔkit a wun jii u mɔŋ ki mann marouŋ ki kpeen biit. 
HEB.9.27	Yennu senn a see ki nirɔ kur-n kpo yomkɔɔ, ki li poorpo Yennu-n bu u buut. 
HEB.9.28	Li paak, Masia nba din jii u mɔŋ mann marouŋ yomkɔɔ ki nyinn nifosaarii bonchiann biit na tan sa jena, ki ji tan kan boi biit po kaa, ŋaan u tan sa tinn binba guu-u nan bi para kur nee.
HEB.10.1	Juu teeb sennu na din tuu tee Yendɔuŋ ni bonŋana ninnauŋ nba din be sɔnu ki baat nee, ŋaan li din tuu ki tee li mɔŋ mɔŋ kaa. Li paak, binn kur marouŋ nba din ki gbent na kan fit teen binba baat nan marouŋ na fanu. 
HEB.10.2	Li marouŋ-i bo-i fit ŋamm bi para, bi din bo sa mann yomkɔɔe ŋaan ji nyik, ki biit ji kii waabi. 
HEB.10.3	Ŋaan binn-n tuu binn marouŋ toona na kpan din tian niib na bi biit poe. 
HEB.10.4	Kimaan naajai nan buunii sɔn na kan fit nyinn biiti.
HEB.10.5	Li paak, Masia nba din yaa wun sik tingbouŋ na ni yoonba na, u din bet Yennu a
HEB.10.5	“A ki loon marouŋ nan piinii kaa,
HEB.10.5	ŋaan a ŋamm gbanansiare ki turin.
HEB.10.6	A ki mɔk parpeenn nan bonkobit nba ki bi
HEB.10.6	mann marouŋ ki jokitir muu, biit paak na.
HEB.10.7	Li paake te ki n din yet a
HEB.10.7	‘Yennu, mine na, n sa tun a loomm
HEB.10.7	kaman nan la sɔb a gbouŋ ni ki yet n po biaŋinba na.’ ”
HEB.10.8	Sinsinn, u din yet a “A ki mɔk parpeenn nan marouŋ nan piinii, nan bonkobit nba ki bi mann marouŋ ki jokitir muu na, nan marouŋ nba ki bi tuu mann biit paak na kaa.” Bi din tuu mann marouŋ maŋ kura kaman nan sennu nba wann biaŋinbae. 
HEB.10.9	Li poorpo ki u bia yet a “Yennu, mine na, n sa tun a lomma.” Li paak, Yennu faa kpeen mannkpera kura, ŋaan jii Masia marouŋ na ki senn li setu ni. 
HEB.10.10	Yisa Masia din tun linba ki Yennu loon wun tun na, ki jii u gbanant ki mann marouŋ yomkɔɔ ki te ki ti teen Yennu niib.
HEB.10.11	Mannbooryeŋ nba ki Juu teeb mantɔɔ kur tuun daar-n tuu daar na kan fit nyinn biiti. 
HEB.10.12	Ŋaan Masia ŋanin din mann marouŋ yomkɔɔe, linba mɔk yikoo yoo kur biit paak, ŋaan ŋmat doo Yendɔuŋ ni ki kar Yennu nuudiitu po. 
HEB.10.13	Leŋe ki u be ki guu mɔkmɔk nan Yennu nba tan sa dinn u datai tiŋ ni. 
HEB.10.14	Li paak, ŋɔɔ din mann marunyemmire ki te ki binba ki u nyinnib biit ni na be fanu yoo nba kaa gbennu.
HEB.10.15	Ki Yennu Seyeeŋ mun bia teent u siara a
HEB.10.16	“Yennu yet a ‘Ma yaa n turib mɔlor nbae na daar maŋ poorpo;
HEB.10.16	n tan sa teen n sennii bi para ni,
HEB.10.16	ki sɔbir bi dudukit ni. ’ ”
HEB.10.17	Li poorpo ki u bia ŋamm yet a “N ji kan mi ki tiar bi yanbɔmm nan bi biit po jikii.” 
HEB.10.18	Yennu nba nyik chab biit na, u ji ki loon marunsiar biit paaki.
HEB.10.19	N naa waas, Yisa kuun maŋ paak ti mɔk parcheenn nan ki tin kɔɔ boor nba tee Yennu yar nan barmɔnii na ni. 
HEB.10.20	Yisa gbanant, linba tee sɔnpaanu nan sɔnu nba mɔk manfoor nae loot tammɔb maŋ. 
HEB.10.21	Ti mantɔjaann nba yen Yennu ŋaak maŋ na paak, 
HEB.10.22	yi ŋaan ki tin chat nakin Yennu boor ni man nan para nba be fanu, nan barmɔnii yada, ki daa mɔk birsuku, nan ti para nba ki Yisa sɔn nyinn dudukbiit li ni na, ki jii ti gbanant nba ki ti din wuur nan nyun nba kaa jakint na. 
HEB.10.23	Yi ŋaan ki tii mɔk dindann nba ki ti fiit wann na fanu man, ki daa birisi, kimaan wunba din senn mɔsonn ki turit na tee barmɔnii daanɔe. 
HEB.10.24	Yi ŋaan ki tin yabir ki fiin leeb loomm nan bi toonŋana, 
HEB.10.25	ki daa nyikit lakina nan ti leeb kaman nan nisiab nba nyikit lakinu biaŋinba na, ŋaan i sommit leeb man, ki mantik tee ta ji laat ki ti Yomdaanɔ daar maŋ nyarii naki biaŋinba na paak.
HEB.10.26	Ta bann barmɔnii maŋ nba fiit wannit na, ti-i biakii ŋammit tuun toonbiit, marunsiar ji kaa ki sa wuur ti biit maŋi. 
HEB.10.27	Linba ji biar tee buut bunu nba mɔk jaŋmaaniie, nan muchiauŋ nba baat ki tan sa biir binba yêt Yennu na. 
HEB.10.28	Wunba din tuu yêt Moses sennu na weiu, ki niib bann ki teen siaradamm bannlee amii ki gar niib bannlee, bi din tuu kpiu, ki ninbatinu kaa. 
HEB.10.29	Li paak, nirɔ nba fiak Yennu Bija maŋ ki ki baakit sɔn nba ŋamm Yennu mɔlor ki nyinnɔ u biit ni na, ki sukii burchinseyeeŋ na, bikint li yɔɔ nba tan sa jaŋ nan tubdatbiiuk nba. 
HEB.10.30	Kimaan ti mi wunba din yet a “Mine sa pa pann ki jiin biit.” Li bia sɔb a “Ti Yomdaanɔe tan sa bu u niib buut.” 
HEB.10.31	Li tee bonbilankante ki sɔɔ-n tan kɔɔ manfodaanɔ Yennu wutoor ni.
HEB.10.32	I tian man yoo nba gar na labaar; Yennu yentu nba din yent i paak yoonba, i din di fara bonchiann, ŋaan li farsiar din ki nyanniini. 
HEB.10.33	Sianyoo ni bi din tuu sukii-i paanu ni, ki daamii bonbiir, ki sianyoo i din tuu tan teen siir nan yin pukin binba ki bi din tun nna maŋ paak ki di namm nan li farawa. 
HEB.10.34	I din mɔk ninbatinu nan binba be dansarii ni; ki sianyoo bin din tan fat i yent, ŋaan ki i lek mɔk parpeenn, kimaan i mi nan ya bia mɔk yent nba chee ki ki mɔk gbennu yaayoo. 
HEB.10.35	Li paak, i daa nyikit yabiru mani, kimaan i yabiru na baat nan nyɔchiauŋo. 
HEB.10.36	Li ŋan ki yii mɔk sukuru, ki fit tun Yennu lomm na, ki la wa din senn mɔsonn a u sa turit linba na. 
HEB.10.37	Li sɔb Yennu gbouŋ ni a
HEB.10.37	“Li tenn yoo waaminnae
HEB.10.37	ki wunba baat na sa baar,
HEB.10.37	ki kan yukir nan baaru.
HEB.10.38	Ŋaan n niŋamm na ŋanin tan sa
HEB.10.38	teenin yada kii waan;
HEB.10.38	ŋaan bi yenɔ-i ŋmat poor,
HEB.10.38	n tan kii mɔk parpeenn nanɔ.”
HEB.10.39	Timm ki tee nisiab nba ŋmat poor ki baa yann kaa, ŋaan ti teen Masia yada ki u tinnit.
HEB.11.1	Yada tee, ta ki mɔk birsuk nan bont nba ki ti mɔk dindann li paak na set be ŋaan daa ki lar nan ti ninbinn nee. 
HEB.11.2	Yennu din pak yaayoo ni niib na bi yada paake.
HEB.11.3	Ti yada paake ki ti bann nan Yennu mɔmaame din nan dunia na, ki ta laat bona nba na u din ki jii bonsiar kaa ki nanni.
HEB.11.4	Abel yada paake ki u din mann mannu tur Yennu ki li mannu ŋan ki gar Keenn yar. U yada paake ki Yennu din pakɔ ki purɔ yentinɔ, kimaan ŋɔɔ Yennu tiauŋ din gaar u piinii nawa. Abel din kpowa, ŋaan u yada paake ki u bia lek daa piak.
HEB.11.5	Enok yada paake ki u din tan ki kpo, ŋaan ki Yennu din jiiu ki doo nanɔ Yendɔuŋ ni, ki sɔɔ ji ki lau; kimaan Yennue poŋ din jiiu. Ki li sɔb Yennu gbouŋ ni a yoo nba ki Yennu daa din ki jiiu na, ŋɔɔ Yennu numm din gboouwa. 
HEB.11.6	Nirɔ-i kii teen Yennu yada, li yɔɔ kan fit penn ŋɔɔ Yennu par ni, kimaan wunba kur baat Yennu boor ni, li kpaa talas ki li yɔɔ-n teen yada nan Yennu set be ki teen binba loonɔ na nyɔɔt.
HEB.11.7	Nowa yada paake din te ki u gbat Yennu kpaanii, barii nba ki u daa din kan fit lar nan u nunbinn na po. U din sak Yennu mɔb ki kpaa ŋarungbeŋŋir ki ŋɔɔ nan u ŋaateeb kɔɔ leŋ ki tinna. Ŋanne din wann nan tingbouŋ na niib mɔk biit; ŋaan ki u yada maŋ paak ki Yennu din purɔ yentinɔ.
HEB.11.8	Yada paake din te ki Abraham sak Yennu yiinii ki saan tiŋ nba ki Yennu din senn mɔsonn ki yaa a u sa turɔ na ni. U din nyik u mɔŋ dooe ŋaan ki ki mi wa saa siami. 
HEB.11.9	U yada paake ki u din daa tee saamɔ tiŋ nba ki Yennu din senn mɔsonn ki yaa a u sa turɔ na ni. U din be bonkobgbant lanbont nie; u waas Aisak nan Jakɔb nba din tan gaar Yennu mɔsonn na mun din be li biaŋe. 
HEB.11.10	Kimaan Abraham din guu a wun tan kɔɔ Yennu nba din bɔɔn doo nba ki maa na, ki li doo tee linba sii yɔɔ ki be.
HEB.11.11	U ŋaapoo Sara mun din kpeta ki ji kan fit mari, ŋaan ŋɔɔ Sara yada paake ki u din tan soor poor ki mar, kimaan u mi nan Yennu nba senn mɔsonn na tee barmɔnii daanɔe. 
HEB.11.12	Li paak, Abraham nba din tee nirɔ nba ji tan ki fɔk nan kuun na, ŋaan u kuukɔɔ yaaboonae tan yab kaman nan ŋmaabira nba yab biaŋinba na, ki bia yab kaman nan mɔkgbeŋŋir tanbiinii nba yab ki kaa kann biaŋinba na.
HEB.11.13	Niib nba na kur din tuu tan kpo nan bi yada ŋaan daa ki gaar Yennu nba din senn mɔsonn linba a u sa turib na, ŋaan bi yada maŋ paak, bi din dɔŋ lar banfɔkirewa, kimaan bi din bann ki sak nan bi tee saamme ki tee nitintaaka tingbouŋ na ni. 
HEB.11.14	Niib-i yeen linba na, li set fiit ki want nan bi lek daa gorii bi tiauŋ digbann siar poe. 
HEB.11.15	Ki niib maŋ baka din kaa ba poŋ din nyii digbansiar nba na po kaa. Bi-i diŋŋi biar dukii li po, bi din bo sa fit ŋmata. 
HEB.11.16	Ŋaan bi baka din be Yendɔuŋ ni digbann nba chee na poe. Ki li paak Yennu mɔk yuugontir nan bin yiinɔ bi Yennu, kimaan u poŋ din ŋamm dosaue ki guumm.
HEB.11.17	Yoo nba ki Yennu din bikin Abraham na, u yada paake biak ki u din jii u bija Aisak, a wun mann mannu ki tur Yennu. Gotir, ŋɔɔ Abraham nba din gaar Yennu mɔsona maŋ na, u tiauŋ bia din jii u bijayemmir a wun mann mannu tur Yennu. 
HEB.11.18	Ki Yennu din poŋ yetɔ a, “Aisak nie ki a tan sa la yaaboona nba ki n din senn mɔsonn a n sa tura na.” 
HEB.11.19	Ki Abraham ji din bann nan Yennu fit fiint niib kuun ni; ki li set din tee kaman nan Abraham din gaar Aisak kuun nie.
HEB.11.20	Aisak yada paake din te ki u senn mɔsonŋann nba yaa lin tan baar Jakɔb nan Esɔ paak na.
HEB.11.21	Yoo nba ki Jakɔb din yaa wun kpo na, u yada paake din te ki u senn mɔsonŋann Josef bonjai na paak, ki din tan diin u patu ki jiant Yennu.
HEB.11.22	Josef manfoor nba din tan yaa lin gbenn yoonba na, u yada paake ki u din pak Israel teeb nyinu po Ijipt tiŋ ni, ŋaan din wannib ba tan sa teen u kpaba biaŋinba.
HEB.11.23	Moses baa nan u naa nba din marɔ yoonba ki la ki u fan bonchiann na, bi yada paak ki bi din bɔrɔ ki tan jaŋ ŋmaarii ŋanntaa, ki din ki jee bat sennu na.
HEB.11.24	Moses nba din tan kpaat yoonba, u yada paake ki u din ki sak bii yiu Bat Faro na bipoo bija. 
HEB.11.25	U din sak nan wun di fara nan Yennu niibe ŋaan ki ki sak toonbiit parpeenn nba tee waaminna na. 
HEB.11.26	U din dukin a bi-i sukiiɔ Masia paak, li mɔk nyɔɔt bonchiann ki chee Ijipt tiŋ ni mɔkint kura, kimaan u ninbinn din kpaa nyɔɔt nba baat na paake.
HEB.11.27	Ŋɔɔ Moses yada paake din te ki u nyii Ijipt ki ki jee bat na wutoor jaŋmaanii, ŋaan lek saa tɔɔnn kaman nan u la Yennu nba ki sɔɔ ki laatɔ nan ninbinn na. 
HEB.11.28	U yada paake din te ki u din piin yukitgar jaamm, ki din senn sennu a bin mii sɔn bi ŋei tammɔi paak, ki kuun malaka na tan daa kpi Israel teeb bijakpera.
HEB.11.29	Israel teeb yada paake ki mɔkgbenmuŋ na din bɔkit ki teen tinkooŋ ki turib ki bi poot, ŋaan ki Ijipt teeb mun din yabir bi mɔŋ a bin poot, ki mɔkir maŋ nyun na jiin mubin ki diib.
HEB.11.30	Israel teeb nba din tan baar Jeriko yoonba, bi yada paake ki bi din somm lint li joona daa ŋannlore, ki li baa. 
HEB.11.31	Poochonchonn nba ki bi yiu Rahab na yada paake din te ki Israel teeb din ki kpiiu, ŋaan kpii binba din ki gbat Yennu mɔb na, kimaan Israel teeb niib nba din baar a bin diis doo maŋ ni na, u din gaarib saauŋ.
HEB.11.32	N bia beti siab labaar pukinii? Yoo-i bo-i yab, n bo sa beti Gideon labaar, nan Barak labaar, nan Samson labaar, nan Jefta labaar, nan David labaar, nan Samuel labaar, nan Yennu sɔkiniinba labaawa. 
HEB.11.33	Bi yada paak ki bi siab din kɔn ki nyann tinii, ki siab mun tun linba tee fanu, ki siab mun gaar Yennu mɔsona, ki siab soor yambɔra mɔi, 
HEB.11.34	ki siab mun kpeen mupeuŋ, ki siab tin nyii jukbanjai kuun ni. Ki siab mun din tee tariie ŋaan din tan kpant paarib, ki siab mun din took tɔb nan paŋ ki te ki lanjimanbasaamm tin chiar. 
HEB.11.35	Ki poosiab din la bi nikpiimm nba din kpo na fiir kuun ni.
HEB.11.35	Ki siab nba din teen Yennu yada paak, ki niib boob ki kpiib, ki bi ki yêt Yennu weiu a bin nyi kuun maŋ ni, kimaan bi loon bin fiir kuun ni ki la manfoor nba chee. 
HEB.11.36	Ki niib din daan siab nyatuk, ki bia boob kpaasir; ki bi baan bi siab nan jarit, ki jiib saan kɔɔmm dansarii ni. 
HEB.11.37	Bi din jaat bi siab tanae, ki ŋma bi siab ki poriib; ki bi jikit jukbanjai ki kpi bi siab; ki leeb din lia pegbant, ki leeb bia lia bugbant ki lin nan namu, ki niib mukisib ki dintib fara biak. 
HEB.11.38	Tingbouŋ na teeb din ki jaŋ nan bii be nammi. Ki bi din lin yeek kunkoot paak nan jɔɔt ni, ki lin dɔɔ tanfiat nan fɔrii ni.
HEB.11.39	Binba na kur yada paake ki Yennu din pakib, ŋaan ki bi din ki gaar linba ki u din senn mɔsonn a u sa turib na, 
HEB.11.40	kimaan ti paake ki u din mantik dukii bonsiar nba chee na po, ŋanne tee a u sa te ki timm nan ŋamm-n tan lakin tee binba be fanu nan barmɔnii.
HEB.12.1	Binba na kur tee siaradamme ki lintit. Li paak, yi ŋaan ki tin yabir ki fok lu linba kur sa gɔɔrit Masia sɔnu ni, nan biit nba sa soorit; yi ŋaan man ki tii di sukuru ki gbaa gbaar nba yaa lin baarit na. 
HEB.12.2	Ŋaant ki tin kpan kpaa ti ninbina Yisa paak; ŋɔɔe ki ti yada gaa u paak li pinpiik niwa nan li joontu ni na. Dapunpunn na din ki te ki u nyik u yabiru, kimaan parpeenn nba din baat u paak na paak, u din ki dukin ki li mɔkɔ fei nan wun kpo li dapunpunn paaki, ŋanne te ki u ji kar Yennu naangbouŋ paak u nuudiitu po mɔtana.
HEB.12.3	Yin lek bikin wa din gaar naŋ biaŋinba biitdamm boor ni ki jii u tiauŋ. Li paak, i daa te ki i gbanu baŋŋit ki i nyikit yabiru. 
HEB.12.4	Kimaan ya yabii ki kɔn nan biit na ŋaan i sɔɔ daa ki mi yabir teee ki li saa baar kuumi. 
HEB.12.5	I ki tian Yennu nba kpaani kaman nan baa nba tuu kpaan u waas biaŋinba na-aa? Li sɔb a
HEB.12.5	“N bik, ti Yomdaanɔ-i kpaana kpaanii yoonba,
HEB.12.5	fan gbiint,
HEB.12.5	li-i tee ki u dat a tubir,
HEB.12.5	fa daa nyikit a yabiru,
HEB.12.6	kimaan ti Yomdaanɔ kpaan wunba
HEB.12.6	ki u loonɔe,
HEB.12.6	ki wa gaar wunba ki teenɔ u bik na,
HEB.12.6	li yɔɔe ki u daar u tubir.”
HEB.12.7	Yabit i fardinu ni kaman nan bik nba tuu di u baa tubdatu fara biaŋinba na. Yennue teeni tubdatu ya tee u waas na paak, kimaan bik kaa ki ki laat tubdatu u baa boor ni. 
HEB.12.8	Li-i tee ki u ki dat i tuba kaman nan wa tee u waas kur biaŋinba na, ŋann li want nan i tee kpenkiŋmiae, i ki tee u waas kaa. 
HEB.12.9	Ti baanba nba be tingbouŋ na ni ki tuu daar ti tuba, ki ti teemm nibaakir. Li paak, li ŋan ki ti mantik sikin ti mɔŋ ki tur Yennu wunba tee sei Baa nae, a tin la manfoor. 
HEB.12.10	Ti baanba nba be tingbouŋ na ni jikit yoo waaminna ki daar ti tuba ba loon biaŋinbae, ŋaan Yennu ŋanin daar ti tuba ti mɔŋ sommir paake, a ti binbeŋ-n ŋamm kii yeen kaman nan ŋɔɔ Yennu binbeŋ na. 
HEB.12.11	Tubdatu yoo tone, li ki mɔk parpeenni, ŋaan li poorpoewa ki binba dii tubdatu fara na ji tuu la nyɔɔt nba tee parmaasir nan yentinu binbeŋ.
HEB.12.12	Li paak, i kakit man i dunkpeena ni, ki chekin i nii nba baŋ na man, 
HEB.12.13	kii tɔɔk sɔnu nba took, ki wunba ki u taa wɔb-n la laafia ŋaan daa kpeti.
HEB.12.14	Yabit kii mɔk parmaasir i leeb sinsuuk ni, kii mɔk binbenyeeŋ, kimaan sɔɔ-i kii mɔk ŋann, li yɔɔ tan kan la ti Yomdaanɔ. 
HEB.12.15	Guut i mɔŋ man ki tan daa kɔŋŋit Yennu ninbatinu na. I sɔɔ daa mɔk tonu u par ni, ki u tonu na-n baar nan parbiir leeb paak, ki biir niburchiauŋi. 
HEB.12.16	I sɔɔ daa tuun bonchonchonn toona amii ki gorii Yennu barii yann kaman nan Esɔ wunba din jii u saakatuk ki daa jeet ki dii taar yomm na. 
HEB.12.17	I mi nan li poorpo u din tan loon wun gaar u baa mɔsonŋann ki mɔ nan ninnyuut ŋaan la yêtu, kimaan u ji din ki la sɔnu nba ki u sa teen ki lebit wa poŋ din biir linba na.
HEB.12.18	Tɔn, yimm ki baar bonsiar nba ki i sa fit siir kaman nan Israel teeb nba din baar Sainai jɔɔr boor na kaa, siaminba ki mupeuŋ din di ki bunbɔnn bɔnn, ki wounpaaruk daa, 
HEB.12.19	ki kikaak bui, ki kunkɔr pak labaar. Ba din gbat li kunkɔr yoonba bi din jak baruŋo ki ji ki loon li kunkɔr-n pak pukini. 
HEB.12.20	Kimaan sennu nba ki bi gbat na, paak bi niiwa. Li din yet a, “Bonkobsiɔk gbaa-i lekii sii jɔɔr maŋ, bin jaatɔ tana ki kpiu.” 
HEB.12.21	Li boor ni din mɔk jaŋmaansooruk bonchiann, ki Moses din yet a “Jaŋmaanii mɔkin, ki n gbanu jekir.”
HEB.12.22	Ŋaan yimm ŋanin baar jɔɔr nba yaa sann yi Sion, linba tee manfodaanɔ Yennu doo nba tee Yendɔuŋ ni Jerusalem, siaminba ki malakanba tusa tusa lakin nan parpeenn. 
HEB.12.23	Yimm tan baar niib nba ki Yennu teemm u waas na boore, ki bi sana sɔb Yendɔuŋ nie. I baar Yennu nba tee nisaarik kur barbuurɔ na boor ni, nan popeendamm nba ki Yennu te ki bi sei be fanu na boor nie. 
HEB.12.24	I baar Yisa, wunba tee sindantinnɔ ki baar nan Yennu mɔlorpaann na boore. I baar Yisa boor, ki u sɔn nba din nyii u ni na want barii nba ŋan ki gar Abel sɔn.
HEB.12.25	Li paak, i mi man ki i yêt wunba kpaani na mɔb, kimaan Israel teeb nba din yêt wunba din kpaamm tingbouŋ na ni mɔb na, u din tan ki nyik bi tubdatu; ki ti-i yêt u kpaanii nba nyii Yendɔuŋ ni na, ti tan sa teen nlee ki nyi tubdatu ni? 
HEB.12.26	Li yoo na, u kunkɔr din nik tingbouŋ nae, ŋaan mɔtana u senn mɔsonn ki yet a “N ji kan nik tingbouŋ na kuukɔɔ kaa, ŋaan n ji tan sa nik tingbouŋ na nan sanpaapoewa mun.” 
HEB.12.27	Mɔbona nba yet a, “N ji tan” na, li fiit want nan bonnankaa kur tan sa nik ki yaat bot li binbeboore, ŋaan ki linba tan kan fit nik na ŋanin-n tan sa biar li boae.
HEB.12.28	Li paak, ta gaar naan nba kan mi ki nik na paak, yi ŋaan ki tii teen Yennu niipoouk man, ki jiantɔ nan nibaakir nan jaŋmaanii ki u numm-n gboo, 
HEB.12.29	kimaan Yennu maŋ tee kaman nan mudikau nee.
HEB.13.1	Ya tee Masia niib na paak, i loon i leeb man yoo kur. 
HEB.13.2	I daa tammit saamm gaaru po, kimaan nisiab din tan gaar malakanba saauŋ, ŋaan ki mi a bi tee malakanbae. 
HEB.13.3	Yii tian nisiab nba be dansarii ni na po kaman nan yimm nan ŋamme lakin be li ni; kii tian nisiab nba laat muksuk na po, kimaan i mun daa be tingbouŋ na ni nan i gbanante.
HEB.13.4	Yii mɔk nibaakir nan i leeb nan i pookɔɔnt nan i jakunt ni ki daa chommi, kimaan Yennu tan sa dat bonchonchona nan joonbaarit nan sapaanwɔbira nan naasinwɔbira tuba.
HEB.13.5	Yi nyinn i niauŋ nan liklommu, ŋaan te ki i numm-n gboo nan ya mɔk linba; kimaan Yennu yet a “N kan mi ki nyikani, n bia kan mi ki ŋaanani.” 
HEB.13.6	Li paak, ŋaant ki tii mɔk parcheenn ki yet a
HEB.13.6	“Ti Yomdaanɔ tee n sommtɔɔ,
HEB.13.6	n kan tin jaŋmaanii,
HEB.13.6	nisaarik sa teenin bee?”
HEB.13.7	I tian man i yudamm nba din tuu piak Yennu maan ki teeni na po; ki yii dukii bi binbeŋ nyɔɔt nba tee biaŋinba ki yii tokii bi yada. 
HEB.13.8	Yisa Masia nba won tee biaŋinba wonn na, u bia tee nnee dinna na, u bia sii tun tee nnee nan yoo nba kaa gbennu. 
HEB.13.9	I daa ŋaant ki wannsaanbooru booru-n te ki i boti, ki i tan sa mann tut sɔnŋanu maŋ. Li ŋan ki Yennu sommir-n tur nirɔ paŋ u par ni; jeet sennii weiu kan turɔ paŋi. Nisiab nba dia jeet sennii poŋ ki laat sommsiar li ni.
HEB.13.10	Tɔn, binba mann mannu Juu teeb Yenjiantu boor ni na ki mɔk yaak a bii di linba be ti mannu binbintir na ni. 
HEB.13.11	Ki Juu teeb manteeb yudaanɔ tuu kɔɔ nan bonkobit sɔn Yennu diiuk ni, boor nba tee Yennu yar nan barmɔnii na ni, ki mann marouŋ biit paak, ŋaan joo bonkobit maŋ nant muu bi doo na kpiŋ po. 
HEB.13.12	Li paak, ki Yisa mun din kpo doo na kpiŋ po, a wun nyinn niib biit ni, u mɔŋ sɔn paak. 
HEB.13.13	Li paak, ŋaant ki tin nyi ki saan u boor ni man, ki sak feidinu u paak. 
HEB.13.14	Kimaan doo nba sa biar kaa tingbouŋ na ni; dosau nba baat nee ki ti guur. 
HEB.13.15	Li paak yi ŋaan ki tii dontir Yennu sann yoo kur Yisa sann ni; paku nba nyi ti mɔi ni nae tee mannu ki turɔ. 
HEB.13.16	I daa nyikit toonŋana tumu, kii chentir ya mɔk linba nan i leeb. Li mannboorue pent Yennu par ni.
HEB.13.17	Yii saak i yudamm mɔi ki sikin i mɔŋ ki turib, kimaan bi baka be i benu ni, kimaan bi tan sa wann Yennu bi toona nba ki bi din tuun. Ŋaant ki bin tan wannɔ nan parpeenn, ŋaan tan daa wantɔ nan parbiiri. Nna tan kii mɔk nyɔɔt ki turiini.
HEB.13.18	I mei Yennu man ti paak. Ti ki mɔk dudukbisiat ti toona ni, kimaan ti loon tin tun linba tooke yoo kur. 
HEB.13.19	Ŋaan n mantik barimiie bonchiann, i mei Yennu man ki turin ki wun te ki n jen i boor ni mɔtana.
HEB.13.20	Yennu nba teent parmaasir nae din fiin ti Yomdaanɔ Yisa kuun ni. Ŋɔɔ Yisae tee ti guutɔjaann na, kimaan u din kpo, ki u sɔn ŋamm Yennu mɔlor nba sii see yoo nba kaa gbennu; 
HEB.13.21	li Yennu-n ŋamm i binbeŋ fanu a yii tuun u loomm, kii tuun toonŋana kur; Yisa Masia paak wun te ki tii tee binba sii pent u par. Ŋɔɔe yen dontir nan yoo nba kaa gbennu. Mɔmɔmm.
HEB.13.22	N naa waas, n barimiie, yi di sukuru ki gbiint kpaanii na; kimaan ma sɔb gbouŋ nba turi na ki fɔki. 
HEB.13.23	N loon ki i bann nan bi nyinn ti naa bik Timoti dansarik niwa. Li-i tee ki u sa baar n boor ni mɔtana, i sa la min nan ŋɔɔ.
HEB.13.24	Yi foont i yudamm kura nan Yennu niib na kura ki turit. Ti naa waas nba nyii Itali tiŋ ni na foonti.
HEB.13.25	Yennu sommir-ii be i kura ni.
JAS.1.1	Min Jems, wunba tee Yennu toontunnɔ ki bia tee ti Yomdaanɔ Yisa Masia toontunnɔ, n foont Israel nibooru piik nan bannlee nba yat ki be tingbouŋ na kur ni.
JAS.1.2	N naa waas, yii mɔk man parpeenn yoo nba ki i di fara booru booru na, 
JAS.1.3	kimaan i poŋ mi nan fara maŋe baati ki i bant nan i set teen Yisa Masia yada nan barmɔnii, ki li teeni gbankur. 
JAS.1.4	Ŋaant man kii ŋamm kii mɔk gbankur fanu nan li joontu, ki i tan kan kɔŋ binbenŋaŋi. 
JAS.1.5	Li-i tee ki i sɔɔ pɔt yan, wun miar Yennu wunba pi sɔɔ kur piinii nan burchint, ki ki dint sɔɔ fei na, ki u sa turɔwa. 
JAS.1.6	Fi-i mei Yennu, fan teen yada ki daa mɔk birsuku; ŋaan fin nba meiɔ nan birsuk, a tee kaman nan mɔkgbeŋŋir nyunpana nba ki wouŋ da ki li fi ki baa nee. 
JAS.1.7	Li nibooru daa dukii nan u sa la siar Yennu boori, 
JAS.1.8	kimaan u mɔk dudukit munnlee-e.
JAS.1.9	Li ŋan ki ti naa waas nba tee tarii-ii mɔk yuugontir Yennu nba donnib na paak, 
JAS.1.10	ki ti naa waas nba mun tee mɔkita-ii munii mɔk yuugontir Yennu nba sikinib na paak, kimaan li kan yukiri ki bi sa gar kaman nan tipuuk nba tuu koor ki baa na; 
JAS.1.11	kimaan yennu-i nyii ki yekit tipuuk paak, puuk na tuu koore ki baa, ki li ŋant-n ji biir. Li mun bia tee nnee ki tur mɔkita; yoo nba ki bi dukii bi toona nba sa saan tɔɔnn biaŋinba na, li yooe bin kpo.
JAS.1.12	Binba nyann bikinu na, parpeenn tee bi yare, kimaan Yennu sa turib nyɔɔt nba tee manfoor nba ki u din senn mɔsonn a u sa tur binba loonɔ na. 
JAS.1.13	Sɔɔ-i la bikinu, u daa yaa a Yennue bikinɔ. Siar kaa ki sa fit bikin Yennu, Yennu mun ki bikii sɔɔ. 
JAS.1.14	Nirɔ-i loon wun tun u mɔŋ nianbiiuk toona, nnee tee bikinu. 
JAS.1.15	Nianbiiuk-i soor nirɔ, li sa baar nan toonbiite, ki toonbiit joontu tee kuume.
JAS.1.16	N naa walonkai, i daa te ki siar kpanniini. 
JAS.1.17	Bonŋann kur nyii sanpaapoe ti Baa Yennu boor, wunba din nan sanpaapo yentu kura. Ŋɔɔ ŋanin ki lebitir kaman nan sanpaapo yentu nba tuu lebitir biaŋinba na; u bia daa tee ŋɔɔ Yennue. 
JAS.1.18	U mɔŋ loommo ki u teent u waas, u maan nba tee barmɔnii na paak, a tii chee u bonninaant kura.
JAS.1.19	N naa waas, n loon yin bann nee; yii gbiintir yian, ŋaan kii mi biaŋinba ki i piak, ki bia daa dont wutoor yian yiami, 
JAS.1.20	kimaan nifosaarik wutoor ki tuun Yennu toonŋana. 
JAS.1.21	Li paak, n naa waas, yi nyik i yanbɔmm nan biit kur nba be i para ni na, ŋaan sikin i mɔŋ Yennu tɔɔnn, ki gaar u maan nba ki u kɔɔnt i para ni na, kimaan maan maŋe mɔk paŋ nba sa nyinni kuun ni.
JAS.1.22	Ŋaan yii tuun biaŋinba ki maan maŋ wanni na; li-i tee ki i gbat maan maŋ, ŋaan ki ki tuun biaŋinba ki li wann na, i kpann i mɔŋe. 
JAS.1.23	Wunba kur gbat maan maŋ, ŋaan ki ki tuun biaŋinba ki li wanni, u tee kaman nan nirɔ nba tuu got ki la u mɔŋ mianu ni nee; 
JAS.1.24	kimaan u got ki la u mɔŋ mianu na ni, ŋaan seet, u ji tuu tamm wa bo got ki la u mɔŋ ki u tee biaŋinba nee. 
JAS.1.25	Ŋaan wunba dukii sennŋann nba sa fit nyint niib biit daabsin ni, ŋaan ki tammir, ŋaan mɔk gbankur ki tuun biaŋinba ki li wann na, parpeenn sii tee li daanɔ yare, kimaan u tumu na paak.
JAS.1.26	Wunba mi nan u tee Yisaweirɔ ŋaan ki ki so u mɔbi, li daanɔ kpann u mɔŋe. Li want nan u waanu na tee yanne. 
JAS.1.27	Wunba sommit kpeebii nan pakɔi bi fara ni, ki bia nyinn u mɔŋ tingbouŋ na biit ni, ŋɔɔe set tee Yisaweirɔ nan barmɔnii, ki ki mɔk biit ti Baa Yennu boori.
JAS.2.1	N naa waas, ya teen ti Yomdaanɔ Yisa Masia wunba tee paŋ daanɔ na yada biaŋinba, i daa mɔk ningannii. 
JAS.2.2	Li-i tee ki mɔkitɔɔ wunba lia taŋant ki pir sarinbaŋ kɔɔ i Yenjiantu diiuk ni, ki nandaanɔ nba lia tachiat mun kɔɔ, 
JAS.2.3	ki i tur mɔkitɔɔ na nibaakir, ki betɔ a wun kar tɔɔnn po, ŋaan bet nandaanɔ na a wuu see amii wun kar tiŋ ni, 
JAS.2.4	n naa waas, li-i tee ki i tuun nna, i tee niib nba mɔk ningannii nan i leeb, ki bia mɔk dudukbiite.
JAS.2.5	N naa walonkai, gbiintir man, Yennue gann binba tee nandamm tingbouŋ na niib boor, a bin teen mɔkita u boor, kimaan bi teenɔ yada, ki teen u waas nba sa di naan nba ki u din senn mɔsonn a u sa tur binba loonɔ na.
JAS.2.6	Ŋaan yimme yisin nandamm. Mɔkita nee mukisiri ki so-i ki saa nani buut boor. Nna kaa-aa? 
JAS.2.7	Ŋamme bia piak biir Yisa Masia sanŋann nba ki Yennu turi na.
JAS.2.8	Li sɔb Yennu gbouŋ ni a “I loon a lɔɔ kaman nan fa loon a mɔŋ biaŋinba na.” Li-i tee ki i waa Yennu naan sennu maŋ, li ŋan, 
JAS.2.9	ŋaan li-i tee ki i mɔk ningannii nan leeb, li tee biite, ki sennu maŋ fiitir ki want nan i set tee sennu biir damme.
JAS.2.10	Wunba sak ki wei sennu na kur, ŋaan tan biir sennii maŋ yenn, li want nan u biir sennii na kure. 
JAS.2.11	Sennii maŋ nɔɔk ni Yennu nba yet a “Daa chomm na,” ŋɔɔe bia yet a “Daa kpi nirɔ.” Li paak, li-i tee ki a ki chomm, ŋaan kpi, a biir sennii maŋ kura. 
JAS.2.12	Yii piak ŋaan kii tuun kii mi nan Yennu tan sa jii sennu nba nyint niib biit daabsin ni nee, ki bu i buut. 
JAS.2.13	Binba ki tin bi leeb ninbaauk, Yennu sa bu bi buut ki kan tinib ninbaauku; ŋaan ki ninbatinue nyant tubdatu.
JAS.2.14	N naa waas, daanɔ nba yaa a u teen Yisa Masia yada, ŋaan ji ki tuun popeenn toona, li mɔk nyɔɔtii? U yada maŋ booru sa fit tinnɔwa-aa? 
JAS.2.15	Li-i tee ki a naa bik be ki ki laat gbab, ki bia ki laat di, 
JAS.2.16	ki a ji beerɔ a “N naa bik, a kun maanua, kii gbab, kii bia di,” ŋaan kan sommɔ nan siari, li mɔk nyɔɔtii? 
JAS.2.17	Yada kuukɔɔ-i be, ŋaan toonŋana kaa, yada maŋ tee yadakpeeuŋo.
JAS.2.18	Li-i tee ki nirɔ yet a “Sɔɔe mɔk yada, ki lɔɔ mun tuun toonŋana,” n mun sa jiin a “Li-i tee ki a ki tuun toonŋana, lannpoe want nan a set mɔk yada? Ŋaan n toonŋana nee wanta nan min set mɔk yada.” 
JAS.2.19	A teen yada nan Yen-yenɔkɔɔe be-ee? Li ŋan. Narinbiit mun teen yada nan Yen-yenɔkɔɔe be, ki bia jekir nan jaŋmaanii. 
JAS.2.20	Fin jatuk na, li-i tee ki a mɔk yada ŋaan toonŋana kaa, li tee yanne; a loon ki a bann na-aa? 
JAS.2.21	Ti yeja Abraham nba din jii u bik Aisak ki paanɔ binbintir paak a wun kpiu ki mann marouŋ ki tur Yennu na, toonn maŋ paake ki Yennu din yet a u tee niŋanɔ u boor. 
JAS.2.22	Na a lawa-aa? Wa teen Yennu mɔmaan yada paake ki u din tun toonn maŋ; toonn maŋe mun din wann nan u teen Yennu yada nan barmɔnii. 
JAS.2.23	Ki Yennu mɔmaan nba sɔb u gbouŋ ni nee din tan teen mɔmɔmm a “Abraham din teen Yennu yada, li paak, ki Yennu yaa a u tee niŋanɔ u boor.” Li paak, ki bi din yiu Yennu yɔɔk. 
JAS.2.24	Na a lawa-aa? Nirɔ toonŋana paake ki Yennu sa yet a li daanɔ tee niŋanɔ u boor; ki li ki tee u yada kuukɔɔ paaki.
JAS.2.25	Li din tee nnee mun ki tur poochonchonn nba sann din yi Rahab na; wa din gaar toomiinba nba ki Israel teeb din tumm, ki bia wannib sɔnu nba ki bi tɔkin ŋmat kun na, u toonn maŋ paake ki Yennu din yet a u tee niŋanɔ u boor.
JAS.2.26	Li paak, gbanant nba kaa seek, li tee gbanankpeeuŋo, yada-i munii be ki toonŋana kaa, li mun tee yadakpeeuŋo.
JAS.3.1	N naa waas, i nisiab bonchiann daa loon bin teen wannteebi, kimaan i poŋ mi nan binba tee wannteeb na, bi buut tan sii paar ki gar binba ki tee wannteebi. 
JAS.3.2	Ti kur tun linba ki tokin bonchiann, ŋaan wunba ki piak mabiit, li daanɔ set tee niŋanɔe ki sa fit soor u gbanant kura. 
JAS.3.3	Ti-i jii taangarika ki wukimm a bii tuun ta loon biaŋinba, bi gbanant paŋ kur be ti nuu nie. 
JAS.3.4	Bia dukint ŋarint labaar po; bi yab bonchiann, ŋaan wounpaaruku da, bi saae, ŋaan dabik nnee ki kantɔɔ na dia ki kann ki bi saa wa loon siaminba. 
JAS.3.5	Jerinn mun tee bonbik nnee, ŋaan bia mɔk yaak bonchiann.
JAS.3.5	Gotir, mupɔɔrik nnee tuu di fɔgbeŋŋir. 
JAS.3.6	Jerinn tee kaman nan muu nee; li be ti gbanant ni ki mɔk biitbooru booru kura, ki sa fit biir ti gbanant kur ki bia di nifosaarik binbeŋ kaman nan muu na; ki li muu nyii Sintaanii boore. 
JAS.3.7	Nisaarike mɔk bonkobit nan nɔɔnii nan wai nan nyun ni bona kur yaak, 
JAS.3.8	ŋaan nisaarik kan fit soor jerinn; li mɔk biite, ki bia gbee nan lɔbii nba baat nan kuun, ki bia ki foi. 
JAS.3.9	Jerinn nba ki ti dia ki piak dont ti Baa Yennu nba tee ti Yomdaanɔ na, li jerinne ki ti bia dia ki piak mabiit nifosaarii paak, binba ki Yennu din namm ki bi naan nan u mɔŋ. 
JAS.3.10	Mɔb nba ki maŋamm nyi na ni, li mɔb maŋe ki mabiit mun nyi. N naa waas, li-i tee nnaie, li ki ŋani. 
JAS.3.11	Bunbunn nba bunii nyunmamm nee bia bunii nyuntouŋuu? 
JAS.3.12	Ki kinkaŋ sa fit lon saanawa-aa? Amii gaak sa fit lon kinkaŋ lɔɔnawa-aa? Nnee mun, nyuntomm kan fit kpant nyunmammi.
JAS.3.13	Ŋmee mɔk yan nan bannu i sinsuuk ni? Sɔɔ-i be, wuu be fanu ki sikin u mɔŋ kii tuun toonŋana, ki li sa wann nan u set mɔk yan. 
JAS.3.14	Ŋaan li-i tee ki i mɔk funfunn nan dontinmɔŋ i para ni, i daa nyu bara, ki daa fa faak, ki daa yêt barmɔnii. 
JAS.3.15	Li yan ki nyi Yennu boor ni kaa, li tee tingbouŋ na nan gbanant loomm nan Sintaanii yare, 
JAS.3.16	kimaan funfunn nan dontinmɔŋ nba be sian, daamuk nan biitbooru booru kur be leŋe. 
JAS.3.17	Ŋaan yan nba nyi Yennu boor, li ki mɔk biiti; wunba mɔk yan maŋ, u mɔk parmaasir ki be soonna, ki gbia u leeb; u mɔk ninbatinu bonchiann, ki bia tuun toonŋana bonchiann; u ki mɔk lukitin, ki bia ki mɔk kpinkpannii. 
JAS.3.18	Binba mɔk parmaasir ki te ki parmaasir-n baar niib sinsuuk ni na, ŋamme te ki yentinu be.
JAS.4.1	Bee te ki i kɔn ki nɔi nan leebi? Li tee i nianbiiuk nba be i para ni ki kɔne. 
JAS.4.2	I loon bonsia, ŋaan kan la, ki ji tee siir nan nikpinu. I mɔk funfunn i leeb bona paak, ŋaan kan la, li paak, ki kunkɔna nan mɔniat be i sinsuuk ni. I ki mɔk ya loon linba na, kimaan i ki mei Yennu li po. 
JAS.4.3	I mei Yennu ki ki laat kimaan i meiɔ ki loon i mɔŋ nianbiiuk yare. 
JAS.4.4	I nyik Yennuwa, ki waa bonliae. Li-i tee ki i tee tingbouŋ na yɔɔsinbaie, i tee Yennu dataie; I ki mi nnee-ee? Wunba loon wuu tee tingbouŋ na yɔɔk, li yɔɔ teen u mɔŋ Yennu dataake. 
JAS.4.5	Li sɔb Yennu gbouŋ ni a “U loon Seek nba ki u teent na bonchiann.” 
JAS.4.6	Ŋaan u bia teent sommir bonchiann. Li paak, li sɔb Yennu gbouŋ ni a “Yennu kɔn nan karinbaanii damme, ŋaan sommit binba sikin bi mɔŋ.”
JAS.4.7	Li paak, yii saak Yennu mɔb man, ŋaan yêt Sintaanii, ki u sa chiar ŋaan nyiki. 
JAS.4.8	Chatir nakin Yennu boor man, ki u mun sa nakini. Yimm biitdamm, wuut i nii man; yimm dudukit ŋannlelee damm, ŋammit i para man. 
JAS.4.9	Yii mɔk parbiir ki bui nan ninnyuut i biit paak; i daa ji laa, yii mɔ man; ki ŋaan ki i parpeenn-n kpint ki teen parbiir. 
JAS.4.10	Sikint i mɔŋ ti Yomdaanɔ tɔɔnn, ki u sa donni.
JAS.4.11	N naa waas, i daa piak mabiit leeb paaki. Wunba piak mabiit u naa bik paak ki biirɔ, li tee Yennu sennue ki u piak mabiit li paak ki biir. Li-i tee ki a biir sennu na, a ki tee wunba waa-r kaa, ŋaan a tee li biirtɔɔe. 
JAS.4.12	Yennu kuukɔɔe mɔk yaak ki sa fit senn sennu, ki bia sa fit bu ti buut, ki bia mɔk paŋ nba sa fit tinn niib, ki bia sa fit biirib, ki ŋmee mun be ki mɔk yaak ki sa bu u lɔɔ buuti?
JAS.4.13	Gotir man, yimm nba tuu yeen a “Dinna amii wonn, ti sa saan digbann nawa, ki sa di binn kii kpentir kpinkpouŋ ki la nyɔɔt bonchiann,” 
JAS.4.14	i ki mi linba sa baar wonni. I manfoor tee bee? Li tee kaman nan wunn nba tuu nyi sanyiɔk ni, ŋaan li-i yann lin ŋmat kɔɔ nee. 
JAS.4.15	Li paak, li ŋan tin tuu yet a “Li-i tee Yennu loommie, ti sii mɔk manfoor, ki tun nna nan nnee.” 
JAS.4.16	Ŋaan i mɔk karinbaanii ki nyu bara. Ya nyu bara biaŋinba na, li ki ŋani.
JAS.4.17	Li paak, wunba mi toonŋana tumu, ŋaan ki tuumi, li daanɔ mɔk biit.
JAS.5.1	Yimm gordamm, gbiintir man! yii mɔ man kii fabin fara nba baat i paak na. 
JAS.5.2	I mɔkint na kur biir, ki wobii mɔɔ i tiata. 
JAS.5.3	I likirii mun biira, ki li sa wann nan i mɔk biite, ki li sa biir i gbanant kaman nan muu nba di biaŋinba na. I senn i mɔkint nee ki guu i buut daar na. 
JAS.5.4	I ŋmab i toontunna binba jaan i dii i kpaant ni na, ŋaan ki pabi, ki bi mɔ; ki bi mɔnii na kɔɔ yabint Yennu tuba ni. 
JAS.5.5	Ya be tingbouŋ na ni, i be i yama ni, ki waa i gbanant niauŋ; i dint i mɔŋe, ŋaan i lek be kaman nan naajakpamma nba ki bi sa kpiu na. 
JAS.5.6	I din piak ki biir popeendamme ki kpib, ŋaan bi ki kɔn nani.
JAS.5.7	N naa waas, yii mɔk gbankur man kii guu ti Yomdaanɔ baaru daar maŋ. Gotir man kpaarɔ nba tuu mɔk gbankur ki guu kpafusaak mɔkmɔk nan sajoontik ki u jeet-n ji tan nan bonŋann. 
JAS.5.8	Li paak, i mun-ii mɔk gbankur, ki chee i para kimaan ti Yomdaanɔ baaru daar per na.
JAS.5.9	N naa waas, i daa mɔk bunburimii i leeb paaki, ŋaan li-i tee ki i tuun nna, Yennu sa bu i buut. Gotir man, barbuurɔ na nakin ki see i tammɔi ni. 
JAS.5.10	N naa waas, ti Yomdaanɔ Yennu sɔkiniinba nba din pak u sann ni na, gotir man ba din laat fara ki mɔk sukuru biaŋinba na, ki lii tee wannu ki turi. 
JAS.5.11	Li nibooru nba mɔk sukuru na, ti yib parpeenn damme. I poŋ gbat Job nba din tan mɔk sukuru biaŋinba na, ki li poorpo ki Yennu din tan nyinnɔ u fara ni. Li want Yennu nba mɔk ninbatinu ki tinit ninbaauk biaŋinbae.
JAS.5.12	N naa waas, linba kpaa talase tee nee: i daa poor mɔpora. I daa yi sanpaapo amii tiŋ ni bonsiar sann ki poor mɔpora. Ŋaant ki i nn-ii tee i nn, ki i aaii-ii tee aaii, ki Yennu tan daa dar i tuba.
JAS.5.13	Sɔɔ-i be i ni ki mɔk parbiir, wun miar Yennu. Wunba mun mɔk parpeenn, wun yin yanii kii piak Yennu. 
JAS.5.14	Sɔɔ-i be i boor ki yiar, wun yiin Masiaweira saakab ki bin tan sɔɔrɔ kpan nan ti Yomdaanɔ Masia sann ni, ŋaan miar Yennu ki turɔ. 
JAS.5.15	Ki bi-i meiɔ nan yada, ki miaru maŋ sa tinnɔ, ki ti Yomdaanɔ sa te ki u paak; ki li-i tee ki u tun toonbiitie, Yennu sa nyik u biit maŋ ki chabɔ. 
JAS.5.16	Fiitir i toonbiit ki wann leeb, ki miar Yennu ki tur leeb, ki Yennu sa te ki i paak. Popeendaanɔ-i miar Yennu nan ninmɔnn, li mɔk paŋ bonchiann. 
JAS.5.17	Elaija din tee nifosaarike kaman nan timm na, ŋaan din miar Yennu nan nunmɔnn a saak daa baa, ki saak set din ki baa ki saa jaŋ bina ŋanntaa nan ŋmaarii ŋannloob. 
JAS.5.18	Li poorpo ki u bia miar Yennu, ki saak ji baa, ki tiŋ maak, ki jeet nan fanu.
JAS.5.19	N naa waas, sɔɔ-i kpet ki nyii mɔmɔmm sɔnu ni, ki sɔɔ jennɔ mɔmɔmm sɔnu maŋ ni, 
JAS.5.20	i mi nan daanɔ nba nyinn biitdaanɔ u sɔnbiiuk na ni, li daanɔ nyinn u manfoor kuun nie, ki te ki Yennu nyik chab toonbiit bonchiann.
1PE.1.1	Min Piita nba tee Yisa Masia toomii nee sɔbin gbouŋ na ki teen Masiaweira nba yat ki be Pontus nan Galasia nan Kapadosia nan Asia nan Bitinia tinii ni ki tee saamm na. 
1PE.1.2	Ti Baa Yennu dɔŋ ki ganni ki mi nan yimm tan sa teen u niiba, ki u Seyeeŋ te ki i tee popeendamm, ki u ganni a yii saak Yisa Masia mɔb, ki u wuur i para nan u sɔn. Yennu-n sommi, ki bia turi parmaasir bonchiann.
1PE.1.3	Pakin man Yennu nba tee ti Yomdaanɔ Yisa Masia Baa na, kimaan u tint ninbaauk bonchiann ki turit manfopaann Yisa Masia kuun fiiru paak. Linba nee te ki ti mɔk dindann nan ti tan sii mɔk manfoor, 
1PE.1.4	ki la linba tee Yennu waas yar, ki li sii be yoo nba kaa gbennu, ki kan biir, li fant bia kan siiri; ki li be Yendɔuŋ ni 
1PE.1.5	ki guu yimm nba ki Yennu paŋ dia-i i yada paak, a yin la i tinnu nyɔɔt nba teen siir ki sa nyi paanu dajoontii na.
1PE.1.6	Li paak, i mɔk parpeenn; li-i lekii tee a i mɔk parbiir yoo waaminna mɔtana kimaan ya la farbooru booru na paak, i mɔk parpeenne. 
1PE.1.7	Fara maŋ bikii-i a lin laan i teen Masia yada fanu amii-ii? Li tee kaman nan ba tuu jii sarima ki teen muu ni a bin la li biaŋ nee. I yada teenu ŋan ki tur Yennu ki gar sarima gbaa. I yada teenu-i ŋan, ŋanne sa te ki yin la paku nan dontir nan nibaakir yoo nba ki Yisa Masia tan sa nyi paanu.
1PE.1.8	I ki mi lau ŋaan loonɔ; i bia ki laatɔ mɔtana, ŋaan teenɔ yada ki mɔk parpeenn bonchiann nba ki nirɔ kan fit yet li manu nba tee biaŋinba. 
1PE.1.9	Ya teenɔ yada na, li paak i la tinnuwa. 
1PE.1.10	Tinnu nee ki sɔkiniinba din loon bin bann li paak nan ninmɔnn, ki din sɔkint a li tan sii tee yimme ki Yennu sa tini ninbaauk. 
1PE.1.11	Masia Seyeeŋ nba din be bi ni din wannib a u tan sa la fara; ki li poorpo ki u bia tan sa la nibaakir bonchiann; ki bi koor ki loon bin bann yoo nba ki li tan sa tun, ki bia loon bin bann la tan sa tun biaŋinba. 
1PE.1.12	Ki Yennu fiit wannib a bi ki sɔkint bi mɔŋ yoo labaar kaa, ŋaan yimm poe ki bi sɔkint. Yennu Seyeeŋ nba ki u din tumɔ a wun nyi Yendɔuŋ ni nee mun te ki binba mɔɔntir barŋanii na beeri barii maŋ. Linba nee ki malakanba mun loon bin bann li paak.
1PE.1.13	Li paak, yi teen i dudukit siir nan yan, ki soor i mɔŋ, kii mɔk dindann nan barmɔnii a i sa di mant bonchiann yoo nba ki Yisa Masia tan sa nyi paanu na. 
1PE.1.14	I sak Yennu mɔb man, ki ji daa waa loonbiit nba ki i din waa yoo nba ki i din ki mi Yisa Masia na. 
1PE.1.15	Yennu nba yiini na tee Popeendaanɔe, li paak, i mun-ii tee popeendamm man, 
1PE.1.16	kimaan li sɔb Yennu gbouŋ ni a “Yii tee popeendamm man, kimaan min Yennue tee Popeendaanɔ.”
1PE.1.17	Li-i tee ki i mei Yennu, i yiu Baae; ŋɔɔe bu niib kur buut kaman nan ba tun biaŋinba na, ki ningannii kaa; li paak, yoo nba kur ki i be tingbouŋ na ni, yii tiinɔ man. 
1PE.1.18	Kimaan i mi nan Yennu nba nyinni binbenbiiuk nba ki i din gaar i baanba boor na, u ki jii bont nba sa biir kaman nan likirii na kaa ki pa, 
1PE.1.19	ŋaan u jii Yisa Masia sɔn nba ŋan gar likirii kura; ki li tee kaman nan mannu pebik nba ki mɔk biit amii dɔk u paak nee. 
1PE.1.20	Yennu nba daa din ki nan dunia yoonba na, ŋaan ki u poŋ gann Masia a wuu tee mannu maŋ, ŋaan ki u tan nyii paanu dajoontii na ni ti paak. 
1PE.1.21	U paake ki i teen Yennu yada; ŋɔɔe din fiinɔ kuun ni ki turɔ paŋ; li paak, ki i mɔk yada nan dindann Yennu boor.
1PE.1.22	Ya sak ki gaar Masia labaar nee te ki i nyii biit ni, ki ji loon i naa waas nan barmɔnii; li paak, yii loon i leeb man nan i para kura. 
1PE.1.23	I la manfopaanna; li manfoor ki nyii bonboorik nba kpenn ni kaa, ŋaan li nyii bonboorik nba ki kpenn boore; Yennu maan nba mɔk manfoor ki sii be mɔkmɔk nan yoo nba kaa gbennu na turi manfoor maŋ. 
1PE.1.24	Li sɔb Yennu gbouŋ ni a
1PE.1.24	“Nisaarik kur tee kaman nan mɔɔt nee,
1PE.1.24	ki u fant tee kaman nan tipuuk na.
1PE.1.24	Mɔɔt jɔɔkit ki li puut suur baa,
1PE.1.25	ŋaan ti Yomdaanɔ maan na ŋanin kaa gbennu.”
1PE.1.25	Maan maŋe tee barŋanii nba ki bi din mɔɔntir ki teeni na.
1PE.2.1	Ŋannimi, yi nyik biit kur, nan faak kur, nan kpinkpannii, nan funfunn, nan sanjaauŋ. 
1PE.2.2+1PE.2.3	I poŋ la nan ti Yomdaanɔ ŋane, li paak, yii loon Yennu mɔmaan man kaman nan sanpantik nba loon biin biaŋinba na; kimaan maan maŋ sa te ki yin kpaat tinnu sɔnu ni.
1PE.2.4	Baat u boor man; ŋɔɔe tee manfoor tann nba ki niib yêtɔ, ŋaan ki Yennu gannɔ ki u ŋan bonchiann na. 
1PE.2.5	Ŋaant man ki Yennu-n jii-i ki yi teen kaman nan manfoor tana na ki wun maa ŋaak nba ki u Seyeeŋ sii be li ni; ki i sii tee Yennu mɔŋ mɔŋ toontunna a yii tuun u toonn nan u Seyeeŋ paŋ, ki u sa gaar li toonn Yisa Masia paake; 
1PE.2.6	kimaan li sɔb Yennu gbouŋ ni a u yet a
1PE.2.6	“Gotir, n gann tann ki bir Sion doo ni,
1PE.2.6	ki li tee lɔtik ni tann,
1PE.2.6	ki bia ŋan bonchiann,
1PE.2.6	ki wunba kur teenɔ yada, u kan di fei.”
1PE.2.7	Yimm nba teenɔ yada na mi nan u ŋan bonchiann ki turi; ŋaan binba ki teenɔ yada, bii mi nan li sɔb Yennu gbouŋ ni a
1PE.2.7	“Tann nba ki tanmaara yêtɔ na,
1PE.2.7	ŋanne set tee lɔtik ni tanŋann.”
1PE.2.8	Li bia sɔb a
1PE.2.8	“Tann maŋe ki niib sa gbiat,
1PE.2.8	tanpiiuk maŋe sa te ki niib-n baa.”
1PE.2.8	Ba ki sak Yennu mɔmaan paake ki bi gbiatir kaman nan wa din sennib biaŋinba na.
1PE.2.9	Ŋaan yimm ŋanin tee Yennu nigannkabe, ki bia tee u naan ni niib binba jiantirɔ, ki bia tee nibooru nba tee popeendamm, ki bia tee u tiauŋ niib, ki yii mɔɔntir u burchintuk po, ŋɔɔ nba nyinni bunbɔnn ni, ki baar nani u bakitnauŋ yentu ni. 
1PE.2.10	Sianyoo i din ki tee Yennu niibi, ŋaan mɔtana i set tee u niibe; sianyoo u din ki tini ninbaauku, ŋaan mɔtana u tini ninbaauka.
1PE.2.11	N naa walonkai, ya tee saamm tingbouŋ na ni na, n kpaaniie a yi nyik gbanant loonbiit nba kɔn nan i sei na, 
1PE.2.12	ŋaan kii be fanu tingbouŋ na niib sinsuuk ni, ki li-i tee ki bi sukii-i a i tee biitdamm, bi sa la i toonŋana ki dont Yennu, daar nba ki u tan sa baar na.
1PE.2.13	Ti Yomdaanɔ paak, i saak man yentdamm mɔi; yii saak wunba tee yent kur daanɔ mɔb; 
1PE.2.14	wa senn sennudamm a bin dat binba tuun toonbiit na tuba, ŋaan kii guu binba tuun toonŋana, yii saak bi mɔi mun. 
1PE.2.15	Kimaan Yennu loommu tee a yii tuun toonŋana ki gɔɔr jatdamm maan nba ki mɔk nyɔɔti. 
1PE.2.16	I be nan yentinmɔŋ binbeŋ; ŋaan i daa dia i yentinmɔŋ binbeŋ na ki li teeni yaak ki i tuun toonbiiti, ŋaan kii mɔk Yennu daaba binbeŋ. 
1PE.2.17	Yii teen sɔɔ kur nibaakir, kii loon Masiaweira, ŋaan tin Yennu, kii teen yent kur daanɔ nibaakir.
1PE.2.18	Yimm nba tee toontunna, yii saak i yudamm mɔi ŋaan bia kii teemm nibaakir, ki li ki tee niŋamm kuukɔɔ kaa, ŋaan nan binba tee nibiita gbaa. 
1PE.2.19	Li-i tee ki a la tubdatu a toonŋana paak, ki a dukii Yennu po ki di sukuru, ŋanne sa penn u par; 
1PE.2.20	ŋaan fi-i tun biit ki bi dat a tubir, ki a gaar tubdatu na soonna, nlee ki bi sa pakani? Ŋaan fi-i tun linba ŋan ki gaar tubdatu li paak soonna, nee sa penn Yennu par. 
1PE.2.21	Ki Yennu din yiinit a tii di fara, kimaan Masia tiauŋ din di fara ti paak, a tii gotir u binbeŋ kii waa u taapauŋ. 
1PE.2.22	U ki tun biit gbaa; sɔɔ bia ki mi gbat ki faak nyii u mɔb ni. 
1PE.2.23	Ba din sukiiɔ, u din ki jiin sukiti; wa bia din be fara ni, u ki jeen sɔɔ, ŋaan din jii u mɔŋ ki teen Yennu wunba bu niib buut fanu na nuu ni. 
1PE.2.24	Ŋɔɔ Masia mɔŋ mɔŋe din jii ti toonbiit u gbanant ni, ki bi kpaau dapunpunn paak, a tin nyi biit ni ŋaan tee niŋamm. U daŋ paake ki i la laafia. 
1PE.2.25	I din tuu tee kaman nan pebotkai nee, ŋaan mɔtana i jen i kpaarik wunba guu i sei na boora.
1PE.3.1	Poob, sakin man i sɔrib mɔi, ki bi siab-i kii teen barŋanii na yada, ŋaan li pasiar bi poob binbenŋaŋ na paak, bi sa teen yadawa, li ki kpaa poo talas nan wun yet siar gbaa, 
1PE.3.2	kimaan bi-i la bi poob nba teen Yisa yada na binbeŋ ki li ŋan, bi mun sa teenɔ yadawa. 
1PE.3.3	Poob, daa jikit i mɔŋ ki want i mɔŋ fant nan yuloru, amii sarima tuliiat, amii chinchenŋana gbabu. 
1PE.3.4	Ŋaant man ki i fant-ii tee soonna nan ŋminŋminn i para ni; ŋanne tee fant nba kan biiri, ki bia ŋan bonchiann Yennu boor ni. 
1PE.3.5	Yaayoo ni pooŋamm nba din teen Yennu yada na, nnee ki bi din faŋŋit bi mɔŋ, ki din saak bi sɔrib mɔi. 
1PE.3.6	Nnee ki Sara din sak u sɔrɔ Abraham mɔb ki din yiu u yomdaanɔ. Li-i tee ki i tuun ki li ŋan, kii ki tiin siari, ŋann i tee Sara maŋ bonpoie.
1PE.3.7	Poosɔrib, i mun-ii be fanu man nan i poob, kii mi nan bi tee tariie i boor, kii teemm nibaakir, kimaan yimm nan ŋamm kur tan sa gaar Yennu piinŋann nba tee manfoor; ŋanne bia sa te ki Yennu sa gaar i miaru.
1PE.3.8	Linba biar na tee nnee; i kur-ii mɔk man dudukyenn, ki i baka-ii be i leeb ni, kii mɔk loomm nan Masiaweira, kii tiin i leeb ninbaauk, kii sikint i mɔŋ. 
1PE.3.9	I daa tuun biit ki jiint biit paaki, i bia daa sukii ki jiint wunba sukiini, ŋaan kii jiinɔ a “Yennu-n senn mɔsonŋann a paak,” kimaan Yennu din yiini a yin gaar u mɔsonŋanne. 
1PE.3.10	Kimaan li sɔb Yennu gbouŋ ni a
1PE.3.10	“Wunba loon parpeenn manfoor,
1PE.3.10	ki loon wun tan la daa nba ŋan,
1PE.3.10	wun nyinn u mɔŋ barbiit nan faak maan ni,
1PE.3.11	ki nyik bonbiir tumu, ŋaan kii tuun toonŋana,
1PE.3.11	ŋaan lon parmaasir sɔnu kii waa-r,
1PE.3.12	kimaan ti Yomdaanɔ kpaa u ninbina niŋamm paake,
1PE.3.12	ki bia gbia bi miaru yoo kura;
1PE.3.12	ŋaan kɔn nan toonbiit damm.”
1PE.3.13	I numm-i mɔn nan toonŋana tumu, sɔɔ be ki sa teeni siarii? 
1PE.3.14	Ŋaan li-i lekii tee ki i la tubdatu i toonŋana paak, parpeenn sii tee i yare; i daa tiin nisaarik, i bia daa te ki li daamiini. 
1PE.3.15	Tinin ti Yomdaanɔ Masia i para ni; yoo kur, i teen siir ki jiin wunba boi-i ya mɔk dindann biaŋinba na po. 
1PE.3.16	Yi gatɔ soonna kii tiin Yennu, ki ŋaan ki i benu-ii ŋan, ki bi-i sukii-i ya tuun toonŋana Masia paak na, bi sa di fei bi sukit maŋ ni. 
1PE.3.17	Li-i tee Yennu loomm nan i di fara toonŋana paak, li chee nan i di fara toonbiit paak; 
1PE.3.18	kimaan Masia din gaar biitdamm kur paak ki kpo yomkɔɔe; niŋanɔ maŋe din gaar biitdamm paak ki kpo, a wun te tin saan Yennu boor. Bi din kpiu, ŋaan ki u bia din fiir kuun ni Yennu Seyeeŋ paak. 
1PE.3.19	Li Seyeeŋ nie ki u din saan sei nba kɔɔ sarik kpeentiŋ na boor, ki saa mɔɔnt Yennu maan ki turib; 
1PE.3.20	ŋamm din tee niib nba din ki sak Yennu mɔb yoo nba ki u din dii sukuru Nowa yoo na, yoo nba ki ŋɔɔ Nowa din ŋamm ŋarungbeŋŋir; ki niib banniin kuukɔɔ din kɔɔ ŋaruŋ maŋ ni ki tinn nyun ni na. 
1PE.3.21	Nyun maŋ tee Yennu nyunwuru ninnauŋ nba tinnit mɔtana nee; li ki tee ti gbanant paak wuru, ŋaan li tee ti mei Yennu a wun wuur ti para ni Yisa Masia kuun fiiru na paake. 
1PE.3.22	U saan Yendɔuŋ nie ki be Yennu nuudiitu po, ki malakanba nan yentdamm kur saak u mɔb.
1PE.4.1	Masia nba din dii fara ti paak na, i mun chee i para kii dukii nna, kimaan wunba dii gbanant fara, u nyii toonbiit tumu niwa. 
1PE.4.2	La jii yoo na ki saa, i daa jikit i gbanant ki tuun nisaarik loonbiiti, ŋaan kii waa Yennu loomm. 
1PE.4.3	Yoo nba gar, i din jii i yoo ki tuun toonbiit bonchiann; i din tuun i mɔŋ loonbiite, ki nyu daan ki yib, ki di diina ki mɔk fuut, ki tikii leeb danyuboa, ki mann pata, ki tuun kaman nan binba ki tee Masiaweira na nba loon bii tuun biaŋinba. 
1PE.4.4	Ŋaan mɔtana, ya ji ki waab ki tuun li toonbiit na, li bakitibe, ki bi ji biir i sana. 
1PE.4.5	Ŋaan bi tan sa bu bi mɔŋ buut ki tur Yennu nba teen siir ki sa bu footib nan kpeemm buut na. 
1PE.4.6	Ŋanne teen ki bi din mɔɔnt Masia barŋanii ki tur binba kpo na gbaa; bi lek din kpo kaman nan sɔɔ kur nba kpenn biaŋinba nee; bi din mɔɔnt barŋanii maŋe ki turib a bin la yaak kii mɔk manfoa bi sei ni, Yennu paak.
1PE.4.7	Bont kura gbennu ji ki fɔk; li paak, yi soor i mɔŋ kii sub kii mei Yennu. 
1PE.4.8	Linba gar bont kur tee a yii loon i leeb man fanu, kimaan loomm dɔkint biit bonchiann. 
1PE.4.9	Yii gaar leeb saauŋ ki daa burimi. 
1PE.4.10	Sɔɔ kur nan wa gaar yan nba nyii Yennu boore, i diar fanu ki jii yan maŋ ki somm i leeb. 
1PE.4.11	Wunba ki Yennu sennɔ a wuu mɔɔntir barŋanii na, wuu mɔɔntir linba ki Yennu teenɔ nee; wunba mun ki Yennu sennɔ a wuu sommit leeb, wuu sommitib nan u paŋ nba ki Yennu teenɔ na, ki Yennu-n la paku bonsiar kur ni Yisa Masia paak; ŋɔɔ Yennu yen paku nan paŋ kur yoo nba kaa gbennu. Mɔmɔmm.
1PE.4.12	N naa walonkai, ya di fargbeŋŋa nba bikii-i na, i daa te ki li bakitiri ki li tee barsaann i boori. 
1PE.4.13	Ya di fara Masia paak na, yii mɔk parpeenn man, ki yoo nba ki u tan sa nyi paanu nan yentsaakar ni, i sa la parpeenn bonchiann. 
1PE.4.14	Bi-i sukii-i Masia sann paak, parpeenn tee i yare, kimaan Yennu Seyeeŋ nba mɔk paŋ bonchiann be i ni. 
1PE.4.15	Ŋaan sɔɔ fardinu-i be nikpinu amii nanyuk amii toonbiit tumu amii kpikpiruk toona paak, li ki ŋani; 
1PE.4.16	ŋaan fi-i di fara fa tee Masiaweirɔ na paak, a daa tiin fei, ŋaan dont Yennu, Masia sann paak.
1PE.4.17	Yoo baara ki Yennu sa piin ki bu niib buut; ki u sa bu u tiauŋ niib buute sinsinn; ki li-i tee ki u bu timm nba tee u niib na buut sinsinn, ki binba ki sak u barŋanii na sa joont nlee? 
1PE.4.18	Li sɔb Yennu gbouŋ ni a
1PE.4.18	“Li-i paar ki niŋamm-n tinn,
1PE.4.18	ki biitdamm nan binba ki tiin Yennu
1PE.4.18	ji sa teen nlee ki tinni?”
1PE.4.19	Li paak, binba di fara Yennu loomm paak na, bii tuun toonŋana, ki jii bi mɔŋ ki pet tur bi nantɔɔ Yennu nba tee barmɔnii daanɔ na.
1PE.5.1	Yudamm nba be i sinsuuk ni, n kpaaniie, min wunba mun tee yudaanɔ, ki n ninbinn din la Masia nba din dii fara biaŋinba, ki n bia sa lakin di mant bonchiann nba tan sa nyi paanu ni na, 
1PE.5.2	n kpaaniie, yii guu Yennu niib nba be i nuu ni na, ki li daa tee miar kaa, ŋaan ki lii tee i yanbɔɔte, Yennu nba loon biaŋinba; ki li bia daa tee likirii paaki; ŋaan ki lii tee i kpan koor a i tume. 
1PE.5.3	Daa mantik dia niib nba ki Yennu tura ki a diab na nan ninmɔnni, ŋaan te ki i binbenŋaŋ-n wannib ba sii be biaŋinba. 
1PE.5.4	Ki Masia wunba tee yudamm kur yudaanɔ na-i taŋŋi jen, i sa la piinii nba kan biiri.
1PE.5.5	Nnee mun, yimm nba tee nipaauŋ, yii saak saakab mɔi; ki i kur-ii gaan leeb mɔi, ki i kur-n teen tarii i leeb boa, kimaan li sɔb Yennu gbouŋ ni a “Ŋɔɔ Yennu yêen karinbaandamme, ŋaan sommit binba sikint bi mɔŋ na.” 
1PE.5.6	Li paak, yi sikin i mɔŋ ki teen Yabint Yennu nuu ni, ki u sa donni yoo nba ki u loon. 
1PE.5.7	Jiin man i muksuk kur ki turɔ, kimaan u baka be i ni.
1PE.5.8	Yii dia i mɔŋ man, ŋaan kii mi i dataak nba tee Sintaanii na po; u line kaman nan yambɔr nee, ki loon wun la sɔɔ ki soor ŋman. 
1PE.5.9	Yêtirɔ man, ŋaan set teen Masia yada fanu, kimaan i mi nan Masiaweira leeb nba be tingbouŋ na ni mun di fara kaman nan ya di biaŋinba nee. 
1PE.5.10	Ŋaan li-i tee ki i di fara yoo waaminna, ki Yennu nba mɔk ninbatinu kur na sa ŋamm i binbeŋ, ki chee i para, ki turi paŋ; ŋɔɔe din yiini Masia paak a yii di u mant nba kaa gbennu na. 
1PE.5.11	Ŋɔɔe sii mɔk paŋ kura mɔkmɔk nan yoo nba kaa gbennu. Mɔmɔmm.
1PE.5.12	Sailas wunba ki n mi nan u tee Masiaweirɔ nan barmɔnii na, ŋɔɔe sommin ki n sɔb gbouŋ nba ki fɔk na a n chee i para, ki kpaani, a ŋannii tee Yennu maan nan barmɔnii. Li paak, yii diar fanu man.
1PE.5.13	I leeb nba be Babilɔnn ki Yennu din gannib na, bi foonti. N bik Mak mun foonti. 
1PE.5.14	Yi foont i leeb nan loomm foontii.
1PE.5.14	Parmaasir-ii be yimm nba kur tee Masiaweira na paak.
2PE.1.1	Min Simon Piita, wunba tee Yisa Masia daabir nan u toomii nae sɔbin gbouŋ na ki teen binba teen Yennu nan ti Tinntɔɔ Yisa Masia yada u burchint paak, kaman nan ta mun teemm yada biaŋinba na. 
2PE.1.2	Ya bann Yennu nan ti Yomdaanɔ Yisa na paak, ninbatinu nan parmaasir-n ŋamm pukini.
2PE.1.3	Yennu paŋ yab bonchiann; ki u teent linba kur tee manfoor nan yentinu yar kimaan ta miu na paak; ŋɔɔe din yiinit u yentsaakar nan u binbenŋaŋ ni. 
2PE.1.4	Li paak, ki u din senn mɔsonjaana nba ŋan bonchiann ki turit a tin nyi kuun nba be tingbouŋ na ni loonbiit na paak, ŋaan gaar u binbeŋ. 
2PE.1.5	Linba na paak, yii yabir i mɔŋ ki pukin binbenŋaŋ i yada paak man; ki bia pukin Yennu bannu i binbenŋaŋ maŋ paak; 
2PE.1.6	ki bia pukin mɔŋdianu i bannu maŋ paak; ki bia pukin gbankur i mɔŋdianu maŋ paak; ki bia pukin yentinu i gbankur maŋ paak; 
2PE.1.7	ki bia pukin naataann i yentinu maŋ paak; ki bia pukin loomm i naataann maŋ paak. 
2PE.1.8	I binbeŋ-i be nnaie, li sa te ki i ŋamm bann ti Yomdaanɔ Yisa Masia yoo kur, kii mɔk nyɔɔt bonchiann ki turɔ. 
2PE.1.9	Ŋaan nisɔɔ nba ki mɔk binbenbooru maŋi, li yɔɔ jɔɔne, ki poŋ tamma nan Yisa din nyinn u toonbiit sianyoowa.
2PE.1.10	N naa waas, Yennue yiini ki ganni, li paak, yi ŋamm yabir i mɔŋ paak man, ki te ki lin set wann nan i tee u niibe. Li-i tee ki i tuun linba na i kan mi ki baa; 
2PE.1.11	ki Yennu sa te ki yin tan kɔɔ ti Yomdaanɔ Yisa Masia nba tee ti Tinntɔɔ na naan ni; u naan maŋe yɔɔ be ki ki mɔk gbennu.
2PE.1.12	Li paak, n sii yɔɔ ki tiani labaar na poe yoo kur; ŋaan n lek mi nan i poŋ gbatira, ki mir fanu, ki diar chimm; 
2PE.1.13	ŋaan n dukin nan li ŋan ki n ŋamm tiari ki fiin i dudukit ma daa be n manfoor ni na. 
2PE.1.14	N mi nan li kan yukiri ki n sa nyi n gbanant ni kaman nan ti Yomdaanɔ Yisa Masia nba din betin na. 
2PE.1.15	Li paak te ki n yaa n yabir n mɔŋ ki sɔb gbouŋ na ki lii tiani labaar na po yoo kur nan n kuun poorpo.
2PE.1.16	Ta poŋ din beti nan ti Yomdaanɔ Yisa Masia tee paŋ daanɔe, ki bia tan sa jena, labaar maŋ ki tee faak kaa, li tee barmɔniie. Ti ninbinae din la wa mɔk paŋ biaŋinba. 
2PE.1.17	Ki ti din be nanɔ yoo nba ki ti Baa Yennu turɔ paku yentsaakar ni. Li yoo maŋe ki kunkɔr nyii ti yabint Yennu nba tee yentsaakar daanɔ boor ni ki yet a, “N Bilonkakii na, wunba ki n numm gboou nee na.” 
2PE.1.18	Ti mɔŋ mɔŋ tubae din gbat kunkɔr maŋ ki li nyii Yendɔuŋ ni na. Li yooe ki ti din be nanɔ jɔɔr nba ki Yennu gannir na.
2PE.1.19	Ŋanne mantik kat wantit nan Yennu sɔkiniinba nba din pak Yisa labaar na po din tee barmɔniie. Li ŋan ki yin gbiint ba din yet linba na fanu. Bi mɔbona maŋ tee kaman nan fitir nba teen yentu bunbɔnn ni biaŋinba nee mɔkmɔk nan yoo nba ki Yisa tan sa jen; ŋanne sa te ki i numm-n yent fanu. 
2PE.1.20	Ŋaan linba gar li kur tee nee; yii tian man nan Yennu sɔkiniinba nba din sɔb Yennu gbouŋ ni barii nba na din ki tee bi tiauŋ mɔmaan kaa, 
2PE.1.21	kimaan Yennu sɔkiniinbasɔɔ din ki mi dukin u mɔŋ loomm ni ki paki, ŋaan Yennu Seyeeŋe din wantib biaŋinba ki bi sa pak labaar nba nyii ŋɔɔ Yennu boor ni na.
2PE.2.1	Faak sɔkiniinba nba din be Juu teeb sinsuuk ni sianyoo biaŋinba na, nnee ki faak wannteeb mun bia sii be i sinsuuk ni, ki wanti faak wannu woonin ni, linba sa biiri. Bi sa yêt ti Yomdaanɔ Yisa wunba din daab na gbaa; ki Yennu sa dat bi tuba yiama. 
2PE.2.2	Niib bonchiann sa weib ki mun tuun bi mɔŋ loonbiit tumu. Bi paak ki niib sa fiak barmɔnii sɔnu na. 
2PE.2.3	Bi sii mɔk nianchiauŋ, ki sii kpanni ki ŋmabi. Yoo nba din gar na Yennu poŋ din yet a bi tee biitdamme, ŋaan li ji kan yukir ki u sa dat bi tuba.
2PE.2.4	Malakanba nba din tun toonbiit na, Yennu din ki nyik bi tubdatu. U din jii jɔrite ki lorib ŋaan jiib lu muu nba kan mi kpeen na ni; muu maŋ be bootuk nba sumii bonchiann nie, ki bia bɔn bonchiann; bi sii be nni mɔkmɔk nan daar nba ki u tan sa bu bi buut. 
2PE.2.5	Nnee biak, u din ki nyik yaayoo ni tingbouŋ niib na. U din te ki nyume dii tingbouŋ maŋ, ki kpii binba kur ki tiinɔ na, ŋaan tinn Nowa, wunba din mɔɔntir Yenweiu po, ki din tinn u ŋaateeb bannlore ki pukin u paak. 
2PE.2.6	Ŋɔɔ Yennu bia din biir doi nba yi Sodom nan Gomora, ki te ki bi dii muu ki kab kpant tanpent, ki kpii doi maŋ ni niib kura. Linba nee tee siara ki want biitdamm wa tan sa dat bi tuba biaŋinba. 
2PE.2.7	U bia din tan tinn Lot, wunba din tee niŋanɔ na. Biitdamm nba din tuun bi gbanant loonbiit biaŋinba na, li din biir ŋɔɔ Lot par ni bonchiann. 
2PE.2.8	Lot, jaŋanɔ maŋ, din be bi doo nie, ki laat bi toonbiit, ki gbia ba piak bi mɔbonbiit biaŋinba. Ba din tuun toonbiit yoo kur biaŋinba na, li din biir u par ni bonchiann, kimaan u din tee niŋanɔe. 
2PE.2.9	Ti Yomdaanɔ Yennu mi biaŋinba ki u sa fat niib nba tiinɔ, ki nyinnib muksuk ni, ŋaan dat biitdamm tuba mɔkmɔk nan daar nba ki u tan sa bu bi buut na. 
2PE.2.10	Niib nba waa bi gbanant loonbiit ki tuun bonchonchonn toona, ki sian yudamm, Yennu tan sa dat li damm tuba ki gar wa tan sa dat nileeb tuba biaŋinba nawa.
2PE.2.10	Faak wannteeb maŋ nba be i sinsuuk ni na, bi tee tubkangbata damme, bi ki tiin sɔɔ. Bi sukii malakanbae ki ki mɔk jaŋmaanii. 
2PE.2.11	Malakanba mɔk paŋ nan yikoo ki gariba, ŋaan bi ki yeen biit ki jiint bi po ti Yomdaanɔ boori. 
2PE.2.12	Li nibooru ki mi malakanba nba be biaŋinba, ŋaan sukiib. Niib maŋ ki mɔk dudukiti; bi tuun linba ki bi loon, ki naan nan muuk ni bonkobibiit nba ki niib tuu soorib ki kpib nee. Bi mɔŋ toonbiite sa mantik biirib; 
2PE.2.13	bi toonbiit nyɔɔt sii tee biite. Bi lek tuun bi gbanant loonbiit yeenin ni. Bi-i be i ni yoonba, bi tee kaman nan jakint nba tuu taab chinchenn paak biaŋinba nee. Bi-i di jeet nani yoonba, ŋaan bi lek dukii bi toonbiit poe. 
2PE.2.14	Bi-i la poochonchonn, bi ki nyikit u bandakiri, ki bia kan nyik bi biiti. Bi kpann niib nba ki mi Yennu sɔnu fanue ki boontib. Bi para ni, bi tumii nianchiauŋo, ki te ki Yennu mɔtomm be bi paak. 
2PE.2.15	Bi ki saak ki waa sɔnu nba tooki, ŋaan tokii sɔnganu; bi waa Beor bija Balaam nba din waa sɔnu nba nee. U din loon toonbiit nyɔɔte, 
2PE.2.16	ki Yennu din kpaanɔ u toonbiit paaka, ki u boŋ din pak nanɔ nan nisaarik kunkɔr ki kpaanɔ a wun nyik u waat toona.
2PE.2.17	Niib maŋ booru tee kaman nan bunbunn nba kaa nyun nee; bi tee kaman nan sayuŋ nba ki wouŋ tuu gaanɔ nee. Yennu tan sa jiib ki lub bunbɔnchiauŋ ni, mɔkmɔk nan yoo nba kaa gbennu. 
2PE.2.18	Bi piak karinbaanii barii nba ki mɔk nyɔɔte a bin kpann niib nba yabit bi mɔŋ a bin nyik biitdamm, ki kpannib a bii tuun gbanant loonbiit kii tuun bonchonchonn toona, 
2PE.2.19	ki beerib a bi tan sa la mɔŋ-fatu, ŋaan ki bi mɔŋ tee biit daaba, kimaan bonsiar nba nyann nirɔ, li bont tuu dia nirɔ maŋ daabsin ni. 
2PE.2.20	Niib nba din mi ti Yomdaanɔ Yisa Masia, wunba tee ti Tinntɔɔ, ki poŋ din nyik biit nba be tingbouŋ nna na, li biit maŋ-i jiki taŋŋi jen ki nyannib, bi joontu tan sii bi ki gar bi pinpiik nba din tee biaŋinba nawa. 
2PE.2.21	Bi-i bo-i kii mi popeenn binbeŋ, li bo sii sɔ nan ba bannir ŋaan ji ki sak barŋanii nba ki bi din gbat na. 
2PE.2.22	Bi tuun gbeent barjokit nba yet biaŋinba nee a “Bɔke tuu ŋmat ki di u mɔŋ siit,” ki “Doorik-i wuur nyun ŋaan u tuu ŋmat ki gbar u mɔŋ nan bakire.”
2PE.3.1	N naa walonkai, ma sɔbin gbouŋ nba ki teeni na ji pukii gbant ŋannlee na. Li gbant ŋannlee na kur ni, n poŋ tiari bont na po, ma n fiin i dudukŋant. 
2PE.3.2	N loon ki yii tian mɔmaan nba ki Yennu sɔkiniinbaŋamm din pak li po yaayoo ni na, kii bia tian sennii nba ki ti Yomdaanɔ, wunba tee ti Tinntɔɔ na nba din pak, ki timm nba tee u toomiinba din beti na po. 
2PE.3.3	Sinsinn, n loon ki yii tian nan nisiab nba waa bi para loonbiit tan sii be dajoontii ni, ki tan sii sarikiti, 
2PE.3.4	ki yeen a, “Yisa Masia nba din senn mɔsonn a u tan sa jen na, ŋɔɔ lia-aa? Ti baanba nba poŋ din kpowa nan dinna, bonsiar kur kpan tee kaman nan la poŋ tuu tee biaŋinba dunia pinpiik ni nee.” 
2PE.3.5	Li niib ki saak bin tiar nan Yennu din yet mɔmaame ki nan sanpaak nan tiŋ yaayoo ni; ki din nyinn tiŋ na nyun ni ki te ki li be nyun na sinsuuk ni, 
2PE.3.6	ki bia din te ki nyun dii tingbouŋ maŋ ki li biir. 
2PE.3.7	Ŋaan ŋɔɔ Yennu mɔmaame bia lek sii dia sanpaak nan tiŋ nba be mɔtana na mɔkmɔk nan yoo nba ki u tan sa te ki li kura-n di muu, ki biir biitdamm, kimaan li daar u tan sa bu bi buut ki biirib.
2PE.3.8	N naa walonkai, i daa tammit barii na po; ti Yomdaanɔ boor ni ŋanin, dayennkɔɔ tee kaman nan binna tusae; ki binna tusa mun bia tee kaman nan dayennkɔɔ nee. 
2PE.3.9	Nisiab dukii a li tan sa yukir nan ti Yomdaanɔ-n tun mɔsonn nba ki u din senn na, ŋaan li ki tee nna; li tee a u mɔk sukuru nani; u ki loon ki sɔɔ-n tan mann kɔɔ muu ni, u loon ki sɔɔ kur-n nyik u biite ki la tinnu.
2PE.3.10	Ti Yomdaanɔ daar maŋ baaru tan sii tee kaman nan nanyukɔɔ baaru nee. Li daar maŋ, ki sanpaapo sa gbenn nan fujaann; ki muu nba di bonchiann tan sa di sanpaapo bonsiar kur, ki tingbouŋ na nan bonsiar kur nba be leŋ tan sa di muue ki gbenn. 
2PE.3.11	Ki bont na kur nba tan sa di muu nna na, i dukin sɔɔ li ŋan ki yii tee niboor bee mani? Li ŋan ki yii mɔk binbenyeeŋ, kii tiin Yennu, 
2PE.3.12	kii guu Yennu daar maŋ, ki yabir i mɔŋ paak ki daar maŋ-n baar yian. Li daare ki sanpaapo tan sa kab ki biir, ki muu na tonu tan sa nann sanpaapo bonnankaa. 
2PE.3.13	Ŋaan ti guu yoo nba ki sanpaak paann nan tiŋ paann tan sii be kaman nan Yennu nba din senn mɔsonn nba na, ki popeenn toona kuukɔɔ sii be leŋ maŋ.
2PE.3.14	N naa walonkai, ya guu bona maŋ na paak, yii yabir i mɔŋ paak kii mɔk parmaasir, nan binbenyeeŋ, ki daa mɔk biit Yennu boori. 
2PE.3.15	Ti Yomdaanɔ nba di sukuru ki daa ki jen mɔtana na, u loon ki yin bann nan u teen niibe yaak a bin la tinnu sinsinn na ki wun jen. Ti naa bilonkak Pɔɔl mun daan sɔb gbounsiɔk ki turi ki beti linba nawa, kaman nan Yennu nba turɔ yan ki u dia biaŋinba. 
2PE.3.16	U gbant kur ni, u din sɔb ki piak Yennu daar maŋ po labaare, ki wanti li labaar. Labasia be u gbant na ni ki paar nan nirɔ-n bann li paak, ki nisiab nba ki mɔk yan ki bia ki mɔk ba see siami, bi jikitir ki kpintir faake, kaman nan ba tuu kpintir Yennu gbouŋ maŋ paak bolia ni biaŋinba na. Li paake te ki Yennu tan sa dat bi tuba.
2PE.3.17	N naa walonkai, i poŋ mi ba tee biaŋinba. Yimm nba waa barmɔnii na, yi bann i yan ni man, ki daa waa biitdamm faak sɔnii na, ŋaan yabir ki daa baa i sinsee boa. 
2PE.3.18	Yi ŋamm gaar ti Yomdaanɔ Yisa Masia wunba tee ti Tinntɔɔ na sommir ki pukin man, kii tumii u mɔmaan na. Ŋɔɔe yen dontir ki jikit saa nan yoo nba kaa gbennu. Mɔmɔmm.
1JN.1.1	N sɔbin gbouŋ na ki teeni a n wanni wunba ki bi yiu Yennu Mɔb nba teen niib manfoa na poe. Yoo nba ki dunia din tan piint namu na, ŋaan sɔɔ ki Mɔb maŋ poŋ bee. Mɔmaan maŋ nba din sik tingbouŋ na ni yoonba, ki ti gbiintir u pinpauk, ki bia laatɔ nan ti ninbina ki goriiɔ, ki ti nii bia siitɔ, 
1JN.1.2	ki u din fiit ki ti set lau, ki mɔɔntir li siara ki teeni ki jikit saa manfoor nba kaa gbennu po. Manfoor maŋe din be ti Baa Yennu peŋ, ki ti Baa maŋ jiiu ki fiitɔ ki wannit. 
1JN.1.3	Linba ki ti la ki bia gbate, ki ti mɔɔntir ki teeni na, a yin fit lian taan nant mɔtaauk ni. Barmɔniie setik, ti mɔtaauk ni, ti taant nan ti Baa Yennu nan u Bija Yisa Masia, 
1JN.1.4	ki ti loon ki ti kur-n ŋamm la parpeenn bonchiann. Li paake teen ki n sɔbin teeni na.
1JN.1.5	Tɔn, barii nba ki ti din gbat ŋɔɔ Yisa Masia boor ni ki mɔɔntir ki teeni na, li tee nnee: Yennu tee yentue, ki bunbɔnn kaa u ni. 
1JN.1.6	Ki ti-i yaa a timm nan Yennu mɔk mɔtaauk nan leeb, ŋaan ki bunbɔnn be ti ni, ŋann ti fa faake ti mɔi ni, ki ti toona nee set want nan ti fa faak. 
1JN.1.7	Ŋaan li-i tee ki ti waa yentu sɔnu yoo kur, kaman nan Yennu nba be yentu ni biaŋinba na, ŋann ti mɔk mɔtaauk nan ti leeb, ki u Bija Yisa sɔme yentir ti para ni biit kur. 
1JN.1.8	Tɔn, ti-i yaa a ti ki mɔk biitie, ŋann ti kpann ti mɔŋe, ki barmɔnii kaa ti ni. 
1JN.1.9	Ŋaan ti-i yɔɔ nyint ti toonbiit ki teen Yennu, tii mi nan u sii nyikit chabit ti toonbiit, ki bia yentir ti para ni biit kur, kimaan u tee barmɔnii daanɔ ki bia tee popeendaanɔ. 
1JN.1.10	Ti-i yaa a ti ki tuun toonbiitie, ŋann nna ti teenɔ faak daanɔe na, ki u maan maŋ kaa ti ni.
1JN.2.1	N waas, n ki loon ki yii tuun toonbiiti. Li paake te ki n sɔbin ki teeni na, ŋaan li-i tee ki sɔɔ tun toonbiit, ti mɔk sindantinnɔ ti Baa Yennu boor ni, ki ŋɔɔe tee Yisa Masia, wunba tee popeendaanɔ na. 
1JN.2.2	Ki wa din sik ki tan gaar ti paak ki kpo na, ŋɔɔe ji teen ti marouŋ Yennu boor ni ti toonbiit paak; ki u marouŋ maŋ, li ki tee timm Masiaweira kuukɔɔ toonbiit paak kaa, ŋaan li tee timm nan tingbouŋ na ŋaateeb kur toonbiit paake.
1JN.2.3	Ti-i dia Yennu sennii, ŋanne sa wann nan ti set miu, 
1JN.2.4	ki li-i tee ki sɔɔ yet a “N miu,” ŋaan bia ki dia u sennii, li yɔɔ tee faak daanɔe, ki barmɔnii kaa u ni. 
1JN.2.5+1JN.2.6	Ki bia jenna, wunba dia u maan, ŋɔɔe set loon Yennu nan u yan kur. Ki bia jenna, daanɔ nba yaa a u gaa u paak, see ki u binbeŋ-ii tee kaman nan Yisa binbeŋ nba din tee biaŋinba na. Ŋanne ki u sa bann nan u gaa Yennu paak.
1JN.2.7	N walonkai, ma sɔbin loomm sennu nba ki teeni na, li ki tee sennpaanu kaa, ŋaan li tee sennu nba ki i din dɔŋ gbia ki li yukir na poe, ki sennkper maŋe tee Yisa maan nba ki i din gbia na. 
1JN.2.8	Ŋaan mɔtana li bia daa tee kaman nan sennpaann nee ki n sɔbin ki teeni, kimaan yoo kpintire, ki bunbɔnn yentir, ki niib nunii po piint yentir nan Yisa barŋanii. Sennu nee ki Yisa binbeŋ ni din want nan mɔnii, ki i binbeŋ ni mun bia want nnee.
1JN.2.9	Li-i tee ki wunba yaa a u nɔɔk ni mɔk yentu, ŋaan nân u naa bik, ŋann nna bunbɔnn lek daa be u ni; 
1JN.2.10	ki daanɔ nba loon u naa bik, u nɔɔk ni mɔk yentue, ki li paak, siar kaa u ni ki sa te ki wun tun biiti. 
1JN.2.11	Ŋaan wunba nân u naa bik, bunbɔnn be u ni, ki u benu ni mun bia bɔne, ki bunbɔnn maŋ dɔkin u numm po, ki u ki laat wa saa siaminba po.
1JN.2.12	N waas, Yennu nyik chabi i biita, kimaan Yisa Masia sann ni; li paake te ki n sɔbin ki teeni na. 
1JN.2.13	N chanbaanba, i mi Yisa nba poŋ din yɔɔ be mɔkmɔk nan mɔkmɔk na; li paake te ki n sɔbin ki teeni na. Naasimm, i nyann Sintaanii, bonbiiuk daanɔ nawa; li paake te ki n sɔbin ki teeni na.
1JN.2.14	N waas, ya mi ti Baa Yennu na, li paake te ki n sɔbin ki teeni na. N chanbaanba, ya mi Yisa nba poŋ din yɔɔ be mɔkmɔk nan mɔkmɔk na, li paake te ki n sɔbin ki teeni na. Naasimm, ya mɔk paŋ, ki Yennu mɔmaan bia be i ni, ki i nyann Sintaanii, bonbiiuk daanɔ maŋ na, li paake te ki n sɔbin ki teeni na.
1JN.2.15	I daa loon tingbouŋ na ŋaateeb sɔnu. I bia daa loon tingbouŋ na bona. Li-i tee ki daansɔɔ nba loon tingbouŋ na ŋaateeb sɔnii, u ki loon ti Baa Yennu. 
1JN.2.16	Niib mɔk niauŋ nan bin tun bi mɔŋ loomm, ki bia nian bona nba ki bi laat na paak, ki bia mɔk parbifaant, ŋaan linba na kur lek tee tingbouŋ na ŋaateeb niauŋo; li ki nyii ti Baa Yennu boor ni kaa. 
1JN.2.17	Tingbouŋ na tan sa gbenn, ki tingbouŋ na ŋaateeb niauŋ na mun bia sa gbenn, ŋaan wunba tuun Yennu yanbɔɔtoona, ŋɔɔe tan sii be mɔkmɔk nan yoo nba kaa gbennu.
1JN.2.18	N waas, dunia gbennu yoo baat. I poŋ mi gbat a Masia datasɔɔ sa baar; ki mɔtana, Masia datasiab bonchiann poŋ baar na, ki ŋanne te ki ti set bann nan dunia gbennu yoo baat. 
1JN.2.19	Masia datai maŋe nyii ti ni; ŋaan bi ki tee ti yabi. Bi-i bo-i tee ti yabie, timm nan ŋammii bo sii lakin be; ŋaan bi nyikita, ki li want nan bi kur ki tee ti yab setik nan mɔnii.
1JN.2.20	Yisa Masia, popeendaanɔ nee, sikin u Seyeeŋ i paak, ki u te ki i kur mi wannu nba took. 
1JN.2.21	Tɔn, li ki tee a i ki mi wannu nba took kaa te ki n sɔbin ki teeni na, ŋaan li tee ya poŋ mi wannu maŋ na paak, ki bia mun mi nan faak wannu fɔk nan barmɔnii wannu. 
1JN.2.22	Ki ŋmee tee faak daanɔ? Li tee wunba yaa a Yisa ki tee Yennu Niganntɔɔ Masia wunba ki u din tumɔ tingbouŋ na ni nae. Ŋɔɔe tee Yisa dataak maŋ, ki yêen ti Baa Yennu nan u Bija Yisa mun biak. 
1JN.2.23	Daanɔ nba yêen Yennu Bija Yisa, ti Baa Yennu ki be nanɔ, ŋaan wunba piak ki yeen a u teen yada nan Yisa tee Yennu Bijae, ti Baa Yennu be nanɔ.
1JN.2.24	Ya din sint gbat Yisa maan nba pinpiik ni na, yii dia nna man fanu. Li-i tee ki i dia maan maŋ, i sii gaa ti Baa Yennu nan u Bija Yisa paake, 
1JN.2.25	ki mɔsonn nba ki u senn ki turit na tee a u sa turit manfoor nba kaa gbennu na.
1JN.2.26	N sɔbin linba na ki teeni ki chekinti ki jikit saa niib nba yaa bin kpanni na poe; 
1JN.2.27	ŋaan yimm ŋarin, Yisa sikin u Seyeeŋ maŋ i paaka. Seyeeŋ maŋ nba biar be i ni na, i ji kii loon ki sɔɔ-n wanniini, kimaan Seyeeŋ maŋ mɔŋe wanti bont kura, ki u wannu maŋe tee barmɔnii wannu, ki li ki tee faak wannu kaa. Li paak, yii gaa Yisa paak man kaman nan Seyeeŋ maŋ nba wanti biaŋinba na.
1JN.2.28	Tɔn, n waas, yii gaa Yisa paak man. Li-i tee ki i yɔɔ gaa u paakie, ti sii mɔk parcheenn, ki ti kan di fei u boor yoo nba ki u tan sa jen na. 
1JN.2.29	I mi nan Yisa Masia tee popeendaanɔe; li paake, ki i mun bann nan binba kur tuun popeenn toona, bi mun tee Yennu waase.
1JN.3.1	Lek gotir man loonbooru nba ki ti Baa Yennu mantik loont na. U loomm maŋ mantik ji sa yabite, ki u jiit ki teenit u waas, ki ti set mun tee u waase. Ŋaan tingbouŋ na ŋaateeb ki mi ta tee niboorsiab nba, kimaan bi ki mi Yennu. 
1JN.3.2	N walonkai, mɔtana ti tee Yennu waase, ŋaan li lek daa ki wann yent nan ta tan sii be biaŋinba. Ŋaan ta daa mi linbae na, a Yisa-i taŋŋi jeni, ti tan sa la wa set tee biaŋinba, ki li paak, ti tan sa kpint ki naan nan ŋɔɔ nee. 
1JN.3.3	Ki bia jenna, binba kur daan u jenu po maŋ, ŋamme dia bi mɔŋ fanu, kaman nan wa be fanu biaŋinba na.
1JN.3.4	Binba kur tuun biit, ŋamme biir Yennu sennu, kimaan toonbiit tumu biir Yennu sennue. 
1JN.3.5	I mi nan Yisa Masia din sik baar tingbouŋ na ni a wun nyinn niib biite; ki biit kaa u ni. 
1JN.3.6	Ki wunba kur gaa u paak, u ki tuun biiti. Ŋaan wunba tuun biit, u daa ki bann Yisa nba tee wunba, ki bia ki miu.
1JN.3.7	N waas, i daa saak ki sɔɔ-n kpanniini; daanɔ nba tuun popeenn toona, ŋɔɔe tee popeendaanɔ, kaman nan Yisa nba tee popeendaanɔ na. 
1JN.3.8	Sintaanii poŋ tee biitdaanɔe piinu niwa nan mɔtana, ki daanɔ nba tuun biit, ŋɔɔe tee Sintaanii yɔɔ. Ŋaan ki Yennu Bija Yisa sik baar a wun biir Sintaanii toona.
1JN.3.9	Binba kur tee Yennu waas nyii bi Baa Yennue, ki ki tuun biiti. Bi ki fit tuun biiti, kimaan ba gaar bi Baa Yennu binbeŋ na paak. 
1JN.3.10	Ŋaan binba kur ki tuun popeenn toona, bi ki tee Yennu waas kaa. Ki bia jenna, binba kur mun bia ki loon bi naa waasi, bi bia ki tee Yennu waas kaa. Ŋannii want binba tee Yennu waas nan binba tee Sintaanii waas.
1JN.3.11	Ya din dɔŋ gbat Yisa maan nba pinpiik ni na tee nnee: a tii loon ti leeb man. 
1JN.3.12	Li ki ŋan ki tii be kaman nan Keenn nba din be biaŋinba na; ŋɔɔ din tee bonbiiuk daanɔ Sintaanii yɔɔe, ki din kpii u waarɔ. Bee paake te ki u din kpiiu? U din la u waarɔ tuun toonŋana, ŋaan ki u yar bi. 
1JN.3.13	Tɔn, n naa waas, li-i tee ki tingbouŋ na ŋaateeb nami, i daa te ki li teei bakitnauŋu.
1JN.3.14	Ta loon ti naa walees na, ŋannii want nan ti nyii kuun paŋ ni, ki be manfoor nba kaa gbennu ni. Ŋaan daanɔ nba ki mɔk li loonbooru, ŋɔɔ ŋarin biar be kuun paŋ nie. 
1JN.3.15	Ki bia jenna, wunba mun nân u naa bik, u tee nikpiiruko; ki i mi nan manfoor nba kaa gbennu kaa nikpiiruk ni.
1JN.3.16	Gotir man, Yisa nba din gaar ti paak ki kpo nee wantit loomm nba tee biaŋinba; ki li mun kpaa talase ki tii nyint ti manfoa ti naa waas paak. 
1JN.3.17	Daanɔ nba mɔk linba jaŋitɔ, ŋaan la ki u naa bik kɔŋ siar, ki u baka kaa u ni, Yennu loomm kaa daanɔ maŋ ni. 
1JN.3.18	N waas, ti loomm maŋ daa be ti mɔi ni kuukɔɔ kaa; see ki lii tee barmɔnii loomm nba sommit niibe.
1JN.3.19	Li-i tee ki ti tuun nna, ŋanne ki ti sa bann nan ti waa barmɔnii wannu, ki bia sii mɔk parcheenn Yennu boor. 
1JN.3.20	Li-i tee ki ti dudukit wannit nan ti mɔk biit, ŋaant man ki ti tiar nan Yennu chee ti dudukit ki bia mi barii kura. 
1JN.3.21	Tɔn, n walonkai, ti dudukit-i kii wannit nan ti tun bonkpetiri, ŋann ti mɔk parcheenn Yennu boor. 
1JN.3.22	Ki bia jenna, ti-i dia u sennii ki tuun linba pent u parie, ŋannii sa te ki u teent linba ki ti meiɔ na. 
1JN.3.23	Ki nee tee u sennu maŋ, a ti teen u Bija Yisa Masia yada kii loon ti leeb kaman nan wa din sennit sennu biaŋinba na. 
1JN.3.24	Binba kur dia u sennii maŋ, ŋamme gaa u paak, ki u mun bia be bi ni. Ŋannii teen ki ti bann nan u yɔɔ be ti ni, kimaan u Seyeeŋ be ti ni.
1JN.4.1	N walonkai, i daa tee nisiab kur nba yaa a bi mɔk Yennu Seyeeŋ na maan yada, ŋaan bikintib man, ki got laan bi sei maŋ nyii Yennu boor ni amii lee, kimaan faak sɔkiniinba bonchiann nba kpann niib na poŋ baar na ki yat lin niib ni.
1JN.4.2	Wunba kur ki seek piak u ni, ki u yaa a u teen yada a bi din mar Yisa Masia nisaarike, ŋɔɔe mɔk Seek nba nyii Yennu peŋ. Li-i tee ki u yeen nna, ŋanne ki ti sa bann nan li tee Yennu Seyeeŋe. 
1JN.4.3	Ŋaan wunba ki seek piak u ni, ki u yaa a u ki teen yada nan bi mar Yisa nisaarike, ŋɔɔe ki mɔk Yennu Seyeeŋi. Li daanɔ seeke tee Yisa dataak seek na. Bi din poŋ beti nan Yisa dataak maŋ sa baar na, ki mɔtana u poŋ set baar tingbouŋ na niwa.
1JN.4.4	N waas, yimm tee Yennu yabe, ki Yennu Seyeeŋ be i ni, ki u mɔk paŋ ki gar Sintaanii wunba be tingbouŋ na ni. Ŋanne te ki i nyann faak sɔkiniinba maŋ. 
1JN.4.5	Ŋamme tee tingbouŋ na yab. Li paak te ki bi piak tingbouŋ na niauŋ po, ki tingbouŋ na ŋaateeb fiin bi po. 
1JN.4.6	Ŋaan timm ŋarin tee Yennu yabe; ki binba mi Yennu, ŋamme fiin ti maan po. Ŋaan binba ki tee Yennu yabi, bi ki fiin ti maan po. Ŋanne sa te ki ti sa bann wunba mɔk Yennu Seyeeŋ nba want barmɔnii wannu, nan wunba mɔk Sintaanii seek nba want faak wannu.
1JN.4.7	N walonkai, tii loon ti leeb man, kimaan loomm tee Yennu yare, ki binba mɔk loomm, ŋamme tee Yennu waas ki bia miu. 
1JN.4.8	Yennu tee loomme, ki binba ki mɔk loommu, bi ki miu. 
1JN.4.9	Yennu din sikin u Bijayemmir tingbouŋ na ni a ti la manfoor u paak, ki nee fiit wannit nan Yennu set loont. 
1JN.4.10	Loomm nba set tee loomm nan barmɔnii ki tee a timm din loon ŋɔɔ Yennu kaa, ŋaan li tee a ŋɔɔ Yennu din loon timm, ki din sikin u Bija tingbouŋ na ni ki u tan gaar ti paak ki kpo, ki teen ti marouŋ ŋɔɔ Yennu boor ni, a tin fit la nyikinchab ti biit paak na.
1JN.4.11	N walonkai, Yennu nba loont biaŋinba na, li kpaa talas ki tii munii loon ti leeb nna. 
1JN.4.12	Sɔɔ kaa ki mi la Yennu nan u ninbina, ŋaan ti-i loon ti leebie, Yennu sii yɔɔ be ti ni, ki ti sii mɔk loomm nba ki u teent na nan barmɔniie.
1JN.4.13	Ŋɔɔe bia sikin u Seyeeŋ ki turit, ki ŋanne te ki ti bann nan ti gaa u paak, ki u mun bia be ti ni. 
1JN.4.14	Ki linba pukin biak, ti din laat u Bija, ki mɔtana ti mɔɔntir nan u Baa Yennu din sikinɔ tingbouŋ na ni, a wuu tee tingbouŋ na ŋaateeb Tinntɔɔ. 
1JN.4.15	Wunba yaa a u teen yada nan Yisa tee Yennu Bija, ŋɔɔe ki Yennu be u ni, ki u mun bia gaa Yennu paak. 
1JN.4.16	Ki ti mɔŋ mɔŋ mun bann Yennu nba loonit biaŋinba, ki bia teen yada nan u set loonit.
1JN.4.16	Yennu tee loomm, ki daanɔ nba yɔɔ mɔk loomm nna, ŋɔɔe gaa Yennu paak, ki Yennu mun bia be u ni. 
1JN.4.17	Ki bia jenna, li-i tee ki ti waa loomm sɔnu nan barmɔnii, Yennu barbuut daar-i taŋŋi baar, ti kii mɔk jijeeti, kimaan Yisa binbeŋ nba tee biaŋinba na, ti binbeŋ mun tee nnee tingbouŋ na ni. 
1JN.4.18	Ti-i mɔk loomm, jijeet sii kaa. Li-i tee ki loomm mantik be nan mɔnii mɔnii, jijeet kan la yaak kii be ti ni, kimaan tubdatu paake ki ti tuu jee. Li-i tee ki nirɔ jee jijeeti, u ki mɔk loomm nan barmɔnii.
1JN.4.19	Yennue sint loonit; ŋanne teen ki ti mun mɔk loomm. 
1JN.4.20	Daanɔ nba yaa a u loon Yennu, ŋaan bia nân u naa bik, u tee faak daanɔe. Li-i tee ki u ki loon u naa bik nba ki u laatɔ nan u ninbina, nlee ki u sii fit loon Yennu nba ki u ki laatɔ nan u ninbina? 
1JN.4.21	Ki Yisa din senn sennu ki yet a wunba loon Yennu, see ki wuu biakii loon u naa bik mun.
1JN.5.1	Binba kur tee yada nan Yisa tee Yennu Niganntɔɔ Masia na, li yabe tee Yennu waas. Ki daanɔ nba loon nisɔɔ, u bia sii loon nirɔ maŋ waase. 
1JN.5.2	Li-i tee ki ti loon Yennu ki tuun linba ki u sennii nba want biaŋinba, ŋanne sa te ki tin bann nan ti loon Yennu waas; 
1JN.5.3	ki li-i biakii tee ki ti dia u sennu, ŋanne want nan ti loonɔ. Ki bia jenna, u sennu maŋ ki paari, 
1JN.5.4	kimaan binba kur tee Yennu waas, ŋammii fit nyant tingbouŋ na ni jinjammii. Linba te ki ti nyant tingbouŋ na jinjammii na tee ti yada teenue. 
1JN.5.5	Ki ŋmee sii nyant jinjammii maŋi? Wunba teen yada nan Yisa tee Yennu Bija.
1JN.5.6	Ŋɔɔ Yisa Masiae tee wunba din baar nan nyun nan sɔn; u din ki baar nan nyun kuukɔɔ kaa, ŋaan u din baar nan sɔn mun biak. Ki Yennu Seyeeŋ tee siaradaanɔ, kimaan Seyeeŋ na tee barmɔnii daanɔ. 
1JN.5.7	Tɔn, binba tee siaradamm maŋ tee banntaae; 
1JN.5.8	ki damm maŋe tee Yennu Seyeeŋ, nan nyun maŋ, nan sɔn maŋ; ki bi banntaa maŋ lakin taan mɔyomm ki tee siara. 
1JN.5.9	Nnee ki Yennu teen siara u Bija Yisa po, ki u siara maŋ chee nirɔ yar. Ti-i tee nirɔ siara yadaie, ŋann nna ti sii tee Yennu siarae yada ki gar nirɔ yar. 
1JN.5.10	Wunba teen Yennu Bija maŋ yada, ŋɔɔe mɔk Yennu siara maŋ u par ni; ki wunba ki teen u siara maŋ yada, u teenɔ faak daanɔe na, kimaan u ki teen yada nan siara nba ki Yennu teen u Bija po na, a li tee mɔnii.
1JN.5.11	Yennu siara maŋ tee nnee, a u turit manfoor nba kaa gbennu, ki manfoor maŋ nyi u Bija Yisa nie. 
1JN.5.12	Wunba gaa Yennu Bija na paak, ŋɔɔe mun mɔk manfoor maŋ; ŋaan wunba ki gaa Yennu Bija maŋ paaki, u ki mɔk li manfoori.
1JN.5.13	N sɔbin gbouŋ na ki teen yimm nba teen Yennu Bija yada, kimaan n loon ki i bann nan i mɔk manfoor nba kaa gbennu. 
1JN.5.14	Tɔn, ti mei Yennu nan parcheenn, kimaan ti mi nan li-i tee ki ti meiɔ linba ki u loon wun turit na po, tii mi nan u gaan ti miaru. 
1JN.5.15	Ti-i mi nan u set gaan ti miaru, tin bann nan ti poŋ gaar linba ki ti meiɔ li po nawa.
1JN.5.16	Sɔɔ-i laat u naa bik ki u tuun biit nba kan baar nan kuumi, li daanɔ-ii mei Yennu u paak, ki Yennu-n chab tur biitdaanɔ maŋ manfoor, kimaan u chabit manfoa ki teen binba tuun biit nba ki tee kuun toonni. Ŋaan toonbisiar be, ki tee kuun toonn. N ki yaa a yii mei Yennu kii teen binba tuun biit maŋ booru kaa. 
1JN.5.17	Toona kur nba ki ŋan lek tee biite, ŋaan toonbisai be ki kan baar nan kuumi. 
1JN.5.18	Ki ti mi nan damm nba nyii Yennu ni, bi ki tuun biiti, kimaan Yennu Bija Yisa guub, ki bonbiiuk daanɔ Sintaanii kan teemm siari. 
1JN.5.19	Ki ti bia mi nan timm Masiaweira tee Yennu yabe, ŋaan tingbouŋ na ŋaateeb kur nba ki tee Masiaweira na be Sintaanii nuu ni.
1JN.5.20	Ti mi nan Yennu Bija Yisa din sik tingbouŋ na ni ki tan turit yan a tii bant barmɔnii Yennu. Ta gaa nan u Bija Yisa Masia na paak, ŋanne bia te ki ti gaa nan u Baa Yennu paak; ki ŋɔɔe set tee barmɔnii Yennu, ki bia tee daanɔ nba teent manfoor nba kaa gbennu.
1JN.5.21	N waas, nyint i mɔŋ man nan pata ni.
2JN.1.1	Min Jɔɔnn nba tee Masiaweira saakɔɔ nee, sɔbin gbouŋ na ki teen fin nba tee n niipoo nba ki Yennu gannɔ na, nan a waas. N looni nan barmɔnii, ŋaan li bia ki tee min kuukɔɔ kaa looniini. Binba kur mun saak Yennu barmɔnii maŋ wannu, bi mun bia looni nnee. 
2JN.1.2	Min nan ŋamme looni, kimaan ti kur nba taa barmɔnii wannu maŋ paak, ki barmɔnii wannu maŋ set sii yɔɔ be ti ni mɔkmɔk nan yoo nba kaa gbennu.
2JN.1.3	Ti Baa Yennu nan u Bija Yisa Masia sommir nan bi ninbatinu nan bi parmaasir sii be ti paak, nan ta waa barmɔnii wannu nan loomm sɔnu biaŋinba na.
2JN.1.4	N daan mɔk parpeenn bonchiann nan ma daan la a wasiat nba ki bi waa barmɔnii wannu nba ki ti Baa Yennu sennit sennu na. 
2JN.1.5	N niipoo, n meia, ŋaant ki ti kur-ii loon ti naa walees. Linba na ki tee sennpaanu kaa ki n sɔbani, ŋaan li tee sennu nba ki ti din dɔŋ gbia li po pinpiik niwa mɔkmɔk nan dinnae. 
2JN.1.6	Ti-i yɔɔ saak Yennu sennu, ŋanne want nan ti loonɔ nan mɔnii, ki sennu maŋ nba ki ti din dɔŋ gbia li po pinpiik niwa mɔkmɔk nan dinna na, li sennu yaa a tii waa loomm sɔnue.
2JN.1.7	Tɔn, kpinkpannii damm bonchiann poŋ baar ki yat saan siar po kur tingbouŋ na niwa, binba yaa a ŋamm ki teen yada a bi mar Yisa ki u tee nisaarik na. Li nibooru tee kpinkpannii damme, ki bia tee Yisa datai. 
2JN.1.8	Li paak, i mi man kii tan kɔŋ linba ki ti poŋ yabir i paak na, ki i tan sa la i nyɔɔt kur Yennu boor ni.
2JN.1.9	Daansɔɔ nba ki gaan Yisa Masia wannu bonŋann ŋaan pukii u mɔŋ yar, Yennu ki be nanɔ, ŋaan wunba saak wannu maŋ ki ki nyikiti, ti Baa Yennu nan u Bija Yisa Masia kur be u ni. 
2JN.1.10	Li-i tee ki daansɔɔ nba baar i boor ni, ŋaan ki want Yisa Masia wannu maŋ nba tooki, i daa gaanɔ i ŋei ni, ki bia taan daa foontɔ gbaa, 
2JN.1.11	kimaan wunba foontɔ, u mɔŋ taant daanɔ maŋ biit poe na.
2JN.1.12	N mɔk mɔbona bonchiann ki loon ki n sɔb ki turi, ŋaan n ki loon ki n sɔb gbouŋ ni kaa ki turiini, ŋaan n mɔk dindann nan n sa baar ki gɔni, ki tin pak nan leeb mɔi ni, ki li-i tee ki li fit teen nna, li sa maŋ ti para ni bonchiann.
2JN.1.13	A niipoo wunba ki Yennu gannɔ na, u waas foonta.
3JN.1.1	Min Jɔɔnn nba tee Masiaweira saakɔɔ nee, sɔbin gbouŋ na ki teen n yɔɔk fin Gaius, fin nba ki n nian nan mɔnii.
3JN.1.2	N yɔɔk, n mei Yennu a paak nan fii mɔk laafia, ki a bont kur-n somm fanu kaman nan a seek nba be fanu Yennu boor biaŋinba na. 
3JN.1.3	N mɔk parpeenn bonchiann nan ti naa wasiat nba daan baar nna, ki tan betin a po na, nan biaŋinba ki a waa Yennu barmɔnii wannu na, ki a benu nee bia want li sɔnu nan mɔnii. 
3JN.1.4	Siar ki penn n par ni ki mantik baar ma gbat a n waas waa wannu nba took na.
3JN.1.5	N yɔɔk, fa sommit ti naa waas nba tee saamm gbaa biaŋinba na, a tuun linba ŋan. 
3JN.1.6	Ba tuu tan baar Masiaweira lakinu ni yoonba, bi tuu tiar a burchintuk maŋ po. Li paak, bi-i tuu kii baar a boor ni, ki a bia ŋammit bi sɔnii maŋ ki sommitibie, ŋann a tuun bonŋanne na. I diab bonŋann kimaan bi tee Yennu yabe. 
3JN.1.7	La tee Yisa sann paak nee ki bi lin ki mɔɔntir u maan, ŋaan ki gaan siar binba ki tee Masiaweira na boor ni. 
3JN.1.8	Li paak, timm Masiaweira ŋarin, li kpaa talase nan tii gaan li nibooru saantuk. Ŋanne sa te ki timm nan ŋamm-ii taa Yisa barmɔnii wannu mɔɔntii.
3JN.1.9	N poŋ mi sɔb barsai nna ki tur Masiaweira nba be a boor ni na, ŋaan ki Diotrefes yêen n mɔb, kimaan u loon wun pur u mɔŋ nijaanne. 
3JN.1.10	Li paak, mi-i taŋŋi baar, n sa fiit linba kur ki u tun, nan bonbisiar nan faak nba ki u pak ki biirit na. Ŋaan biit nba ki u tuun maŋ na, li lek daa ki gboo u numm gbaa. Ti naa waas nba tuu tan baar u boor ni, u bia tuu ki gaanibi, ki damm nba tuu loon bin gaar ti naa waas maŋ saantuk, u bia tuu ber nyinnib Masiaweira lakinu maŋ nie.
3JN.1.11	N yɔɔk, daa tokii sɔɔ biiti, ŋaan kii tuun linba ŋan. Wunba tuun bonŋann, u tee Yennu yɔɔe; ŋaan wunba tuun biit, u ki bann Yennu.
3JN.1.12	Sɔɔ kur piak Demetrius; ki u benu nee bia want nan u waa barmɔnii wannu; ki ti mɔŋ mun piakɔ; ki a mun mi nan ti set tee barmɔnii damme.
3JN.1.13	N bia mɔk maan bonchiann ki loon ki n pak ki tura, ŋaan n ki loon ki n sɔb gbouŋ ni kaa ki turani. 
3JN.1.14	Ŋaan n mɔk dindann nan n tan sa baar ki la-a daa ŋannlelee na ni, ki tin tan pak nan leeb mɔi ni.
3JN.1.15	Parmaasir-ii be a paak. Ti yɔɔsinba foonta. Ti yɔɔsinba nba mun bia be a boor ni na, a foont bi sɔɔ kur nan u sann yenɔ yenɔ.
JUD.1.1	Min Juud wunba tee Yisa Masia toontunnɔ, ki bia tee Jems naa bik nee sɔbin gbouŋ na ki teen niib nba ki ti Baa Yennu gannib ki loomm, ki Yisa Masia guub na. 
JUD.1.2	Yennu-n tini ninbaauk ki turi parmaasir nan loomm bonchiann.
JUD.1.3	N walonkai, n ninbinn daan mɔnn nan ki n sɔb gbouŋ ki turi ki saan gaan tinnu nba tee ti kur yar na po; ŋaan mɔtana li ji kpaa talas ki n sɔb ki kpaani ki yin yabir i mɔŋ ki dia yada labaar nba ki Yennu din tur u niib na fanu, ŋaan daa saak ki sɔɔ-n lebitir, 
JUD.1.4	kimaan nisiab nba ki tiin Yennu na din kɔɔ i sinsuuk ni woonin nie, ki lebit ŋɔɔ Yennu ninbatinu labaar a bii tuun bi gbanant loonbiit; bi ki saak Yisa Masia mɔbi; ŋɔɔ kuukɔɔe tee ti yudaanɔ nan ti Yomdaanɔ. Li yukira ki biitdamm maŋ tubdatu poŋ sɔb Yennu gbouŋ ni na.
JUD.1.5	Ma yaa n beti linba na, i poŋ gbat li kura, ki mir, ŋaan n loon ki n tiari li poe; ti Yomdaanɔ Yennu din fat u niib ki nyinnib Ijipt tiŋ ni, ŋaan li poorpo u din kpii bi siab nba din ki teenɔ yada na. 
JUD.1.6	Nnee biak ki malakanba nba din ki dia yaak nba ki Yennu din turib na nan li sɔnu na, ki bia din ki biar be bi binbeboor sanpaapo, ki Yennu baamm bant ki lub sarik bootsunsuŋ nba bɔn ni, ki guu dagbeŋŋir nba ki u sa bu bi buut na. 
JUD.1.7	Nnee biak ki doi nba ki bi yi Sodom nan Gomora na nan digbana nba kpiar na niib din tuun bonchonchonn toona ki bia waa niauŋ nba bi bonchiann, ki bi laat tubdatu nba tee muu ki li di yoo nba kaa gbennu; ki li tee kpaanii ki tur sɔɔ kura.
JUD.1.8	Nibooru maŋ mun bia daa mɔk dudukit nba ki bi tuun ki biir bi gbanant, ki bia tee tubkangbata, ki bia sukii Yennu malakanba. 
JUD.1.9	Ŋaan malakanba saakɔɔ nba ki u sann yi Maikel na, ŋɔɔ nan Sintaanii nba din kɔn Moses gbanant paak na, ŋaan Maikel mɔsɔɔ din ki sukir Sintaanii, ŋaan din betɔ a “Ti Yomdaanɔ sa wanna yan.” 
JUD.1.10	Ŋaan niib na ŋanin sukii bont kur nba ki bi ki bann li paake, ŋaan tuun linba kur ki bi loon kaman nan bonkobit nba ki mɔk dudukit na, ki biir bi mɔŋ. 
JUD.1.11	Parbiir be bi paak; kimaan bi wei Keenn sɔnbiiuk nawa; bi bia tee kpinkpannii damm likirii paak kaman nan Balaam nba din tee biaŋinba na; ki bia tuun kaman nan Kora nba din tun ki ki sak Yennu mɔb ki tan kpo na; bi mun tan sa kpo nnee. 
JUD.1.12	Bi tee baritee i mɔtaauk jaamm dinu ni, ki lakin di nan leeb, ki ki tiin Yennu, ki mɔk gɔrit ki dint bi mɔŋ kuukɔɔ. Bi tee kaman nan sanpagbant nba ki baat nan saak ŋaan ki wouŋ da nee; ki bia tee kaman nan tiinii nba ki loon li lomm yoo na, bi kpoe ki sa tɔr, kimaan bi jiina kur fikita ki bi koor. 
JUD.1.13	Bi tee kaman nan mɔkgbeŋŋir nyunpana nba fi ki pukir nan jakint nee. Bi bia tee kaman nan ŋmaabira nba tuu ŋabir ki lin nee; ki bunbɔnchiauŋ nba kaa gbennu be ki guub.
JUD.1.14	Enok wunba paa Adam yoo paak munnlore ni na din sɔkin ki yet bi po a “Ti Yomdaanɔ nan u malakanbaŋamm tusa tusa baat 
JUD.1.15	a wun bu nifosaarik kur buut, ki biir binba kur ki tiinɔ, ba tuun toonbiit, ki ki saak u mɔb biaŋinba na; nan biitdamm kura, ba piak mabiit kur ki biirɔ biaŋinba na, ki bi baka kaa nanɔ.”
JUD.1.16	Bi tee bunburimii damme; bi numm ki mi gboo; ki bi tuun bi mɔŋ loonbiit, ki mɔk parbifaant bonchiann, ki korin niib a bin la siar.
JUD.1.17	N naa walonkai, i tian man maan nba ki ti Yomdaanɔ Yisa Masia toomiinba din yet na. 
JUD.1.18	Bi din yet a “Dajoontii daa maŋ ni, niib nba waa bi mɔŋ gbanant loonbiit na tan sa fiir ki sarikiti.” 
JUD.1.19	Li niboorue baat nan bɔkitu i sinsuuk ni; bi gbanant loomm kuukɔɔe diab, Yennu Seyeeŋ kaa bi ni. 
JUD.1.20	N naa walonkai, yii chee i para man Masia labayeen nba ki i teenir yada na paak, kii mei Yennu u Seyeeŋ paŋ ni, 
JUD.1.21	kii tee niib nba ki Yennu loomm, kii guu yoo nba ki ti Yomdaanɔ Yisa Masia sa turi manfoor nba kaa gbennu, u ninbatinu paak.
JUD.1.22	Binba dudukit laŋ na, yi tinib ninbaauk, ki soorib 
JUD.1.23	ki nyinnib Sintaanii muu ni; ki binba mɔk bi loonbiit dɔk na, yi tinib ninbaauk, ki bia ŋmat nan jaŋmaanii bi boor, i daa nakii bi biit boori.
JUD.1.24	Yennu sa fit guui ki i daa baa, ki sa baar nani u tɔɔnn yentsaakar ni, ki i ki mɔk biiti, ŋaan sii mɔk parpeenn bonchiann; 
JUD.1.25	ŋɔɔ nba tee Yen-yenɔkɔɔ ki tinnit ti Yomdaanɔ Yisa Masia paak na, u yen paku nan yent nan paŋ nan bont kur yudant, yoo nba din gar na, nan mɔtana, nan yoo nba kaa gbennu. Mɔmɔmm.
REV.1.1	Maan nba ki Yisa Masia din fiit na sɔb gbouŋ na nie. Yennu din turɔ maan maŋ a wun wann u toontunna linba sa teen mɔtana. Masia din tun u malaka u toontunnɔ Jɔɔnn boor ni, a wun betɔ maan maŋ kur. 
REV.1.2	Ŋanne ki Jɔɔnn din fiit ki wann linba ki u din la na kur ki li tee barii nba nyii Yennu boor ni, nan linba ki Yisa Masia din fiit ki wannɔ na. 
REV.1.3	Wunba karin sɔkinii mɔmaan nba sɔb gbouŋ na ni, parpeenn tee u yare, ki binba gbia mɔmaan maŋ ki saakir, parpeenn tee bi yare mun, kimaan yoo pera ki linba kur sa tun na lin tun.
REV.1.4+REV.1.5	Min Jɔɔnn sɔbin gbouŋ na ki teen Masiaweira nba bɔkit ki be digbana ŋannlore, ki be Asia yent ni na. Yennu nba be, ki din be, ki bia tan sii be yoo nba kaa gbennu, ki sei ŋannlore be u naangbouŋ tɔɔnn na, nan Yisa Masia wunba mɔɔntir Yennu maan nan barmɔnii, ki tee sinsinn wunba din kpo ki fiir kuun ni ki bia tee tingbouŋ na kpanbara kur Kpanbar na, bin turi sommir nan parmaasir. U loont, ki din gaar ti paak ki kpo, ki nyinnit ti biit daabsin ni; 
REV.1.6	ŋaan te ki ti tee u naan ni niib nba tee manteeb, a tin tun u Baa Yennu toonn; ŋɔɔe yen paku nan paŋ mɔkmɔk nan yoo nba kaa gbennu. Mɔmɔmm.
REV.1.7	Gotir man, ŋɔɔe be sanpagbant ni ki baat na. Sɔɔ kur ninbina tan sa lau, nan binba din ŋmu-u na gbaa. Yoo nba ki u tan sii baat na, tingbouŋ na niib kur tan sa bui u paak. Mɔmɔmm, li sa teen nnawa.
REV.1.8	Ti Yomdaanɔ Yennu wunba mɔk paŋ kur, ki be, ki din be, ki bia tan sii be yoo nba kaa gbennu, ŋɔɔe yeen a “Mine tee bont kura pinpiik nan li gbennu.”
REV.1.9	Tɔn, min Jɔɔnn wunba tee i naa bik ki taan nani ki di fara nan sukuru Yisa paak, ma din lin ki mɔɔntir Yennu maan, nan Yisa barŋanii, ki bi din jiin ki saan nanin Patmos tiŋ nba ki nyun lintir na ni. 
REV.1.10	Ki lasir dasiar ki Yennu Seyeeŋ din fiir n ni, ki n gbat kunkɔsaakar ki li naan nan kikaak na ki piak n poorpo, 
REV.1.11	ki betin a n sɔb linba ki n laat na ki teen gbouŋ ni ki nakin ki tur Masiaweira nba be digbana ŋannlore: binba be Efesus nan Simirna nan Pegamum nan Tiataira nan Saadis nan Filadelfia nan Laodisea na.
REV.1.12	Ki n ŋmant ki yaa n got wunba piak ki teenin na; ma ŋmant yoo nba na ki n la sarima fita ŋannlore ki li see. 
REV.1.13	Ki sɔɔ be li sinsuuk ni ki naan nan nisaarik Bik na, ki lia liatfouk ki li tan siit u taabira, ki sarima gbann boob u nyaauk ni, 
REV.1.14	ki u yut peen kaman nan gungunt na, ki u ninbina naan nan mupeenu na, 
REV.1.15	ki u taa nyirii kaman nan kut nba ki bi tuu naantir muu ni ki li nyirii biaŋinba na, ki u kunkɔr fu kaman nan siɔk kpenu ni nyun nba tuu fu biaŋinba na. 
REV.1.16	Ki u kub ŋmaabira ŋannlore u nuudiitu ni, ki jukbanjiak nba di mɔleemii tant nyii u mɔb ni, ki u numm po yeen kaman nan yennu nba tuu yeen yensuuk ni na. 
REV.1.17	Ma lau yoonba ki n baa dɔɔr u tɔɔnn kaman nan kpeemɔ na. Ki u jii u nuudiitu ki yii n paak, ŋaan yet a “Daa tiin jaŋmaanii; mine tee bont kura pinpiik nan li gbennu; 
REV.1.18	ki bia tee footɔɔ na, ki din kpo, ŋaan mɔtana n fiira ki sii fo yoo nba kaa gbennu, ki bia mɔk kuun nan kpeentiŋ paŋ; 
REV.1.19	a li paak a sɔb linba ki a la mɔtana, nan linba be mɔtana, nan linba tan sa tun yoonbawa; 
REV.1.20	a ŋmaabira ŋannlore nba ki a la n nuudiitu ni na, nan sarima fita ŋannlore na woonin ni paak tee nnee: ŋmaabira ŋannlore nee tee n weira nba be digbana ŋannlore na malakanba, ki fita ŋannlore na mun tee n weira maŋ bujir munnlore maŋ.”
REV.2.1	Ki wunba ki n lau na betin a n sɔb labaar na ki tur u weira nba lakin be Efesus doo ni na malaka a “Labaar na nyii wunba dia ŋmaabira ŋannlore u nuudiitu ni na ki bia somm sarima fita ŋannlore sinsuuk ni na boore: 
REV.2.2	ŋɔɔe yet a ‘N mi i toona nba tee biaŋinba na, nan ya yabir ki tuun toonŋana nan sukuru biaŋinba, ki bia mi nan i ki loon nibiit i sinsuuk ni, li paake ki i din bikin binba tuu yaa a bi tee n toomiinba ŋaan ki ki tee na, ki i bann nan bi tee faidamme. 
REV.2.3	N mi nan i mɔk sukuru ki la fara n paak, ŋaan i ki nyikimi. 
REV.2.4	Ŋaan i biit tee nnee: i ji ki loonin kaman nan ya din dɔŋ loonin sinsinn biaŋinba na. 
REV.2.5	Tiat man ya din tuu be biaŋinba na ŋaan ji tan lebit ki nyikir na. Nyikin man i biit maŋ ŋaan kii tuun ya poŋ tuu tuun biaŋinba sinsinn ki li ŋan na; li-i tee ki i kan nyik i biiti, n sa baar i boor ki jii i fitir na li boor, ŋaan beri. 
REV.2.6	Ŋaan ya tuun linba ki li ŋane na; i ki loon toona nba ki Nikola niib tuun na, kaman nan n mɔŋ nba ki loon toona nba ki bi tuun na.
REV.2.7	“Wunba mɔk tuba, wun gbiint linba ki Yennu Seyeeŋ na yeen ki teen Masiaweira na.
REV.2.7	“Wunba nyann nyannu maŋ, ŋɔɔe ki n sa turɔ sɔnu ki wun di manfoor tilɔɔna nba be Yennu boor, siaminba ki bi yir Paradais na.’ ”
REV.2.8	Ki wunba ki n lau na bia betin a n sɔb labaar na ki tur u weira nba lakin be Simirna doo ni na malaka a “Labaar na nyii wunba tee bont kura pinpiik nan li gbennu na boor ni; ŋɔɔe din kpo ki tan bia fiir kuun ni na; 
REV.2.9	ŋɔɔe yet a ‘N mi i fara po, ki bia mi nan i tee nandamme, ŋaan mɔmɔmm, Yennu boor ni, i tee mɔkitae; ki n mi nan nisiab piak ki biir i sana, ki bia yaa a bi tee Juu teebe, ŋaan ki ki tee nna; bi tee Sintaanii niibe. 
REV.2.10	I daa tiin jaŋmaanii nan fara nba baat i paak na. Gotir man, Sintaanii sa te bin soor i siab ki kɔɔmm dansarik ki bikimm, i bia tan sa la fara ki saa dian daa piik; ŋaan yii teenin yada mɔkmɔk nan i kuun, ki n tan sa pi-i piinii nba tee manfoor.
REV.2.11	“Wunba mɔk tuba, wun gbiint linba ki Yennu Seyeeŋ na yeen ki teen Masiaweira na.
REV.2.11	“Wunba nyann nyannu maŋ, u kan la kuun nba pukin munnlee na.’ ”
REV.2.12	Ki wunba ki n lau na bia betin a n sɔb labaar na ki tur u weira nba lakin be Pegamum doo ni na malaka, a ki yet a “Labaar na nyii wunba mɔk jukbanjiak nba di mɔleemii na boor nie: 
REV.2.13	ŋɔɔe yet a ‘N mi nan siaminba ki i be na tee siaminba ki Sintaanii naangbouŋ na be, ki n mi nan i set dia n sann; yoo nba ki bi din tan kpii Antipas nba din tee n siara daanɔ nan barmɔnii, i mɔŋ doo nba ki Sintaanii be na, li yoo maŋ gbaa ki i ki yêt n sɔnu. 
REV.2.14	Ŋaan mɔmɔmm, i mɔk biit ŋannlee nnae ki n sa wanni: siab be i sinsuuk ni ki dia Balaam sennu; ŋɔɔe din wann Balak wa sa teen biaŋinba ki te ki Israel teeb-n tun biit na. U din te ki bi dii pata nant, ki bia te ki bi chomm nan leeb. 
REV.2.15	Li mun bia tee nnee i sinsuuk ni, ki i siab mun waa Nikola niib maŋ wannu. 
REV.2.16	Li paak, yi nyik i biit maŋ; li-i kii tee nnai kaa, n sa baar mɔtana nan jukbanjiak nba tantir ki nyi n mɔb ni na, ki kɔn biir li nibooru.
REV.2.17	“Wunba mɔk tuba, wun gbiint linba ki Yennu Seyeeŋ na yeen ki teen Masiaweira na.
REV.2.17	“Wunba nyann nyannu na, ŋɔɔe ki n sa turɔ woonin ni jeet nba ki bi yir mana na ki wun di, ki n bia sa turɔ tanpeenn nba ki sanpaann sɔb li paak ki sɔɔ ki mir na, see fin nba gaar na kuukɔɔ.’ ”
REV.2.18	Ki wunba ki n lau na bia betin a n sɔb labaar na ki tur u weira nba lakin ki be Tiataira doo ni na malaka a “Labaar na nyii Yennu Bija nba ki u ninbina naan nan mupeenu na, ki u taa bia nyirii kaman nan nabint nba tuu nyirii biaŋinba na boor nie; 
REV.2.19	ŋɔɔe yet a ‘N mi i binbeŋ nba tee biaŋinba, ki bia mi i loomm, nan i yada teenu, nan i toona, nan ya mɔk mintir biaŋinba, ki bia mi nan i toonŋana tumu pukii ki gar i sinsinn toona na. 
REV.2.20	Ŋaan i biit tee nnee: ya sak poo nba ki bi yiu Jesebel ki u yaa a u tee Yennu sɔkinii, ki ji taan ki be i boor ni ki kpann n toontunna ki wantib a bii chomm nan leeb kii di pata nant na. 
REV.2.21	N turɔ yoo a wun lebit u binbeŋ na, ŋaan ki u ki saak a wun nyik u chonchonsin na. 
REV.2.22	Li paak, n sa jiiu ki lu-u fara gado paak nan binba tuu lakin chomm nanɔ na kur; li-i kii tee ki bi nyik biit nba ki bi lakin tuun nanɔ na, n sa kɔɔmm fargbeŋŋir ni, 
REV.2.23	ki kpi u weira kura; ki n weira kur sa bann nan mine tee wunba mi niib dudukit nan bi loomm nba tee biaŋinba, ŋaan sa tur sɔɔ kur u toona nyɔɔt nba tee biaŋinba.
REV.2.24	“Ŋaan i siab nba be Tiataira ki ki waa poo maŋ sɔnii na, ki bia ki waa linba ki siab yir Sintaanii woonin ni labaar na, n yeen yimme a n kan jinni jikpiata. 
REV.2.25	Yii dia man linba ki i mɔk na fanu mɔkmɔk nan yoo nba ki n tan sa baar na. 
REV.2.26+REV.2.27	Wunba nyann nyannu na, ki tuun n loomm ki kan nyik, n sa turɔ paŋ nba ki n gaar n Baa boor ni na booru, ki bia turɔ tingbouŋ na nibooru kur yikoo ki u sii diab nan paŋ ki sa fit biirib kaman nan fa tuu dia kut patu ki faa boba ki yee biaŋinba na. 
REV.2.28	N bia sa chab li yɔɔ sanyafaar ŋmaabir.
REV.2.29	“Wunba mɔk tuba, wun gbiint linba ki Yennu Seyeeŋ na yeen ki teen Masiaweira na.’ ”
REV.3.1	Ki wunba ki n lau na bia betin a n sɔb labaar na ki tur u weira nba lakin be Saadis doo ni na malaka a “Labaar na nyii wunba mɔk Yennu Sei ŋannlore nan ŋmaabira ŋannlore na boore: ŋɔɔe yet a ‘N mi i toona nba tee biaŋinba, ki bia mi nan niib dukii a i fo, ŋaan i ki fo. 
REV.3.2	Li paak, fiit man ki yabir i binbeŋ nba biar na a li daa kpenn ki gbenti, kimaan toona nba ki i tuun na, li ki gboot Yennu ninbina. 
REV.3.3	Li paak, yii tian man wannu nba ki i din gbat ki waa-r na. Yii diar man ŋaan nyik i toonbiit tumu na; ŋaan li-i tee ki i ki fiir, n sa baar i boor ni kaman nan nanyukɔɔ nba tuu baar biaŋinba nee, ki i kan bann n baaru yoo. 
REV.3.4	Ŋaan i siab be Saadis ki bi para ni ki mɔk jakinti. Ŋamme sa lia tapeenii ki min nan ŋamm sii tɔk, kimaan ba ŋan nann na paak. 
REV.3.5	Wunba nyann nyannu maŋ na, u tan sa lia tapeenii na, ki n tan kan kpeen u sann manfopaana damm gbouŋ na ni, ki n tan sa yet n Baa nan u malakanba na paanu ni a li daanɔ tee n yɔɔe.
REV.3.6	“Wunba mɔk tuba, wun gbiint linba ki Yennu Seyeeŋ na yeen ki teen Masiaweira na.’ ”
REV.3.7	Ki wunba ki n lau na bia betin a n sɔb labaar na ki tur u weira nba lakin be Filadelfia doo ni na malaka a “Labaar na nyii wunba tee Popeendaanɔ, ki bia tee Barmɔnii daanɔ na boore; ki u dia David peenu na, ki li-i tee ki u loot gann, sɔɔ kan fit loonni; ki li-i biakii tee ki u loonn, sɔɔ kan fit looti: 
REV.3.8	ŋɔɔe yet a ‘N mi i toona nba tee biaŋinba, ŋaan gotir, n loot gann ki turi, ki sɔɔ kan fit loonni. N mi nan paŋ nba ki i mɔk na, li waar, ŋaan nanna kura, i bia lek dia n wannu na, ki ki nɔi nan i ki mimi. 
REV.3.9	Nnara, binba tee Sintaanii niib, faidamm nba yaa a bi tee Juu teeb ŋaan ki ki tee na, n sa te ki bin baar ki tan gbaan i tɔɔnn po ki bann nan n set looni. 
REV.3.10	Kimaan ya sak n mɔmaan ki mɔk mintir na paak, n sa dia-i bonŋann ki i tan kan kɔɔ bonbiir nba baat tingbouŋ na kur paak a lin tan bikin tingbouŋ na niib na. 
REV.3.11	N baate mɔtana. Yii dia man linba ki i mɔk na fanu ki sɔɔ tan kan fat i nyɔɔt maŋi. 
REV.3.12	Wunba nyann nyannu na, n sa teenɔ Yennu diiuk ni jaantarik, ki u ji kan nyi leŋi. Ki n bia sa sɔb Yennu sann u paak, ki sɔb Yennu doo sann u paak, ki bia sɔb n mɔŋ sanpaann na u paak. Yennu doo maŋe tee Jerusalem paann nba sa nyi Yendɔuŋ ni Yennu boor ni na, ki tan sik tiŋ na ni.
REV.3.13	“Wunba mɔk tuba, wun gbiint linba ki Yennu Seyeeŋ na yeen ki teen Masiaweira na.’ ”
REV.3.14	Ki wunba ki n lau na bia betin a n sɔb labaar na ki tur u weira nba lakin be Laodisea doo ni na malaka a “Labaar na nyii wunba sann yi Mɔnii na boore; ki u tee siara daanɔ nba tee barmɔnii daanɔ ki tee siara fanu; ki bia tee linba kur ki Yennu nann na yudaanɔ: 
REV.3.15	ŋɔɔe yet a ‘N mi i toona nba tee biaŋinba; i ki tôni, i bia ki mei, ŋaan n bo loon ki yii tee li yenne; 
REV.3.16	ŋaan ya ki tôn ki bia ki mei na, n sa siiri pia teriku.
REV.3.17	Yimme yeen a i tee mɔkitae ki mɔk linba kur ki i loon, a ki siar kan pɔtiini, ŋaan ki ki mi ya mɔk parbiir nan ninbaauk biaŋinba. I tee nandamme, ki somm yana, ki tee jɔɔnii. 
REV.3.18	Li paak, n kpaaniie a yi daa sarima nba tee sarinmɔnna n boor ni ki set la mɔkint, ki bia daa tapeenii ki dɔkin i fei na, ki bia daa kpan ki baŋ i ninbina na kii laat. 
REV.3.19	Binba kur ki n loomm na, n kpaamm kpaanii ki daar bi tuba. Li paak, nyikin man i biit, ki daa jerimi. 
REV.3.20	Nnara, n see tammɔb na ni ki kpaan gann; wunba gbat n kunkɔr ki loot gann maŋ, n sa kɔɔ u boor ni, ki min nan ŋɔɔ sa lakin ki di. 
REV.3.21	Wunba nyann nyannu na, n sa turɔ yaak ki wun tan lakin kar nanin n naangbouŋ na paak, kaman nan ma nyann nyannu kur ki lakin kar nan n Baa Yennu u naangbouŋ na paak biaŋinba na.
REV.3.22	“Wunba mɔk tuba, wun gbiint linba ki Yennu Seyeeŋ na yeen ki teen Masiaweira na.’ ”
REV.4.1	Li poorpo ki n bia la Yendɔuŋ ni gann ki li loot, ki n gbat kunkɔr nba ki n poŋ gbat na ki li bia piak ki teenin ki naan nan kikaak nba tuu mɔ biaŋinba na; ki kunkɔr maŋ betin a n do nna ki wun wannin linba sa tun nanna poorpo. 
REV.4.2	Li taakpaak ni ki Yennu Seyeeŋ na fiir n ni, ki n la ki sɔɔ kar naangbouŋ paak Yendɔuŋ ni, 
REV.4.3	ki u numm po nyirii kaman nan tana nba ki bi yi jaspa nan kanelian na, ki naatuuruk bɔɔn ki lint naangbouŋ na, ki naatuuruk maŋ tee kaman nan bonbɔnwuwur na. 
REV.4.4	Ki naangbant piinnlee nan ŋanna dɔɔ ki lint naangbouŋ na. Ki saakab piinnlee nan banna lia tapeenii ki yir sarima fokirii ki kar naangbant piinnlee nan ŋanna maŋ paak. 
REV.4.5	Ki sanyikintii nyi naangbouŋ maŋ ni nan fuut nan satianii. Ki fita ŋannlore lakin di naangbouŋ na tɔɔnn, ŋanne tee Yennu Sei ŋannlore na. 
REV.4.6	Ki siar naan nan mɔkgbeŋŋir ki dɔɔ naangbouŋ na tɔɔnn ki tee kaman nan mianu nba nyirii biaŋinba na.
REV.4.6	Ki bonfoa banna be leŋ ki lint naangbouŋ na, ki mɔk ninbina bonchiann bi numm po nan bi poorpo kur. 
REV.4.7	Sinsinn bonfoor na naan nan yambɔr nee, ki wunba waa bannlee na mun naan nan naajak na, ki wunba waa banntaa na numm po naan nan nifosaarik numm po na, ki wunba waa banna na mun naan nan kanbayuktuk nba yuuk na. 
REV.4.8	Ki bonfoa banna na kur mɔk kpinkpant ŋannloob-loob, ki bia mɔk ninbina bonchiann bi gbanant kur po. Ki yennu ni nan nyiɔk kur bi ki nyikit yanii yinu. Bi yiin a,
REV.4.8	“Popeendaanɔ, popeendaanɔ, popeendaanɔ tee ti Yomdaanɔ Yennu
REV.4.8	nba mɔk paŋ kura,
REV.4.8	ki din be, ki bia be nan mɔtana,
REV.4.8	ki bia tan sii be yoo nba kaa gbennu na.”
REV.4.9	Bonfoa banna na-i taŋŋi teen wunba kar naangbouŋ na paak ki be mɔkmɔk nan mɔkmɔk na niipoouk nan dontir nan paku, 
REV.4.10	li yooe ki saakab piinnlee nan banna na tuu baa ki gbaan wunba kar naangbouŋ maŋ paak tɔɔnn, ki pukiiɔ, wunba be mɔkmɔk nan mɔkmɔk na. Bi bia tuu yit bi fokirii nee ki bir naangbouŋ na tɔɔnn ŋaan yeen a,
REV.4.11	“Ti Yomdaanɔ Yennu, li jaŋ nan tin jianta,
REV.4.11	ki tura nibaakir nan pakuwa,
REV.4.11	kimaan fine din nan bont kura.
REV.4.11	A loomm paake ki a naauŋ maŋ kur be,
REV.4.11	ki mɔk manfoor.”
REV.5.1	Ŋanne ki n bia la ki sɔɔ kar naangbouŋ na paak ki dia gbanpɔɔbir u nuudiitu ni, ki gbouŋ maŋ mɔk sɔbnii li numm po nan li poor po, ki bi din jii tiik yiit ki tabin li mɔi boa ŋannlore ni. 
REV.5.2	Ki n la malaka nba mɔk paŋ ki u mɔɔntir nan kunkɔsaakar a “Ŋmee jaŋ nan wun pɔbit gbanpɔɔbir na ki tabit li yiiti?” 
REV.5.3	Ŋaan ki sɔɔ kaa Yendɔuŋ ni amii tingbouŋ na ni amii kpeentiŋ ki sa fit pɔbit gbanpɔɔbir na ki got li nɔɔk ni. 
REV.5.4	Li yoo ki n bui nan ninnyuut kimaan sɔɔ nba kaa ki jaŋ nan wun pɔbit gbanpɔɔbir na ki got li nɔɔk ni na. 
REV.5.5	Ŋanne ki saakab na yenɔ yetin a n daa bui, a n got wunba nyii Juda maaru ni ki u sann yi Juda Yambɔr na, wunba tee David yaaboongbeŋŋir ki nyann bonsiar kur na, ŋɔɔe sa fit ki tabit yiit ŋannlore na ki pɔbit gbanpɔɔbir maŋ.
REV.5.6	Ki n la Pebik ki u see naangbouŋ na boor ki bonfoa banna na nan saakab na see ki lintɔ; ki Pebik na tee kaman nan pebik nba ki bi kpiiu ŋaan ki u fiir kuun ni na, ki u mɔk yina ŋannlore, nan ninbina ŋannlore linba tee Yennu Sei ŋannlore nba ki u tumm tingbouŋ na kur ni na. 
REV.5.7	Ki Pebik na saan ki saa gaar gbanpɔɔbir na daanɔ nba kar naangbouŋ na paak u nuudiitu ni. 
REV.5.8	Wa gaar gbanpɔɔbir na yoonba ki bonfoa banna na nan saakab piinnlee nan banna na gbaan u tɔɔnn, ki saakab na kur dia biat nan sarima senii, ki bonnunubit nba see Yennu niib miaru seenu niŋ gbee senii na ni ki muu di leŋ. 
REV.5.9	Ki bi yiin yanpaanii ki teen Pebik na ki yeen a,
REV.5.9	“A set jaŋ nan fan gaar gbanpɔɔbir na
REV.5.9	ki tabit li yiit ŋannlore na,
REV.5.9	kimaan a din kpoe ki jii a sɔn
REV.5.9	ki daa niib ki tur Yennu;
REV.5.9	niib maŋ nyii nibooru booru kur ni,
REV.5.9	nan mabooru kur ni, nan maaru kur ni,
REV.5.9	nan tingbouŋ na yent kur ni.
REV.5.10	A bia te ki bi tee a naan ni niib binba tee manteeb,
REV.5.10	a bin tun Yennu toona;
REV.5.10	ki bi sii yen tingbouŋ na teeb.”
REV.5.11	Li poorpo biak ki n got ki la malakanba tusa tusa tusa, ki bia gbat bi kunkɔra, ki bi ŋaa lint bonfoa banna na nan saakab na nan naangbouŋ na. 
REV.5.12	Ki n gbat ki bi yeen nan kunkɔsaakar a
REV.5.12	“Pebik nba ki bi din kpiiu ki u fiir na,
REV.5.12	ŋɔɔe jaŋ nan wun gaar paŋ nan mɔkint nan yan
REV.5.12	nan nyannu nan nibaakir
REV.5.12	nan dontir nan paku.”
REV.5.13	Ki linba kur ki Yennu din nan na, linba be sanpaapo, nan linba be tingbouŋ na ni, nan linba be kpeentiŋ, nan linba be mɔkgbeŋŋa ni, n gbat bi kur yeen a,
REV.5.13	“Paku nan nibaakir nan dontir
REV.5.13	nan paŋ kur-ii be wunba kar naangbouŋ na paak na
REV.5.13	nan Pebik na paak ki jii saa yoo nba kaa gbennu.”
REV.5.14	Ki bonfoa banna na sak ki yet a “Mɔmɔmm.” Ki saakab na kur gbaan Yennu nan Pebik na tɔɔnn ki jiantirib.
REV.6.1	Li poorpo ki n la ki Pebik na tabit yiit ŋannlore na yenn, ki n gbat bonfoa banna na yenɔ kunkɔr ki li tee kaman nan satianii na ki yiin a “Baat.” 
REV.6.2	Ki n got ki la tanpeeŋ, ki wunba jak u paak na dia tadaauk, ki bi turɔ fokirik, ki u nyii, ki tee paŋ daanɔ, a wun kɔn ki nyann bonsiar kur.
REV.6.3	Ki Pebik na bia tabit yiit nba pukin ŋannlee na, ki n gbat bonfoor nba pukin bannlee na kunkɔr ki u yiin a “Baat.” 
REV.6.4	Ŋanne ki n la tanmɔŋ nyii ki set, ki bi tur wunba jakɔ na yaak a wun nyinn parmaasir tingbouŋ na ni ki te ki niib-ii kpi bi leeb; ki bi bia kubinɔ jukbanjagbeŋŋir.
REV.6.5	Ki Pebik maŋ bia tabit yiit nba pukin ŋanntaa na, ki n bia gbat ki bonfoor nba pukin banntaa na yiin a “Baat.” Ki n bia la ki tanbɔŋ see leŋ, ki wunba jakɔ na dia linba ki bi bikii bona na u nuu ni. 
REV.6.6	Ki n gbat fuut ki li tee kaman nan kunkɔr na ki nyii bonfoa banna na ni ki yeen a “Diŋmanbaŋ tee daar paauk, a ki karwɔntaa ŋmanbaŋ munntaa mun tee daar paauk; a ŋaan daa biir kpan nan daan na.”
REV.6.7	Ki Pebik na tabit yiit nba pukin ŋanna na; ki n gbat kunkɔr ki li nyii bonfoor nba pukin banna na, ki u yiin a “Baat.” 
REV.6.8	Ŋanne ki n la tanpeenwuwur, ki wunba jakɔ na sann tee Kuun; ki kpeentiŋ mun waa u poor; ki Yennu turib yikoo a bin kpi tingbouŋ na niib bɔkitu kann taar munna yenn, a bin kpib nan jukbanjiak nan kon nan yiaru, ki bia kpib nan tingbouŋ na bonkobibiit.
REV.6.9	Ki Pebik na bia tabit yiit nba pukin ŋaŋŋmu na, ki n la ki binba ki niib din kpiib kimaan ba din dia Yennu maan, nan barŋanii nba ki bi din mɔk na paak, ki bi be binbintir na nyakir ni, 
REV.6.10	ki yikin sanpaapo ki yeen a, “Ti Yomdaanɔ Yennu, fin nba tee popeendaanɔ ki bia tee barmɔnii daanɔ, a li sa yukir nleewa ki a tan bu tingbouŋ na niib na buut ki dat bi tuba, kimaan ba kpiit na paaki?” 
REV.6.11	Ŋanne ki bi tur bi kur liatfopeenii, ŋaan yetib a “I toontunleeb nan i naa waas nba ki niib tan sa kpib kaman nan ba din kpii yimm biaŋinba na, yin foi waan kii guu yoo nba ki bi tan sa kpib ki gbenn.”
REV.6.12	Ki n la Pebik na ki u tabit yiit nba pukin ŋannloob na; ki tiŋ jek bonchiann, ki yennu bɔnn chimm, ki ŋmaamunn mɔnn kaman nan nyumɔnt na. 
REV.6.13	Ki ŋmaabira nyii sanpaapo ki baa tiŋ ni kaman nan wouŋ nba tuu fikit ki niŋ kinkaŋ ki u lɔɔna tuu baa biaŋinba na. 
REV.6.14	Ki sanpaak pɔbin pɔbin kaman nan pɔɔbit na ki bot, ki jɔɔt kur nan gbingbana kur chaat chaat siaminba ki li tuu be na. 
REV.6.15	Ŋanne ki tingbouŋ na kpanbara, nan nijaana, nan lanjimanba yudamm, nan nitarinyikaa, nan panii damm, nan sɔɔ kur, binba tee daaba, nan binba yen bi mɔŋ, ki bi kur chiar chiar ki kɔɔ tankɔrit nan jɔlɔnt ni, 
REV.6.16	ki yeen a jɔɔt nan tana na-n baa bi paak, a ki wunba kar naangbouŋ paak na kan lab, a ki Pebik na mun kan lab, nan u wutoor nba doo bi paak na, 
REV.6.17	kimaan wunba kar naangbouŋ na paak na nan Pebik na wutoor dagbeŋŋir daar maŋ baar na, ki sɔɔ kaa ki sa set bi wutoor maŋ tɔɔnn po.
REV.7.1	Li poorpo ki n la malakanba banna ki bi see tingbouŋ na loka ŋanna na ni, ki dia wouŋ nba nyi loka kur na ni, a li daa da tiŋ ni amii mɔkgbeŋŋa ni amii tisiaki. 
REV.7.2	Li yoo ki n la malakaganɔ ki u nyii yendopo ki dia dɔk nba tee manfodaanɔ Yennu yar na; ki u yikin nan kunkɔsaakar ki yeen malakanba banna nba ki Yennu turib yaak a bin biir tiŋ nan mɔkgbeŋŋa na, 
REV.7.3	a bi daa biir tingbouŋ na nan mɔkgbeŋŋa na nan tiinii na see ki bi tan dɔk Yennu toontunna bi yugbia paak sinsinn. 
REV.7.4+REV.7.5+REV.7.6+REV.7.7+REV.7.8	Ki n gbat binba ki bi dɔkib nan Yennu dɔk na kann, ki bi tee niib tuskobik nan tusa piinna nan tusa ŋanna, binba nyii Israel nibooru kur ni.
REV.7.4+REV.7.5+REV.7.6+REV.7.7+REV.7.8	Ki niib tusa piik nan ŋannlee nyii Juda booru ni,
REV.7.4+REV.7.5+REV.7.6+REV.7.7+REV.7.8	ki niib tusa piik nan ŋannlee mun nyii Ruben booru ni,
REV.7.4+REV.7.5+REV.7.6+REV.7.7+REV.7.8	ki niib tusa piik nan ŋannlee mun nyii Gad booru ni,
REV.7.4+REV.7.5+REV.7.6+REV.7.7+REV.7.8	ki niib tusa piik nan ŋannlee mun nyii Aser booru ni,
REV.7.4+REV.7.5+REV.7.6+REV.7.7+REV.7.8	ki niib tusa piik nan ŋannlee mun nyii Naftali booru ni,
REV.7.4+REV.7.5+REV.7.6+REV.7.7+REV.7.8	ki niib tusa piik nan ŋannlee mun nyii Manase booru ni,
REV.7.4+REV.7.5+REV.7.6+REV.7.7+REV.7.8	ki niib tusa piik nan ŋannlee mun nyii Simeon booru ni,
REV.7.4+REV.7.5+REV.7.6+REV.7.7+REV.7.8	ki niib tusa piik nan ŋannlee mun nyii Liifai booru ni,
REV.7.4+REV.7.5+REV.7.6+REV.7.7+REV.7.8	ki niib tusa piik nan ŋannlee mun nyii Isakar booru ni,
REV.7.4+REV.7.5+REV.7.6+REV.7.7+REV.7.8	ki niib tusa piik nan ŋannlee mun nyii Sebulun booru ni,
REV.7.4+REV.7.5+REV.7.6+REV.7.7+REV.7.8	ki niib tusa piik nan ŋannlee mun nyii Josef booru ni,
REV.7.4+REV.7.5+REV.7.6+REV.7.7+REV.7.8	ki niib tusa piik nan ŋannlee mun nyii Benjamin booru ni.
REV.7.9	Li poorpoe ki n got ki la niburchiauŋ ki bi kaa kanni, ki nyii tingbouŋ na yent kur ni, nan nibooru booru kur ni, nan maaru kur ni, nan mabooru kur ni, ki lia liatfopeenii ki see naangbouŋ na nan Pebik na tɔɔnn po, ki dia dia biabfaat bi nii ni, ki yikin nan kunkɔsaakara ki yeen a, 
REV.7.10	“Tinnu nyi ti Yomdaanɔ Yennu nba kar naangbouŋ na paake, ŋɔɔe nan Pebik na.” 
REV.7.11	Ki malakanba na kur set ki lint naangbouŋ na, nan saakab na, nan bonfoa banna na, ki baa funfaba naangbouŋ na tɔɔnn ki jiantir Yennu, 
REV.7.12	ki yeen a, “Mɔmɔmm, paku nan dontir nan yan nan niipoouk turu nan nibaakir nan paŋ nan yikoo tee Yennu yare mɔkmɔk nan yoo nba kaa gbennu. Mɔmɔmm.”
REV.7.13	Ki saakab na yenɔ boin a “Ki binba lia liatfopeenii na tee lamme, bi nyii lee?” 
REV.7.14	Ki n jiin ki yetɔ a “Chanbaa, fine mi, ŋaan min ki mi.”
REV.7.14	Ki u yetin a, “Niib na nyii fargbeŋŋir na nie, ki wuur bi liatfɔkit na Pebik na sɔn ni ki li ji peen, 
REV.7.15	a li paake ki bi see Yennu naangbouŋ na tɔɔnn ki tuun teenɔ nyiɔk nan yennu ni u jiantu diiuk na ni, a ki ŋɔɔ Yennu nba kar naangbouŋ na paak na sii be namm, ki u maasu sii dɔɔk bi paak; 
REV.7.16	a ki kon nan nyunyukiru kan mi soorib, ki yentonu amii tongbeŋsiar kan mi ki toŋ bi gbanu, 
REV.7.17	a ki Pebik nba be naangbouŋ na tɔɔnn na sii guub, ki chiamm saan namm nyunbuur nba teen manfoor na ni, a ki Yennu sa fiar bi ninnyuut kur.”
REV.8.1	Pebik na nba tabit yiit nba pukin ŋannlore na, li yooe ki Yendɔuŋ ni ŋmin surimm, ki li yann waan. 
REV.8.2	Li poorpoe ki n la malakanba bannlore nba see Yennu tɔɔnn na; ki u turib kikai ŋannlore. 
REV.8.3	Ki n bia la malakaganɔ ki u dia sarima seŋ ki saan saa set binbintir na tɔɔnn. Ki Yennu turɔ wubit bonchiann a wun pukin Yennu niib kur miaru na ni ki jii paan sarima binbintir nba see naangbouŋ na tɔɔnn po na, ki tur Yennu. 
REV.8.4	Ki wubit na munyuut nan Yennu niib na miaru nyii malaka nba see Yennu tɔɔnn na nii ni ki do sanpaapo. 
REV.8.5	Ki malaka na jii sarima seŋ na ki mɔɔr muu binbintir na paak ki gbeen seŋ na ki kpaar mɔɔn tingbouŋ na ni. Ki saak tian, ki fuut fu, ki sanyikintii nyikii, ki tiŋ damm.
REV.8.6	Ki malakanba bannlore nba dia kikai ŋannlore na teen siir nan bin peb kikai na.
REV.8.7	Sinsinn malaka na nba dɔŋ pebir u kikaak na, ki sakaana nan muu ki li ŋmat nan sɔn ki mɔ tingbouŋ na ni, ki tingbouŋ na bɔkitu taar munntaa na yenn dii muu, ki tiinii bɔkitu taar munntaa mun dii muu, ki mɔmaasa kur dii muu.
REV.8.8	Malaka nba pukin bannlee na nba pebir u kikaak na, ki bi lu siar ki li naan nan jɔgbeŋŋir na ki di muu, ki tan baa tingbouŋ na mɔkgbeŋŋa kur ni, ki mɔkgbeŋŋa na bɔkitu munntaa yenn kpant sɔn, 
REV.8.9	ki linba be mɔkgbeŋŋa nyun na ni bɔkitu taar munntaa na yenn kpo kpo, ki ŋarint nba paa mɔkgbeŋŋa nyun na paak na, ki li bɔkitu kann taar munntaa yenn kur biir.
REV.8.10	Malaka nba pukin banntaa na nba pebir u kikaak na, ki ŋmaabir gbeŋŋir nba di ki naan nan muu na nyii sanpaapo ki tan baa mɔka nan nyunbua nba be tingbouŋ na ni li bɔkitu taar munntataa yenn ni. 
REV.8.11	(Ŋmaabir na sann din yi “Ton.”) Ki nyun na bɔkitu taar munntaa yenn kpant ton; ki niib bonchiann nba nyuu nyun na kpo, kimaan nyun na nba ton na paak. 
REV.8.12	Malaka nba pukin banna na nba pebir u kikaak na, ki yennu nan ŋmaarik nan ŋmaabira li chian yenni taar munntaa na ni yenn yenn bɔnn. Ki yennu nan ŋmaarik nan ŋmaabira yentu na li chian yenni taar munntaa bɔnn. Ki yentu nba tuu yeen yennu ni na, ki li chian yeŋ taar munntaa ni ji ki yeeni, ki ŋmaarik nan ŋmaabira mun ji ki yeeni, ki nyiɔk bɔnnu mun bɔkit li biaŋ ki mun bɔnn nna. 
REV.8.13	Li yoo ki n got ki la kanbagbeŋŋir ki u yuuk sanpagbant ni, ki yikin nan kunkɔsaakar a “Parbiir be, parbiir be, a malakanba banntaa nba biar na-i taŋŋi pebir kikai na, ki li mɔnii na bui, parbiir tan sii be tingbouŋ na niib paak.”
REV.9.1	Ki malaka nba pukin baŋŋmu na pebir u kikaak na, ki n la ki ŋmaabir nyii sanpagbant ni ki tan baa tingbouŋ na ni; ki bi turɔ bootuk nba sumii bonchiann ki kaa terik na li peenu. 
REV.9.2	Ki ŋmaabir na loot bootuk na, ki munyuut nyii leŋ ki tee kaman nan musaakau munyuut na, ki li munyuut na dɔkin yennu, ki tingbouŋ na bɔnn. 
REV.9.3	Ki tɔɔrii nyii munyuut na ni ki sik tingbouŋ na ni, ki Yennu turib tonu kaman nan nanii nba mɔk tonu tingbouŋ na ni biaŋinba na. 
REV.9.4	Ki Yennu yetib a bi daa biir mɔɔt nan bonburkara nan tifaatii, a ŋaan mukis niib nba ki mɔk Yennu dɔkit bi yugbia paak na; 
REV.9.5	ki u turib mɔb a bi daa kpi niib maŋ, a ŋaan te ki bin di fara ki saa dian ŋmaarii ŋaŋŋmu, ŋaan bi-i jun nirɔ li tonu sii tee kaman nan naŋ tonu nee. 
REV.9.6	Li yoo maŋ, li nibooru sa lon kuun ŋaan kan la, bi bia tan sii loon bin kpo, ŋaan kuun sa chiar ŋaan nyikibe. 
REV.9.7	Ki tɔɔrii na tee kaman nan taanii nba tuu teen siir a bin took tɔb nee; ki bi yir linba naan nan sarima fokirii na, ki bi numm po naan nan nifosaarik numm po na, 
REV.9.8	ki bi yut naan nan poob yut na, ki bi nyana naan nan yambɔra nyana na. 
REV.9.9	Ki bi lia naagbankɔŋŋa ki li naan nan kut na ki dɔkin bi para paak, ki bi kpinkpant fu fuut kaman nan tɔb taanii nba tuu teen siir ki daar torit ki tookit tɔb na. 
REV.9.10	Ki bi mɔk joa nan lɔbii ki li naan nan nanii yar na, ki lɔbii maŋ mɔk paŋ ki sa mukis nifosaarii ki saa jaŋ ŋmaarii ŋaŋŋmu nae. 
REV.9.11	Ki malaka nba guu bootsunsuŋ maŋ tee bi bat, ki Hiibru maan ni bi yiu Abadon, ki Griik maan ni bi mun yiu Apolion. (Sann maŋ paak tee “Biirtɔɔ.”)
REV.9.12	Sinsinn parbiir na gara, ŋaan parbiir munnlee biar ki waa poor.
REV.9.13	Ki malaka nba pukin bannloob na pebir u kikaak na, ki n gbat ki kunkɔr nyii sarima binbintir nba see Yennu tɔɔnn po na, li mɔgbanjoontii ŋanna na ni, 
REV.9.14	ki kunkɔr na yet malaka nba pukin bannloob ki dia kikaak na a wun loot malakanba banna nba ki bi lorib mɔkir nba ki bi yir Yufretes ni na ki lub; 
REV.9.15	ki bi lootib ki lub; Yennue din diab ki teemm siir daar nba ki bi sa kpi nifosaarii bɔkitu taar munntaa na yenn; 
REV.9.16	ki n gbat ki bi yeen lanjimanba nba tee tanjakira na kann, ki li tee tusbamm-bamm. 
REV.9.17	Ki n yerintu maŋ ni ki n la taanii nan bi tanjakira na ki bi tee nnae: ki tanjakira na lia naagbankɔŋŋa nba dɔkin bi para paak, ki li mɔn kaman nan muu na ki bia tee kaman nan bonbɔnwuwur na, ki bia mɔn kaman nan dukpan na; ki taanii na yura naan nan yambɔra yura na. Ki muu nan munyuut nan sarwuutaa nyi bi mɔi ni.
REV.9.18	Ki muu nan munyuut nan sarwuutaa nba nyi taanii na mɔi ni na kpii nifosaarii bɔkitu taar munntaa na yenn. 
REV.9.19	Taanii maŋ yikoo be bi mɔi ni nan bi joa nie, ki bi joa na naan nan wai na ki mɔk yura ki bi dia junt niib. 
REV.9.20	Ki niib nba biar ki bonbiir maŋ ki kpiib na din ki nyik ba jiantir bi mɔŋ bonninana na; bi bia jiantir narinbiit nan chicherii nan tana nan pata nba ki nyɔi, ki bia ki gbia, ki bia ki sommi. 
REV.9.21	Niib maŋ bia ki nyik bi nikpinu, nan bi jabaa bunu, nan bi bonchonchonn toona, nan bi nanyuk toona.
REV.10.1	Li yoo ki n bia la malakasɔɔ ki u nyii Yendɔuŋ ni ki siik, ki yoo sanpagbouŋ kaman nan chinchenn na, ki naatuuruk bɔɔn ki lint u yur paak, ki u numm po naan nan yennu na, ki u taa naan nan jaantarii nba di muu na. 
REV.10.2	Ki u dia gbanpɔɔbik u nuu ni ki li pɔbit, ki u diitu taar tɔɔ mɔkgbeŋŋir paak, ki u gaŋ taar mun see tiŋ ni; 
REV.10.3	ki u tian nan kunkɔsaakar kaman nan yambɔr nba tuu yikin beet biaŋinba na. Wa tian gbenn yoonba na, ki satianii ŋannlore mun tian ki jiin. 
REV.10.4	Satianii maŋ poorpo, ki n teen siir a n sɔb, ŋaan gbat kunkɔsiar ki li nyii Yendɔuŋ ni ki yet a n bɔr satianii ŋannlore nba yet maan nba na lii be n ni, ki daa sɔbini.
REV.10.5	Malaka nba ki n lau ki u see mɔkgbeŋŋir na paak nan tiŋ ni na donn u nuudiitu sanpaapo, 
REV.10.6	ki por nan Yennu nba yɔɔ be mɔkmɔk nan mɔkmɔk na, wunba din nan sanpaak nan tingbouŋ na nan mɔkgbeŋŋa nan bona nba kur be li ni na, ki yet a li ji kan yukiri; 
REV.10.7	a ŋaan malaka nba pukin bannlore na-i taŋŋi pebir u kikaak na daar nba, Yennu tan sa jii woonin ni maan ki tun nann toonn, kaman nan wa din yet ki tur u sɔkiniinba binba tee u toontunna biaŋinba na.
REV.10.8	Ki kunkɔr nba ki n gbat ki li nyii Yendɔuŋ ni ki piak teenin na bia piak ki teenin a n saan ki saa gaar gbanpɔɔbik nba pɔbit ki be malaka nba see mɔkgbeŋŋir nan tiŋ ni na nuu ni.
REV.10.9	Ŋanne ki n saan malaka na boor a n gaar gbanpɔɔbik maŋ, ki u chabin a n gaar ki ŋman; a ŋaan li sii tonne n nɔɔk ni, ŋaan n mɔb ni ŋanin li sii man kaman nan siat nee.
REV.10.10	Ŋanne ki n gaar gbanpɔɔbik maŋ ki ŋman, ki li man kaman nan siat na n mɔb ni, ŋaan la sik n poor ni, li ji tonne. 
REV.10.11	Ŋanne ki bi betin a “Li kpaa talas nan fan ŋamm ki sɔkin Yennu maan ki tur nibooru bonchiann nan tingbouŋ na yent bonchiann nan mabooru bonchiann nan kpanbara bonchiann.”
REV.11.1	Ŋanne ki sɔɔ turin bikinu patu ki yetin a “Fiit ki saan ki saa bikin Yennu diiuk nan li binbintir, ki bia kan binba jiantir Yennu leŋ maŋ; 
REV.11.2	ŋaan daa bikii li dundɔuŋ yabinti, kimaan n jii ŋanne ki tur binba ki tee Juu teeb na, ki bi tan sa ŋmaa ki lint Yennu doo ni ŋmaarii piinna nan ŋannlee; 
REV.11.3	ŋaan n tan sa te ki n siaradamm bannlee-n lia bootu tiat, ki n sa turib yaak ki bii sɔkint n maan ki teen niib ki saa jaŋ daa tusir nan kobiinnlee nan piinnloob.”
REV.11.4	Siara damm bannlee nee tee Olif tiinii ŋannlee nan fita ŋannlee nba see ti Yomdaanɔ wunba yent tingbouŋ na tɔɔnn po. 
REV.11.5	Ki sɔɔ-i taŋŋi loon wun turib daŋ, muu sa nyi bi mɔi ni ki tan di bi datai maŋ; ki wunba kur loon wun turib daŋ, nnee ki bi sa teenɔ wun mun kpo. 
REV.11.6	Bi bia mɔk yikoo ki sa soor saak, ki saak kan baa yoo nba ki bi mɔɔntir Yennu maan na, ki bia mɔk yikoo ki sa te ki nyun-n kpant sɔn, ki bia sa fit te ki farbiiuk-n baa tingbouŋ na ni yoo kur nba ki bi loon.
REV.11.7	Yoo nba ki bi tan sa gbenn bi siara toona na, bonkobsiɔk nba be bootsunsuŋ nba kaa terik na sa nyi ki tookib nan tɔb, ki nyannib ŋaan kpib. 
REV.11.8	Ki bi gbanant tan sii dɔɔ dogbeŋŋir sɔnjouk ni, siaminba ki bi din kpaa ti Yomdaanɔ dapunpunn paak na. Yennu pur doo maŋ Sodom amii Ijipt. 
REV.11.9	Ki niib nba nyii maaru kur ni, nan nibooru booru kur ni, nan mabooru kur ni, nan tingbouŋ na yent kur ni, tan sa tikir ki got bi gbanant damuna ŋanntaa nan dajinn, ki tan kan chab ki bin pii bi gbanant maŋi. 
REV.11.10	Tingbouŋ na niib sii mɔk parpeenn bonchiann niib bannlee na kuun paak, ki bi sa jerin ki pi bi leeb piinii, kimaan bee paaki, sɔkiniinba bannlee na te ki tingbouŋ na niib dii fara bonchiann. 
REV.11.11	Ki daa ŋanntaa nan dajinn na nba gar, ki foon nba teen manfoor na nyii Yennu boor ki baar kɔɔb, ki bi manfoor jen, ki bi fiir set; ki jaŋmaanii bonchiann soor binba lab na. 
REV.11.12	Li yoo na ki sɔkiniinba bannlee na gbat kunkɔsiar ki li nyii sanpaapo ki yetib a “Don man nna na.” Li yooe ki bi kɔɔ sanpagbouŋ ni ki doo Yendɔuŋ ni, ki bi datai na see ŋaan gorii. 
REV.11.13	Li taakpaak ni ki tiŋ damm, ki dogbeŋŋir maŋ chianu taar piik ni yenn biir, ki niib tusa ŋannlore kpo tiŋ maŋ dammu ni, ki jaŋmaanii soor binba biar na, ki bi donn Yendɔuŋ ni Yennu sann.
REV.11.14	Gotir man, parbiir nba pukin munnlee na gara, ŋaan parbiir nba pukin munntaa na sa baar mɔtana.
REV.11.15	Li yoo ki malaka nba pukin bannlore na pebir u kikaak na, ki kunkɔsaakara yeen Yendɔuŋ ni a “Tingbouŋ na naan kur kpant ti Yomdaanɔ Yennu nan u Niganntɔɔ Masia yara, ki u sa diab mɔkmɔk nan yoo nba ki mɔk gbennu.” 
REV.11.16	Ki saakab piinnlee nan banna nba kar bi naangbant paak Yennu tɔɔnn na, ki bi baa funfaba ki ji jiantir Yennu, 
REV.11.17	ki yeen a
REV.11.17	“Ti Yomdaanɔ Yennu, wunba mɔk paŋ kur, wunba bia be, ki din yɔɔ be na,
REV.11.17	ti teena niipoouk,
REV.11.17	kimaan a jii a pangbeŋŋir
REV.11.17	ki dii tingbouŋ na naan na.
REV.11.18	Binba ki waa Yisa nee jia wutoor,
REV.11.18	ki a mɔŋ wutoor mun doo.
REV.11.18	Ki yoo baar nan ki a bu binba kpo na buut,
REV.11.18	ki pa a toontunna nba tee a sɔkiniinba na,
REV.11.18	nan a niib kura nba jiantira na,
REV.11.18	binba tee nijaana nan nitarii kur,
REV.11.18	ki yoo bia baar nan ki a biir binba
REV.11.18	biir tingbouŋ na.”
REV.11.19	Ŋanne ki Yenjiantu diiuk nba be Yendɔuŋ ni na loot, ki n la lakir nba ki Yennu sennu be li ni na, diiuk na ni. Ki sanyikintii nyikintir, ki satianii tian nan fuut, ki tiŋ damm, ki sakaana nba gbeŋ bonchiann baa.
REV.12.1	Li poorpo ki nyingbeŋŋir dɔkit sanpaapo; ki poosɔɔ gbab yennu na kaman nan chinchenn na, ki see ŋmaarik paak, ki ŋmaabira piik nan ŋannlee bia be u yur paak ki tee fokirik na; 
REV.12.2	ki poo maŋ mɔk poor ki bui matyiaru.
REV.12.3	Ŋanne ki nyinleer bia dɔkit sanpaapo; ki waakperbiiuk nba tee bonmuŋ see ki mɔk yura ŋannlore nan yina piik; ki naanfokirii ŋannlore yir u yura ŋannlore na paak. 
REV.12.4	Ki u jii u joor ki dat ŋmaabira na bɔkitu ŋanntaa ni yenn ki nyinnir sanpaapo ki lur tingbouŋ na ni. Ŋanne ki u ji see poo nba mɔ matyiaru na tɔɔnn, ki guu a wun mar gbenna, ki wun ji ŋman sanpantik na. 
REV.12.5	Ki poo maŋ tan mar bonjabik wunba yaa wun tan dia nibooru kur nan paŋ; ki bi nyiiar bik na ki saan nanɔ Yennu boor, u naangbouŋ paak. 
REV.12.6	Ki poo na mun chiar ki saan muuk ni siaminba ki Yennu teen siir ki guunɔ na, ki sii dintɔ ki saa dian daa tusir nan kobiinnlee nan piinnloob.
REV.12.7	Ŋanne ki tɔb fiir Yendɔuŋ ni. Ki malaka wunba ki u sann yi Makel, ki ŋɔɔ nan u malakaleeb kɔn ki tookit waakperbiiuk na nan u mun yaa malakanba na; 
REV.12.8	ki bi nyann waakperbiiuk nan u malakanba na, ki ki chabib a bii be Yendɔuŋ ni; 
REV.12.9	bi jii waakperbiiuk na ki nyinnɔ; u poŋ tuu tee waauk nba tuu beewa, ki u sann yi Sanbiirtɔɔ amii Sintaanii, ki tuu kpann tingbouŋ na teeb kur na. Ki bi nyinn ŋɔɔ nan u malakanba ki lub tingbouŋ na ni.
REV.12.10	Li yoo ki n gbat kunkɔsaakar Yendɔuŋ ni, ki li yeen a “Mɔtana, ti Yomdaanɔ Yennu tinnu, nan u paŋ, nan u naan, nan u Niganntɔɔ Masia yikoo baar na, kimaan bee paake? bi nyinn Sintanii na Yendɔuŋ ni; ŋɔɔ Sintanii tee wunba din biir Masiaweira ki teen Yennu yoo kur na; 
REV.12.11	a Pebik na sɔn nan u barŋanii nba ki bi mɔɔntir na paake ki bi nyann Sintanii na; ki bi ki tiin bi manfoor na ki sak nan kuum-i baarib, bi sa gaar. 
REV.12.12	Li paak, yimm nba be Yendɔuŋ ni na, i mɔk man parpeenn. Ŋaan tingbouŋ na niib nan binba be mɔkgbeŋŋa ni ŋanin, parbiir be bi paak, kimaan Sintaanii sik bi paak nan wutogbeŋŋir, wa mi nan u yoo ji ki yab na paak.”
REV.12.13	Waakperbiiuk na nba bann nan bi jiiu ki lu tingbouŋ na ni na, ki u ji wei poo nba mar bonjabik na a wun soorɔ. 
REV.12.14	Ki Yennu jii kanbagbeŋŋir kpinkpant ŋannlee ki tur poo na a wun yukir ŋaan nyik waakperbiiuk na, ki saan muuk ni kii saa kii be siaminba ki bi sii dintɔ bina ŋanntaa nan binjinn. 
REV.12.15	Ki waakperbiiuk na puut nyunpana poo na paak kaman nan mɔkir ni nyun na, a nyun na-n diu; 
REV.12.16	ŋaan ki tiŋ somm poo na ki yaat ŋaan jiin mubin nyun nba nyii waakperbiiuk mɔb ni na paak. 
REV.12.17	Ki waakperbiiuk na wutoor doo nan poo na bonchiann, ki u saan a wun saa kɔn nan poo na booru nba biar ki waa Yennu sennu ki dia Yisa barŋanii na, 
REV.12.18	ŋaan saan see mɔk-kpiŋ.
REV.13.1	Ki n la ki muuk ni bonkobuk nyii mɔkgbeŋŋir ni, ki mɔk yina piik nan yura ŋannlore, ki naanfokirii piik yir u yina piik na paak; ki sanbiiuk nba sukii Yennu sann na sɔb u yura na paak. 
REV.13.2	Ki muuk ni bonkobuk nba ki n la na naan nan naamuuk na, ki u mɔk taa-nyargbeŋŋa, ki u mɔb naan nan yambɔr mɔb na. Ki waakperbiiuk na tur muuk ni bonkobuk na u mɔŋ paŋ nan u naangbouŋ nan u yikogbeŋŋir nba yab. 
REV.13.3	Ki n la muuk ni bonkobuk na yuyenn ki li naan nan bi kɔtɔ ki kpiiu na, ŋaan ki u lek paaka; ki li ji bakit tingbouŋ na teeb kur, ki bi ji waau. 
REV.13.4	Ki niib ji jiantir waakperbiiuk na, kimaan wa jii u paŋ ki tur muuk ni bonkobuk na paak. Ki niib na bia jiantir muuk ni bonkobuk na ki yeen a “Ŋmee paŋe tee kaman nan muuk ni bonkobuk na paŋ na? A ki ŋmee sa fit kɔn nan muuk ni bonkobuk maŋi?”
REV.13.5	Ki Yennu chab muuk ni bonkobuk na yaak ki u piak nan karinbaanii ki sukii Yennu sann; ki bia chabɔ yikoo ki saa dian ŋmaarii piinna nan ŋannlee. 
REV.13.6	Ki u piin ki piak sukii Yennu nan u sann nan siaminba ki u be na, nan binba kur be Yendɔuŋ ni. 
REV.13.7	Ki u bia chabɔ yaak a wun kɔn nan Yennu niib ki nyannib, ki bia chabɔ yikoo ki u sa yent maaru kur nan nibooru kur nan mabooru kur nan tingbouŋ na yent kur nba be. 
REV.13.8	Niib kur nba be tingbouŋ na ni, ki bi sana ki sɔb manfoor gbouŋ ni yoo nba ki dunia daa din kaa na, bi sa jiant muuk ni bonkobuk na. Manfoor gbouŋ na tee Pebik nba ki bi din kpiiu na yare.
REV.13.9	Li paak, wunba mɔk tuba, wun gbiint. 
REV.13.10	Wunba ki Yennu senn nan u sii tee daabir, u set sii tee daabire. Ki wunba dia jukbanjiak ki kpi u leeb, bi mun bia tan sa jii jukbanjiake ki kpiu. Li paak, li ŋan ki Yennu niib-ii mɔk mintir ki teenɔ yada fanu.
REV.13.11	Li poorpo ki n bia la muuk ni bonkoblɔɔ ki u nyii tiŋ ni ki mɔk yina ŋannlee nba naan nan Pebik yina na, ki u piak ki u kunkɔr naan nan waakperbiiuk kunkɔr na; 
REV.13.12	ki see muuk ni bonkobsinsinn na tɔɔnn po, ki jii muuk ni bonkobsinsinn maŋ yikoo nba yab na, ki mukis tingbouŋ na teeb kur a bii jiantir muuk ni bonkobsinsinn nba la daŋ nba yaa lin kpiu ki u tan paak na. 
REV.13.13	Ki bonkobuk nba pukin bannlee na bia tun bakitnauŋ nyina, ki te ki muu nyii sanpaapo ki sik tiŋ na niib ninbina ni. 
REV.13.14	Ki Yennu nba chabɔ ki u tuun bakitnauŋ nyina na muuk ni bonkobsinsinn tɔɔnn na, ki u kpann tingbouŋ na teeb, ki betib a bin maa patir ki lii naan muuk ni bonkobuk nba la jukbanjiak daŋ ŋaan tan ki kpo na. 
REV.13.15	Ki Yennu chab muuk ni bonkobuk nba pukin bannlee na yaak ki u foont ki teen patir nba naan nan muuk ni bonkobsinsinn na, ki patir maŋ tan fit piak ki te ki bi kpi binba ki sak a bin jiantɔ na. 
REV.13.16	Ki muuk ni bonkobuk maŋ bia mukis niib kur, binba tee nitarii nan binba tee nijaana, mɔkita nan fara damm, daaba nan yentinmɔŋ damm, a wun dɔk bi niidiitu amii bi yugbia paak; 
REV.13.17	li-i tee ki dɔk na kaa nirɔ paaki, u kan fit daa siar amii ki kɔi siari; ki dɔk na tee muuk ni bonkobuk na sann amii u sann kann.
REV.13.18	Linba na tee yanfantir yare. Wunba kur mɔk bannu yan, wun dukin bann muuk ni bonkobuk maŋ kann biaŋ. Kimaan bia, kann maŋ paak tee jasɔɔ sanne. Li kann tee kobii ŋannloob nan piinnloob nan ŋannloob.
REV.14.1	Ki n yerintu maŋ ni ki n bia gokit ki la Pebik na ki u see jɔɔr nba ki bi yir Sion na paak, ki niib tuskobik nan tuspiinna nan tusa ŋanna, binba mɔk u sann nan u Baa sann bi yugbia paak, ki bi lakin ki see nanɔ. 
REV.14.2	Ki n gbat ki kunkɔr nyii Yendɔuŋ ni ki fu kaman nan sutuk ni nyun na, ki bia naan nan satiangbeŋŋa nba tuu tian biaŋinba na, ki bia naan nan bafaara nba tuu faa bi biat ki li mɔ biaŋinba na. 
REV.14.3	Ki niib tuskobik nan tuspiinna nan tusa ŋanna maŋ see naangbouŋ nan bonfoa banna na nan saakab na tɔɔnn po ki yiin yanpaanii nba ki sɔɔ ki fit tumii, see niib maŋ nba ki Yennu gannib tingbouŋ na ŋaateeb ni ki tinnib na kuukɔɔ. 
REV.14.4	Ŋamme tee jab nba dia bi mɔŋ fanu ki ki chommi, ki ki mi dɔɔ nan poo gbaa; ŋamme bia waa Pebik na ki saa siaminba kur ki u saa; ŋamme tee binba ki Yennu gannib nisaarii sinsuuk ni a bin teen sinsinn teeb nba ki ŋɔɔ Yennu nan Pebik na gaarib. 
REV.14.5	Faak bia ki nyi bi mɔi ni; bi tee popeendamme.
REV.14.6	Ki n bia la malakasɔɔ ki u yuuk sanpaapo ki dia barŋanii nba kaa gbennu ki mɔɔntir ki teen tingbouŋ na teeb: nibooru kur nan maaru kur nan mabooru kur nan yent kur niib nba be tingbouŋ na ni; 
REV.14.7	ki yet nan kunkɔsaakar a “Yii tiin Yennu kii biakii dontir u sann, kimaan yoo nba ki u sa bu niib buut na baara; yii jiantir ŋɔɔ Yennu nba din nan sanpaak nan tingbouŋ na nan mɔkgbeŋŋa nan nyunkpana kur na.”
REV.14.8	Ki malaka nba pukin bannlee na waa sinsinn yɔɔ na ki yet a, “Dogbeŋŋir Babilɔnn na baawa, a u din te ki nibooru kur tun bonchonchonn toona; li paak, ki Yennu wutoor doowa.”
REV.14.9	Ki malaka nba pukin banntaa na wei ki yet nan kunkɔsaakar a “Wunba kur jiantir muuk ni bonkobuk na nan u naauŋ na, ki mɔk bi dɔk u yugbiar paak amii u nuu ni, 
REV.14.10	li daanɔ sa la Yennu wutoor nba tee kaman nan dapaaruk nba ki u mɔɔn ki teen daŋmanbaŋ ni na, li daanɔ bia tan sa la fara muu nba ki sarwuutaa di nann na ni, Yennu malakanba nan Pebik na tɔɔnn po. 
REV.14.11	Ki bi muksuk maŋ munyuut sa do sanpaapo nan yoo nba kaa gbennu; bi bia kan la foon yennu ni ki boi nyiɔko. Ŋamme tee binba jiantir muuk ni bonkobuk na nan u naauŋ na, ŋaan mɔk u dɔk nba tee u sann bi paak na.”
REV.14.12	Li paak, li ŋan ki Yennu niib nba saak u mɔmaan na ki teen Yisa yada na-ii mɔk sukuru.
REV.14.13	Ki n bia gbat kunkɔr ki li nyii Yendɔuŋ ni ki yeen a n sɔb maan na, a “Mɔtana ki jikit saa, parpeenn be damm nba kpo ti Yomdaanɔ sɔnu ni na paak.” Ki Yennu Seyeeŋ na sak a “Mɔmɔmm, bi sa la foon bi toongbeŋŋa paak, kimaan bi toona nyɔɔt nee waab.”
REV.14.14	Ki n bia gokit ki la sanpagbanpeeuŋ, ki sɔɔ kar li paak ki naan nisaarik bik, ki yir sarima fokirik, ki dia gɔtuk nba di u nuu ni. 
REV.14.15	Ki malakasɔɔ nyii Yenjiantu diiuk ni ki yeen nan kunkɔsaakar ki teen wunba kar sanpagbouŋ na paak na a “Jiin a gɔtuk na ki jaan tingbouŋ na, kimaan jaanu maŋ yooe na kimaan li kur beera.” 
REV.14.16	Ki wunba kar sanpagbouŋ na paak na jii u gɔtuk na ki jaan tingbouŋ na.
REV.14.17	Ki malakasɔɔ mun nyii Yenjiantu diiuk nba be Yendɔuŋ ni ki mun dia gɔtuk nba di.
REV.14.18	Li yoo ki malaka nba tee muu saakɔɔ na nyii binbintir na boor ni ki yeen nan kunkɔsaakar ki teen malaka nba dia gɔtuk nba di na a “Jiin a gɔtuk na ki sia tingbouŋ na kpaab tilɔɔna na, kimaan lɔɔna maŋ kur mɔnna.” 
REV.14.19	Ki malaka na jii u gɔtuk na ki siar tingbouŋ na tilɔɔna na, ki jii lɔɔna maŋ ki teen gbiouk nba ki bi ŋmakii lɔɔna li ni ki nyun nyi na. Gbiouk na tee Yennu wutogbeŋŋir nyinn nae. 
REV.14.20	Ki bi ŋmakir lɔɔna na doo na kpiŋ, ki sɔn nyii siaminba ki bi ŋmakii lɔɔna na ki tan pukir, ki li fɔkint saan nan maar kobiinnlee nawa, ki li sumiiu sumii ki saa baar taamm yur fɔkinta.
REV.15.1	Li yoo ki n la bakitnauŋ nyinn nba gbeŋ Yendɔuŋ ni, ki malakanba bannlore dia farbiit booru taar munnlore nba biar poor ki tee Yennu wutoor nba biar poor na.
REV.15.2	Ki n la siar ki li naan nan mɔkgbeŋŋir na ki yeen kaman nan mianu na, ki ŋmat nan muu; ki n bia la binba kɔn ki nyann muuk ni bonkobuk na nan u naauŋ na nan u sann kann na, ki bi see ki kpia mianu mɔkgbeŋŋir na ki dia kɔnâ nba ki Yennu turib na; 
REV.15.3	ki bi yiin yaŋ nba ki Yennu toontunnɔ Moses din tuu yiin na, nan Pebik na yaŋ a
REV.15.3	“Ti Yomdaanɔ Yennu nba mɔk paŋ kur,
REV.15.3	a toona tee toonjaana nba yaar ŋaan litit,
REV.15.3	a sɔnii took ki bia tee barmɔnii.
REV.15.3	Fine tee nibooru kur Kpanbar.
REV.15.4	Ti Yomdaanɔ, ŋmee be ki kan tiina
REV.15.4	ki bia kan dont a sanni?
REV.15.4	Kimaan fin kuukɔɔe tee popeendaanɔ.
REV.15.4	Nibooru kur tan sa baar ki jianta,
REV.15.4	kimaan a barmɔnii toona nyii paanu niwa.”
REV.15.5	Li poorpoe ki n bia la ki Yenjiantu diiuk nba be Yendɔuŋ ni na ki li loot, ki Yennu lanbouŋ na be leŋ. 
REV.15.6	Ki malakanba bannlore nba dia fara booru ŋannlore na nyii jiantu diiuk maŋ ni ki lia tapeenii nba kaa jakinsiati, ŋaan jii sarima chinchenlora ki lor bi nyaat ni. 
REV.15.7	Ki bonfoa banna na yenɔ jii sarima senii ŋannlore ki tur malakanba bannlore na; ki Yennu nba be nan yoo nba kaa gbennu na wutoor gbee li senii ni, 
REV.15.8	ki Yennu yentsaakar nan u paŋ te ki munyuut gbee jiantu diiuk na, ki sɔɔ ji ki fit kɔɔ leŋ nan yoo nba ki farbiit booru ŋannlore nba ki malakanba bannlore dia na-n tan gbenn.
REV.16.1	Li poorpo ki n bia gbat ki kunkɔsaakar nyii jiantu diiuk na ni ki piak teen malakanba bannlore na, a bin jii senii ŋannlore nba gbee nan Yennu wutoor na ki kpaar mɔɔn tingbouŋ na ni.
REV.16.2	Ki sinsinn malaka na saan ki saa kpaar linba be u seŋ ni na ki mɔɔn tingbouŋ na ni, ki nara nba bi ki yiar bonchiann soor binba mɔk bonkobuk na dɔk, nan binba jiantir li naauŋ na.
REV.16.3	Ki malaka nba pukin bannlee na mun kpaar linba be u seŋ ni na ki mɔɔn mɔkgbeŋŋa ni, ki nyun na kpant nyumɔnt kaman nan kpeemɔ sɔn na, ki bonfoa nba kur be mɔkgbeŋŋa nyun na ni kpo.
REV.16.4	Ki malaka nba pukin banntaa na mun kpaar linba be u seŋ ni na ki mɔɔn kpenii nan nyunbua ni ki li nyun na kpant sɔn. 
REV.16.5	Li poorpo, ki n gbat malaka nba tee nyun saakɔɔ na yeen a, “Ti Yomdaanɔ, Popeendaanɔ, wunba be, ki bia tuu yɔɔ be na, a buut na bunu tee linba took sɔnue, 
REV.16.6	kimaan niib kpii a niib nan a sɔkiniinba, ki a jii sɔn ki turib a bin nyu. Ŋanne jaŋ namm.” 
REV.16.7	Ki n bia gbat ki kunkɔr nyii binbintir na boor ki yeen a, “Ti Yomdaanɔ Yennu nba mɔk paŋ kur, a buut na tee mɔmɔmme, ki tee linba took sɔnu.”
REV.16.8	Ki malaka nba pukin banna na kpaar linba be u seŋ ni na ki mɔɔn yennu paak ŋaan chabɔ yaak a li tonu na-n ŋamm funn niib ki yekitib nan muu na. 
REV.16.9	Ki yennu na ŋamm yekitib nan muu na; ki bi ji sukii Yennu wunba mɔk fara na paŋ na sann, ŋaan ki bi lek bia ki sak nan bin lebit bi dudukit kii teenɔ nibaakiri.
REV.16.10	Ki malaka nba pukin baŋŋmu na kpaar linba be u seŋ ni na ki mɔɔn bonkobuk na naangbouŋ paak, ki bonkobuk maŋ naan yent kur kpant bunbɔnn, ki niib junt bi nyana tont na paak, 
REV.16.11	ki bia sukii Yennu nba be Yendɔuŋ ni na, kimaan bi tont nan bi nara na paak, ki bia ki sak nan bin nyik bi toonbiit toona na.
REV.16.12	Ki malaka nba pukin bannloob na mun kpaar linba be u seŋ ni na ki mɔɔn mɔkir nba ki bi yir Yufretes na ni, ki li nyun na fɔɔr ki tur sɔnjouk, ki kpanbara nba be yendopo na gar poot. 
REV.16.13	Ki n la narinbiit banntaa ki bi naan nan pɔnta na ki nyii waakperbiiuk na, nan bonkobuk na, nan faak siara sɔkinii na mɔi ni. 
REV.16.14	Bi tee narinbiit nba tuun bakitnauŋ toonae ki lin tingbouŋ na ni kpanbara kur boor, ki tikiib a bin took tɔb na, ti Yomdaanɔ Yennu wunba mɔk paŋ kur na dagbeŋŋir daar maŋ.
REV.16.15	Tɔn, Yisa yet a “Nnara, n baat kaman nan nanyukɔɔ nba tuu baar biaŋinba nae. Parpeenn be daanɔ nba ki gɔɔnt ŋaan nyɔi na paak, ki lia u tiat ki ki somm yanni, ki niib kan la u fei.”
REV.16.16	Ki narinbiit na tikir kpanbara na ki saan namm siaminba ki Israel teeb yi Amagedon na.
REV.16.17	Ki malaka nba pukin bannlore na mun kpaar linba be u seŋ ni na ki mɔɔn wan ni; ki kunkɔsaakar nyii naangbouŋ nba be Yenjiantu diiuk ni na ki yet a “Li tuma.” 
REV.16.18	Ki sanyikintii nyikintir, ki satianii tian fu, ki tiŋ damm bonchiann. Li tiŋ dammu booru ki mi damm kaawa la nyii yoo nba ki Yennu din nan nifosaarii, kimaan la damm bonchiann biaŋinba na. 
REV.16.19	Ki dogbeŋŋir na bɔkit taar munntaa, ki nibooru kur digbana baa, kimaan Yennu tiar dogbeŋŋir Babilɔnn niib na biit po, ki u wutogbeŋŋir nba do bi paak biaŋinba na, ki u dat bi tuba bonbiir. 
REV.16.20	Digbana nba ki nyun lintir na, ki li kura mirint, ki jɔɔt kura mun bia mirint. 
REV.16.21	Ki sakaana nba gbeŋ ki li yenn kpai tee kaman nan naar na nyii sanpaapo ki tan baa niib paak, ki bi sukii Yennu, kimaan sakaangbeŋŋa nba baa bi paak na. Li din tee fargbeŋŋire.
REV.17.1	Li yoo ki malakanba bannlore nba dia senii ŋannlore na yenɔ baar n boor ni ki betin a “Baat, a man wanna poochonchonbiiuk nba kar kpenii nyun paak na buut bunu nba tan sii tee biaŋinba; 
REV.17.2	a ki tingbouŋ na kpanbara chomm nanɔ, ki tingbouŋ na niib nyuu u bonchonchonn toonn maŋ ki yib.”
REV.17.3	Ki Yennu Seyeeŋ na sik n paak ki malaka na jiin ki saan nanin muuk ni, ki n la poo ki u jak muuk ni bonkobmɔŋ paak, ki sanbiit nba sukii Yennu sann na sɔb lint muuk ni bonkobuk maŋ gbanant kur po, ki bonkobuk maŋ mɔk yura ŋannlore nan yina piik. 
REV.17.4	Ki poo na lia tamɔnt, nan sarima tiat, nan tana nba nyirii bonchiann, ki dia sarima seŋ nba ki u bonchonchonn toonn jakint nan linba nubir Yennu boor na gbee leŋa; 
REV.17.5	ki sann nba ki sɔɔ ki mi li paak sɔb u yugbiar paak a “Dogbeŋŋir Babilɔnn, poochonchona nan tingbouŋ na bona nba nubir Yennu boor na naa.” 
REV.17.6	Ki n la ki poo na nyuu popeendamm sɔn nan Yisaweira nba ki bi kpiib na sɔn ki yib.
REV.17.6	Ma lau nna maŋ ki li bakitin bonchiann. 
REV.17.7	Ki malaka na boin a bee ki li yaar ŋaan litimi, a u sa wannin poo na nan bonkobuk nba ki u jak ki li mɔk yura ŋannlore nan yina piik na paak nba tee biaŋinba: 
REV.17.8	a bonkobuk nba ki n la na daan fo sianyoo, ŋaan ji ki fo, ŋaan sa nyi bootsunsuŋ nba kaa terik na ni ki do, ki sa saan siaminba ki u sa biir na boor; a ki niib nba be tingbouŋ na ni ki bi sana ki sɔb manfopaann teeb gbouŋ ni yoo nba ki dunia daa din ki piin na, sa got bonkobuk na lin bakitib, kimaan bee paake? bonkobuk na din fo, ŋaan ji ki fo, ŋaan bia tan sii fo; 
REV.17.9	a ki linba na loon yan nan bannue; a yura ŋannlore na tee jɔɔt ŋannlore nba ki poo na kar li paak nee; 
REV.17.10	a ki bia tee kpanbara bannlore, ki baŋŋmu kpo, ki wunba pukin bannloob na tee kpanbar mɔtana, ki yenɔ daa ki dii naan; a ŋaan u-i taŋŋi dii naan, u yoo na kan yukiri; 
REV.17.11	a bonkobuk nba daan fo ki ji tan ki fo na pukin kpanbara bannlore na ni ki tee banniin, a ki mun tan sa saan siaminba ki u sa biir na boor; 
REV.17.12	a ki yina piik nba ki n la na tee kpanbara piik, ŋaan bi daa ki dii naan na, ŋaan ŋamm nan bonkobuk na tan sa lakin di naan ki sa yukir yoo waaminna, 
REV.17.13	ŋaan bi piik na tan sa taan mɔb ki jii bi paŋ nan bi yikoo na ki tur bonkobuk na, 
REV.17.14	ki bi tan sa kɔn nan Pebik na, ki Pebik na sa nyannib, kimaan u tee yomdamm kur Yomdaanɔ, nan kpanbara kur Kpanbar, ki u poorpoweiteeb mun tee binba ki u yiinib ki gannib, ki bi bia tee yadadamm.
REV.17.15	Ŋanne ki malaka na bia betin a nyun nba ki n la ki poochonchonn kar li paak na tee nigbouŋ nba tee nibooru booru nan maaru nan mabooru kur niibe; 
REV.17.16	a yina piik nba ki n la na, ŋamm nan bonkobuk na sii nân poochonchonn na, ki fat linba kur ki u mɔk na ki tennɔ gbananbin, ki bia pat u gbanant ki ŋman, ŋaan joou muu, 
REV.17.17	kimaan Yennue te ki bi loon bin tun u loomm ki taan mɔyomm ki jii bi naangbouŋ ki tur bonkobuk na mɔkmɔk nan ŋɔɔ Yennu maan maŋ nba tan sa gbee; 
REV.17.18	a ki poo nba ki n la na mun tee dogbeŋŋir nba tee tingbouŋ na kpanbara yudaanɔ.
REV.18.1	Li poorpo ki n bia la malakasɔɔ ki u mɔk yikoo bonchiann ki nyii Yendɔuŋ ni, ki u yentu ŋamm yent ki lint tingbouŋ na lokir kur po, 
REV.18.2	ki u yeen nan kunkɔsaakar a “Dogbeŋŋir Babilɔnn na baawa, li set baawa, ki ji kpant siaminba ki narinbiit kur nan nɔɔnbiit nba mɔk sinsint na boore. 
REV.18.3	Kimaan booru kur poŋ nyuu u nianbiiuk daan nawa, ki tingbouŋ na kpanbara chomm nanɔ, ki tingbouŋ na kpinkpenta kpant mɔkita u nianbiiuk nba mantik yabit na.”
REV.18.4	Ŋanne ki n bia gbat kunkɔsiar ki li nyii Yendɔuŋ ni ki yeen a
REV.18.4	“N niib, nyint i mɔŋ man u boor,
REV.18.4	ki daa lakin ki tuun toonbiit nanɔ,
REV.18.4	ki u biit maŋ tubdatu daa taabitiini,
REV.18.5	kimaan u biit na doo bonchiann
REV.18.5	ki baar sanpagbanta,
REV.18.5	ki Yennu tian u biit maŋ po.
REV.18.6	Tɔn, bin mun teen ki jiinɔ
REV.18.6	kaman nan wa tuu tee biaŋinba na,
REV.18.6	ki pa jiinɔ u biit pann taar munnlee,
REV.18.6	ki dat u tuba bonbiir,
REV.18.6	kimaan u te ki niib tun toonbiit bonchiann;
REV.18.7	a ki te wun la muksuk nan parbiir
REV.18.7	a ki lin jaŋ nan wa din tuu be u yama ni
REV.18.7	ki dont u mɔŋ biaŋinba na,
REV.18.7	ki yeen u par ni a ŋɔɔ poobate kar na,
REV.18.7	a ki li ki tee a u tee pakɔɔki,
REV.18.7	a li paak a u kan mi la parbiiri.
REV.18.8	Li paak, fara sa baar u paak dasiar,
REV.18.8	ki yiaru nan parbiir nan kon sa soorɔ,
REV.18.8	ki muu bia sa diu;
REV.18.8	kimaan ti Yomdaanɔ Yennu nba bu nanɔ na
REV.18.8	tee yabint daanɔe.”
REV.18.9	Tingbouŋ na kpanbara nba chomm nanɔ ki di u mant na, bi-i taŋŋi la u muu dinu munyuut na, bi tan sa bui ki fabin u paak. 
REV.18.10	Bi tan sa tin jaŋmaanii u fara na paak, ki see banfɔkira ki ji yeen a “Aba, dogbeŋŋir na, aba, Babilɔnn, doo nba mɔk paŋ na, a tubdatu baar yiama.”
REV.18.11	Ki tingbouŋ na kpinkpenta tan sa bui ki fabin u paak, kimaan sɔɔ nba tan sii kaa ki sa daa bi tiat na paak, 
REV.18.12	sɔɔ ji kan mi ki daa bi tiat nba tee sarima, nan nabint, nan tanchincheena, nan taŋant, nan gbaknii, nan agogo chinchena, nan daat nba mantik fan, nan linba ki bi jii loobuk nyana ki naan, nan bona nba ki bi dia daat nba yaa daauk paak ki naan na, nan kut, nan bont nba kur fan, 
REV.18.13	nan kakaduro, nan gasinbunn, nan tulaarii, nan mir, nan frankinsen, nan daan, nan kpan, nan yon, nan dii, nan nei, nan pei, nan taanii nan li torit, nan daaba nan nisaarii manfoa. 
REV.18.14	Ki kpinkpenta na yeenɔ a “Tiat nba ki a bo loon fii mɔk na, nan a mɔkint na, nan taŋant na gara, a ji kan mi ki la.” 
REV.18.15	Ki kpinkpenta nba kpentir ki tan la gor doo maŋ ni na tan sii see banfɔkira ki mɔ ŋaan fabin, kimaan bi tiin jaŋmaanii u fara na paak. 
REV.18.16	Bi sa bui ki fabin ki yeen a “Aba, dogbeŋŋir nba naan nan poo nba gbab chinchenŋana nan agogo chinchena nan sarima nan laanii nba daauk paar na, 
REV.18.17	yoo waaminna sinsuuk ni ki a mɔkint na kur biir.”
REV.18.17	Ki binba tee ŋarint yudamm, nan binba kɔɔ ki saa bi saanu na, nan ŋarinkanna, nan binba kur tuun mɔkgbeŋŋa ni, ki bi ji see banfɔkir, 
REV.18.18	ŋaan yikin, ba la ki muu diu ki li munyuut do sanpaapo na, ki bia yeen a “Ti ki mi la dogbeŋŋir na booru;” 
REV.18.19	ki bi finii tant ki pukin bi mɔŋ paak, ki bui ŋaan fabin ki yeen a, “Aba, dogbeŋŋir nba ki niib mɔk ŋarint ki lin mɔkgbeŋŋa ni ki kpentir ki laat gor leŋ na, ki li taan baa ki biir yoo waaminna nɔɔk ni.”
REV.18.20	Yendɔuŋ ni teeb, nan Yennu niib, nan u sɔkiniinba, nan Yisa toomiinba, i mɔk man parpeenn, kimaan Yennu bu dogbeŋŋir maŋ buut ki biirɔ ki turi.
REV.18.21	Ki malakapaarɔ tɔkir tann nba gbeŋ kaman nan naagbeŋŋir na, ki lur mɔkgbeŋŋir ni, ŋaan yet a “Bi tan sa wokit dogbeŋŋir Babilɔnn na ki lu-u nnee wun biir, ki sɔɔ ji kan mi ki lau, 
REV.18.22	ki ji kan mi ki gbat ki bafaara faa biat, amii ki yan-yinna yiin yanii, amii ki yerpebira peeb yerii, amii ki naatunpebira peeb naatuna doo maŋ ni; ki toontunnɔ bia kan mi ki be leŋi, ki sɔɔ bia kan mi ki gbat naar fuut leŋi; 
REV.18.23	a fitir yentu ji kan yent doo maŋ ni; a jakunt nan pookɔɔnt ji sii kaa leŋ biaki. Doo maŋ ni kpinkpentae tuu tee tingbouŋ na paarib, ki doo maŋ niib bia lin dia nyɔku ki kpann tingbouŋ na niib kur; 
REV.18.24	a Yennu sɔkiniinba, nan u niib, nan binba ki niib kpiib tingbouŋ na kur ni na, a bi sɔn be Babilɔnn maŋ paak, li paak ki Yennu dat bi tuba.”
REV.19.1	Linba na poorpo, ki n gbat fuut Yendɔuŋ ni ki li tee niburchiauŋ paku, ki bi yeen a “Pakin Yennu man; a tinnu nan dontir nan paŋ tee ŋɔɔ Yennu yare; 
REV.19.2	a ki u buut ŋan ki bia tee mɔmɔmm; a ki u bu poochonchonbiiuk nba biir tingbouŋ na nan u chonchonsin na buut; a ki dat u tubir, wa kpii ŋɔɔ Yennu toontunna na paak.” 
REV.19.3	Ki niburchiauŋ na bia yikin ki yeen a “Pakin Yennu man. Doo nba joo na munyuut do sanpaapo nan yoo nba ki sɔɔ kan mi ki lar jik.” 
REV.19.4	Ki saakab piinnlee nan banna na, nan bonfoa banna na gbaan tiŋ ni ki pukii ŋɔɔ Yennu nba kar naangbouŋ paak na; ki bi yeen a “Mɔmɔmm, pakin Yennu man.”
REV.19.5	Tɔn, ki kunkɔsiar nyii naangbouŋ na boor ki yet a “Pakin Yennu man, yimm kur nba tee u daaba, yimm nba tiinɔ, nijaana nan nitarii.” 
REV.19.6	Ŋanne ki n bia gbat kunkɔsiar ki li fu kaman nan niburchiauŋ nba tuu piak ki fu na, ki bia fu kaman nan sutuk ni nyun na, ki bia fu kaman nan satiangbeŋŋa fuut na ki yet a “Pakin Yennu man, kimaan ti Yomdaanɔ Yennu nba mɔk paŋ kur na dii naan kura. 
REV.19.7	Ŋaant man ki tii kpamm kii mɔk parpeenn kii dont u sann ki turɔ nibaakir, kimaan yoo na baara ki Pebik na loon wun kɔɔn u poo, ki sarkpeŋ poŋ teen siira. 
REV.19.8	Ki Yennu tur sarkpeŋ na chinchenŋann nba nyirii ki yeen bonchiann, a wun gbab.” (Chinchenŋann nee tee Yennu popeendamm binbenyeeŋ.)
REV.19.9	Ki malaka na yetin a n sɔb a “Binba ki bi yiimm ki bi baar Pebik maŋ pookɔɔnt jaamm ni na, parpeenn tee bi yare.” Ki malaka maŋ bia yetin ki pukin a “Maan na tee Yennu maame, ki tee mɔmɔmm.”
REV.19.10	Li yoo ki n gbaan u tɔɔnn a n jiantɔ. Ki u yetin a n daa tee nna kaa, a u tee min nan n naa waas nba dia Yisa barŋanii na toontunlɔɔe, a n jiant Yennue.
REV.19.10	Yennu sɔkiniinba nba sɔkint ki yeen na, bi piak Yisa poe.
REV.19.11	Li poorpo ki n la ki Yendɔuŋ loot, ki tanpeeŋ see leŋ, ki wunba jakɔ na sana tee Yadadaanɔ nan Barmɔndaanɔ; ki u bu buut nan li barmɔnii ki bia tookit tɔbii nan barmɔnii; 
REV.19.12	ki u ninbina naan nan mupeenu na, ki u yir naanfokirii ki li yaba u yur paak, ki sann sɔb u paak, ki sɔɔ ki mi sann maŋ paak see u kuukɔɔ. 
REV.19.13	Ki liatir nba ki u lia na far nan sɔn; ki sann nba ki bi yiu na tee a “Yennu Mɔmaan.” 
REV.19.14	Ki Yendɔuŋ ni tɔb niib jak tanpeenii, ki lia chinchenŋana nba peen ki ki mɔk jakinti, ki waau. 
REV.19.15	Ki jukbanjiak nba di bonchiann tant ki nyii u mɔb ni, ki u sa jiir ki kɔn nyann nibooru kur, ki yentib nan paŋ, ki sa ŋmakirib siaminba ki bi ŋmakii tilɔɔna na, ki li tee Yennu wunba mɔk paŋ kur wutochiauŋ na. 
REV.19.16	Ki sansiar sɔb u liatir nan u pann paak a “Kpanbara kur Kpanbar, yomdamm kur Yomdaanɔ.”
REV.19.17	Ŋanne ki n la malaka ki u see yennu ni ki tian ki yi nɔɔnii nba yuuk sanpaapo a bin tikir ki baar Yennu jaangbeŋŋir na ni, 
REV.19.18	ki tan di kpanbara, nan lanjimanba yudamm, nan paŋ damm, nan taanii nan tanjakira gbanant, nan niib kur, binba tee daaba nan binba tee yentinmɔŋ damm, nan binba tee nijaana nan binba tee nitarii kur gbanant.
REV.19.19	Ki n la muuk ni bonkobuk na, nan tingbouŋ na kpanbara nan bi tɔb niib, ki bi tikir a bin kɔn nan wunba jak taamm maŋ paak na nan u mun yaa tɔb niib. 
REV.19.20	Ki bi soor muuk ni bonkobuk na, nan u faak sɔkinii nba daan tuu tee bakitnauŋ nyina u tɔɔnn po ki kpann binba mɔk muuk ni bonkobuk maŋ dɔk na, nan binba daan jiantir u naauŋ na; bi soor muuk ni bonkobuk maŋ nan u faak sɔkinii maŋ na ki bi fo, ki lub bootuk nba gbee nan muu ki sarwuutaa di nann na ni. 
REV.19.21	Ki wunba jak taamm ki jukbanjiak tant nyii u mɔb ni na, ki u jii jukbanjiak maŋ ki kpii binba biar na, ki nɔɔnii dii bi gbanant ki tan gboo.
REV.20.1	Ki n bia la malakasɔɔ ki u nyii Yendɔuŋ ni ki siik, ki dia bootsunsuŋ nba kaa terik na peenii nan jargbeŋŋir u nuu ni; 
REV.20.2	ki soor waakperbiiuk nba din tuu be nawa, ki tuu tee Sanbiirtɔɔ amii Sintaanii na, ki lorɔ, 
REV.20.3	ki jiiu ki lu bootsunsuŋ na ni bintusir, ŋaan kpar ki kpaa kpai ki tabin, ki u ji kan fit ki kpann tingbouŋ na teeb booru kur bintusir na nɔɔk ni; ki bintusir na-i gar, bi sa lootɔ ki wun nyi paanu waan.
REV.20.4	Ki n la naangbant, ki Yennu tur binba kar li paak na yaak a bin bu buut. Ki n bia la binba ki bi din pot bi yura na sei; ba din mɔɔntir Yisa barŋanii nan Yennu mɔmaan paak ki bi kpiib; bi din ki jiant bonkobuk na, amii li naauŋ na, amii bi bia din ki gaar bonkobuk maŋ dɔk bi yugbia paak amii bi nii ni. Bi fiir kuun nie ki lakin dii naan nan Masia bintusir. Nee tee sinsinn kpeemm fiiru. 
REV.20.5	Kpeemm nba biar na ŋanin kan fiir kuun ni nan bintusir na nba tan sa gar. 
REV.20.6	Binba dɔŋ sinsinn kuun fiiru na ni, bi tee popeendamm, ki parpeenn bia tee bi yare; kuun nba pukin munnlee na ki mɔk bi yikoo; bi sii tee Yennu nan Masia manteebe, ki sa lakin di naan nan Yisa bintusir.
REV.20.7	Bintusir na-i tan gar, bi sa loot Sintaanii bootsunsuŋ na ni ki ŋaau, 
REV.20.8	ki u sa nyi ki kpann nibooru nba be tingbouŋ na kur na ni, binba ki bi yib Gɔk nan Magɔk na. Sintaanii sa tikir bi kura ki bin took tɔb; bi kann tee kaman nan mɔkgbeŋŋir tanbiinii kann nee. 
REV.20.9	Ki bi nyii ki tia ki lint lokir kur po, ki tant ki saa bia lint Yennu niib nba be sian na, nan doo nba ki Yennu mantik loon na. Ki muu nyii Yendɔuŋ ni ki tan diib. 
REV.20.10	Ki malakanba jii Sintaanii nba kpann tingbouŋ na niib na, ki lu-u bootsunsuŋ nba gbee nan muu ki sarwuutaa di nann na ni, siaminba ki bi dɔŋ lu bonkobuk na nan u faak sɔkinii na. Leŋe ki bi sa di fara yennu nan nyiɔk mɔkmɔk nan yoo nba kaa gbennu.
REV.20.11	Ki n bia la naan gboungbeŋŋir nba peen bonchiann, ki sɔɔ kar li paak; ki tingbouŋ nan sanpaapo mir bot u tɔɔnn, ki sɔɔ ji kan mi ki lab. 
REV.20.12	Ki n la binba din kpo na, nijaana nan nitarii na, ki bi see naangbouŋ na tɔɔnn po; ki sɔɔ pɔbitir gbant, ki bia pɔbit gbanleer nba ki bi sɔb manfopaann damm sana ki teen leŋ na. Ki Yennu bu binba kpo na buut, ki li waa nan ba tuu tee biaŋinba bi toona ni na, ki li sɔb gbant maŋ ni. 
REV.20.13	Ki mɔkgbeŋŋa nyinn kpeemm nba be nyun ni, ki kuun nan kpeentiŋ mun nyinn binba kpo ki be bi ni na. Ki Yennu bu bi buut kaman nan ba tun biaŋinba na. 
REV.20.14	Ki bi jii kuun nan kpeentiŋ ki lub bootuk nba ki muu gbee leŋ na ni. Kuun nba pukin munnlee nee tee muu bootuk maŋ. 
REV.20.15	Ki wunba sann din ki sɔb manfopaann damm gbouŋ na ni, bi sa lu-u bootuk maŋ nba ki muu gbee leŋ nie.
REV.21.1	Ki n bia la sanpaapo paann nan tingbounpaann. Ki sanpaapokper na, nan tingbounkper na mirint; ki mɔkgbeŋŋa ji kaa. 
REV.21.2	Ki n la Yennu doo nba tee Jerusalem paann na, ki li nyii Yennu boor Yendɔuŋ ni, ki siik, ki tee kaman nan pooyookir nba tuu teen siir ki faŋŋit u mɔŋ ki tookit u jɔɔ nba yaa wun kɔɔnɔ na. 
REV.21.3	Ki n gbat ki kunkɔsaakar nyii naangbouŋ na boor ki yeen a “Nnara, Yennu ŋaak ji be nifosaarii boore, a ki ŋɔɔ Yennu sii be namm, ki bi sii tee u niib, a ki ŋɔɔ Yennu mɔŋ sii be bi boor ki sii tee bi Yennu, 
REV.21.4	ki sa fiar bi ninnyuut kur bi ninbina ni; ki kuun nan parbiir nan mɔnii nan yiaru ji sii kaa, kimaan bonkpera na kur ji gara.”
REV.21.5	Ki wunba kar naangbouŋ maŋ paak na yet a “Nnara, n tee bont kur bonpaann nee.” Ŋanne ki u bia betin a n sɔbir, a kimaan mɔbona na tee mɔniie ki tee linba ki yada be li ni. 
REV.21.6	Ki u bia yetin a “Li poŋ tuma. N tee Alfa nan Omegae; li paak tee piinu nan joontu. Binba ki nyunyukiru mɔkib na, n sa pib manfoor nyun nba bunii ki nyi nyunkpana ni na ki bin nyu yann; 
REV.21.7	a ki wunba nyann nyannu na, u sa gaar linba na n boor, ki n sii tee u Yennu, ki u mun sii tee n bik. 
REV.21.8	Ŋaan jaŋmaanii damm, nan yadakanpɔɔna damm, nan biitdamm, nan nikpiirit, nan joonbaarit, nan jabaabura, nan patjiantdamm, nan fai damm kur, bi binbeboor tee bootuk nba gbee nan muu ki sarwuutaa di nann nee; ŋanne tee kuun munnlee na.”
REV.21.9	Li yoo na ki malakanba bannlore nba daan dia senii ŋannlore ki li gbee nan farbiit ŋannlore nba waa poor na yenɔ betin a n baar ki wun wannin Pebik na pooyookir na. 
REV.21.10	Ŋanne ki Yennu Seyeeŋ sik n paak ki malaka na jiin ki doo nanin jɔyirinn paak, ki wannin Jerusalem nba tee Yennu doo na, ki li nyii Yendɔuŋ paak Yennu boor ki siik, 
REV.21.11	ki nyirii nan Yennu yentsaakar na, ki bia nyirii kaman nan tanŋann nba ki bi yir jaspa na, ki nyɔkit kaman nan mianu na. 
REV.21.12	Ki doo maŋ mɔk joongbeŋ-foot; ki joona maŋ mɔk gana piik nan ŋannlee, ki malakanba piik nan bannlee guu gana maŋ, ki Israel booru piik nan bannlee na sana sɔb gana piik nan ŋannlee maŋ paak. 
REV.21.13	Ki gana ŋanntataa be joona ŋanna na paak, ki ŋanntaa be yendopo, ki ŋanntaa be diitu po, ki ŋanntaa be gaŋ po, ki ŋanntaa be yenbaapo. 
REV.21.14	Doo maŋ fiakir see tana piik nan ŋannlee paake, ki Pebik na toomiinba piik nan bannlee na sana sɔb tana piik nan ŋannlee na paak.
REV.21.15	Ki malaka nba piak ki teenin na dia sarima patu nba ki bi dia ki bikii na, a wun bikin doo maŋ nan li tammɔi nan li joona na. 
REV.21.16	Ki li mɔk joona ŋanna, ki joona maŋ fɔkint kur tee yomm. Ki malaka na bikin doo na nan u patu, ki li yarimu fɔkint tee maar tusir nan kobiinnlee, ki li yarimu fɔkint nan li sanpaapo fɔkint nan li yarimu kur tee yomm. 
REV.21.17	Ki u bia bikin li joona, ki li tee taabana kobik nan piinna nan ŋanna. Malaka maŋ bikin ki li tee kaman nan nifosaarik nba tuu bikii bona biaŋinba nee.
REV.21.18	Ki joona na maa nan tana nba ki bi yi jaspa nee, ŋaan ki doo na mɔŋ tee sarima ki nyirii kaman nan mianu na; 
REV.21.19+REV.21.20	ki bi jii tana nba daauk paar bonchiann, li booru boorue, ki fɔkin fiakir na, ki tanbooru maŋ te ki li ŋan bonchiann.
REV.21.19+REV.21.20	Sinsinn fiakir tann nae ki bi yir jaspa,
REV.21.19+REV.21.20	ki tann nba pukin munnlee na yi safir,
REV.21.19+REV.21.20	ki munntaa ni yar yi agat,
REV.21.19+REV.21.20	ki munna ni yar yi emeral,
REV.21.19+REV.21.20	ki muŋŋmu ni yar yi onik,
REV.21.19+REV.21.20	ki munnloob ni yar yi kanelian,
REV.21.19+REV.21.20	ki munnlore ni yar yi krisolat,
REV.21.19+REV.21.20	ki munniin ni yar yi beril,
REV.21.19+REV.21.20	ki munnyia ni yar yi topas,
REV.21.19+REV.21.20	ki piik ni yar yi krisopas,
REV.21.19+REV.21.20	ki linba pukin piik nan yenn na yi jasint,
REV.21.19+REV.21.20	ki piik nan ŋannlee ni yar mun yi ametis.
REV.21.21	Ki li gana piik nan ŋannlee na tee tanbooru nba yi peel na, li mun yaa piik nan ŋannlee, ki gana kur tee peel maŋ yenn yenn ki saa dian piik nan ŋannlee mun, ki doo na sɔnu tee sarinmɔnii, ki yeen kaman nan mianu na.
REV.21.22	N ki la Yenjiantu diiuk doo maŋ ni; kimaan ti Yomdaanɔ Yennu wunba mɔk paŋ kur, nan Pebik na, ŋamme be leŋ ki niib jiantirib. 
REV.21.23	Ki doo maŋ ki loon ŋmaarik amii yennu yentu leŋi, kimaan Yennu yentsaakar nee tee li yentu, ki Pebik na mun tee li fitir. 
REV.21.24	Ki tingbouŋ na nibooru sii be li yentu ni ki somm; ki tingbouŋ na kpanbara sa kɔɔ nan bi mɔkint ki bir leŋ. 
REV.21.25	Doo maŋ tammɔi ki loo, kimaan nyiɔk kaa leŋ. 
REV.21.26	Ki tingbouŋ na nibooru sa kɔɔ doo na ni nan nibaakir nan paku ki bir leŋ. 
REV.21.27	Ki linba tee jakint, nan wunba tuun fei toonn, nan fai damm, kan kɔɔ doo maŋ ni, see binba sana sɔb Pebik na manfopaann teeb gbouŋ ni na kuukɔɔe sa kɔɔ doo maŋ ni.
REV.22.1	Li yoo ki malaka na wannin manfoor nyun mɔkir na, ki li puuk nyi Yennu nan Pebik na naangbouŋ na ni, ki nyirii kaman nan mianu na, 
REV.22.2	ki puuk ki gaar doo na sɔnjosinsuuk ni, ki tiik nba ki bi yir manfoor tiik na see mɔk-kpinii ŋannlee na kur po ki kook saawa; ki tiik maŋ lon lɔɔna booru piik nan ŋannlee, ki binn nɔɔk ni ki li loon taar piik nan ŋannlee, ŋmaarik kur ni li loone; ki li faat na tee nisaarii tebuk ki tur nibooru kur. 
REV.22.3	Ki Yennu nba por mɔb ki wann linba kur, li ji kii be doo maŋ ni; Yennu nan Pebik na naangbouŋ maŋ sii be doo maŋ ni, ki u toontunna na sii jiantirɔ. 
REV.22.4	Ki bi sa la u numm po, ki u sann sa sɔb bi yugbia paak. 
REV.22.5	Nyiɔk ji tan sii kaa, bi tan ji kii loon fitir nan yennu yentu leŋi, kimaan ti Yomdaanɔ Yennu sii tee bi yentu. Ki bi sa di naan kii be nan yoo nba kaa gbennu.
REV.22.6	Ki malaka na bia yetin a “Mɔbona na tee mɔniie, ki bia tee linba ki yada be li ni. Ki ti Yomdaanɔ Yennu nba jikit u Seyeeŋ na ki teen u sɔkiniinba na, ŋɔɔe tun u malaka a wun baar ki wann u toontunna linba sa tun mɔtana.”
REV.22.7	Ti Yomdaanɔ Yisa yet a “Gotir man, n baate mɔtana.”
REV.22.7	Tɔn, binba saak sɔkinii mɔmaan nba sɔb gbouŋ na ni na, parpeenn tee bi yare.
REV.22.8	Min Jɔɔnne gbat ki bia la linba na kura. Ma gbat ki bia la na, li yooe ki n gbaan malaka nba wannin linba maŋ na tɔɔnn ki yaa n jiantɔ. 
REV.22.9	Ki u yetin a n daa tee nna kaa; a u mun tee min nan n naa waas nba tee sɔkiniinba nan binba saak linba be gbouŋ na ni na toontunlɔɔe; a n jiant Yennue. 
REV.22.10	Ki u bia betin a n daa bɔrii sɔkinii mɔmaan nba be gbouŋ na ni, a kimaan yoo na pera; 
REV.22.11	a wunba tuu tuun toonbiit, wun biar kii tuun nna, a ki wunba mun tuu tuun jakint toonn, wun mun biar kii tuun nna; ki wunba mun tuu tuun toonŋana, wun mun biar kii tuun nna, ki wunba mun tuu tee popeendaanɔ, wun mun biar kii tee nna.
REV.22.12	Ti Yomdaanɔ Yisa yet a “Gotir man, n baate mɔtana na, ki dia sɔɔ kur nan u toona nyɔɔt a n tan pau. 
REV.22.13	N tee Alfa nan Omegae, sinsinn nan joontu, pinpiik nan gbennu.”
REV.22.14	Damm nba wuur bi para nan Yisa sɔn na, parpeenn tee bi yare; ki li paak ki bi mɔk sɔnu nba ki bi sa di tilɔɔna nba teen manfoor na, ki sa kɔɔ tammɔb na ni ki saan doo na ni. 
REV.22.15	Ki nibiit, nan binba dia jabaat na ki bu ki kpann niib, nan binba tuun jakint toona na, nan nikpiira, nan patjiantdamm, nan binba tee fai damm ki kpann niib na, bi kur tan sii be doo maŋ nanyer poe.
REV.22.16	“Min Yisae tun n malaka a wun tan fiit maan na ki tur n weira. Min Yisa nee tee David yaaboonn ki bia tee sanyafaar ŋmaajar nba nyɔkit na.”
REV.22.17	Tɔn, Yennu Seyeeŋ nan Pebik na pooyookir na yet a “Baat.”
REV.22.17	Ki wunba gbatir mun-n yet a “Baat.”
REV.22.17	Ki wunba kur ki nyunyukiru soorɔ, wun baar; ki wunba loon nyun maŋ, wun gaar yann.
REV.22.18	Min Jɔɔnn kpaan wunba kur gbat sɔkinii mɔmaan nba be gbouŋ na ni nan nunmɔnn: wunba pukin siar mɔmaan maŋ ni, Yennu sa jii farbiit booru booru nba sɔb gbouŋ na ni na, ki pukin u tubdatu po. 
REV.22.19	Ki wunba mun nyinn siar sɔkinii mɔmaan nba be gbouŋ na ni, Yennu sa nyinn u tor manfoor tiik na ni, nan Yennu doo na ni, ki bi sɔb li po gbouŋ na ni na.
REV.22.20	Tɔn, ki wunba tur siara na yet a “Mɔmɔmm, n baate mɔtana.”
REV.22.20	Mɔmɔmm, ŋaant ki lin teen nna. Ti Yomdaanɔ Yisa, baat na.
REV.22.21	Ti Yomdaanɔ Yisa sommir-ii be u niib kur ni. Mɔmɔmm.
