MAT.1.1	Ulu lwe lukoono ulwa ulukolo lwa Yesu Kilisito umwisukulu va Daudi, umwisukulu va Abulahamu:
MAT.1.2	Abulahamu amwege Isaki, neke Isaki amwegale Yakobo, neke Yakobo amwegale Yuda na avayagwe, 
MAT.1.3	neke Yuda amwegale Pelesi na Sela, kwa mwayuva Tamali, neke Pelesi amwegale Hesiloni, Hesiloni, amwegale Lamu, 
MAT.1.4	Lamu amwegale Aminadabu, Aminadabu amwegale Nahisoni, Nahisoni amwegale Salimone, 
MAT.1.5	Salimone amwegale Boasi uyuve ee Lahabu, Boasi amwegale Obedi kwa mwayuva Luti, Obedi amwegale Yese, 
MAT.1.6	neke Yese amwegale Daudi Umutwa va Vaisilaeli. Nave Daudi amwegale Solomoni uyuve ee mukina Uliya.
MAT.1.7	Solomoni amwegale Lehoboamu, Lehoboamu amwegale Abiya, Abiya amwegale Asa, 
MAT.1.8	Asa amwegale Yosofati, Yosofati amwegale Yolamu, Yolamu amwegale Usiya, 
MAT.1.9	Usiya amwegale Yotamu, Yotamu amwegale Hesekia. 
MAT.1.10	Hesekia amwegale Manase, Manase amwegale Amosi, Amosi amwegale Yosiya, 
MAT.1.11	Yosiya amwegale Yekoniya na vanakwave, palusika ulwa kusindikwa ava Isilaeli kuwunyawingi ku Babiloni.
MAT.1.12	Napevali kuwunyawingi ku Babiloni: Yekoniya amwegale Salatieli, Salatieli amwegale Selubabeli, 
MAT.1.13	Selubabeli amwegale Abiudi, Abiudi amwegale Eliakimu, Eliakimu amwegale Asoli. 
MAT.1.14	Asoli amwegale Sadoki, Sadoki amwegale Akimu, Akimu amwegale Eliudi, 
MAT.1.15	Eliudi amwegale Eliesali, Eliesali amwegale Matani, Matani amwegale Yakobo, 
MAT.1.16	Yakobo amwegale Yosefu umutegula Maliya umwegala Yesu ye atambuligwe Kilisito.
MAT.1.17	Lino imbegalo mbesili uluhuma kwa Abulahamu mbaka kwa Daudi nyichumi nasitayi neke uluhuma kwa Daudi mbaka kuwunyawingi ku Babiloni se mbegalo nyichumi nasitayi, neke kangi, uluhuma kuwunyawingi ku Babiloni mbaka kwa Kilisito se mbegalo nyichumi nasitayi.
MAT.1.18	Ukwegalwa kwa Yesu Kilisito kwekwide: Uyuve Maliya pe amwendite Yosefu wesialagaluswa awonike inafilo kwa uludali lwa Umuhe Umwelu; 
MAT.1.19	Neke uvakwe Yosefu, emunu munyandolo sawendigi ukumuhongela inyoni, asakige amuleke kinyele. 
MAT.1.20	Lino peali mumahosa igo, ndawe munyivaha va Nguluvi amusilige mumaloto, itigila, “Yosefu, ve Mwana va Daudi, ulogopa ukumutegula Maliya ave munu vako, pakuva ifilo fye inafyo fya Umuhe Umwelu. 
MAT.1.21	Egala umwana na umupela ilitawa lyakwe Yesu, pakuva umwene avapoka avanu vakwe uluhuma mu nzanangifu sawo.” 
MAT.1.22	Isi mbesili saave de sambi lukwile ulukani ululonge na umutwa numulomo gwa umuvisi: 
MAT.1.23	“Mulavage Umwigani umutuunafu avanafilo egala umwana mukwamisi, nave saatambulwa Imanueli” (kwekutigila, “Nguluvi pamwi na hwehwe.”) 
MAT.1.24	Nave, Yosefu pealamwike uluhuma mutulo apigite ndawe lweemulagile na munyivaha va Nguluvi swe akumutegula Maliya. 
MAT.1.25	Siagenzili nave mbaka Maliya pakwegala umwana. Ndawe amupelige ilitawa lya Yesu.
MAT.2.1	Neke Yesu pe awonike ku Betelehemu, iya ku Yudaya, pa imisika ija Helode Umutwa, ndawe vasige ku Yelusalemu avanu avasisele ing'eng'esi ukuhuma kumihago vitigila, 
MAT.2.2	“Kumbi alikwi yeawonike Umutwa va Avayudaya? Pakuva tuyiwene ing'eng'esi yakwe kumihago, ino tusile tumusunyalile.” 
MAT.2.3	Neke Helode umutwa peapulike ulu ahuguve, na vanu mbevali mu Yelusalemu. 
MAT.2.4	Neke, akong'ase avatambisi avavina mbevali, na avigisi va indagilo, ndawe avawusige, “Kwekwiyaga kwe awoneka Kilisito?” 
MAT.2.5	Ndawe vamulongelige, “ku Betelehemu ya ku Yudaya; pakuva lwandike na umuvisi:
MAT.2.6	‘Nayuveve ve Betelehemu mung'i ya mu Yudaya,
MAT.2.6	siwimudodo nda muvatambule va mu Yudaya;
MAT.2.6	pakuva ukuhuma kwa veve
MAT.2.6	awoneka Mutwa
MAT.2.6	yeavakwamila avanu vangu Isilaeli.’”
MAT.2.7	Ndawe, Helode avakemelige kinyele avanyaluhala avasisele ing'eng'esi swe akuvawusa wunofu, panili ing'eng'esi peyikawonike. 
MAT.2.8	Ndawe avatumige ku Betelehemu, itigila, “Mubite mukawuse wunofu ulwa umwana uyo. Nape mumuwene musage mundongele sambi nayinene mbite ngamusunyalile.” 
MAT.2.9	Peye vamupulikise umutwa, vawukite swe vibitaga. Swe Ing'eng'esi yevayiwonige kumihago yikuvalongolela, nape yifisile apono pala sweno yikwima peepwali Umwana. 
MAT.2.10	Vave viwona ing'eng'esi yila yimile vahekelye hilo. 
MAT.2.11	Nape vinje mukaye, vamuwene Umwana nayuyuve Maliya; swe vifugama, neke vamusunyalile. Sweno viwopola ififundo fyawo, swe vakumupela ifipelwa: isahabu, Uwufumba na imanemane.
MAT.2.12	Neke peviwuya ukwawo vakwete ing'asi yingi pakuva vevafunde na Nguluvi mumaloto gawo ulwa valakola kwa Helode.
MAT.2.13	Avagenzi vala pevahesile, ndawe munyivaha amusilige Yosefu mumaloto neke amutigile, “Wuke uvategule Umwana na yuyuve, mukimbilile ku Misili. Mukikale kuko mbaka pesandivalongela, pakuva Helode ahele isaka ukumuwulaga Umwana.” 
MAT.2.14	Ndawe alamukige nu kumutegula Umwana na yuyuve kikilo kicho, ndawe vabitige ku Misili. 
MAT.2.15	Ndawe vikalige kuko mbaka Helode pe afwe. Sambi lukwile ulukani ulwa lonzilwe na Umutwa nu mulomo gwa umuvisi: “Ndamukemelye mwanangu ukuhuma ku Misili.”
MAT.2.16	Nave Helode pe alukagwe ukutigila avagenzi avahuma kumihago vamusanzile, avifile hilo. Ndawe alagilige ukuta avana avakwamisi mbevali ku Betelehemu na muwipi avali ni myaka givili na ukupiluka kumbele vawulagwagwe, apigite ulu ndawe eapulike uluhuma kuvagenzi avakumihago. 
MAT.2.17	Wesave pakukwila ing'ani isalindoge numulomo gwa umuvisi Yelemiya.
MAT.2.18	“Iliswi lyapulise uluhuma ku Lama,
MAT.2.18	Iliswi lya ingoolo ya ikivembo.
MAT.2.18	Laheli ivembela avanakwe; alema ukuleka
MAT.2.18	vamukatuse, pakuva avanakwe vafwe.”
MAT.2.19	Neke pe afwe Helode, ndawe munyivaha va Umutwa aasile kwa Yosefu mumaloto ku Misili neke amutigilage, 
MAT.2.20	“Wuke! Mutegule Umwana na yuyuve, mubite kangi kung'i ya Isilaeli, pakuva vala avakasakige vamuwulage umwana yevakafwe.” 
MAT.2.21	Ndawe awukige, neke amutegule umwana na yuyuve neke vabite kung'i iya ku Isilaeli.
MAT.2.22	Lino Yosefu peapulike ulwa Alikelao umwana va Helode atemite mu Yudaya, ogwipe ukubita uko, pakuva ye e mufunde mumaloto, swe ibita ku Galilaya, 
MAT.2.23	ndawe abitige nu kwikala muboma iyatambuligwe Nasaleti. Sambi lukwile, lwelwelulonge na umuvisi, “Saatambulwa Munasalene.”
MAT.3.1	Imitalo gila ekwali Yohane umunyakubatisa, neke avange ukudalika mubalali iya ku Yudaya, 
MAT.3.2	idalika itigila, “Mupelage, pakuva uwutwa uwa kuchanya wuhegelye.” 
MAT.3.3	Uyu yemwene yeemulonge nu muvisi Yesaya itigila,
MAT.3.3	“Iliswi lya umunu lyapulise mubalali:
MAT.3.3	Muwuyapage ing'asi iya Mutwa
MAT.3.3	ifikolo mbefili figolokage.”
MAT.3.4	Umwene Yohane afwalige umwenda umutive na ulubahila ulwa ingamiya, neke na umusipi ugwa ing'ingo Mukigudi. Neke ikilyo che alisige saali manzi na uwuuki wa inzuki. 
MAT.3.5	Avanu mbevali vaasile kwa Yohane uluhuma ku Yelusalemu, ku Yudaya na vahuma mung'i isilimwipi na mumukoga ugwa Yolodani, 
MAT.3.6	swe vipela inzanangifu sawo, neke avabatise mu Yolodani.
MAT.3.7	Ave iwona lino peawene Avafalisayo na Avasadukayo wolofu vakusa sambi vabatisiwe, ndawe avatigilige, “Nyenye nye mbegalo va inzoka! Ye nani ye avalonje ulwa mwepage ililakaali lya Nguluvi ilikusa? 
MAT.3.8	Apo mupigage ifipigo ifilagila ukuta mupesile nu kusileka inzanangifu. 
MAT.3.9	Ino mulahosa ukutigila, ‘Twinave Udadetu Abulahamu!’” Nene nguvalongela ulwa, Nguluvi ahwanite apitule amaganga iga gave vana va Abulahamu. 
MAT.3.10	Nayilino de isilanga yilimwisina lya umubiki; umubiki gula gwesigwagwiveleka amaveleko, gwidumulwa neke gutagwe mumoto. 
MAT.3.11	Nene nguvabatisa na ululenga sambi mupituke na ukupela. Ino yeakusa mu mbele mwa nene ina ludali ukulutila nene, nene sinywaniti nambi ukuhogosa inzisi sa indatu sakwe. Uyo avabatisa na uludali lwa umuhe umwelu na umoto. 
MAT.3.12	Uluhelo lulimumawoko gakwe ipeta imeke sakwe sambi akong'ase ingano mukisande, neke umwelelo anyanya mumoto gwesigwisimagi.
MAT.3.13	Ndawe Yesu aasige uluhuma ku Galilaya mbaka ku Yolodani kwa Yohane, sambi abatisiwe na Yohane. 
MAT.3.14	Neke Yohane amukanile, itigila, “veve yuke umbatisage nene, ino veve ukusa kwa nene?” 
MAT.3.15	Ndawe Yesu amupitulige, “Leke luve ndahihyo pakuva tuva twikwisa sila seisaka Nguluvi.” Ndawe Yohane idikisige.
MAT.3.16	Nave Yesu peyeabatisiwe, ahumite uluhuma mululenga. Ndawe kwilanga kwadindukige, swe akumuwona umuhe umwelu uva Nguluvi akwika nda nziva pachanya pa umwene. 
MAT.3.17	Swe lipulisa iliswi uluhuma kuchanya litigila, “Uyu ye Mwanangu umwende, ye ndinogelwa.”
MAT.4.1	Ndawe Umuhe Umwelu amusindikige Yesu ku balali sambi agelwe na Setani. 
MAT.4.2	Ndawe iyimige ukulya ifilo machumi gatayi swe pambele ifwa musale. 
MAT.4.3	Ndawe Setani asige kwa Yesu swe itigila, “Manyi veve wi mwana va Nguluvi, lonze amaganga iga gave wugali.” 
MAT.4.4	Swe Yesu ipitula, “Lwandike ‘Ulwa umunu sisaanana kwa kilyo hela nda pesi ulukani ulwihuma kwa Nguluvi hela.’”
MAT.4.5	Ndawe Setani amusindikige ku Yelusalemu iboma inzelu, ndawe amuvikige kuluneng'esi ulwa itembeli, 
MAT.4.6	Ndawe Setani amutigilige Yesu, “Veve manyi wimwana va Nguluvi, witose pasi; pakuva lwandike:
MAT.4.6	‘Nguluvi akuletela Vanyivaha va Nguluvi vakwe
MAT.4.6	vakugabe mumawoko gawo vakutegule,
MAT.4.6	sambi ulemwe ukwikuvala mumaganga.’”
MAT.4.7	Ndawe Yesu amutigilige Setani, “Kangi lwandike: ‘Ulamugela Nguluvi Umutwa vako.’”
MAT.4.8	Kangi, Setani swe akumusindika Yesu kukidunda ikitali, swe akumulagila uwutwa mbewuli uwa ing'i na indolo sakwe. 
MAT.4.9	Ndawe amulongelige, “Ifi mbefili fiva fyako manyi ufugamile nu kusunyalila.” 
MAT.4.10	Ndawe Yesu atigilige kwa Setani, “Hege ipa Setani! Pakuva lwandike: ‘Saumufugamila nu kumusunyalila Nguluvi vako yeiyena swe.’”
MAT.4.11	Ndawe Setani amulekige, neke baho baho vaase vanyivaha nu kumupigila Yesu.
MAT.4.12	Yesu ave ipulika ulwa Yohane mudindile ahele ku Galilaya. 
MAT.4.13	Neke ahege na ku Nasaleti, abite akikale ku Kapelenaumu, imbali sa mu Sabuloni na mu Nafutali, 
MAT.4.14	Sambi lukwile ulwalonzilwe na umuvisi Yesaya:
MAT.4.15	“Ulutanana ulwa Sabuloni na
MAT.4.15	Ulutanana lwa Nafutali,
MAT.4.15	kulubali lwa kumwani ukulowoka ku Yolodani, ing'i iya
MAT.4.15	ku Galilaya ya avamyanza!
MAT.4.16	Avanu vevevikalite mulwisa
MAT.4.16	vawuwene uwelu uwukomi.
MAT.4.16	Na avikalige mung'i
MAT.4.16	inyalwisa na umwigigi ugwa ifwa,
MAT.4.16	vawuwona uwelu pe wivala.”
MAT.4.17	Ukuhuma baho Yesu avanzile ukudalika, itigila, “Mupelage, pakuva Uwutwa uwakuchanya wuhegelye!”
MAT.4.18	Yesu peagendige mulubali mumwani ya ku Galilaya, avawene Simoni Petulo na Andeleya mwanakwave vitoosa ifilovelo mululenga; pakuva vevalofi vaisomba. 
MAT.4.19	Ndawe Yesu avatigilige, “Muninile nene ndivigisa ukuva muvalofi va avanu.” 
MAT.4.20	Lulusika lulo vafilesile ifilovelo fyawo, nu kumuninila.
MAT.4.21	Neke peahesile pala, avawene vangi vavili munu na mwanakwawo Yakobo na Yohane avana va Sebedayo, vevali mukipugu pamwi nayu dadawo, viwuyapa ifilovelo fyawo. Neke Yesu avakemele, 
MAT.4.22	Swe lulusika lulo vakukileka ikipugu nayu dadawo, nu kumuninila.
MAT.4.23	Ndawe Yesu avangige ukupilima mung'i mbeyili iya mu Galilaya akwigisa mumasinagogi gawo na ukudalika Ulukani Ulunofu lwa Uwutwa wa Nguluvi. Na kuponia avanu avahomefu na avanyafitamwa. 
MAT.4.24	Ndawe ing'ani sakwe sapulisige mung'i mbeyili ya mu Siliya. Neke avanu pevalete avatamwa, avanyakuguda na ifitamwa mbefili; avanu avanya masoka, nalilibisi, litela na avalema mbevali iwo avaponise. 
MAT.4.25	Swe amalugu molofu ga avanu gakumufwata uluhuma ku Galilaya na ku Dekapoli (boma isinyichumi) na ku Yelusalemu na ku Yudaya na uluhuma kumwambu gwa Yolodani.
MAT.5.1	Neke Yesu ave akuliwona ililugu lya avanu agang'amwike kukidunda swe iteng'emala pasi. Avanyigendo vakwe nawo swe vakusa, 
MAT.5.2	ndawe avangige ukuvigisa avene itigila:
MAT.5.3	“Vafunyilile avamikaa
MAT.5.3	munumbula,
MAT.5.3	pakuva uwutwa uwa kuchanya wawo.
MAT.5.4	Vafunyilile avahuguvafu
MAT.5.4	pakuva valaposwa imitima jawo.
MAT.5.5	Vafunyilile avalele,
MAT.5.5	pakuva ililila lya ing'i liva lyawo.
MAT.5.6	Vafunyilile avanyanzala na ing'elu
MAT.5.6	ya uwugolofu,
MAT.5.6	pakuva saviguta na ukusimya ing'elu.
MAT.5.7	Vafunyilile avanyakudegepela,
MAT.5.7	pakuva savadegepelwa.
MAT.5.8	Vafunyilile avanyanumbula nzelu,
MAT.5.8	pakuva savamuwona Nguluvi.
MAT.5.9	Vafunyilile avavileta uwikalakunoga
MAT.5.9	pakuva savatambulwa,
MAT.5.9	vana va Nguluvi.
MAT.5.10	Vafunyilile avivipilwa fibi ukuvalwa uwugolofu,
MAT.5.10	pakuva Uwutwa wa kuchanya wawo!
MAT.5.11	“Mwivafunyilile nyenye yemuligwa na avanu, muvifisiwa na ukulongwa imbi sa uwudesi vakuvavala nene. 
MAT.5.12	Muvesage na luhekelelo na ukukimilila pakuva ililila lyenyu saliva likomi kuchanya, siso se vapigilwe avavisi nyenye pesimwe mwikwali.”
MAT.5.13	“Nyenye mwindawe umwino mung'i! Neke umwino peguhupite kusopwa kiki sambi gunone kangi? Guva sipe mwino nda gwakutaga hela, sambi gulivatwe na avanu.”
MAT.5.14	“Nyenye mwindawe ulumuli mung'i! Iboma inzenge pachanya pakidunda siyayifihwagi. 
MAT.5.15	Kangi avanu sivavikunga itala neke vavike mwifungu, vavivika pachanya paluwumba ying'alikage ibwalo mbeyili. 
MAT.5.16	Mulekage itala senyu sing'alikage pa vanu, sambi vafiwone ifipigo fyenyu, kangi vamulumbe udadenyu uva kuchanya.
MAT.5.17	“Mulatigila nene ngasile mukuyasa indagilo sa Musa na sevigisige avavisi, singasili mukuyasa nda ngasile mukukangasa. 
MAT.5.18	Nachene nguvalongela mbaka kuchanya na ing'i pesafihega neke nambi lukani ludodo sisaluhega mundagilo mbaka pesikwilye mbesili. 
MAT.5.19	Ino yeyeavesaga siakwinatila ululagi nambi lumwi mwa isi indodo na ukuvigisa avangi vapigage ndahihyo, uyo ava mudodo hilo ku wutwa uwa kuchanya. Neke yula yeakwinatila indagilo na ukuvigisa avangi ukupiga iso atambulwa muvina ku wutwa uwa kuchanya. 
MAT.5.20	Nambi nene nguvalongela nditigila uwugolofu wenyu pesiwilutila uwugolofu uwa avigisi va indagilo na avafalisayo sisamwingila ku wutwa uwa kuchanya.
MAT.5.21	“Nyenye yemukapulike ulwa avanu vanyakatali vevalongele ukutigila ‘sa ulawulaga! Ye iwulaga saahigwa’ 
MAT.5.22	Ino nene nguvalongela de, ye akumuvipila umunu muyagwe saahigwa. Naye akumubedala umunu muyagwe asindikwa pawuhigilo. Na yakumutigila umuyagwe: ‘Wimupufi’ asindikwa kwitemela ilya umoto. 
MAT.5.23	Ino pewisindika inambika yako pifunyo neke wiwuke ukutigila twinalitata na umuyangu, 
MAT.5.24	Kileke bahala ikitawulwa chako bite tasi mukipulike na umuyago neke peupiluke utawule ikitawulwa chako.
MAT.5.25	“Mwangupage mwipulike na yula yemwina litata nave we pe mulimung'asi wesimulafika kuwihigilo. Alonga akusindike kulumunyakuhiga, neke nave akusindike kulumunyigalu sambi udindilwe. 
MAT.5.26	Nachene ngukulongela, sisauhuma umo mbaka puhombite amagobole mbegali.
MAT.5.27	“Mwapulike ukutigila lwalonzilwe: ‘Ulapiga uwugoni’ 
MAT.5.28	Ino nene nguvalongela ukuta ye ilavaga umung'inetu kono we akumudoboka uyo ava agonite nave munumbula yakwe. 
MAT.5.29	Wone iliho lyako ilyakundyo likwambuse upige inzanangifu hese neke utage kutali, ikiba pe uve wihela ikigawamuvili ikimwi mumuvili na ukuleka umuvili mbeguli gusopwe mumoto. 
MAT.5.30	Neke wone iliwoko lyako ilyakundyo likwambuse upige inzanangifu, dumule neke utage kutali. Ikiba pe uve wihela ikigawamuvili ikimwi mumuvili na ukuleka umuvili mbeguli gusopwe Mumoto.”
MAT.5.31	“Kangi lulonge ukutigila: ‘Umunyidama yakumuleka uvakwe apo amwandikilage ulwandiko ulwa ukulekana.’ 
MAT.5.32	Neke nene nguvalongela ye akumuleka uvakwe, pesi kwa wugoni hela, uyo akumwambusa uvakwe ave mugoni; Kangi umunu manyi amutegule umung'inetu uyu ava mugoni.”
MAT.5.33	“Kangi mwapulike chevalongilwe avanyidaha ulwa, ‘Ulilapa, mbaka ukwisage tandi sewe umwilapye Umutwa.’ 
MAT.5.34	Neke nene nguvalongela, mulilapa nambi sukumwi; na kuve kuchanya, pakuva uko chekigoda cha Nguluvi. 
MAT.5.35	Naive mung'i, pakuva ipa peaivika amagulu gakwe; nakuve ku Yelusalemu, pakuva ye boma ingomi iya umutwa umuvina. 
MAT.5.36	Na ulilapila umutwe gwako, pakuva suhwaniti upitule nambi lufwili lumwi luve lwelu apangi lutitu. 
MAT.5.37	Peutige, ‘Ena’, apo, yivelage ‘Ena’; na peutige, ‘Nda’, apo yivelage nachene ‘Nda’ Na chekiva kilutila pa iso icho kiva kihuma kwa yula umwanangifu.”
MAT.5.38	“Mwapulike ukutigila: ‘Liho kwa liho, na lino kwa lino.’ 
MAT.5.39	Neke nene nguvalongela ulihombela mukole kwa umwananzi vako. Yeakutofile ikipi kulusese ulwa kundyo mupitulile na lulusese ulwa kung'igi. 
MAT.5.40	Neke umunu yeisaka akusindike pawihigilo akutose sambi akupoke isopeka yako mulekele ategule na gumugolole, 
MAT.5.41	na umunu yakukugogelesa umuteguse ikifundo mulugendo lwa ikivalilo kimwi mutegusage fivalilo fivili. 
MAT.5.42	Mupelage ye akukusuka, kangi lemwage ukutanila kwa yeakwasimya.”
MAT.5.43	“Mwapulike ukutigila: ‘Umwendage umunyawiyendi vako neke umuvipilage umutavangu vako.’ 
MAT.5.44	Neke nene nguvalongela, muvendage avatavangu venyu kangi muvasukilage avakuvatesa nyenye. 
MAT.5.45	Sambi nyenye muve mwivana va Udadenyu yealikuchanya. Pakuva umwene akuvang'alikila ilisuva avananzi na avagolofu, na ukuvaletela indonya avagolofu na avananzi. 
MAT.5.46	Pakuva pemuvendite avakuvenda nyenye muhombwa kiki? Pakuva na avanyakukong'asa imbemenenge vavipiga siso! 
MAT.5.47	Neke wone muvahungilage avanyalukolo venyu swe, muvamwipiga kiki ikilutye kuvangi? Na avanu mbevali vesivamuseli Nguluvi nawo vavipiga siso. 
MAT.5.48	Apo nyenye muvesage mwivakwilanifu, ndawe lwemukwilanifu Udadenyu uva kuchanya.”
MAT.6.1	“Mwikomalilage mulemwage ukupiga uwuwuya pa vanu sambi musumilwe nawo. Pakuva pemugisile ndahihyo pavanu, simuhombwa kinu nda ukuhuma kuludadenyu yealikuchanya.”
MAT.6.2	“Apo pukumutanga umumikaa ulemwage ukwihala. Mutane ukupiga ndawe avabuganisi mumasinagogi na mumakasi sambi avanu vavasumile. Nachene nene nguvalongela nyenye, iwo yevanuche uluhombo lwawo. 
MAT.6.3	Neke veve peukumutanga umumikaa, nambi umunyawiyendi vako alemwage ukulukagula lwewipiga. 
MAT.6.4	Tawulage uwutanzi wako kukinyele, na yudadenyu yeilavaga isa ikinyele avapela nyenye ifilutye.
MAT.6.5	“Pe mukwifunya, mulemwage ukuva ndawe avabuganisi. Pakuva avene vaviwenda ukwima neke vifunye mumasinagogi na mumakasi sambi vawoneke kuvanu. Nachene nguvalongela iwo yevanuche uluhombo lwawo. 
MAT.6.6	Neke veve peukwifunya, wingilage kugati, udinde na mulyango, neke wifunye kuludado yeali kukinyele. Na yudado yeilavaga isa ikinyele akuhomba veve uluhombo.
MAT.6.7	“Pe mukwifunya, mulemwage ukuyova chaka ndawe avanu vesivamuseli Nguluvi. Avene vavitigila wanda Nguluvi avapulika pevalonzile ing'ani nzolofu. 
MAT.6.8	Mulihwana na iwo. Pakuva udadenyu afisele fyemwisaka nambi wesimulamumusuka. 
MAT.6.9	Apo, nyenye mwifunyage de:
MAT.6.9	‘Ve dadetu ye ulikuchanya:
MAT.6.9	Ichoga kivelage kulitawa lyako;
MAT.6.10	Uwutwa wako wusage,
MAT.6.10	lwewiwenda lupigikage
MAT.6.10	mung'i ndawe kuchanya.
MAT.6.11	Utupelage neng'ino ikilyo chetu cha mbepali.
MAT.6.12	Utudegepelage inzanangifu setu,
MAT.6.12	ndawe hwehwe lwe twakuvadegepela
MAT.6.12	avatwananje.
MAT.6.13	Ulatuvika mu kugelwa,
MAT.6.13	lino utupokage kwa yula Umwanangifu.’
MAT.6.14	“Pakuva pemwidegepela avanu inzanangifu sevavapije, udadenyu yealikuchanya avadegepela nayi nyenye. 
MAT.6.15	Neke pesimwidegepela avangi apo nayu Dadenyu siavadegepela inzanangifu semumupije nyenye.”
MAT.6.16	“Pemukwiyima ukulya, mulemwage ukwihohoveka nu kukumbing'ana kumiho ndawe avabuganisi we vavigita. Vavihohovala sambi vakagulanike na avanu ukuta viyimite ukulya. Nene nguvalongela iwo yevahombitwe uluhombo lwawo. 
MAT.6.17	Neke veve peukwiyima ukulya, kalavage kumiho neke wibake na amafuta kumutwe, 
MAT.6.18	sambi ukwiyima kwako ukulya, kulemwe ukuwoneka na avanu, lekage kuwoneke kuludado ye alikukinyele. Neke udado yeailava na kukinyele akuhomba uluhombo.”
MAT.6.19	“Mulemwage ukukong'asa uwunono wa mung'i umu, pakuva mwina imalata na ing'angaga isakwananga kangi movali na avaposi avavimamula neke vahiise. 
MAT.6.20	Apo mukong'asage uwunono uwa kuchanya kwe sikikwanangikagi kinu nambi malata nambi ng'angaga, na kwe sivimamulagi nu kuhiisa. 
MAT.6.21	Pakuva, uwunono wako pepowoli pepene peyiva nayi numbula yako.
MAT.6.22	“Iliho lwe lung'ali ulwa umuvili. Apo iliho lyako manyi live linofu, umuvili gwako mbeguli guva muwelu. 
MAT.6.23	Neke manyi iliho lyako live lyanangike, umuvili gwako mbeguli guva muwutitu. Neke manyi uwelu wewulimugati mwaveve wuve wutitu, wuva wutitu wa kogofya.”
MAT.6.24	“Sikwali umunu yeahwanite avapigile avatwa vavili. Pakuva amuvipila uyu nu kumwenda uyu. Kangi ahwanite ave na choga kwa uyu neke amubedale uyu. Si muhwaniti mumupigile Nguluvi na uwunono.”
MAT.6.25	“Pa ulo nguvalongela, mulahuguvala ulwa uwumi wenyu ukuta mulya kiki, apangi munywa kiki, na ulwa kangi imivili jenyu ukuta mufwala kiki. Ndawuli uwumi wenyu siwukomi ukulutila ikilyo? Na umuvili ukulutila imyenda? 
MAT.6.26	Mulavage ifidege ifya mwihala sifivyalagi, kangi sifibetagi nu kuvika mufisande. Udadenyu uva kuchanya akufipela ukulya. Ndawuli nyenye simulikiba ukulutila ifyo? 
MAT.6.27	Yenani mwa nyenye yahwanite ongelese uwunani wa uwumi wakwe nambi kwa kimunyi kimwi? 
MAT.6.28	Na mulahuguvala ulwa imyenda, mulavage amaluva agamwihala wegagikula sigipigagi kinu kangi sigitivagi. 
MAT.6.29	Nayi nene nguvalongela, ulwa nayi Solomoni pamwi na sindolo sakwe mbesili siealafwikwa wunofu ndawe ilimwi lya amaluva igo. 
MAT.6.30	Lino wone Nguluvi aifwika amasoli agamwihala amanyawumi wa ikimunyi kimwi, imilawu gakasile na ukupya mumoto, mwitigila siahwaniti avafwike hilo nyenye? Nye nyevanyalufuuwo lukefu! 
MAT.6.31	Ino, mulahuguvala ukutigila, ‘Mbi tulya kiki, kangi mbi tunywa kiki, kangi mbi tufwala kiki!’” 
MAT.6.32	Pakuva avanu vesivamuseli Nguluvi vavisaka ifyo mbefili. Neke udadenyu yealikuchanya alusele ulwa mwisaka ifyo mbefili. 
MAT.6.33	Lino musakage tasi uwutwa wa Nguluvi na uwugolofu wakwe na ifyo mbefili fiva fyenyu. 
MAT.6.34	Lino mulahuguvala ulwa milawu; pakuva ulwa milawu lwilamulila lulwene. Chekivesaga kimunyi kina sakwe, mulongelesa singi.
MAT.7.1	“Mulahiga avangi, mulonga nayi nyenye muhigwe na Nguluvi. 
MAT.7.2	Pakuva uluhigilo lwemuhigila lwelwene lwemuhigilwa na ikigelo che mwigelela avangi chechene chemugelelwa. 
MAT.7.3	Mbi ndawuli wilava ikibandi ikilimugati muliho ilya umuyago, neke ulemwe ukuluwona ulwangiko ululi muliho ilyako? 
MAT.7.4	Ino umulongela ndawuli umuyago, ‘Ukutigila leke nguhese ikibandi ikili muliho ilyako.’” Kumbi veve wina ulwangiko muliho lyako? 
MAT.7.5	Wimubuganisi veve! Hese tasi ulwangiko muliho lyako, peulava wunofu ikibandi chekili muliho ilya umuyago.
MAT.7.6	“Mulemwage ukupela imbwa ifinu ifyelu, kangi mulemwage ukutaga ifinu ifinofu pamiho ga ingubi, sasilivata na amawondo neke sipituke sivagalukile.”
MAT.7.7	“Musukage nayi nyenye samupelwa; musakage, nayi nyenye samufiwona; muhodesage, nayi nyenye samudindulilwa. 
MAT.7.8	Pakuva ye aisuka aipelwa, naye aisaka akufiwona, naye aihodesa aidindulilwa. 
MAT.7.9	Kwina munu muki ukwenyu umunya mwana vakwe, pe asukite uwugali amupela iliganga? 
MAT.7.10	Nape asukite isomba amupela inzoka? 
MAT.7.11	Pe nyenye, nyevanyanzanangifu muwusele ukuvapela avanenyu ifipelwa ifinofu, ndawuli Udadenyu siavapela ifinu ifinofu hilo; vala vevakumusuka. 
MAT.7.12	Kwekutigila mbefili fye mwisaka nyenye avayenyu vavapigile nayi nyenye muvapigilage ndahihyo. Pakuva ulo lwe lulagilo lwa Musa na sevigise avavisi.”
MAT.7.13	“Mukolage umulyango umufinyu pe mukwingila pakuva umulyango umugasu, na ing'asi ingasu iyo yisogwe kuwanangifu; pakuva avanu wolofu vevakwingila vavikola umulyango gugo. 
MAT.7.14	Neke umulyango umufinyu na ying'asi ifinyu iyo yisogwe kuwumi; avakuyiwona vakefu.”
MAT.7.15	“Mwikomalilage na avavisi va uwudesi. Avanu avakuvasila vafwite ing'ingo ya ing'olo, kono mugati we ngwami ing'ali. 
MAT.7.16	Muvakagula mufipigo fyawo. Ndawuli vavakwangula isabibu mumifwa apangi mumbigili? Mbi avanu vakwangula isabibu mumifwa, nambi isombe yihume mumbigili? Nda siluhwaniti! 
MAT.7.17	Lwindahihyo, umubiki umunofu gwivelekaga amaveleko amanofu na umubiki umubi gwivelekaga amaveleko amabi. 
MAT.7.18	Umubiki umunofu siguhwaniti guveleke amaveleko amabi kangi umubiki umubi guveleke amaveleko amanofu. 
MAT.7.19	Umubiki gwe gweguvesaga sigwiveleka amaveleko amanofu gwagwidumulwa neke gunyanywe mumoto. 
MAT.7.20	Apo muvakagula mufipigo fyawo.”
MAT.7.21	“Siyeavesaga munu yeakung'emela, ‘Mutwa, Mutwa’ yesaingila ku wutwa uwa kuchanya; pesi yula hela yeipiga sila seaiwenda Dada va nene ye alikuchanya. 
MAT.7.22	Awolofu savandongela ikimunyi kila icha ukuhigwa ukutigila: ‘Mutwa, Mutwa! Sitwapigiti uwuvisi mwitawa lyako, na mwitawa lyako twahesige amasoka na mwitawa lyako sitwapigiti imiitu myolofu.’ 
MAT.7.23	Pepene pesandivalongela wima hela, ‘Nyenye sindivaseli nda muhege pamiho gangu nyevanyakupiga inzanangifu.’
MAT.7.24	“Apo yeyeavesaga ipulika ing'ani sangu iso nu kupiga, iganiswa na umunu umunyaluhala ye asenzile ikaye yakwe pachanya pitalawe. 
MAT.7.25	Swe yitonya indonya neke peyuse ing'uka na ing'ala iyipuga ndawe yatovige ikaye yila kitagwa. 
MAT.7.26	Umunu yeavesaga ipulika ing'ani sangu neke alemwe ukupiga, iganiswa na umunu umupufi ye asenzile ikaye yakwe muchanya muluhanga. 
MAT.7.27	Swe yitonya indonya neke peyuse ing'uka na ing'ala iyipuga ndawe yatovige ikaye yila swe yigwa na ukugwa uko cheking'enyang'enya.”
MAT.7.28	Neke baho Yesu pe asinzile ukulonga ing'ani iso, amalugu gala gahahite uwigisi wakwe. 
MAT.7.29	Pakuva avigisige nda munu umunyalulagi sindawe Avigisi vawo va indagilo.
MAT.8.1	Neke Yesu avelige isulunuka ukuhuma kukidunda, amalugu ga avanu gamufwatite. 
MAT.8.2	Ndawe baho asige umunu umunyawukoma swe ifugama itigila, “Mutwa wone wiwenda nelese!” 
MAT.8.3	Ndawe Yesu agololige iliwoko swe akumupamisa, neke atigile, “Ndisaka! telelage.” Ulusika lulo umunu yula uwukoma wula watelye. 
MAT.8.4	Ndawe Yesu amulongelige umunu yula ukutigila, “Ulamulongela munu yeyeavesaga, ino bitage ukilagile ku mutambisi, neke utawule ikitawulwa ndawe mwealonje Musa, ukilagile ukutigila uponite.”
MAT.8.5	Yesu peinje mu Kapelenaumu, umuvina va avanyigalu avalumi asile neke amusuke, 
MAT.8.6	itigila, “Mutwa, umukami vangu kukaye avasise mutamwa litela. Ivawa hilo” 
MAT.8.7	Ndawe Yesu amutigilige, “Nzusa ndimuponie.” 
MAT.8.8	Ndawe umuvina va avanyigalu avalumi amupitulige Yesu itigila, “Mutwa nene sinywaniti veve wingile mukaye ya nene nda; longe lukani hela umukami vangu apona. 
MAT.8.9	Pakuva nayi nene ndi munu hela ndimuvike nu wunzagila, na yinene ndina vanyigalu avadodo kwa nene, pendonzile kulu yumwi ukuta, ‘Bite!’ aibita; na uyu, ‘Wuse!’ akusa; na penige kulu mukami vangu, ‘Pige iki!’ aipiga.” 
MAT.8.10	Neke Yesu pe apulike ulo, asasave, swe akuvalongela vala vevamuninilige, “Nachene nguvalongela, sindendilaluwona ulufuuwo ulukomi ndawe ulu, kwa yeyeavesaga mu Isilaeli. 
MAT.8.11	Nene nguvalongela, avanu wolofu savalahuma kumihago na kufuka, nawo savateng'emala pamwi pawulilo na Abulahamu na Isaki na Yakobo ku wutwa uwa kuchanya. 
MAT.8.12	Neke vala avinogela ukuva muwutwa uwo savatagwa kwivala kulwisa, kwesakuva ni kivembo nu kugelesula amino.” 
MAT.8.13	Ndawe Yesu amutigilige umuvina va avanyigalu va avalumi, “Wibitilage kukaye, luvesage ndawe lweufuuvitwe.” Swe ndawe umukami vakwe aponige lulusika lulo.
MAT.8.14	Yesu peyeafikite kukaye ya Petulo, amuwene mwayuva umukwive va Petulo avasise muwuhaga mutamwa mbungo. 
MAT.8.15	Ndawe Yesu amupamisige iliwoko swe imbungo yikumuleka, ndawe alamukige akuvatelekela.
MAT.8.16	Ikimunyi kila pakinyamihye vavaletite kwa Yesu avanu wolofu avevina amasoka swe Yesu akuvahumya amasoka mbevali kwa lukani, na ukuvaponia avalivatamwa. 
MAT.8.17	Apigite ulu sambi akwise sesali ndonge na umuvisi Yesaya:
MAT.8.17	“Umwene ategwe
MAT.8.17	uwuhomefu wetu,
MAT.8.17	na ukutegula ifitamwa fyetu.”
MAT.8.18	Yesu peawene ililugu lya vanu limupilime, atige valowoke inyanza vabite kumwambu. 
MAT.8.19	Ndawe umwigisi uyumwi va indagilo abitige kwa Yesu nu kumulongela, “Mwigisi nene ngufwata mbekuli kukwe ubita.” 
MAT.8.20	Ndawe Yesu amupitulige, “Ing'eve sina mapalika na ifidege fina wusulya; neke Umwana va Umunu mugaya nambi pa wusuupo.” 
MAT.8.21	Neke uyungi va avanyigendo vakwe atigilige, “Mutwa leke tasi mbite ngamutage dada.” 
MAT.8.22	Ndawe Yesu amulongelige, “Ninile nene! Valeke avafwe vavatage avafwe vawo.”
MAT.8.23	Nape Yesu inje mukipugu, avanyigendo vakwe vamuninilite. 
MAT.8.24	Neke pechuse ikifulufumbi munyanza mula swe kivanga ukutova nu kusudya ikipugu mululenga, neke umwene Yesu eagonelye. 
MAT.8.25	Ndawe avanyigendo vabitige kukumulamusa vitigila, “Tutange Mutwa twifwa!” 
MAT.8.26	Ndawe Yesu avatigilige, “Mbi ndawuli mwivanya muhwehwe nu lufuuwo lukefu?” Swe ilamuka nu kukenyele ikifulufumbi swe inyanza yitendemala wunofu. 
MAT.8.27	Swe avanu visasavala vitigila, “Mbi munu muki uyu, ye na kifulufumbi na inyanza fikumupulika?”
MAT.8.28	Nape alowike kumwambu ya inyanza, kulutanana lwa Avagelasi, avanu vavili vakali avanyamasoka vamusye Yesu, vahumige kufyanga, siekwali munu ye akolige ing'asi iyo nda. 
MAT.8.29	Ndawe baho vavangige ukukoola, “Uuuwi! Twina kiki veve na hwehwe vemwana va Nguluvi? Ndawuli wusile ututese ulusika wesilulakwila?”
MAT.8.30	Ino baho pepina kipinga cha ingubi chakwamiligwe. 
MAT.8.31	Ndawe amasoka, gakumusukige Yesu, “Wone ukutudaga twisuka utusindike mukipinga icha ingubi.” 
MAT.8.32	Ndawe Yesu agalongelige amasoka itigila, “Mubite” ndawe gahegige muvanu vala nu kwingila mungubi; sweno ikipinga mbekili kikimbila nu kwitosa mu nyanza nu kufwa.
MAT.8.33	Avanyakukwamila ingubi swe vikimbila, nu kubita kuboma nu kulonga ing'ani mbesili na sa vala avanyamasoka. 
MAT.8.34	Swe avanyaboma mbevali vakusa ukumutang'anila Yesu; nape vamuwene vamusukite ahege mulutanana lwawo.
MAT.9.1	Ndawe Yesu ingilige mukipugu, na ukulowoka inyanza ibita ukwawo. 
MAT.9.2	Neke avanu avamwi pevamulete umunu umunyalitela, vamutegwe mulupasa, Yesu pe aluwene ulufuuwo lwawo vala avanya kumutegula umutamwa amulonje umunyalitela itigila, “Ve mwanangu veve wikangasage, inzanangifu sako udegepilwe”. 
MAT.9.3	Neke apene baho valipovali avigisi va indagilo vilonganzige munumbula sawo vitigila, “Umunu uyu ibedala Nguluvi.” 
MAT.9.4	Neke Yesu weakulukagula lwevihosa mu numbula sawo, ndawe avalongelige, “Kumbi ndawuli mwihosa inzanangifu munumbula senyu? 
MAT.9.5	Lulikwi ulupefu ukutigila, ‘Udegepilwe inzanangifu sako’, apangi ukutigila, ‘Uwuke ubitage?’ 
MAT.9.6	Neke mulukagulage ulwa Umwana va Munu inalo uludali konivala lwakudegepela avanu inzanangifu sawo.” Swe akumutigila yula umunyalitela, “Wime tegule ulupasa lwako uwuyage!” 
MAT.9.7	Ndawe umunu yula ahegige ibitaga kukaye ukwawo. 
MAT.9.8	Neke ililugu lya avanu lyave likumuwona lyasasave, likumulumba Nguluvi ye atawe uludali ulu kuvanu.
MAT.9.9	Yesu pe ilutila ukuhuma uko, amuwene umunu akong'ome mukaye ya imbemenenge ilitawa lyakwe Matayo, ndawe amulongelige ukutigila, “Ninile.” Ndawe imige nu kumuninila. 
MAT.9.10	Yesu pealisige ikilyo mukaye ya Matayo, avanyakukong'asa imbemenenge na avanyanzanangifu vasile neke vateng'emale pamwi na Yesu na avanyigendo vakwe pawulilo. 
MAT.9.11	Neke avene avafalisayo pevaluwene ulu vawusise ku vanyigendo va Yesu vitigila, “Kumbi ndawuli umwigisi venyu peilya pamwi na avakong'asa imbemenenge na vanyanzanangifu?” 
MAT.9.12	Neke peapulike ulo avalonje itigila, “Avanofu sivibitagi ku mukofi va imigoda nda pesi avatamwa hela. 
MAT.9.13	Apo nditigila mubite mukiyigise ukuganula ing'ani isi ‘Nene ndisaka ulusungu sindisaka inambika nda.’ pakuva sindasili mukukemela avagolofu, pesi avanyanzanangifu hela.”
MAT.9.14	Neke ulusika lulo vase avanyigendo va Yohane neke vamuwuse Yesu pakutigila, “Kumbi ndawuli hwehwe na avafalisayo twakwiyima ukulya na avanyigendo vako sivakwiyima ukulya?” 
MAT.9.15	Neke Yesu avapitule atigile, “Avalaalike kuluwungo vahuguvala ndawuli umunyaluwungo wealibaho? Nachene siluhwaniti! Pakuva ikimunyi sachusa pesaava ahesiswe umunyaluwungo pepene pe saviyima ukulya.
MAT.9.16	“Sikwali umunu yeaipapika ikipapiko ikipya mumwenda umulovela, peapapike apono pala pongelekela ukudemuka. 
MAT.9.17	Sikovali avanu avavisopa idifayi imya mufisilo ifilovela, wone yisopwe umo ifisilo fitudika na idifayi yibohoka na ifisilo ifyo fiva fyanangike, neke idifayi imya yayisopwa mufisilo ifipya ipo pe mbefili finana.”
MAT.9.18	Yesu avepealonga isi, ndawe aasige umuvina va isinagogi neke afugame itigila, “Umwalivangu akekufwa yilino de ndisuka wuse ukamugeleke iliwoko lyako nave avamumi.” 
MAT.9.19	Ndawe Yesu awukige ibita pamwi na vanyigendo vakwe na umuvina va isinagogi.
MAT.9.20	Neke pevabitige, umung'inetu umunya wutamwa uwa ukuhuma idanda, yee mufwahu hilo myaka minyichumi na givili aasile mumbele mwa Yesu neke apamise ilipembo lya umwenda gwakwe. 
MAT.9.21	Pakuva ahosige munumbula yakwe: “Ulwa wone mamise umwenda gwakwe, mba monite.” 
MAT.9.22	Avelige ipamisa ilipembo Yesu apitwike swe akumuwona, neke peamulongele itigila, “Nyamalage mwalivangu, ulufuuwo lwako lukuponise.” Umung'inetu yula aponite lulusika lulula.
MAT.9.23	Yesu peyeafisile mukaye ya umuvina va isinagogi avafisile avanu avakufi va imembe isa ikivembo, na amalugu gikoola na ukuvemba, 
MAT.9.24	neke peavalongele ukutigila, “Muhume kugati kono! Mbwene umuhinza uyu salafwa nda agonelye tulo hela.” Neke pevamuheke. 
MAT.9.25	Avanu peyevahumile, Yesu inje neke amwibate iliwoko umuhinza yula swe akwima mumi. 
MAT.9.26	Ing'ani iso sapulise mung'i yila mbeyili.
MAT.9.27	Yesu peilutila peihuma pala avabofu vavili vamufwatige kono wevivemba, “Tudegepele, ve Mwana va Daudi veve.” 
MAT.9.28	Yesu ave akwingila mukaye, avabofu vala vahegelye, neke Yesu avawuse, “Mwifuuwa ukutigila nene nywanite ukuvapigila ulukani ulo?” Nawo vamutige, “Ena twifuuwa hilo Mutwa.” 
MAT.9.29	Ndawe avapamisige amiho gawo swe akuvatigila, “Luvelage kwa nyenye ndawe lwemwifuuwa.” 
MAT.9.30	Amiho gawo swe gidinduka, ndawe Yesu avalagisige nu kuvakenyela ukutigila, “Mulalongela munu yeavesaga ing'ani isi”. 
MAT.9.31	Neke vave vihega pala vavanzile ukutagalisa ing'ani sa Yesu mung'i yila mbeyili.
MAT.9.32	Avanu pevahegige, avanu avamwi vamuletye Yesu umunu umunyakibubwi kangi ina masoka. 
MAT.9.33	Ave akulihumya ilisoka lila, umunyakibubwi yula avanzile ukulonga, avanu avevalibaho vasumite uwuhulo uwu vitigila, “Sitwetulaluwona nda ulukani ulwindawe ulu mung'i ya mu Isilaeli.” 
MAT.9.34	Neke Avafalisayo vatigile, “Uyu ihumya amasoka kwa ludali lwa ilivina lya amasoka.”
MAT.9.35	Neke Yesu apilimige muboma na mufijiji mbefili akwigisa mumasinagogi gawo, nu kudalika Ulukani Ulunofu lwa uwutwa wa Nguluvi na ukuvaponia inamwa mbesili na uwuhomefu mbewuli. 
MAT.9.36	Avelige akuvawona avanu malugu avawonie ulusungu, pakuva vawonekige vafuluge nu kuhuguvala witigila ng'olo ingaya umukwamisi. 
MAT.9.37	Neke Yesu avalongele avanyigendo vakwe ukutigila, “Isanga ngomi hilo neke avanyakubeta vakefu. 
MAT.9.38	Apo mumusukage umunyamugunda asindike avanyakubeta mu mugunda gwakwe.”
MAT.10.1	Neke Yesu avakemele avanyigendo vakwe vanyichumi na vavili, neke avapele uludali ulwa ukuhumya amasoka, na ukuponia inamwa na uwuhomefu wewuvesaga. 
MAT.10.2	Amatawa gawo avigendo avanyichumi na vavili ge iga: Umunyakutala Simoni, yeatambuligwe Petulo neke nayi Andeleya umwanakwave; Yakobo umame va Yohane avana va Sebedayo, 
MAT.10.3	Filipo neke nayi Batolomayo; Tomasi neke nayi Matayo umukong'asa imbemenenge; Yakobo umwana va Alifayo, neke nayi Tadeyi; 
MAT.10.4	Simoni uva ku Kana neke nayi Yuda yeamupitwike Yesu.
MAT.10.5	Yesu avatumite iwo avanyichumi na vavili, neke avalagile de: “Mulabita kuvanu vesivamuseli Nguluvi, nave ukwingila muboma iya ava Samaliya. 
MAT.10.6	Lino mubitage ku Vaisilaeli avayasile nda ng'olo. 
MAT.10.7	Neke pemwibita mudalikage mwitigila: ‘Uwutwa uwa kuchanya wuhegelye.’ 
MAT.10.8	Muponiage avatamwa, musilibulage avafwe, mutelesage uwukoma, muhumyage amasoka. Nyenye mwanuche kitahomba nayinyenye mutawulage kitahombwa. 
MAT.10.9	Mulategula isahabu, nambi magobole nambi mapesa. 
MAT.10.10	Nambi bogolo, nambi sopeka sivili, nambi ndatu, nambi lubamba pakuva umukami anoje ukupelwa ikilyo chakwe.
MAT.10.11	“Pemwinje mu boma yiyeyivesaga nave kijiji, musakage yeahwanite ukuvanukila mukaye yakwe, mwikalage mumo mbaka pesamwihega. 
MAT.10.12	Peye mwinje mukaye yila muvahungilage avanyakaye. 
MAT.10.13	Neke wone avanyakaye yila vanukile ukuhungila kwenyu uwikalakunoga wenyu wikala nawo neke wone sivanuchi, uwikalakunoga wenyu wuvapilukila nyenye. 
MAT.10.14	Na umunu yesiavanuchi nambi kupulikisa ing'ani senyu mupumunage ulungundi lwa inzaho senyu pe mwihuma mukaye yila nambi muboma yiyo. 
MAT.10.15	Nachene nguvalongela, ikimunyi cha ukuhigwa iboma iyo sayihigwa pakomi ukulutila ukuhigwa kwa iboma sila sa mu Sodoma na mu Gomola.”
MAT.10.16	“Mupulikisage, nene nguvatuma nda ng'olo mukipinga cha ingwami; ino muvesage mwivasugu ndawe inzoka kangi muvesage mwivalele ndawe ingunda. 
MAT.10.17	Mwikomalilage kuvanu; pakuva savavasindika kuwuhigilo, muhigwe na ukutowa mumasinagogi gawo. 
MAT.10.18	Samusindikwa ku vatema na avatwa, mwivalwa nene, sambi muwolelele Ulukani Ulunofu avene na vala vesivamuseli Nguluvi. 
MAT.10.19	Nape avanu vavasindike kuwuhigilo, nyenye mulahuguvala ulwa mulonga kiki nakuta luva ndawuli, pakuva ulusika ulo pelufisile, samupelwa ulwa kulonga. 
MAT.10.20	Pakuva muva si nyenye yemulonga, ava Muhe va udadenyu yalonga uluhuma mugati mwa nyenye.
MAT.10.21	“Vanyalukolo savavapituka avanyalukolo vawo sambi vawulagwe, udade amupituka umwanakwe, na avana savavagalukila avegasi vawo sambi vavawulage. 
MAT.10.22	Neke nayi nyenye samuvipilwa na avanu mbevali mwivalwa ilitawa lya nene, apo umunyakwinatila mbaka ku wudugo uyo saapokwa.”
MAT.10.23	“Nape vavahakite iboma iyi, mukimbililage iboma iyingi; pakuva nachene, nguvalongela, sisamusinda iboma sa mu Isilaeli, mbaka umwana va umunu pakusa.”
MAT.10.24	“Umunyigendo siava muvina ukulutila umwigisi vakwe, kangi umunyawingi samulutila umuvina vakwe. 
MAT.10.25	Lukwilye umunyigendo ukuva ndawe umwigisi vakwe na umunyawingi ukuva ndawe umuvina vakwe. Ino pevamutige umunyakaye Belisebuli, lino luva ndawuli kwa vala vamukaye yakwe sivavapela amatawa amabi ukulutila?”
MAT.10.26	“Ino mulawogopa avanu iwo. Chichekivesaga kigubike sakigubulwa na ikifihe sakifihilulwa. 
MAT.10.27	Lwenguvalongela nyenye mulwisa, mululongage pa welu; na senguvapwepela mulongage wima hela. 
MAT.10.28	Mulawogopa vala avanyakuwulaga umuvili pakuva sivahwaniti ukuwulaga inumbula; mumogopage yula umunyakwananga inumbula na gumuvili kwitemela lyaumoto. 
MAT.10.29	Ndawuli! ifihuna ifivili fyafigusiwa ligobole limwi? Na kimwi sichakigwa pasi udadenyu wesialukagwi. 
MAT.10.30	Neke kangi nasifwili isa imitwe jenyu mbalile mbesili. 
MAT.10.31	Ino mulogopa pakuva; nyenye mwivanofu ukulutila ifihuna.”
MAT.10.32	“Apo umunu yeyeavesaga akunzidikila pavanu apo nayi nene sandimwidikila pa Dada vangu yealikuchanya. 
MAT.10.33	Neke umunu yesaambihila nene pavanu nayi nene sandimubihila pa Dada vangu yealikuchanya.”
MAT.10.34	“Mulatigila nene ngasile mukuleta uwikalakunoga mung'i nda ngasile mukuleta iligalu. 
MAT.10.35	Pakuva ngasile mukulekasa umunu na udade, umwalive na uyuve na uyuve na umukamwana na ung'inafyala. 
MAT.10.36	Na avatavangu va umunu vavalaga avalimukaye yakwe.”
MAT.10.37	“Yula yeakumwenda udade nave uyuve ukulutila nene uyo siahwaniti na yuyula ye akumwenda umwalive ukulutila nene uyo siahwaniti ave munyigendo vangu. 
MAT.10.38	Neke na yesiitegula umusalaba gwakwe nu kuninila uyo siahwaniti ave munyigendo vangu. 
MAT.10.39	Yula yeakwibatilisa uwunani wakwe awuyasa na yeakuwuyasa uwunani ivalwa nene uyo saawuwona.”
MAT.10.40	“Umunu yeakuvanukila nyenye akunzanukila nene na na yeakunzanukila nene akumwanukila Nguluvi yula yeanumite. 
MAT.10.41	Umunu ye akumwanukila umuvisi pakuva muvisi saanukila ikipelwa icha umuvisi, na yeamwanukila umugolofu pakuva mugolofu anukila ikipelwa icha umugolofu. 
MAT.10.42	Nachene nguvalongela, mwambevali yeamupela uyumwi va avadodo iva ululenga ulusisimu, ukuva munyigendo vangu, uyo nave nachene apelwa uluhombo lwakwe.”
MAT.11.1	Nave Yesu peasinzile ukuvalagisa avanyigendo avanyichumi na vavili ahele kuwutalo kukwigisa na mukudalika muboma sawo.
MAT.11.2	Neke Yohane ave ipulika we ali mundinde ifipigo fya Kilisito, avatumige avanyigendo vakwe vakamuwuse. 
MAT.11.3	Ndawe vatigilige kulumwene, “Veve ye mwene ye akusa apangi tusindilage yungi?” 
MAT.11.4	Yesu ndawe avapitulige, “Mubite mukamulongele Yohane fye mwipulika na fye mukufiwona: 
MAT.11.5	Avabofu vilava, avatevafu vigenda, avanyawukoma viteleswa, avadibafu vipulika na avafwee visilibuka, na avamikaa vidalikilwa Ulukani Ulunofu. 
MAT.11.6	Na mufunyilile yula ye nene singumuvifya.”
MAT.11.7	Nape vahesile avanyigendo va Yohane, Yesu avanzile ukuvawusa vamalugu ulwa Yohane, “Nyenye mwemuhele ku balali kula kukulava kiki? Ulusoli pelwipugwa na ing'ala? 
MAT.11.8	Ino mwemuhele kwekiki? Kukulava umunu ye afwite imyenda iminofu ija lutogo? Mulavage avavifwala imyenda iminofu ija ulutogo vali mukaye sa uwutwa. 
MAT.11.9	Ino mwemuhele kwe kiki? Kukulava umuvisi? Nachene nguvalongela na yalutye kulumuvisi.
MAT.11.10	“Uyu ye mwene umwandikile ulwa mulavage, ‘Nene ngumutuma umulongola vangu pamiho gako, ye awuyapa ing'asi yako pawulongolo pa veve.’ 
MAT.11.11	Nachene nguvalongela umunu umwegalwa na umung'inetu, siealawoneka yealutye kwa Yohane umubatisi. Neke yula ye iva mudodo ku wutwa uwa kuchanya ava muvina ukulutila Yohane. 
MAT.11.12	Ukuhuma mufilo ifya Yohane umubatisi mbaka neng'ino uwutwa uwa kuchanya wa wiwoneka kwa ludali na avanu avanyaludali vakuwutegula kwa kukangala. 
MAT.11.13	Pakuva avavisi mbevali na sindagilo isa Musa vavilite mbaka imisika igi. 
MAT.11.14	Neke wone muhwane ukwidikila, sweno Yohane ye Eliya, yeakala ase. 
MAT.11.15	Umunya mapulikilo, apulikage!
MAT.11.16	“Ino nene nziganisa na kiki imbegalo iyi? Yi ndawe avana avateng'eme pa wugusikiso swe vikemesa avayawo: 
MAT.11.17	‘Twakufile ingulugulu isa uluwungo si mwadufili. Twakoolite ingoolo isa ikivembo simwavembiti!’ 
MAT.11.18	Pakuva Yohane aasile sialisigi nambi kunywa neke vatigile ‘Ina lisoka.’ 
MAT.11.19	Umwana va umunu aasile ilya na ukunywa neke vatigile, ‘Mulavage muhatufu kangi mugaasi, umunya wiyendi na avakong'asa imbemenenge na avanya nzanangifu!’ Nave ndahihyo uluhala lwa Nguluvi lwalwikagulanika mufipigo fyakwe.”
MAT.11.20	Ndawe avangige ukukenyela iboma sila kwe apigite imiitu, pakuva sivapesili inzanangifu sawo. 
MAT.11.21	“Winalyo veve Kolasini! Winalyo veve Betisaida! Pakuva imiitu ijo je give gipigike ku Tilo na ku Sidoni, vevava vapesile idaha inzanangifu kwa ukufwala amagunila na ukwibaka ikifu vawoneke ulwa yevahongise na ukupela. 
MAT.11.22	Ino nene nguvalongela nyenye pa ikimunyi, icha ukuhigwa, Nguluvi saavahiga pakomi nyenye ukulutila avanu avanya ku Tilo na ku Sidoni. 
MAT.11.23	Nayu veve Kapelenaumu, wisaka wivinie mbaka kuchanya? Sa usindikwa panyi mbaka ku vafwe! Pakuva imiitu gila je givegipigitwe ku Sodoma iboma iyo yeyiva poyili mbaka neng'ino. 
MAT.11.24	Ino nene nguvalongela nyenye paikimunyi icha ukuhigwa, Nguluvi alavadegepela avanya ku Sodoma neke sinyenye nda.”
MAT.11.25	Ndawe ulusika lulula Yesu atigilige, “Ngukulumba veve Dada, Mutwa va kuchanya na mung'i, ulwa veve wavafihite ifinu ifi avanyaluhala na avasugu neke uvalagile ifi avana fyali. 
MAT.11.26	Ena, Dada vangu, pakuva ulu lwe luhekelelo pamiho gako.”
MAT.11.27	“Dada vangu amelye mbefili. Asukuli ye amusele umwana pesi Dada, kangi asukuli yeamusele Dada pesi umwana na yula umuhagule na umwana ye awenda ukumulagila. 
MAT.11.28	Muse kwa nene, nyenye mbemuli ye mwifwaha na ifitegulo ifisito nene ndivanenula sambi musuupe. 
MAT.11.29	Mufwalage ulupanda lwangu, mwiyigise kwa nene pakuva nene ndimugaya kwivinia munumbula na yinyenye mwinoma mumitima jenyu. 
MAT.11.30	Pakuva ulupanda lwangu silusito na ikitegulo changu kipefu.”
MAT.12.1	Ulusika lululaga Yesu pealutilige mumigunda ija ingano pa ikimunyi icha isabato; avanyigendo vakwe vevina nzala, swe vivanga ukudenya amahoo aga ingano, vilya imeke. 
MAT.12.2	Neke Avafalisayo pevaluwene ulu, ndawe vamutigilige Yesu, “Lavage avanyigendo vako vipiga ulukani lwesilulagile ukupigwa pa ikimunyi icha isabato.” 
MAT.12.3	Ndawe Yesu avapitulige, “Simwemulimba che apigite Daudi, pe e ina nzala, umwene na avayagwe? 
MAT.12.4	Inje na vayagwe mukaye ya Nguluvi swe ilya imikate jejemivike pa Nguluvi. Umwene na avayagwe vevevakanile pakulya imikate ijo pesi vavatambisi hela aviyena. 
MAT.12.5	Tutigile simwemulimba mundagilo ukutigila pa ikimunyi cha isabato avatambisi vavidenya indagilo mutembeli, na sivevalasokamwa ukutigila vananzi? 
MAT.12.6	Nene nguvalongela nyenye ipa pwali umuvina ukulutila itembeli. 
MAT.12.7	Neke muke mulukagule ulu ukutigila, ‘Ndisaka ulusungu, sindisaka ifitawulwa’ simuke muvahiga vala vesivananga kinu. 
MAT.12.8	Pakuva Umwana va Umunu ye Mutwa va isabato.”
MAT.12.9	Yesu ahesile uluhuma pala, ndawe ingilige musinagogi yawo. 
MAT.12.10	Ino mumo emwali umunu umunyalitela mwiwoko. Ndawe vamuwusige Yesu, “Luhwanite ukuponia umunu pa ikimunyi cha isabato?” Vamugelige sambi vamutose. 
MAT.12.11	Ndawe Yesu avapitulige, “Yenani mwa nyenye umunya ng'olo yimwi, neke peyive yigwilye mwikombo pa sabato yesiayihesa? 
MAT.12.12	Uwunofu wa umunu wulutye kalinga ku ng'olo apo luvaje ukupiga inofu pa Sabato.” 
MAT.12.13	Ndawe amutigilige umunu yula, “Golole iliwoko lyako.” Ndawe agololige swe ipona iliwoko liva ndawe iliyalyo. 
MAT.12.14	Ndawe Avafalisayo vahumige kwivala neke vavange ukulongana ifigaho ifya ukumuwulaga Yesu.
MAT.12.15	Yesu we akulukagula ulu, swe ihega ukuhuma pala. Ndawe avanu wolofu vamufwatige nu kuvaponia avatamwa mbevali. 
MAT.12.16	Ndawe avakanilige valamulonga, 
MAT.12.17	Sambi lukwile lwelwe lulonge na umuvisi Yesaya;
MAT.12.18	“Mulavage, umukami vangu yendimuhagwe,
MAT.12.18	umwende vangu yula ye inumbula yangu yikumuhekelela.
MAT.12.18	Mbika umuhe gwangu kulumwene,
MAT.12.18	nave adalikila avanu mbevali ukuhigwa.
MAT.12.19	Siava munyalubesa nambi liyowo,
MAT.12.19	nambi liswi lyakwe sisalipulisa mumakasi.
MAT.12.20	Ululasi uludenyefu sisaalusindilisa,
MAT.12.20	nambi ulutambi ulunyalisusi sisaasimya,
MAT.12.20	mbaka pesaileta uwulonga hilo wuteme.
MAT.12.21	Na mwitawa lyakwe avanu mbevali valihuvila.”
MAT.12.22	Ndawe avanu vamuletige kwa Yesu umunu umubofu na umunyakibubwi pakuva eina lisoka, ndawe Yesu amuponiage swe umunyakibubwi ilonga na ukulava. 
MAT.12.23	Neke avanu mbevali vasasavale neke viwuse, “Uyu ahwanite ave mwana va Daudi?” 
MAT.12.24	Neke Avafalisayo pevapulike ulu vatigile, “Ulu ludali lwa Libelisebuli hela. Ilivina hilo lya amasoka, kwe kutigila umunu uyu ihumya amasoka kwa uludali lwa lilyo.” 
MAT.12.25	We akugakagula amahosa gawo, ndawe avatigilige, “Uwutwa wewuvesaga wukwigavasa wiyena uwo wawigwa na ukuva wukiva, yisukuli iboma nave ikaye iyakwigavasa yiyene. 
MAT.12.26	Wone setani amuhumye setani ava igavise we iyena; ino uwutwa wakwe wiima ndawuli? 
MAT.12.27	Wone nene ndandihumya amasoka kwa Libelisebuli apo avanyigendo venyu vavihumya na kiki? Apo iwo vevavahiga nyenye. 
MAT.12.28	Neke wone ndihumya amasoka na Umuhe gwa Nguluvi apo nano uwutwa wa Nguluvi wusile kwa nyenye.
MAT.12.29	“Luva lwa ndawuli umunu ingile mukaye ya umunyaludali neke ahiise ifinu fyakwe, pesiatasili tandi amupinge umunyaludali? Neke pe ahiise ifya mukaye. 
MAT.12.30	Umunu yesialipamwi na nene uyo akumbihila nene na yesi ikong'asa na nene uyo aitagalisa. 
MAT.12.31	Apo ino nene nguvalongela nyenye, ukutigila inzanangifu mbesili na uwulonga fibi avanu savadegepelwa, neke ulwa ukumulonga fibi Umuhe Umwelu sisavadegepelwa. 
MAT.12.32	Na yula yealonga ulubi kulumwana va Nguluvi saadegepelwa, neke yeyealonga ulubi kwa Umuhe Umwelu sisaadegepelwa, ulwa lino na lwa pambele.
MAT.12.33	“Umubiki umunofu na amaveleko gagiva manofu neke umubiki umubi na amaveleko gagiva mabi. Umubiki gwagwikagulanika mumaveleko gakwe. 
MAT.12.34	Nyenye nyembegalo ya inzoka! Mbi mulonga ndawuli inofu, we mwivanya nzanangifu? Pakuva umunu ailonga isimumemile munumbula. 
MAT.12.35	Umunu umunofu ilongaga inofu uluhuma mukisande ikinofu; umunu umubi ailonga imbi uluhuma mukisande ikibi.
MAT.12.36	“Nene nguvalongela pa ikimunyi icha ukuhigwa avanu savalalonga mbesili sevalongige. 
MAT.12.37	Pakuva kwa indongele sako sauvalilwa uwugolofu, na kwa indongele sako sauvalilwa uwanangifu na ukuhigwa.”
MAT.12.38	Ndawe avangi va avigisi va indagilo na Avafalisayo vamutige Yesu, “Mwigisi, hwehwe twisaka utulagile umwitu ukuhuma kwa veve.” 
MAT.12.39	Ndawe Yesu avapitulige, “Imbegalo inzanangifu na uwugoni yisaka umwitu; na siyilagilwa umwitu pesi umwitu gwa umuvisi Yona hela. 
MAT.12.40	Ndawe Yona lwe ali mwileme lya isomba ingomi filo fidatu, ndahihyo na yu Mwana va Umunu saikala filo fidatu pasi. 
MAT.12.41	Avanu avanya ku Ninawi savalasilibuka ikimunyi icha ukuhigwa pamwi na imbegalo iyi, nawo savavahiga ulwa mwivananzi pakuva avene vahongise na ukupela kwa uwudalisi wa Yona; na ipa pwali yealutye kwa Yona. 
MAT.12.42	Pa ikimunyi icha ukuhigwa saiima umutwa ung'inetu uluhuma ku Seba saavahiga nyenye. Pakuva agenzile uluhuma kung'i yakwe aase amupulikise Solomoni, peakwigisa kwa uluhala neke nene nguwolelela ukutigila ipa, pwali yealutye kwa Solomoni.
MAT.12.43	“Ilisoka pelihumile kulumunu, lyalikola muwubamba lisaka pawusuupo neke lilemwe ukupawona. 
MAT.12.44	Neke pelitigile, ‘Nene milukila kukaye yangu kwengahumite.’ Napelifikite liwona pelu pafyagile na pavike wunofu, 
MAT.12.45	pepene pelyalipiluka neke likalete amayagwe gimufung'ati amabi hilo ukulutila ilyene, neke pegingile gikale mumo; na umunu yula akwanangika pakomi ukulutila umutalo. Ulu lwe salulava ku mbegalo iyi.”
MAT.12.46	Yesu ave peavalongela avanu, uyuve na avanyalukolo vakwe veviimile kwivala visaka ukulongana nave. 
MAT.12.47	Ndawe uyumwi amulongelige Yesu, “Uyuwo na avanyalukolo vako vali pivala visaka valongane na veve.” 
MAT.12.48	Neke Yesu amupitule umunu yula atigile, “Yuva nene na vanyalukolo vangu vevanani?” 
MAT.12.49	Ndawe agololige iliwoko ilagilila ku vanyigendo itigila, “Iva ve vayuva na avanyalukolo vangu! 
MAT.12.50	Pakuva yula yeipiga isa Dada yealikuchanya ye munyalukolo vangu na yemuhasa vangu na ye yuva.”
MAT.13.1	Ikimunyi kikilaga Yesu ahumile mukaye neke ateng'emale pamwani. 
MAT.13.2	Ndawe amalugu makomi gamupilimige, sweno akwingila mukipugu iteng'emala; neke ililugu mbelili liva mumwani. 
MAT.13.3	Neke avange ukwigisa nzolofu ikola ifiganiso itigila.
MAT.13.3	“Umuvyasi ahele ukuvyala. 
MAT.13.4	Neke peivyala, inyadikwa isimwi sagwe mung'asi, neke ifidege fyuse filye. 
MAT.13.5	Isingi sagwe mwitalawe, apagaya luganga lunofu save simela sisahafili pakukala, pakuva uluganga lwe lukefu. 
MAT.13.6	Swe ilisuva pelivasile sakasile; pakuva sengaya ndela. 
MAT.13.7	Inyadikwa isingi sagwe mumifwa neke imifwa givine swe gitova ifimelo fila. 
MAT.13.8	Inyadikwa isingi sagwe muluganga ulunono neke siveleke, isimwinga ligana, isimwi machumi gimutanda, isimwi machumi gadatu. 
MAT.13.9	Umunya mapulikilo apulikage.”
MAT.13.10	Ndawe avanyigendo vamuwusige, “Ndawuli wilonga na avanu wikola ifiganiso?” 
MAT.13.11	Neke avapitule, “Nyenye mukapelitwe usikagula isa kukinyele isa uwutwa wa kuchanya, neke avene sivapele ulo. 
MAT.13.12	Pakuva yula ye ina ikinu saapelwa na ukuwilwa hilo neke umugaya kinu nakila che inacho apokwa. 
MAT.13.13	Pa ulu nambi nyele ndilonga nawo ndikola ifiganiso, pakuva pevilava viva ndasivilava, pevipulika viva nda sivipulika. 
MAT.13.14	Na ulukani lwa umuvisi Yesaya lwikwila kwa avene:
MAT.13.14	‘Ukupulika samupulika hilo neke sisamulukagula,
MAT.13.14	ukulava samulava hilo neke sisamuluwona.
MAT.13.15	Pakuva inumbula isa avanu iva nalamu,
MAT.13.15	na mapulikilo gawo gadibe sigipulika wunofu,
MAT.13.15	na amiho gawo gasisinise, sambi valemwe ukulava na amiho
MAT.13.15	gawo, na ukupulika na amapulikilo gawo,
MAT.13.15	na ukulukagula munumbula sawo sambi vamitukile
MAT.13.15	nene ndivaponie.’
MAT.13.16	“Ino mwivafunyilile nyenye pakuva amiho genyu gagilava na amapulikilo genyu pakuva gagipulika. 
MAT.13.17	Nachene nguvalongela nyenye, avavisi na avanu avagolofu vawendige ukusiwona semukusiwona nyenye, neke valemwe ukusiwona, na ukupulika semwipulika nyenye, neke valemwe ukupulika.
MAT.13.18	“Ino mupulikage neke mwiyigise ikiganiso icha umuvyasi. 
MAT.13.19	Ye aipulika ulukani lwa uwutwa neke alemwe ukulukagula, indawe inyadikwa isagwe mung'asi. Neke umwanangifu aase ategule inyadikwa isembyale munumbula yakwe. 
MAT.13.20	Na inyadikwa isembyale mwitalawe sihwana umunu yeaipulika ulukani neke anukile kwa luhekelelo. 
MAT.13.21	Iva mugaya ndela, inana lusika ludodo; wone luse ulusika ulwa ulugudo na uluteseko ivalwa ulukani lwangu, ipo akululeka. 
MAT.13.22	Inyadikwa isembyale mumifwa, sihwana umunu yula yeaipulika ulukani, neke uwudobofu uwa ifya mung'i nu wunono fikumutindasa neke alemwe ukuveleka nambi kinu. 
MAT.13.23	Neke sila isembyale muluganga ulunono, iso sihwana umunu yula yeaipulika ulukani neke inatile na ukulukagula, uyo yeaiveleka amaveleko, uyu ligana, uyumwi machumi gimutanda, uyungi machumi gadatu.”
MAT.13.24	Yesu avalonje ikiganiso ikingi atige, “Uwutwa uwakuchanya wihwana na umunu ye avyalite inyadikwa inofu mumugunda. 
MAT.13.25	Ino avanu pevagonelye umutavangu aasile neke avyale ililulu mumugunda gwa ingano neke ibitilage. 
MAT.13.26	Na ifimelo peyefimesile nu kuveleka, na ililulu nalyo lyamesile. 
MAT.13.27	Neke avakami va umunyakaye pevasile vamutige, ‘Mutwa, siweuvyaliti inyadikwa inofu mumugunda? Mbi ililulu lihumite kwiya?’ 
MAT.13.28	Ndawe avatigilige, ‘Umutavangu yemweme yakapigite isi.’ Neke avakami vala ndawe vamutigile ndawuli, ‘Wisaka tubite tukakatile?’ 
MAT.13.29	Neke atigile, ‘Nda, mulonga musenye na yingano pemwikatila. 
MAT.13.30	Mufileke fikulase mbaka pakubeta, pakubeta sa ndivalongela avanyakubeta, ulwa vakong'asage tasi ililulu neke vavike filundo sambi vanyanye na ukukong'asa ingano nu kuvika mukisande changu.’”
MAT.13.31	Neke avalongele ikiganiso ikingi avatigile, “Uwutwa uwa kuchanya wihwana inyadikwa iya umubiki ugwitambulwa muhaladali, umunu ategwe neke avyale mumugunda. 
MAT.13.32	Inyadikwa iyo ndodo hilo kwa inyadikwa mbesili, neke peyivyalitwe na ukumela yayigunga ukulutila ifimelo mbefili gwiva mubiki, na ifidege ifya mwihala fyakusa neke fisenge uwusulya mumatagala ga umubiki gugo.”
MAT.13.33	Ndawe avalongelige kangi ikiganiso ikingi: “Uwutwa uwa kuchanya wi ndawe uwuhahu we ategwe umung'inetu neke peahanze muwuse wa liteneka, swe wihahya mbewuli.”
MAT.13.34	Iso mbesili Yesu avalonje vamalugu ikola ifiganiso, na sipololi lwe alonzile welugaya kiganiso. 
MAT.13.35	Ulu lwave sambi lukwise ulwali lulonge na umuvisi ukutigila:
MAT.13.35	“Sandonga nawo kwa ifiganiso,
MAT.13.35	sandivalongela ing'ani ifihe uluhuma pidaha.”
MAT.13.36	Ndawe Yesu avilagige vamalugu sweno akwingila mukaye. Neke avanyigendo vakwe vamusile vitigila, “Tulongele hwehwe ikiganiso icha ililulu ilili mumugunda” 
MAT.13.37	Neke avapitule, “Umunu yeavyalite inyadikwa inofu ye mwana va umunu. 
MAT.13.38	Umugunda ye ng'i, inyadikwa inofu vevana va uwutwa; ililulu vevana va umwanangifu. 
MAT.13.39	Neke umutavangu yeavyalite ililulu ilyo ye setani; ukubeta pepawusilo wa ing'i, avanyakubeta ve vanyivaha. 
MAT.13.40	Ndawe ililulu lwelyalikong'aswa neke linyanywe mu moto, saluva lulo na pawusilo wa ing'i. 
MAT.13.41	Umwana va umunu sa alatuma vanyivaha vakwe vavakong'ase vala mbevali avali muwutwa wakwe na vala mbevali avakwambusaga inzanangifu na avanyakupiga inzanangifu. 
MAT.13.42	Na savatosewa mwitemela ilya umoto uko kwesavakoolaga na ukugelesula amino gawo. 
MAT.13.43	Neke avanu va Nguluvi savamalavadika ndawe lisuva ku wutwa wa Udadawo. Umunya mapulikilo apulikage!
MAT.13.44	“Kangi uwutwa uwakuchanya wihwana ikinu ikinofu chechekifihe mumugunda, neke umunu uyumwinga akiwone neke nave afihe neke peahekelele hilo swe ibita asagusa ifinu mbefili fyeeinafyo nu kugula umugunda gula.
MAT.13.45	“Kangi uwutwa uwa kuchanya wihwana na umusulusi yeaisaka ulufumbe. 
MAT.13.46	Pe aluwene ulufumbe, ahele akaguse mbefili fyeeinafyo swe igula ulufumbe.
MAT.13.47	“Kangi uwutwa uwa kuchanya wihwana na ikilovelo che chekitoose mululenga neke pe kikong'ase mbefili. 
MAT.13.48	Nape kimemile, avanu vakwegite mbaka kumwani, neke vateng'emale vihagula isomba nu kusopa mufitegulilo neke isomba imbi vatage. 
MAT.13.49	Ino iso we sasiva pawusililo wa ing'i savasa vanyivaha kukugavasa avanyanzanangifu na avagolofu. 
MAT.13.50	Na ukuvatoosa avanyanzanangifu mwitemela ilya umoto; uko kwesakuva na ikivembo na ukugelesula amino.”
MAT.13.51	Yesu avawusise, “Musikagwe isi mbesili?” Ndawe vamutigilige, “Ena.” 
MAT.13.52	Neke avalongele, “Apo yeyeavesaga mwigisi va indagilo umunyaluhala lwa uwutwa wa kuchanya ahwana umunya ikaye yeitawula mu wunono wakwe ifipya na ifilovela.”
MAT.13.53	Nave Yesu ave isinda ukukola ifiganiso, ahesile ukuhuma pala, 
MAT.13.54	ahele kuboma yakwe. Na kuko ave weigisa mumasinagogi gawo, mbaka avanu vasasave vitigila, “Na imiitu igi? 
MAT.13.55	Uyu si ye yula mwana va umuhongosi? Uyuve siye yula yea itambulwa Maliya? Avanakwave si ve va Yakobo na Yosefu, na Simoni na Yuda? 
MAT.13.56	Na avahase nawo si mbevali valibaha pamwi na hwehwe? Mbi ino kwi kwe akasiwene isi mbesili?” 
MAT.13.57	Neke vamuvipile. Neke Yesu avatigile, “Umuvisi aiva ululumbo apangi neke pa boma yakwe na mukaye yakwe sipelwagi ululumbo!” 
MAT.13.58	Neke sapigiti imiitu myolofu, pala pakuva vevagaya lufuuwo.
MAT.14.1	Ulusika lulo, umutwa Helode apulike ukukagulanika kwa Yesu. 
MAT.14.2	Ndawe avatigilige avakami vakwe, “Ino umunu uyu, ye Yohane umubatisi, ngali asilibwike uluhuma kuvafwe, nambi uludali lwa imiitu lwipigikila mulumwene.”
MAT.14.3	Pakuva Helode yuyo yeamwibete Yohane na ukumupinga, swe akumusopa mundinde, akumuvala Helodiya, umukina Filipo, umunyalukolo vakwe. 
MAT.14.4	Pakuva Yohane eamulonje Helode ukutigila, “Silunofu veve ukumutegula umung'inetu uyo.” 
MAT.14.5	Nave asakige ukumuwulaga Yohane, ino awogopige avanu, pakuva ulubali lwawo avanu Yohane e muvisi.
MAT.14.6	Neke pekifikite ikimunyi ikikomi icha ukwiwuka ukuwoneka kwakwe Helode, umwalive va Helodiya adufile pavanu, neke lumunogele Helode. 
MAT.14.7	Ndawe amwilapilige umuhinza uyo ukumupela cheasuka. 
MAT.14.8	Na umuhinza uyo kono weipavilwa na uyuve atige, “Mele ipa muluhelo umutwe gwa Yohane umubatisi.” 
MAT.14.9	Umutwa ahuguve hilo, ino pakuva yealamwilapye pavanu mbevali vevalisasige alaje apelwe. 
MAT.14.10	Ndawe Helode atumige umunu akamudumule umutwe Yohane mugati mula mwee mudindile. 
MAT.14.11	Umutwe gwakwe gwaletitwe muluhelo neke vamupele umuhinza, nave umuhinza amupelye uyuve. 
MAT.14.12	Avanyigendo vakwe Yohane vahele vakategule umufimba swe vitaga. Ndawe vabitige ukumulongela Yesu ulukani ulu.
MAT.14.13	Nave Yesu peapulike iso, awukite pala na ikipugu ahele apono apawunamu palubali. Neke avamalugu pevapulike ulo, vamufwatite kwa magulu ukuhuma kuboma sawo. 
MAT.14.14	Nave Yesu avelige ihuma mukipugu, awene amalugu makomi ga avanu, ndawe avawonelige ulusungu swe akuvaponia avatamwa vawo.
MAT.14.15	Neke pekive kimihye avanyigendo vakwe vahele kwekwali neke vamutigile, “Apono ipa peihala na ulusika yelulutye uvilagage vamalugu vabite mufijiji, vakigulile ikilyo.” 
MAT.14.16	Yesu avatige, “Muvapelege nyenye ikilyo.” 
MAT.14.17	Nawo swe vakumulongela, “Hwehwe twina mikate gihanu na somba sivili swe.” 
MAT.14.18	Yesu avatige, “Mundetele ipa.” 
MAT.14.19	Swe akuvatigila avamalugu vateng'emale mumasoli ndawe ategulige imikate igihanu gila na sisomba isivili, neke alave kuchanya amulumbe Nguluvi neke amegule imikate sweakuvapela avanyigendo. Neke avanyigendo vavapelage vamalugu. 
MAT.14.20	Avanu mbevali valye swe vakwiguta, neke vasave uwuwuluwulu wewagwisige pasi fitangula finyichumi na fivili fimemile. 
MAT.14.21	Nawo avalye vali vanyidama vagelaniche mu mbilima sihanu ipo kitavalila avang'inetu na avana.
MAT.14.22	Lusika lulo avasukanise avanyigendo vakwe vingile mukipugu neke valongole kumwambu pakuva umwene epeilaga avamalugu. 
MAT.14.23	Ave akuvilaga avamalugu, ahele kukidunda apono apawunamu kukwifunya. Na lisuva lyamusotye kuko we iyena. 
MAT.14.24	Na ikipugu kila yechekifisile pagati munyanza neke ilivingo livange ukukitova ikipugu pakuva ing'ala yengomi. 
MAT.14.25	Na peyekwidandaluka Yesu ndawe abitige kwekovali avanyigendo igenda kwa magulu muchanya munyanza. 
MAT.14.26	Avanyigendo pevamuwene igenda muchanya munyanza neke vafwe libupwi vatigilage, “Kisuka.” swe vikoola ingoolo ya muhwehwe. 
MAT.14.27	Ndawe Yesu avalongelige, “Musikimalage, yi nene mulemwage ukogopa!” 
MAT.14.28	Petulo apitwe ukutigila, “Mutwa wone yiveve, ndongele nzuse kwe wikwali ngende muchanya mululenga.” 
MAT.14.29	Ipo Yesu atige, “Wuse.” neke Petulo ahume mukipugu swe ivanga ukugenda lwa magulu muchanya mululenga ibita kwa Yesu. 
MAT.14.30	Neke avelige akuyiwona ing'ala ogwipe neke avange ukusuda pepene peatige, “Mutwa nange!” 
MAT.14.31	Ulusika lulo Yesu agolwe iliwoko lyakwe, ukumwibata, neke amulongele, “Be we munyalufuuwo lukefu ndawuli wina muhwehwe?” 
MAT.14.32	Vavelige vakwingila mukipugu ing'ala yasikite. 
MAT.14.33	Na vavala avanyigendo avali mukipugu vamufugamye, vitigila, “Nachene veve wimwana va Nguluvi.”
MAT.14.34	Valowike inyanza neke vafike kung'i ya ku Genesaleti. 
MAT.14.35	Neke avanu va uko pevamukagwe vatagalise ing'ani sakwe imbali mbesili. Swe vakumuletela Yesu avatamwa mbevali, 
MAT.14.36	ndawe vamugongolige Yesu vapamye nambi lipembo lya umwenda gwakwe, mbevali avapamise vaponie ng'ani.
MAT.15.1	Sweno Avafalisayo na avigisi va indagilo vakusa kwa Yesu uluhuma ku Yelusalemu. 
MAT.15.2	“Vakumuwusa, ndawuli avanyigendo vako sivakwinatila indongwa sila sevatuleche avanyakataali vetu? Pakuva sivavikalava amawoko pevilya.” 
MAT.15.3	Ndawe Yesu avapitulige, “Nayi nyenye mbi ndawuli simwakwinatila indagilo sa Nguluvi neke mwinatilage indongwa isa avanyakatali? 
MAT.15.4	Pakuva Nguluvi alaje: ‘mogopage udado na yuyuwo’ na, ‘Yula yeamuliga udade nave uyuve uyo nachene afwisage.’ 
MAT.15.5	Ino nyenye mwakwigisa ulwa, wone umunu ave na kinu, che isaka amupele udade nave uyuve, neke sambi atigile, ‘Ikinu iki kivike kwa Nguluvi,’ apo uyo atanage ukumwogopa udade, 
MAT.15.6	pa ulu mwamwibedala ululagilo ulwa Nguluvi, sambi mufwate indongwa isa vanyakatali venyu. 
MAT.15.7	Mwivabuganisi, nambi umuvisi Yesaya avilite ulwa nyenye itigila:
MAT.15.8	‘Avanu iva vakunzogopa kwa kulonga hela
MAT.15.8	Inumbula sawo silipataali na nene.
MAT.15.9	Vakwifwahisa hela ukusunyalila
MAT.15.9	pakuva vakwigisa fila fye vakwivangila vavene
MAT.15.9	na indagilo sawo hela!’”
MAT.15.10	Ndawe avakemelige avanu neke pe avalongele, “Mupulikage neke mulukagule! 
MAT.15.11	Ikinu chechakileka umunu ave mwanangifu sikila chechakwingila mumulomo, pesi kila chechakihuma mumulomo. Icho chechakileka umunu ave mwanangifu.”
MAT.15.12	Swe avanyigendo vakusa na ukumulongela, “Ukulukagula ukutigila Avafalisayo lukavavifise pevapulike ulukani ulu?” 
MAT.15.13	Neke avapitule, “Chichekivesaga kimelo chesikivyale na dada yealikuchanya kilakulwa. 
MAT.15.14	Muvaleke iwo avalongosi avabofu. Wone umubofu amulongose umubofu muyagwe mbevali ndawe vavili vagwila mwikombo.” 
MAT.15.15	Neke Petulo amutigile, “Tulongele wunofu ikiganiso iki.” 
MAT.15.16	Ndawe avawusige, “Nayi nyenye simulalukagula? 
MAT.15.17	Simukuluwona ulwa ichakikwingila mumulomo cha kikola mwileme neke pekihuming'ase kitagwe kwihala? 
MAT.15.18	Neke isihumaga mu mulomo sasihuma munumbula ali isi sesasileka umunu ave mwanangifu. 
MAT.15.19	Pakuva munumbula gagihuma amahosa amabi, uwuwulasi, uwugoni, uwusafi, uwuhiisi, uwolelesi wa uwudesi na amaligo. 
MAT.15.20	Ali isi sesasileka umunu ave mwanangifu, neke pakulya wesimukalivi amawoko ulo hela silwilekagi umunu ave mwanangifu.”
MAT.15.21	Neke Yesu ahege pala swe ibita ku lutanana lwa ku Tilo na ku Sidoni. 
MAT.15.22	Ndawe umung'inetu Umukananayo uluhuma mulutanana lula swe aasige we ivemba, “Ndegepele nene ve Mutwa mwana va Daudi, Umwalivangu ivawa hilo ina lisoka.” 
MAT.15.23	Neke Yesu siamupitwi kinu umung'inetu yula nda. Ndawe avanyigendo vakwe vamugongolige vitigila, “Muleke abite pakuva akutwaming'asa.” 
MAT.15.24	Neke peapitule atigile, “Nene ndimutume ku ng'olo isayasile isa ikaye ya Isilaeli swe.” 
MAT.15.25	Neke ahegelele swe ifugama itigila, “Mutwa nange nene.” 
MAT.15.26	Neke Yesu amupitule, “Silunofu ukutegula ikilyo cha avana neke utosekese imbwa.” 
MAT.15.27	Umung'inetu yula apitwe, “Ena! Mutwa na simbwa sasisava uwuwuluwulu wewilagala pasi pawulilo.” 
MAT.15.28	Ndawe Yesu amupitulige umung'inetu yula, “Ve mung'inetu, veve ulufuuwo lwako lukomi! luvesage kwa veve ndawe lwe wisaka.” Ndawe umwalive aponige ulusika lululaga.
MAT.15.29	Ndawe Yesu ahegige uluhuma pala swe ikola mumbali iya inyanza ya ku Galilaya, swe igang'amuka kukidunda, ndawe ateng'emalige kuko. 
MAT.15.30	Avamalugu swe vakusa kulumwene, vakumuletela avalema, avanya kiteve, avanyakibubwi, avabofu na vanya uwutamwa uwungi. Swe vakuvavika pamagulu ga Yesu swe akuvaponia. 
MAT.15.31	Avanu vasasave pevawene avanyakibubwi vilonga, avanya wulema viva vanofu, avanya kiteve vigenda na vabofu vilava neke pevamulumbe Nguluvi uva Isilaeli.
MAT.15.32	Ndawe Yesu avakemelige avanyigendo vakwe neke peatigile, “Nguvawonela ulusungu vamalugu, pakuva vavepamwi na nene filo fidatu, kangi vagaya kilyo nda; sinywaniti ndivilage we vina inzala pakuva vafwa musale mung'asi.” 
MAT.15.33	Neke avanyigendo vamutigile, “Tugiwona kwi imikate igikwila mbevali pabalali ipa?” 
MAT.15.34	Neke Yesu avatigile, “Mwinajo gilinga?” Swe vakumutigila, “Gimufung'ati na ifisomba fikefu.” 
MAT.15.35	Ndawe avalongelige vamalugu vateng'emale pasi. 
MAT.15.36	Swe itegula imikate igimufung'ati na ifisomba neke pamulumbe Nguluvi nu kumegula imikate na ifisomba neke avapele avanyigendo swe avanyigendo vakuvapela vamalugu. 
MAT.15.37	Neke pevalye mbevali nu kwiguta. Neke vasave ifyefisige fitangula fimufung'ati. 
MAT.15.38	Vala avalye ve vanyidama mbilima sitayi, avang'inetu na vana sivevavalile nda. 
MAT.15.39	Ndawe avilagige vamalugu, swe akwingila mukipugu neke pe abite kulutanana ulwa ku Magadani.
MAT.16.1	Nawo Avafalisayo na Avasadukayo vaasile sambi vamugele Yesu vamusukite apige ikilagilo ikihuma kuchanya. 
MAT.16.2	Ndawe avapitulige, “Pekive kimihye mwitigilaga: ‘Tuvatwina wotelo wunofu pakuva uwulanga wudung'u!’ 
MAT.16.3	Neke pekwiva milawu mwitigilaga kuva kwina ng'ala, pakuva kwilanga kwiva kudung'u kangi kwina mafufu; mulusele we mwamwiganula isa kuwulanga ino mwilemwa ndawuli ukuganula ifilagilo ifya imisika. 
MAT.16.4	Imbegalo inyanzanangifu na uwugoni yisaka ikilagilo kugaya ikilagilo; chesakilagilwa pesi icha Yona.” Swe akuvaleka baho swe ibitaga.
MAT.16.5	Avanyigendo vala pevafisile kumwambu, kumbi vevasemilwe ukutegula nambi umukate. 
MAT.16.6	Ndawe Yesu avalongelige, “Mwikomalilage na uwuhahu uwa Avafalisayo na Avasadukayo.” 
MAT.16.7	Ndawe valonganige vitigila, “Ilonga isi pakuva hwehwe tukasemilwe ukutegula imikate.” 
MAT.16.8	Neke Yesu alukagule lwe valonganige ndawe avatigilige, “Nye! Nyevanu avanyalufuuwo lukefu! Mbi ndawuli mukwilonganza ukutigila mwivagaya mikate? 
MAT.16.9	Simulalukagula ulu? Mbi simukwiwuka ulwa imikate igihanu kuvanu imbilima sihanu? Mbi mwamemise fitangula filinga uwuwuluwulu? Na kangi ulwa imikate igimufung'ati ku vanu mbilima sitayi, na fitangula filinga fyemwakong'ise uwuwuluwulu? 
MAT.16.10	Lino luhwana ndawuli mulemwe ukulukagula ulwa nene sindongigi ulwa imikate? 
MAT.16.11	Mwikomalilage na uwuhahu wa Avafalisayo na Avasadukayo!” 
MAT.16.12	Ipo pevalukagwe ukuta siavalongeligi ulwa vikomalilage na uwuhahu uwa imikate, pesi ukuta vikomalilage na inzigiso isa Avafalisayo na Avasadukayo.
MAT.16.13	Ino Yesu peasile kuboma ya ku Kaisaliya Filipi, ndawe avawusige avanyigendo vakwe ukutigila, “Avanu vavitigila Umwana va Umunu ye nani?” 
MAT.16.14	Ndawe vamutigilige, “Avangi vavitigila ye Yohane umubatisi, avangi ye Eliya, neke avangi ye Yelemiya apangi uyumwi va avavisi.” 
MAT.16.15	Ndawe avatigilige, “Neke nyenye mwitigilaga ndinani?” 
MAT.16.16	Simoni Petulo ndawe apitulige, “Veve ye Kilisito, vemwana va Nguluvi umumi.” 
MAT.16.17	Ndawe Yesu amupitulige, “Wimufunyilile Simoni ve mwana va Yona, pakuva uluhala lwa uwunu silukulaji ulukani ulu pesi Dada va nene hela yealikuchanya. 
MAT.16.18	Veve wi Petulo na mwitalawe ili nzenga likanisa lyangu, na uludali lwa kuvafwe sisalulidwesa. 
MAT.16.19	Nene ngupela veve ikidindulilo icha uwutwa uwa kuchanya, na chechekivesaga cheukidindula mung'i na kuchanya kiva kidindile na chechekivesaga cheukidindulila mung'i na kuchanya kiva kidindulile.” 
MAT.16.20	Ndawe avakanilige hilo avanyigendo vakwe valalongela munu ulwa umwene ye Kilisito.
MAT.16.21	Na uluhuma baho Yesu avanzile ukuvalongela wima hela avanyigendo vakwe akuvatigila, “Nene lwinoga mbita ku Yelusalemu na ukuteseka mu nzolofu ukuhuma ku vavaha, na avatambisi avavina, na avigisi va indagilo na ukuwulagwa, pakimunyi icha wudatu nzilibulwa.” 
MAT.16.22	Neke Petulo amutegule palubali, neke avange ukumukenyela Yesu itigila: “Be Mutwa lulava ndahihyo! Ulukani ulu silupigika ndahihyo nda.” 
MAT.16.23	Ndawe Yesu amupitulige Petulo, “Piluke kumbele wi Setani! Kangi veve wi kikuvaso kwa nene; pakuva si ulilubali lwa Nguluvi, ulilubali ulwa avanu.”
MAT.16.24	Ndawe Yesu avalongelige avanyigendo vakwe akuvatigila, “Wone pwali munu yeaninila nene, lekage ivipile tandi yumwene neke peitwike umusalaba gwakwe aninile nene. 
MAT.16.25	Pakuva yeyeavesaga munu yeisaka ukuwupoka uwumi wakwe uyo awuyasa, kangi ye akuwuyasa uwumi wakwe ivalwa nene uyo saawuwona. 
MAT.16.26	Pakuva mbi ambulila kiki umunu, wone akwave ing'i mbeyili neke awuyase uwumi wakwe? Apangi kiki che umunu atawula ukwimila uwumi wakwe? 
MAT.16.27	Pakuva Umwana va Umunu akusa pamwi na vanyivaha vakwe mundolo sa udade. Na ipo pesaamuhomba yeyeavesaga ukuling'ana na ifipigo fyakwe. 
MAT.16.28	Nachene nguvalongela, povali avimile ipa vesisavafwa wesivalamuwona Umwana va Umunu peakusa ku wutwa wakwe.”
MAT.17.1	Na pefilutye ifilo fimutanda Yesu avategwe Petulo na Yakobo na umwanakwave Yohane, swe akuvasindika kukidunda kuchanya. 
MAT.17.2	Na wevakumulava, Yesu apitwike uluhwano lwake, uwusu wakwe wamalavadike ndawe ilisuva, neke na gimyenda jakwe jave myelu nda lung'ali. 
MAT.17.3	Neke vala avadatu swe vakumuwona Musa na Eliya vilongana na Yesu. 
MAT.17.4	Ndawe Petulo amutigilige Yesu, “Mutwa apo lunofu hwehwe twikale baha! Wone wiwenda nene nzenge fyuwo fidatu ipa, ikimwi cha veve, neke ikimwi kiva cha Musa na ikingi kiva cha Eliya.” 
MAT.17.5	Petulo we pealonga, ilifufu lyelu lyaasile pevevipwali neke iliswi lyahumite mwifufu litigila, “Uyu ye Mwanangu umwende vangu, yendinogelwa nave, mu mupulikage yuyo.” 
MAT.17.6	Pevapulike ulu avanyigendo vagwe pasi kinyalileme nawo vave na muhwehwe mukomi.
MAT.17.7	Ndawe Yesu aasige neke avapamise, itigila, “Mulamuke mulava na muhwehwe.” 
MAT.17.8	Neke na pevakang'we amiho gawo sivamuweni uyungi, vamuwene Yesu hela iyena.
MAT.17.9	Nawo pevasulunukige uluhuma kukidunda Yesu avalonje akuvaginalisa itigila, “Mulalongela munu ulu lwe muluwene mbaka Umwana va Umunu peave yeasilibwilwe uluhuma kuvafwe.” 
MAT.17.10	Ndawe avanyigendo vamuwusige Yesu vitigila, “Kumbi ndawuli avigisi va indagilo vitigila ulwa luvaje Eliya yeatale ukusa?” 
MAT.17.11	Ndawe Yesu apitulige itigila, “Nachene lwelulo, Eliya yeaasa ukuwuyapisa mbesili. 
MAT.17.12	Neke nguvalongela ukuta, Eliya yeakasile, neke avene sivamukagwi nda, neke avene vamupije lwevawendige vavene. Umwana va Umunu nave, ateseka mumawoko gawo.” 
MAT.17.13	Ipo avanyigendo pevalukagwe ukutigila, avalongelige isa Yohane umubatisi.
MAT.17.14	Nawo vave vakwitang'ana na ililugu lilila lya avanu, umunu uyumwi amubitye Yesu akumufugamila itigila, 
MAT.17.15	“Be Mutwa, ndegepele umwanangu ina ililibisi ifwaha pakomi, pakuva kolofu aigwila mumoto na mululenga. 
MAT.17.16	Nane ndamuletite ku vanyigendo vako, neke valemwe ukumuponia.” 
MAT.17.17	Nave Yesu ndawe amupitulige akumutigila, “He! Nye, nye mbegalo ingaya lufuuwo, na imbegalo ya uwuyasi! Mbi ndikalasa na nyenye mbaka panili? Na mba pendivakangalila mbaka panili? Ongo mundetelage tandi ipa uyo munyakilambo.”
MAT.17.18	Vave vakumuleta, Yesu alikenyele lila lisoka, ndawe nalyo lyahegige, na munyakilambo yuyo aponige lulusika lulo. 
MAT.17.19	Ndawe avanyigendo vaasige kwa Yesu palubali neke vamutigile, “Kumbi ndawuli hwehwe tukalemilwe ukulihumya lisoka?” 
MAT.17.20	Neke Yesu avalongele, “Pakuva mwina lufuuwo lukefu. Nachene nguvalongela, wone muke muve mwina lufuuwo ndawe ulupeke lwa umuhaladali, muke muhwanite mukilongele ikidunda iki, ‘Hege ipa bite kula,’ nacho kihega. Sikololi ulukani uluke luva lutalamu ukupigika kwa nyenye.”
MAT.17.20	[ 
MAT.17.21	“Ilisoka ilindawe ili, silihwaniti ukuhega pesi ukwimila ulwifunyo na ukwiyima ukulya.]”
MAT.17.22	Na pevakong'ine ku Galilaya, Yesu avalonje ukutigila, “Umwana va Umunu atawulwa mumawoko ga avanu. 
MAT.17.23	Nawo vamuwulaga, neke kangi asilibuka ikimunyi icha wudatu.” Sweno avanyigendo vihuguvala pakomi.
MAT.17.24	Na peyevafisile ku Kapelenaumu, avakong'asa imbemenenge iya itembeli vaasile kwa Petulo neke vamuwuse, “Ngali Umwigisi venyu sihombagi imbemenenge iya itembeli?” 
MAT.17.25	Petulo ndawe avatigilige, “Nda aihomba.” Na peafisile kukaye, umwene Yesu atasile ukumuwusa Petulo, “Wiwona ndawuli Simoni? Avatwa va mung'i vavikong'asa imbemenenge ukuhuma kwa vanani? Ukuhuma ku vanawo apangi ku vagenzi.” 
MAT.17.26	Neke Petulo atigile, “Ukuhuma kuvagenzi.” Neke Yesu amutigile, “Apo lino kwekutigila avanyang'i sivihombagi. 
MAT.17.27	Neke hwehwe tulemwe ukuvavifya, bite ku nyanza ukatoose indovano. Pe ukwegite isomba iyitala, mumulomo gwayo uliwona iligobole ilikwilye imbemenenge iya itembeli kwa nene na veve. Tegulage neke ukavahombe imbemenenge!”
MAT.18.1	Neke uluvala lululaga avanyigendo vahele kwa Yesu vitigila, “Ye nani umuvina yealutye ku wutwa wa kuchanya?” 
MAT.18.2	Neke Yesu akemele Umwana swe akumuvika pagatinagati pavavene. 
MAT.18.3	Ndawe avatigilige, “Nachene nguvalongela pesimupitwiki neke muve ndawe avana simulagele mwingile ku wutwa wa kuchanya. 
MAT.18.4	Umunu yakwilevesa ndawe umwana uyu, uyo ye muvina hilo ku wutwa wa kuchanya. 
MAT.18.5	Kangi Umunu yeyeavesaga yakumwanukila Umwana yeindawe uyu mwitawa lyangu, ava akunzanukila nene.
MAT.18.6	“Neke umunu yeyeavesaga yakwambusa uyumwi va avadodo iva vevakufuuwa nene sambi vapigage inzanangifu nene apo uyo lumuvaje awopelesewage ulwala na ukutoosewa mukiseela cha ibahali. 
MAT.18.7	Mwinalyo nyenye ye muli mung'i umumemile ifikuvaso ifya inzanangifu ifikwambusa avangi vikuvale! Neke vinalyo vala avanyakwambusa!
MAT.18.8	“Apo wone iliwoko lyako nave ligulu likukuvase dumulage neke utage pataali hilo, kiba wingile ku uwumi wimugaya liwoko nave ligulu, pakuva siluling'eni ukwingila na amawoko gavili na magulu gavili neke usopwe kwitemela lya umoto. 
MAT.18.9	Na liliho nalyo wone likukuvase ng'amatulage neke pataali hilo lunoje wingile ku wumi na iliho limwi sindawe ukwingila kwitemela lya umoto wina amiho gavili.
MAT.18.10	“Mulavage! Mulabedala avana avadodo iva, ipo nguvalongela nditigila avanyivaha vawo va kuchanya vaviva mbepali pa Dada vangu yalikuchanya. [ 
MAT.18.11	Pakuva Umwana va Umunu asile mukupoka chekiyasile.] 
MAT.18.12	Mwiwona ndawuli? Umunu peina ing'olo ligana, neke iyimwinga yiyage, aigita ndawuli? Siakusileka sila machumi gigonza na nyigonza kukidunda neke abite kukusaka yila yeyike yikayasile? 
MAT.18.13	Kangi peayiwene nachene nguvalongela aihekelela hilo uwimila yiyo ukulutila kwimila ing'olo sila amachumi gigonza na nyigonza sesisiyasili. 
MAT.18.14	Lwindahihyo na kwa udadenyu yealikuchanya siaiwenda uyumwinga mwa avadodo iva ayagage.
MAT.18.15	“Wone umuyago akwanangile ulukani, bitage yiveve ukamulagile che akwananje, veve na umwene swe, wone umwene akupulike, uva umusafile umuyago. 
MAT.18.16	Wone, sakupuliki, kemelage umuyago yumwi, nave vavili pamwi na veve sambi kwa uwolelesi wa avanu vavili nambi vadatu, ilidati ilyelivesaga lipulikiswage. 
MAT.18.17	Wone, savapuliki iwo nda, longelage umukong'ano, wone abihile na kumukong'ano avelage kwa veve ndawe umumyanza na umukong'asa imbemenenge.
MAT.18.18	“Nachene nguvalongela semuvelaga mudindye mung'i umu sivandindile na kuchanya, na semuvelaga mudindulye mung'i umu sivandindulile na kuchanya. 
MAT.18.19	Kangi nguvalongela ulwa avanu avavili va nyenye pevipulike mung'i umu ulwakusuka, vapigilwa na Dada vangu yalikuchanya. 
MAT.18.20	Pakuva pepovali avanu vavili nave vadatu vakong'ine mwitawa lyangu, nayinene mba baho pagati apawo.”
MAT.18.21	Neke Petulo abite kwa Yesu atigile, “Mutwa, umuyangu anzanangilage kalinga nane ndimudegepele ngali naluve kimufung'ati?” 
MAT.18.22	Neke Yesu amutigile, “Sinditigila kimufung'ati hela nda, nditigila luvesage machumi gimufung'ati kali mufung'ati. 
MAT.18.23	Pa ulu uwutwa wa kuchanya wihwana na umutwa uyumwi yasakige ukuvalila ifyakwe na avakami vakwe. 
MAT.18.24	Peavanzile ukuvalila, vamuletye umunu umunyamukole gwa talanda
MAT.18.25	Ave umunu yula pe agayite ichakuhomba, umutwa yula alamwe ukutigila vamugusage umwene pamwinga uvakwe na avanakwe na mbefili fyeeinafyo guhombwe umukole. 
MAT.18.26	Neke baho umukami yula afugime palu Mutwa vakwe atigilage, ‘Mutwa nzindilage nguhomba umukole mbeguli.’ 
MAT.18.27	Neke Umutwa yula amuwonele ulusungu umukami vakwe, neke amudegepele umukole mbeguli swe akumuleka ibitilage. 
MAT.18.28	Neke umukami yula, peahesile neke amufikite umukami umuyagwe yeeina umukole gwa idinali
MAT.18.29	Swe umukami yula afugime igongola itigila, ‘Ndegepele ndemuyago nguhomba.’ 
MAT.18.30	Neke abihile, swe akumusopa mundinde, ‘Mbaka peave ahombite umukole mbeguli.’ 
MAT.18.31	Avakami avangi vavelige vakuluwona ulo, vavifile hilo, neke vahelele kukumulongela Umutwa vawo mbesili isesipigitwe. 
MAT.18.32	Swe Umutwa vakwe akumukemela nu kumulongela, ‘Veve wi mukami wi mwaafu!’ Nene ndakudegepye umukole gula mbeguli peungongolite. 
MAT.18.33	Na yiveve siluke lukuvaji umuwonele ulusungu umuyago, ndawe nene lwendakudegepye veve? 
MAT.18.34	Neke Umutwa yula kwa ililakali, amutawe ku vanyandinde mbaka pesaave ahombite umukole gwakwe mbeguli. 
MAT.18.35	Lwindahihyo kwa Dada vangu yealikuchanya avapigila nyenye ndahihyo pesimukuvadegepela avayenyu uluhuma munumbula senyu.”
MAT.19.1	Yesu peasinzile ukulonga isi, ahesile uluhuma ku Galilaya neke abite kulutanana ulwa ku Yudaya kumwambu ku mukoga gwa Yolodani. 
MAT.19.2	Na ililugu ilikomi limufwate, neke peavaponie avatamwa mbevali. 
MAT.19.3	Neke Avafalisayo vamusile vamugelage vitigila, “Ngali luhwanite umunyidama ukumuleka uvakwe kwa chechekivesaga kivalwa?” 
MAT.19.4	Yesu avapitwe, “Simwimbiti ukutigila ukutigila umwene yeavagafile uluhuma pamuvango umunyidama na umung'inetu. 
MAT.19.5	Neke atigile: ‘Pa ulo umunyidama amuleka udade na yuyuve neke vabaning'ane na uvakwe, na avavili iwo vava muvili gumwi?’ 
MAT.19.6	Ino vava sipevavili kangi nda, vava muvili gumwi. Apo veavabaning'ise Nguluvi umunu alavagavasa.” 
MAT.19.7	Neke vamutigile, “Pa ndawuli Musa alaje umunyidama amwandikilage ulwandiko ulwa ukulekana na uvakwe?” 
MAT.19.8	Yesu avapitwe, Pakuva mwina numbula nalamu, “Nambi Musa avapelye ululagi lwa ukulekana na avavenyu, neke uluhuma pamuvango silwe ndahihyo nda. 
MAT.19.9	Neke nene Nguvalongela: Umunu yeyeamulekaga uvakwe pesi kwa uwugoni hela na ukutegula umung'inetu yungi, uyo iva mugoni.” 
MAT.19.10	Ndawe avanyigendo vamutigilige, “Apo ulo wone lwindahihyo ku munyidama na uvakwe, ikiba pesiutegwi.” 
MAT.19.11	Neke Yesu avatigile, “Simbevali avanu vevahwanite vanukile ululongwa ulu, pesi kwa vala avapele hela. 
MAT.19.12	Pakuva pofili ifyafikwambusa avanu valemwe pa kutegula, pakuva avangi uluhuma kuwegalwe vagaya uludali lwa ingalusa, avamwi vasawule na avanu, kangi avamwi valamwe ukwikala kitategula ukwimila uwutwa wa kuchanya. Yeahwanite ukwanukila ulwigiso ulu anukilage.”
MAT.19.13	Neke avanu avamwi vamuletele avana sambi avageleke amawoko mumitwe jawo na ukuvasukila. Neke avanyigendo vakwe vavakenyele avanu. 
MAT.19.14	Neke Yesu atigile, “Muvalekage avana avadodo vaase kwa nene mulavatanila. Pakuva avanu avindawe avana iva, uwutwa wa kuchanya wawo.” 
MAT.19.15	Ndawe avagelekige amawoko gakwe. Swe akwibitilaga.
MAT.19.16	Ndawe aasige umunu uyumwi kwa Yesu nu kumulongela, “Mwigisi, migage kinu kiki ikinofu sambi nzanukile uwumi wa mbepali?” 
MAT.19.17	Ndawe amutigilige umunu yula, “Mbi ndawuli ukumbusa nene ulwa ikinu ikinofu? Kwali yumwi swe umunofu. Neke pewisaka ukwingila muwumi wa mbepali winatilage indagilo.” 
MAT.19.18	Umunyakilambo ndawe amuwusige Yesu, “Indagilo silikwi?” Neke Yesu atigile se isi, “Ulawulaga, ulava mugoni, ulahisa, ulolelela kwa wudesi. 
MAT.19.19	Uvesage ni choga kuludado nayuyuwo, kangi umwendage umuyago ndawe lukwiyenda yuveve.” 
MAT.19.20	Umunyakilambo amutige, “Mbesili iso ndinatye, kiki kingi chekisige pakwinatila?” 
MAT.19.21	Yesu amutige, “Wone wiwenda ukuva ukwilaniche bite kaguse mbefili fye winafyo neke ukavapele avamikaa na yuveve uva wiviche uwunono kuchanya neke pe wuse uninile.” 
MAT.19.22	Umunyakilambo peapulike isi ahele wavifile, pakuva e munono hilo.
MAT.19.23	Neke Yesu avalongele avanyigendo vakwe, “Nachene nguvalongela, salulava lutalamu hilo kulu munu umunono ukwingila ku wutwa wa kuchanya. 
MAT.19.24	Kangi nguvalongela, lupefu ingamiya ukulutila mukidwi icha ulusingi sindawe umunu umunono ukwingila ku wutwa wa Nguluvi.” 
MAT.19.25	Avanyigendo vavelige vapulike isi vasasave wuhulo vitigila, “Ino ye nani yesaapokwa?” 
MAT.19.26	Neke Yesu avalavile neke avatigile, “Ku vanu ulu siluhwaniti, neke kwa Nguluvi luhwanite.” 
MAT.19.27	Ndawe Petulo amupitulige itigila, “Wonage hwehwe tufilesile mbefili neke tukuninile sa tupelwa kiki?” 
MAT.19.28	Neke Yesu avatigile, “Nachene nguvalongela, nyenye yemuninilite nene, mung'i umu samukong'omala mufigoda pamwinga na Umwana va Umunu pesa ava akong'ome mukigoda cha indolo, samuhanga ukusihiga ing'olo isinyichumi na sivili sa Avaisilaeli. 
MAT.19.29	Na yeyeavesaga ayilesile ikaye nave avanyalukolo vakwe nave avahase nave udade nave uyuve nave vana nave migunda, ukwimila ilitawa lyangu saavanukila kanyigana na ukuhaha uwumi uwa mbepali. 
MAT.19.30	Neke awolofu avalongola savalava va mumbele na vamumbele savava valongola.
MAT.20.1	“Pakuva Uwutwa wa Kuchanya wihwana na Umunu umunyakaye yeeilafile pamilawu, kukusaka avanu vaase vapige mumugunda gwakwe gwa misabibu. 
MAT.20.2	Avelige akuvawona, na ukwiyidikisa ulwa avahomba dinali yimwi yimwi kwa ikimunyi kimwi, swe akuvalongela ulwa vabitage kukupiga mumugunda gwake gwa imisabibu. 
MAT.20.3	Pa kivalilo icha wudatu pamilawu ahele kangi nu kuvafika avanu vimite hela vagaya ichakupiga, 
MAT.20.4	pe ahegelye avalonje nawo ulwa, ‘Mubitage na yinyenye kumugunda gwangu ugwa imisabibu mukapige ndivahomba mwe twatwihombela kwa ikimunyi kimwi!’ swe ndawe vabitige. 
MAT.20.5	Kangi ahele pa kivalilo icha mutanda pamunyi na icha igonza pelitegamwike, neke agite ndahihyo. 
MAT.20.6	Na pa kivalilo icha ichumi na kimwi pamihye ahele akigenda neke avawone avangi vevimite hela sivipiga kinu nda neke avawusage, ‘Kumbi ndawuli nyenye mwimile hela ikimunyi mbekili?’ 
MAT.20.7	Neke avene vamulongele, ‘Kugaya munu yeatulaalike neng'ino tukamupigile.’ Ndawe avalongelige ukutigila nayi nyenye, ‘Mubite kumugunda gwangu gwa imisabibu.’”
MAT.20.8	“Na chavelige kiva kimihye umunya mugunda yula amulonje umukami vakwe ulwa: ‘Kemese avapisi mbevali sambi uvahombe uluhombo lwawo ukuvangila uva pamihye na ukusindilisa na yula yeatasile pamilawu.’ 
MAT.20.9	Vavelige vakusa vala ava pa kivalilo icha ichumi na kimwi vahombitwe dinali yimwi yimwi. 
MAT.20.10	Neke pevafisile avevilafile vihosige ukutigila vahombwa dinali nzolofu; nawo swe vihombwa dinali yimwi yimwi. 
MAT.20.11	Pe vanuche idinali sila vapilwike kulumunyakaye neke vavange ukwilonganza we vavifile. 
MAT.20.12	Vatige: ‘Avayetu vapigite kivalilo kimwi hela neke uvahombe ndawe hwehwe ye tuhwe tukiguda twipiga ikimunyi mbekili na ilisuva lya ikimunyi mbekili?’ 
MAT.20.13	Neke umunyamugunda amupitule umuyawo uyumwi ulwa: ‘Munyawiyendi, sindivasanzili nda! Si twe twiyidikise ukupelwa idinali? 
MAT.20.14	Tegule ichako, bitage, ndiwendite ukumupela uyu yeahumile mumbele ndawe veve. 
MAT.20.15	Silumbaji nene ukupigila fyendinafyo mwe ndiwendela nene? Napo veve iliho lyako lina gila pakuva nene ndimudeke?’” 
MAT.20.16	Yesu asindilise ukutigila, “Lulava ndahihyo yealongwe yesaalava muhuma mbele na umuhuma mbele yesaalava mulongola.”
MAT.20.17	Neke Yesu peabitige ku Yelusalemu, avategwe avanyigendo vakwe vanyichumi na vavili palubali, pevali mulugendo ndawe avalongelige ulwa, 
MAT.20.18	“Mupulikisage twigang'amuka twibita ku Yelusalemu, Umwana va Umunu atawulwa mumawoko ga avatambisi avavina, na avigisi va indagilo. Nawo vamuhiga ukufwa. 
MAT.20.19	Na pe vamwibete vamutawula kwa Avamyanza, sambi vamwelange na ukumutova, nawo vamutumbika pa musalaba, na ikimunyi icha wudatu asilibuka.”
MAT.20.20	Na pe lulutye ulo uyuve va avana va Sebedayo ahele kwa Yesu na avanakwe avavili swe akumufugamila akumusuka lukani. 
MAT.20.21	Yesu amuwusise umung'inetu yula, “Wisaka kiki?” Swe akumulongela itigila, “Nyuvisage ukutigila avanangu iva Uyumwi ikale kuliwoko ilya kundyo, Uyumwi kuliwoko ilya kung'igi ku wutwa wako.” 
MAT.20.22	Neke Yesu apitule amutigile, “Simukulukagula lwe mwisuka muhwanite munywele ikinywelo cha uluteseko chenywela nene?” Neke vatigile, “Tuhwanite.” 
MAT.20.23	Neke avalongele ulwa, “Ikinywelo changu muhwanite munywele neke ulwa ukwikala kuliwoko lyangu ilya kundyo na ilya kung'igi ulo silwanene nda ukuvapela! Ulo vapelwa ve awendite Dada vangu.” 
MAT.20.24	Avanyigendo avanyichumi vala vavelige vipulika swe vakuvavipila avayawo avavili. 
MAT.20.25	Neke Yesu avakemele pamwi neke avatigile, “Mukulukagula avatwa va mung'i iyi ulwa vakuvasagila avayawo kwa ludali, na avavina vawo vakuvatema avanu vawo. 
MAT.20.26	Ino siluva ndahihyo kwa nyenye nda! Umunu yeiwenda ukuva muvina kuvayagwe avelage mukami va mbevali. 
MAT.20.27	Yeyeawenda ukuva mulongola kuvayagwe lumuvaje avelage mukami va avayagwe. 
MAT.20.28	Lwindahihyo kwa Umwana va Umunu si aasili ukupigilwa nda pesi ulwa aasile ave mukami va avangi na ukutawula uwumi wakwe sambi luve wukombolwa kwa avanu wolofu ukuhuma munzanangifu sawo.”
MAT.20.29	Nape Yesu ahumige mu Yeliko avanu wolofu vamuninilige. 
MAT.20.30	Pepovali avanu vavili vabofu vevevikalite pa ng'asi pevapulike ulwa Yesu ilutila, vayofile, vitigila, “Utudegepele Mutwa ve Mwana va Daudi!” 
MAT.20.31	Avanu vevevakong'ine swe vakuvakenyela nu kuvakatusa, neke avene sividikisi ulo vaginite kukuyova vitigila, “Utudegepele Mutwa ve Mwana va Daudi!” 
MAT.20.32	Yesu swe akwima, nu kuvakemesa itigila, “Mwisaka ndivapigile kiki?” 
MAT.20.33	Swe vakumulongela vitigila, “Mutwa twiwenda utudindule amiho tulave.” 
MAT.20.34	Yesu avawonie ulusungu, swe ipamisa amiho gawo, swe lulusika lulo vivanga ukulava ndawe vamuninilige.
MAT.21.1	Na peyevahegelye ku Yelusalemu vafisile ku Betifage, kukidunda icha imiseituni, neke Yesu avatume avanyigendo vavili. 
MAT.21.2	Akuvatigila, “Mubitage mbaka kukijiji che mulaving'ine muyiwona idogovi minge pamwi na kichana, muwopolelage neke mundetele nene. 
MAT.21.3	Wone ave pwali yealonga kinu mumutigilage: ‘Umutwa agulwime iyi,’ sahaava avatawulila.” 
MAT.21.4	Ulu lwave dee, sambi lukwise ulwali lulonge na umuvisi ukutigila,
MAT.21.5	“Muyilongelage iboma iya ku Sayuni;
MAT.21.5	lavage Umutwa vako akusa kwa veve mulele,
MAT.21.5	ahofile idogovi, na ichana cha idogovi.”
MAT.21.6	Avanyigendo vahele neke vapige ndawe lwe vevatumitwe. 
MAT.21.7	Valetite idogovi na kichana, neke vageleke imyenda jawo mudogovi, neke Yesu ateng'emale muchanya mudogovi. 
MAT.21.8	Awolofu va amalugu vatandike imyenda jawo mung'asi, avangi vadumwe amatagala ga imibiki neke vatandike mung'asi. 
MAT.21.9	Neke vamalugu avevalongwe na avamuninilige vayovige:
MAT.21.9	“Hosana Mwana va Daudi!
MAT.21.9	Mufunyilile yeakusa mwitawa ilya
MAT.21.9	Umutwa!
MAT.21.9	Hosana Nguluvi yealikuchanya!”
MAT.21.10	Na peye inje mu Yelusalemu, iboma mbeyili yasasave yitigila, “yenani uyu?” 
MAT.21.11	Neke amalugu gatigile, “Uyu ye Muvisi Yesu ukuhuma ku Nasaleti iya ku Galilaya.”
MAT.21.12	Neke Yesu ingile mu Tembeli, neke avadage vala mbevali avagusige na ukugula mu Tembeli ndawe adulikige imesa isa avakowoka amagobole na ifigoda fya avasulusi va ingunda. 
MAT.21.13	Yesu avatige, “Ulu lwandike: ‘Ikaye yangu sayikemelwa kaye ya kwifunyila.’ Neke nyenye mupitwe yive wifiho wa avahiisi.”
MAT.21.14	Na avabofu na avanyakiteve vaasile kwa Yesu mu tembeli, neke avaponie. 
MAT.21.15	Neke avatambisi avavina na avigisi va indagilo pevawene imiitu gila jeapigite Yesu, na vavana viyoya mu tembeli, “Hosana Mwana va Daudi.” Vavifile. 
MAT.21.16	Neke vamutigile Yesu, “Wipulika iva sevilonga?” Neke Yesu avatigile, “Ena; ndipulika mbi simwemulimba uwandike uwelu? ulwa
MAT.21.16	‘Ukuhuma mumilomo ija ifyali,
MAT.21.16	na avakong'a,
MAT.21.16	ukwisise ululumbo.’”
MAT.21.17	Swe akuvaleka; ibita kuboma iya ku Betaniya ivasa kuko.
MAT.21.18	Pamilawu peipiluka kuboma eina nzala. 
MAT.21.19	Peaguwene umusombe palubali lwa ing'asi, ahegelye ulwa wanda akiwona kinu, neke sakiweni kinu pesi gamahombo, ndawe agutigilige, “Sagalawoneka maveleko kwa veve uluhuma namunyi mbaka mbepali!” Swe umusombe gwikala lulusika lulo. 
MAT.21.20	Avanyigendo pevaluwene ulu vasasave, vitigila, “Mbi luve ndawuli umusombe gukasile lulusika lulu?” 
MAT.21.21	Neke Yesu avapitule, “Nachene nguvalongela, wone muve mwina lufuuwo, ulugaya muhwehwe, simupiga lulu hela nda ulupigike ku musombe, na mutigile ikidunda iki: ‘Hegage ukitoose mubahali,’ luva ndahihyo. 
MAT.21.22	Na ikinu chechekivesaga, chemumusuka Nguluvi samwanukila wone we mwina lufuuwo.”
MAT.21.23	Na peinje mutembeli, avatambisi avavina na avavaha va avanu vaasile kulumwene na peakwigisa neke vatigile, “Uluwene kwi uludali ulwa ukupigila isi? yenani ye akupelye uludali ulu?” 
MAT.21.24	Yesu avapitwe, “Nayi nene leke ndivawuse nyenye lukani: wone we mundongela apo nayinene ndivalongela kwengaluwene uludali ulwa ukupigila isi mbesili. 
MAT.21.25	Uwubatiso wa Yohane wahumite kwi? Wahumite kuchanya? Ngali apangi wahumite kuvanu?” Ndawe vavangige ukwilonganza vavene vitigila: “Wone tutigile, ‘Wahumile kuchanya’, atutigila: Apo, ndawuli simwamufuuvitwi? 
MAT.21.26	Neke wone tutigile, ‘Wahumile kuvanu’, tukogopa amalugu, pakuva mbevali vakulukagula ulwa Yohane e muvisi.” 
MAT.21.27	Sweno vakumupitula Yesu, “situlukagula.” Neke avatigile, “Nayi nene sindivalongela kwendaluwene uludali ulwa ukupigila isi mbesili.”
MAT.21.28	“Ino mwitigila ndawuli? Umunu eina vana vavili; neke pe abite kwa umuvina neke atigile, ‘Mwanangu neng'ino bite ukapige ifipigo mumugunda gwa imisabibu.’ 
MAT.21.29	Neke amupitule, ‘Si mbita nda!’ Neke pambele ahongise neke abite. 
MAT.21.30	Neke peamubitile umudodo na ukumulongela sisilaga; neke amupitule, ‘Ena mbita Muvaha!’ Neke alemwe ukubita. 
MAT.21.31	Ye alikwi yeapigite sila seasakige udade?” Swe vitigila, “Umuvina.” Yesu avatige, “Nachene nene nguvalongela nyenye avakong'asa imbemenenge na avagoni savavatalila ukwingila ku wutwa wa Nguluvi.” 
MAT.21.32	Pakuva Yohane aasile avalagile ing'asi ya uwugolofu, neke mulemwe ukumufuuwa neke avakong'sa imbemenenge na avagoni vamufuuvitwe; neke nyenye nape mulukagwe pambele napo simwahongisi na ukupela na ukumufuuwa.
MAT.21.33	Mupulikage ikiganiso ikingi, “epwali umunya mugunda, yealavyalite imisabibu swe isita ulusito ipilimya umugunda, swe iyava ilikombo lya ukuhusila idifayi, neke pe asenge ichuwo ikitaali icha ukumingila umugunda swe akuvabasikisa avangi ndawe awukige ulugendo. 
MAT.21.34	Pe sambi amaveleko givanga ukutung'una avatumite avakami ku vanyakubasa sambi vakategule amaveleko. 
MAT.21.35	Avanyakubasa vavatofile avakami, uyungi vamuwulige, neke uyungi vakinye na amaganga. 
MAT.21.36	Kangi swe ituma avakami avangi wolofu ukulutila avevalongwe, nawo vavapije ndawe vavala avayawo. 
MAT.21.37	Pambele swe akuvasindikila yumwanakwe itigila; ‘Vava na choga kulumwanangu.’ 
MAT.21.38	Neke avanyakubasa pe vamuwene umwana va umunyamugunda ndawe vatigilige uyu ye munya malila leke tumuwulage tutegule ililila. 
MAT.21.39	Ndawe vamwibatige neke vamutoose kwivala umugunda, swe vakumuwulaga. 
MAT.21.40	Ino peasile umunya mugunda gwa imisabibu, avagita ndawuli vala avanyakubasa?” 
MAT.21.41	Vamutige, “Avawulaga vala avanangifu mbevali, neke pe abasikise avangi vevamupela amaveleko ulusika pelufisile.” 
MAT.21.42	Yesu avatige, “Simwemulimba Uwandike Uwelu:
MAT.21.42	‘Iliganga lila lyevevalibihye avasenzi
MAT.21.42	ilyo live liganga likomi lyamulubali;
MAT.21.42	ulukani ulu luhumite kwa Umutwa,
MAT.21.42	nalo wuhulo pamiho getu!’”
MAT.21.43	Ino nene nguvalongela nyenye, uwutwa wa Nguluvi sawuhega kwa nyenye neke wutawulwe ku vanu va ing'i isingi aviveleka amaveleko ga uwutwa uwo. [ 
MAT.21.44	Neke yula ye agwila mwiganga ili saadenyangika fivi neke pelimugwilye umunu limung'enyanga.] 
MAT.21.45	Avatambisi avavina na avafalisayo pevapulike ifiganiso fyakwe valukagwe ulwa akuvalonga vavene. 
MAT.21.46	Neke pe vagele ukumwibata, swe vakogopa amalugu, pakuva gegamukagwe ulwa muvisi.
MAT.22.1	Neke kangi Yesu avalongele avanu ifiganiso itigila. 
MAT.22.2	“Uwutwa uwakuchanya wihwana na umutwa, yeeina uluwungo ulwa umuswamuve. 
MAT.22.3	Neke pe atume avakami vakwe kukulaalika avanu kuluwungo; neke valemwe ukusa. 
MAT.22.4	Kangi swe akuvatuma avakami avangi, itigila, ‘muvalongele vala avalaalike, ulwa ye nelike ifyakulya, ing'ambakwa na sisenga sangu indutu yendumwe na ifinono mbefili ye mbuyipe, musage kuluwungo!’ 
MAT.22.5	Neke valemwe ukusa, swe vakwibitilaga, yungi ku mugunda gwakwe, uyungi mufipigo fyakwe, 
MAT.22.6	neke avangi vavibete na ukuvatova avakami vakwe, neke vavelange, nu kuvawulaga. 
MAT.22.7	Umutwa avifile pakomi neke avatume avanyigalu sambi vakavawulage avawulasi na ukunyanya iboma sawo. 
MAT.22.8	Neke peatigile ku vakami vakwe, ‘Uluwungo yelufisile neke vala avali valaalike vave sivahwaniti. 
MAT.22.9	Mubitage ino mbekuli mumakasi mukavalaalike kuluwungo mbevali ve muvawona.’ 
MAT.22.10	Neke avakami vala vabite mumakasi swe vikong'asa avanu mbevali vevavawene avabi na avanofu, sweno ibwalo ya uluwungo yimema avagenzi. 
MAT.22.11	Neke umutwa peasile ukulava avagenzi, neke amuwene umunu yeemugaya umwenda ugwa uluwungo; 
MAT.22.12	Neke pe amutigile: ‘Be mbi wusile ndawuli ipa we wimugaya mwenda ugwa uluwungo?’ Umunu yula sapitwi kinu. 
MAT.22.13	Neke umutwa avatigile avakami: ‘Mumupinge amagulu na amawoko neke mumutoose kwivala ukulwisa; kula kwe avanu savavemba na ukugelesula amino.’” 
MAT.22.14	Pakuva, “Avakemele wolofu neke avahagule vakefu.”
MAT.22.15	Neke Avafalisayo ndawe vabitige kukukong'ana sambi vagahe wevagita ukumugwilisa Yesu mumilongele jakwe. 
MAT.22.16	Ndawe vavatumige avanyigendo vawo pamwi na Avahelode vakamuwuse, “Mwigisi tukulukagula ulwa veve ye veve wemulonga hilo yewakwigisa mumwene ing'ani isa Nguluvi, kangi siwakogopa munu nambi uwuvina wakwe. 
MAT.22.17	Tulongele, lwewihosa, manyi luva lulagile ukuhomba imbemenenge kwa Kaisali ngali apangi nda?” 
MAT.22.18	Yesu we akufikagula ifigaho fyawo ifyanangifu, neke peatigile, “Nye! Mwevabuganisi mbi ndawuli mukungela? 
MAT.22.19	Mundagile iligobole ilya kuhombela imbemenenge neke vamuletele iligobole.” 
MAT.22.20	Neke Yesu avawuse, “Uwusu uwu wa nani na litawa lya nani?” 
MAT.22.21	Neke vamutigile, “Fya Kaisali.” Neke pe avatigile, “Mumutawulilage Kaisali ifyakwe, na Nguluvi mumutawulilage ifyakwe umwene Nguluvi.” 
MAT.22.22	Pe vapulike ulu, vasasave; ndawe vamulekige swe vakwibitilaga.
MAT.22.23	Ikimunyi kikila avamwi va avasadukayo vaasile kwa Yesu. Iwo vevawo vevavitigila avafwe sivavisilibuka. 
MAT.22.24	Swe vakumutigila, “Mwigisi, Musa atige wone umunu afwe mugaya vana umunyalukolo vakwe amutegulage umufwile vakwe sambi amwegalile avana. 
MAT.22.25	Ino ukwetu vepovali vanyalukolo vimufung'ati pamwi, umunyakutala ategwe neke afwe wemugaya vana neke amulekele umufwile umunyalukolo vakwe. 
MAT.22.26	Swe lwiva ndahihyo kuvakavili na kuvawudatu mbaka uvamufung'ati. 
MAT.22.27	Pevasisile mbevali na yung'inetu yula aafwe. 
MAT.22.28	Ino paikimunyi icha ukusilibuka ava mukina nani mwa vala avimufung'ati? Pakuva mbevali ve vamutegwe.”
MAT.22.29	Neke Yesu avapitule, “Mwivayasi, pakuva simuwuseli uwandike uwelu nambi uludali lwa Nguluvi! 
MAT.22.30	Pakuva avafwe pevasilibwike, savava ndawe vanyivaha va kuchanya, uko kugaya kutegula nambi kugomwa. 
MAT.22.31	Ino ulwa ulusilibuko uluhuma kuvafwe, mbi si mwemulimba ulwali lulonge kwa nyenye na Nguluvi? 
MAT.22.32	‘Nene ye nene Nguluvi va Abulahamu, na Nguluvi va Isaki, Nguluvi va Yakobo!’ Umwene si Nguluvi va avafwe nda, umwene ye Nguluvi va awumi.” 
MAT.22.33	Neke vamalugu pevapulike ulu, vasasave kwa lula lweigisige.
MAT.22.34	Neke Avafalisayo pevapulike ulwa Yesu akatwise Avasadukayo, swe ndawe vakong'anige pamwi mbevali. 
MAT.22.35	Uyumwi vawo e mwigisi va indagilo, amuwusise Yesu akumugela. 
MAT.22.36	“Mwigisi, ululagilo ululutye lulikwi?” 
MAT.22.37	Neke Yesu peamutigile, “‘Umwendage umutwa Nguluvi vako na inumbula yako mbeyili na gumutima gwako mbeguli na luluhala lwako mbeluli.’ 
MAT.22.38	Ulu lwe lulagilo ululutye kangi lwelwa ukutala. 
MAT.22.39	Neke ulwa kavili lwihwana na lulo: ‘Umwendage umuyago ndawe lwe wakwiyenda yiveve!’ 
MAT.22.40	Mwa indagilo isi isivili mwe sikwimila indagilo isa Musa na inzigiso isa avavisi.”
MAT.22.41	Na pevakong'ine Avafalisayo, Yesu avawusise 
MAT.22.42	ukutigila, “Nyenye mukumuhosaga ndawuli Mesiya? Mwamwitigila mwana va nani?” Vamutige, “Mwana va Daudi.” 
MAT.22.43	Yesu avatigile, “Mbi ino lwave ndawuli Daudi kwa uludali lwa umuhe amukemele Mutwa? Itigila,
MAT.22.44	‘Umutwa atige kulu Mutwa vangu,
MAT.22.44	teng'emale kuliwoko lyangu ilya kundyo,
MAT.22.44	mbaka pendivavikite avatavangu vako pamagulu gako.’
MAT.22.45	Wone Daudi akumukemela Mutwa, mbino ava mwanakwe ndawuli?” 
MAT.22.46	Neke ave asukuli umunya kumupitula lukani, ukuhuma ikimunyi kikilaga ave asukuli umunu yeigelye ukumuwusa kangi lukani.
MAT.23.1	Ndawe Yesu avalongelige vamalugu pamwi na vanyigendo vakwe, 
MAT.23.2	“Avigisi va indagilo na avafalisayo, vateng'eme mukigoda cha Musa. 
MAT.23.3	Ino nyenye mupigage na ukwinatila chevakuvalongela, neke sikila chevavipiga, pakuva vavidalika neke valemwe ukupiga sevavidalika. 
MAT.23.4	Vaviwopa ifitegulo ifisito, fyesifihwaniti pakutegulwa na ukuvatwika avayawo mumavega neke avene sivigela nambi ukupamisa nave na chala hela. 
MAT.23.5	Vavipiga ifipigo mbefili ifyo sambi vawoneke na avanu. Pakuva vavifwala ifibawo ifipabate finya uwandike uwa indagilo muwusu na mumawoko na ukutalifya inoto na amadunguli mumyenda jawo. 
MAT.23.6	Vaviwenda ukuteng'emala apanofu mumbungo, na ukuteng'emala mufigoda ifinofu mumasinagogi. 
MAT.23.7	Vaviwenda ukuhungilwa unofu mumakasi na ukukemelwa, ‘Mwigisi.’ 
MAT.23.8	Neke nyenye mulakemelwa ‘Mwigisi’, pakuva mwina mwigisi yumwi swe, neke nyenye mbemuli mwilukolo hela. 
MAT.23.9	Kangi mulamukemela umunu ‘Dadenyu’ mung'i pakuva mwinadadenyu yumwi yealikuchanya. 
MAT.23.10	Kangi mulemwage ukukemelwa mwivalongola pakuva mwina mulongola yumwi nave ye Kilisito. 
MAT.23.11	Ye iva muvina mwanyenye ava mukami venyu. 
MAT.23.12	Ye akwivinia, Nguluvi amulevesa, neke yeakwilevesa uyo Nguluvi saamuvinia.
MAT.23.13	“Ino mwinalyo nyenye nye vigisi va indagilo na avafalisayo, nyevabuganisi pakuva mwamwidinda imilyango ija ku wutwa uwa kuchanya pamiho ga vanu, kono nayi nyenye we simukwingila umo nda, kangi mukuvatanila vala avigela ukwingila.”
MAT.23.13	[ 
MAT.23.14	“Mwinalyo nyenye mwe vigisi va indagilo na Avafalisayo nyevabuganisi! Pakuva mwamwihiisa nu kulya mukaye sa avang'inetu avafwile mwiva nda mwivanu vanofu, pemukwifunya lusika. Na kwa lulo samuhigwa pakomi.]
MAT.23.15	“Mwinalyo nyenye nyevigisi va indagilo na avafalisayo nyevabuganisi mwilowong'asa ing'i na inyanza sambi mumupitule umunu yumwi na peyeapitwike mukumwambusa ave munu va ukwingila kwitemela lya umoto kavili ukulutila nyenye.”
MAT.23.16	“Mwinalyo nyenye nyevalongosi nyevabofu! Nyenye mwitigilaga wone umunu ilapile itembeli ulo nda sikinu; neke wone ilapile isahabu ya itembeli ulwilapo ulo lukumwibata. 
MAT.23.17	Nye nyevabofu nyevapufi! Pakuva ikikomi hilo kiki isahabu na itembeli iyayiwuyapa iyo isahabu yive nzelu? 
MAT.23.18	Kangi mwitigila wone umunu ilapile pifunyo sikinu; neke wone umunu ilapile ikitawulwa ikivike pachanya pifunyo ulwilapo ulo lumwibata yumwene. 
MAT.23.19	Mwivabofu nyenye! Mbi kilikwi ikikomi, ikitawulwa kila na pifunyo pepapiwuyapa icho ikitawulwa kiva chelu? 
MAT.23.20	Ino yula ye akwilapila pifunyo akwilapila mbefili ifivike baho pachanya. 
MAT.23.21	Na yeakwilapila itembeli uyo akwilapila yiyo itembeli na kangi kwa yuyula yeakwikala mumo. 
MAT.23.22	Na yeakwilapila kuchanya ilapye kwa ikigoda cha uwutwa cha Nguluvi, na kulumwene yeateng'eme baho pachanya. 
MAT.23.23	Mwinalyo nyenye, nyevigisi va indagilo na avafalisayo! nyevabuganisi mwitawulaga kwa Nguluvi kimwi kufinyichumi kwa fye mwalimite, neke mulemwe ukwinatila indagilo ndawe uwugolofu, ukudegepela na ulufuuwo; iso sesaukupiga kono wesimwisemwa ukupiga na sisila isingi. 
MAT.23.24	Mwevalongosi nyevabofu! Ye mwamwihesaga inyasi mwisiva neke mumile ingamiya!”
MAT.23.25	“Mwinalyo nyenye nyevigisi va indagilo na avafalisayo, nyevabuganisi, pakuva mwakofuga ifinywelo mwivala na inyelo kono mugati we mwiva mumemile ifinu ifya uwuposi nu wubi.” 
MAT.23.26	Veve ve Mufalisayo ve mubofu, tale tasi ukofuga ikinywelo na uluhelo mugati, neke na mwivala namo muva mwelu. 
MAT.23.27	“Mwinalyo nyenye nyevigisi va indagilo na avafalisayo nyevabuganisi pakuva mwindawe ifyanga ifihilive ifyafiwoneka finofu mwivala, neke mugati fimemile fisege ng'ani fya avafwe na uwaafu mbewuli. 
MAT.23.28	Ino nayi nyenye mwiwonekaga nda mwivanofu na mwivagolofu mwivala neke mugati mumemile uwubuganisi na uwananzi.”
MAT.23.29	“Mwinalyo nyenye nyevigisi va indagilo na avafalisayo, nyevabuganisi, pakuva mwisengelelaga ifyanga ifya avavisi neke pe munose hilo ifyanga fya avanu avevagolofu. 
MAT.23.30	Mwitigila: ‘Wone twetuve twikwali ifilo fila ifya avadadetu sitwetuhanga mukuwulaga avavisi!’ 
MAT.23.31	Ino mwa kwiyolelela yi nyenye, ulwa nyenye mwivana va vawo vevavawulige avavisi. 
MAT.23.32	Ino, musindilise fila ifipigo fyevapigite avadadenyu! 
MAT.23.33	Nyevanzoka nyenye nyevana va inzoka mbi mukuluka ndawuli ukuhigwa kumoto? 
MAT.23.34	Ino nene nguvaletela avavisi, na avanu vanyandolo na avigisi, avangi mwavawo muvawulaga na ukuvatumbika, na avangi samuvapunanga mumasinagogi na ukuvahakilisa kwivala ukuhuma mumasinagogi genyu nu kuvatesa mu boma mbesili. 
MAT.23.35	Ino ukukola lulo, mwisokamwa ukwimila idanda mbeyili ya avanu avagolofu yeyabohwike mung'i. Na hilo, ukuvangila ukuwulagwa kwa Abeli yee simwananga kinu, mbaka kwa Sakaliya umwana va Belekiya, yemwamuwulige pagati pa itembeli na pifunyo. 
MAT.23.36	Nachene nguvalongela, imbegalo iyi yihigwa ukwimila isi mbesili.”
MAT.23.37	“Ve Yelusalemu, Yelusalemu! wawiwulaga avavisi na ukuvakinya na maganga vala avatume kwa veve. Mbi kalinga nene ndavakong'ise nyevanangu pamwi ndawe ing'uku lweyayikong'asa ifiswiya mumapiko, neke pe mubihile. 
MAT.23.38	Ino mulavage ikaye yenyu yilesilwe wukiva. 
MAT.23.39	Pakuva nene nguvalongela sisa mumbona kangi mbaka pesamutigila: ‘Afunyililwage yula ye akusa mwitawa ilya Umutwa.’”
MAT.24.1	Yesu ahesile mutembeli neke ibitilage, na avanyigendo vakwe pevafikite vamulaje Yesu alave Itembeli we nzenge. 
MAT.24.2	Neke Yesu avapitule, “Semukusiwona isi mbesili! Nachene nguvalongela sisalisigala liganga muliganga ilingi, lyesisalidenywa ligwe pasi.”
MAT.24.3	Yesu peateng'ime pakidunda icha imiseituni, avanyigendo vakwe vaasile palubali peipwali Yesu vitigila, “Tulongele panili pesiwoneka isi mbesili, kangi kiki chekiva kilagilo icha uwusilo wako na umudugo gwa imisika?” 
MAT.24.4	Neke Yesu avapitule, “Mwikomalilage, mulasangwa na munu. 
MAT.24.5	Pakuva wolofu savasa mwitawa lyangu, itigila: ‘Nene yendi Kilisito,’ neke vavayase awolofu. 
MAT.24.6	Kangi samupulika amagalu na simwepo isa amagalu; mulifwahisa pakuva sivaje ukuva ndahihyo, neke umudugo guva sigulafika nda. 
MAT.24.7	Pakuva ing'i yihoma na ing'i iyingi na uwutwa ukwihoma na uwutwa uwungi, kangi sakulava na kinge na ifitulo mbali na mbali. 
MAT.24.8	Isi mbesili sindawe umung'inetu pe akwivikula isavile umwana.
MAT.24.9	“Avatavangu sa vavibata nyenye na ukuvatawula muhigwe nu kuwulagwa. Avanu mbevali savavavipila vakuvavala nene. 
MAT.24.10	Neke kangi awolofu valikuvala mulufuuwo lwawo neke kangi savigalukila vavene na ukwivipila. 
MAT.24.11	Kangi avavisi ava uwudesi wolofu savasa neke vavayase avanu wolofu. 
MAT.24.12	Pakuva uwanangifu sawuva wuginite, uwende wa avanu wolofu sawukepa. 
MAT.24.13	Neke yula umunyakwinatila mbaka pamudugo saapokwa. 
MAT.24.14	Neke Ulukani Ulunofu saludalikwa lwa uwutwa wa Nguluvi mung'i mbesili wuve wolelesi ku vanu va ing'i mbesili umudugo pesaguva gufikite.
MAT.24.15	“Ino pesamuluwene ‘Uluvifyo ulwa Uwanangifu,’ ululonge na umuvisi Danyeli, lwimite apono apelu (umunya kwimba alukagulage). 
MAT.24.16	Ino muvaleke vala avali ku Yudaya vakimbilile kufidunda. 
MAT.24.17	Neke yula yealikwiking'a alemwa ukwika mukutegula ifilimukaye yakwe. 
MAT.24.18	Neke yula yeali kumugunda alemwa ukupiluka mukutegula umwenda gwakwe. 
MAT.24.19	Neke vinalyo avang'inetu avanya filo na avakoosa avana mufilo ifyo. 
MAT.24.20	Mwifunyage ulwa ukukimbila kwenyu sakulemwage ukuva pa kitungwi nave pa ikimunyi icha isabato! 
MAT.24.21	Pakuva sakulava na ukuguda kukomi kwe sikwekulawoneka uluhuma ing'i peyigawa mbaka lino, kangi sisalulava ndahihyo. 
MAT.24.22	Wone ifilo ifyo fike filemwe ukukepuswa asukuli umunu yeake apokwa, ino ukwimila avahagule ifilo ifyo safikepulwa.
MAT.24.23	“Neke wone umunu atigile kwa veve: ‘Lavage Kilisito alikono’ apamwi ‘Alikula’ ulafuuwa. 
MAT.24.24	Pakuva savaasa avakilisito va uwudesi, nawo savalagila ifilagilo ifikomi na uwuhulo, sambi vavayase na vahagule. 
MAT.24.25	Mupulikage, nene yendivalonje we silulafika ulusika. 
MAT.24.26	Ino wone vatigile, ‘Lavage alikubalali ulabita,’ wone vatigile, ‘Lavage, ifihite kugati’ ulafuuwa. 
MAT.24.27	Pakuva ndawe ilimemi lwe lya lihuma kumihago ukubita kufuka, sakulava ndahihyo ukusa ukwa Umwana va Umunu. 
MAT.24.28	Pepina umufimba baho imbungu pesasikong'ana.
MAT.24.29	“Pefilutila hela ifilo ifya ulugudo, salitilivala na gu mwesi sisaguvala na sing'eng'esi sasigwa uluhuma kwilanga na uludali ulwa kuchanya saluhogoleka. 
MAT.24.30	Neke pesachuse ikilagilo icha Umwana va Umunu kuchanya, neke ino avanu va ing'i mbesili savavemba pevakumuwona Umwana akwika mumafufu ga kuchanya mu ludali na indolo ngomi. 
MAT.24.31	Ino saavasindika vanyivaha vakwe pamwi na amapembe agikuwa finyawuhulo neke pesavakong'asa avanu avahagule vakwe va mung'i uluhuma ulubali ulu lwa kuchanya mbaka ulubali uluyalo.
MAT.24.32	“Pemwilava Umusombe mwiyigisage ikiganiso iki: Pembe muwone amatagala ga imisombe gavanzile ukutopola amahamba mulukagulage ukutigila ikifuku yekihegelye. 
MAT.24.33	Ino lwindahihyo, pemufiwene ifi mbefili mulukagulage ulwa Umwana va Umunu yeahegelye mumilyango. 
MAT.24.34	Nachene nguvalongela, imbegalo iyi siyilutila mbaka ifi mbefili peyefikwilye. 
MAT.24.35	Kuchanya na ying'i sasilutila, neke ing'ani sangu sisasilutila nda.
MAT.24.36	“Neke ikimunyi na kivalilo asukuli ye akisele; nave vanyivaha va kuchanya nambi Yumwana pesi Dada hela ye iyena. 
MAT.24.37	Ukusa kwa Umwana va Umunu kulihwana na lula lwa ifilo fya Noha. 
MAT.24.38	Ifilo fya Noha pesilulamema ululenga avanu valisige na ukunywa avanu vitegulige mbaka na ikimunyi che Noha ingilye mukipugu. 
MAT.24.39	Na sivalukagwi mbaka ululenga pelumemile neke luvategulise mbevali, ino lulava ndahihyo peakusa Umwana va Umunu. 
MAT.24.40	Ino valava vanyidama vavili pa mugunda; uyungi saategulwa neke uyumwi saasigala. 
MAT.24.41	Avang'inetu vavili savava vihalula mulwala, uyumwi saategulwa neke uyumwi saasigala. 
MAT.24.42	Mwikomalilage, pakuva simukukikagula ikimunyi che Umutwa venyu cheakusila. 
MAT.24.43	Ino mulukagulage, ulwa wone umunyakaye akealukagule panili peasa umuhiisi, siake agonelela nda sambi amulekele umuhiisi ademule neke ingile mukaye. 
MAT.24.44	Ino nayi nyenye muvelage miho pakuva Umwana va Umunu saasa paikivalilo chesimwihosa.”
MAT.24.45	Yesu avepealonga “Ye nani umunyalufuuwo na umukami Umunyandolo? Yula ye umuvina vakwe amuvika avimilile avakami avangi na ukuvapela avayagwe ichakulya peluvelaga luvaje ulusika. 
MAT.24.46	Mufunyilile umukami yula ye umuvina vakwe amufikaga weipiga ndahihyo. 
MAT.24.47	Nachene nguvalongela saamutemya mufinu fyakwe mbefili. 
MAT.24.48	Neke wone umukami umwanangifu atigile: ‘Umuvina vangu mbona ihaava ukusa na ulusika lulutye,’ 
MAT.24.49	Neke peavange ukuvatova avakami vayagwe swe akwililaga na ukwinywelaga na avagaasi, 
MAT.24.50	umuvina va umukami uyo saasa ikimunyi che siihosa na kikivalilo chesiakukikagula. 
MAT.24.51	Umuvina yula saamudumulanga ahume polofu na ukumuhanza na avabuganisi. Uko kwe saavemba na ukugelesula amino.
MAT.25.1	“Apo Uwutwa uwa kuchanya pesawihwana na avahinza vanyichumi avategwee itala sawo vabite vakamutang'anile umunyaluwungo. 
MAT.25.2	Avahanu vevapufi na avahanu vevasugu. 
MAT.25.3	Avapufi vala vategwe itala sawo wengaya mafuta. 
MAT.25.4	Neke avasugu vategwe itala sawo na mafuta mufitegulilo fyawo. 
MAT.25.5	Ave iva umunyaluwungo afuvalye pakusa, avahinza vala mbevali swe visinzila na ukugonelela.
MAT.25.6	“Neke mukilo mwilangali kwapulise liyowo, nyela umunyaluwungo akusa; ‘Muhumage kukumutang'anila.’ 
MAT.25.7	Neke avahinza vala mbevali valamuke na ukugelanisa itala sawo. 
MAT.25.8	Pepene avapufi pevatige ku vasugu: ‘Mutupelage amafuta genyu madodo pakuva itala setu sisima.’ 
MAT.25.9	Neke avasugu vavapitule, ‘Sigatukwila nda hwehwe na nyenye! Ikiba mubite ku vasulusi mukagule!’ 
MAT.25.10	Neke peyevahele kukugula, umunyaluwungo aasile, avevigelanise vinje pamwi na umunyaluwungo; swe umulyango gwidindwa. 
MAT.25.11	Pambele ludodo avahinza vala avapufi vaasile vitigila, ‘Mutwa, Mutwa tudindulile!’ 
MAT.25.12	Neke peavapitule, ‘Nachene nguvalongela, nene sindivaseli nda.’” 
MAT.25.13	Ndawe Yesu atigilige, “Mwikalage miho pakuva simukikagwi ikimunyi na ikivalilo.”
MAT.25.14	Pakuva uwutwa uwa kuchanya windawe umunu yeasakige ukuwuuka ulugendo, akemelye avakami vakwe na ukuvavikisikisa uwunono wakwe. 
MAT.25.15	Uyumwi amupelye amagobole talanda sihanu, uyungi amagobole italanda sivili, uyungi talanda yimwi, yeyeavesaga mweagelela, ndawe umwene iwukilige ulugendo. 
MAT.25.16	Yula yealategwe amagobole talanda sihanu, ahele kukusulusa neke sikawoneka kangi isingi sihanu. 
MAT.25.17	Na yuyula umunya isivili ahele nave kukusulusa neke sikawoneka kangi sivili. 
MAT.25.18	Neke yula yeanuche italanda yimwi ayavye pasi neke asiile italanda ya umuvina vakwe.
MAT.25.19	“Na peyelulutye ulusika umuvina yula apilwike neke avange ukuvalilasa pamwi na avene. 
MAT.25.20	Yula yeeina amagobole talanda sihanu amupelye sila isihanu neke kangi alete isihanu isingi itigila; ‘Mutwa walumelye amagobole talanda sihanu ndetite na isingi sihanu.’ 
MAT.25.21	Umutwa vakwe atige: ‘Upigite wunofu, ve mukami umunofu na umufuuwa, ukave wimufuuwa kufikefu ino nguvika kufyolofu. Wingile ku luhekelelo lwa umutwa vako.’ 
MAT.25.22	Neke na yuyulaga yeeina amagobole talanda isivili aasile itigila: ‘Mutwa walumelye amagobole talanda sivili ndetite na isingi talanda sivili isilutye.’ 
MAT.25.23	Umutwa vakwe amutige: ‘Upigite wunofu, ve mukami umunofu na umufuuwa, ukave wimufuuwa kufikefu, ino nguvika kufyolofu. Wingile ku luhekelelo lwa umutwa vako.’ 
MAT.25.24	Na yula yeeina italanda yimwi aasile itigila: ‘Mutwa ngalukagulige ulwa veve wimutalamu hilo, wawibeta chesiwavyaliti, wawikong'asa fyesiwatagalisi. 
MAT.25.25	Ino ndogwipe, neke mbite ngasile italanda yako pasi. Wonage italanda yako yeyiyi kategulage.’ 
MAT.25.26	Neke umutwa vakwe amupitule: ‘Ve mukami umwanangifu na uwugata! Ulukagwe ulwa nene ndandibeta fyesindavyaliti kangi ndandikong'asa fyesindatagalisi. 
MAT.25.27	Apo ngewavisise ku vasulusi italanda yangu penzusile ngenzambulila isongeleche! 
MAT.25.28	Ino mumupoke italanda iyo neke mumupele yula yeina amagobole talanda nyichumi. 
MAT.25.29	Pakuva yeinafyo apelwa ifingi sambi ave na fyolofu. Neke yula yeihela na fifila fyeihosa ulwa inafyo apokwa. 
MAT.25.30	Na umukami yula yesahwaniti mumutoose kutaali kulwisa lwa kwivala, kwekwene kwesakuva na ikivembo nu kugelesula amino.’
MAT.25.31	“Ulusika lwe saasila Umwana va Umunu mundolo sakwe, iva pamwi na avanyivaha mbevali avelu, pepene pesaateng'emala mukigoda cha indolo sakwe. 
MAT.25.32	Avanu mbevali savakong'ana kulumwene, nave saavabagula fipinga fivili ndawe umunyakukwamila lweaibagula ing'olo na imene. 
MAT.25.33	Ing'olo kwiwoko ilya kundyo, neke imene kwiwoko lyakwe ilya kung'igi. 
MAT.25.34	Neke umutwa saatigila kwa vala avali kwiwoko ilya kundyo: ‘Muse nyevafunyilile na Dada; mwanukile Uwutwa uwewuvike uluhuma ukuvikwa ulutu ulwa ing'i. 
MAT.25.35	Pakuva pende na nzala mwamelye ikilyo; pende ng'elwike mwamelye ululenga; pende mugenzi mwanzanuche; 
MAT.25.36	pende wufuula mwafwikite; pende mutamwa mwaasile ukundava; pende mudindile mwaasile ukundava.’ 
MAT.25.37	Neke avagolofu iwo savamupitula, ‘Mutwa panili petwakuwene veve wina nzala neke tukupele ulye, na peweukelwike neke tukupele ululenga? 
MAT.25.38	Kangi panili petwakuwene wimugenzi neke tukwanukile na pe wewufuula neke tukufwike?’ 
MAT.25.39	Kangi panili petwakuwene veve wimutamwa pe wemudindile neke tuuse ukukulava? 
MAT.25.40	Neke Umutwa saavapitula: ‘Nachene nguvalongela ndawe lwe mwamupije uyumwi va avadodo vangu iva ulo mwamije nene.’”
MAT.25.41	“Ipo pe saavatigila vala avali kwiwoko ilya kung'igi: ‘Muhege kwa nene nyevakotofu! Mubite kumoto umuvikile setani na vanyivaha vakwe. 
MAT.25.42	Pakuva pende na nzala simwamelii ikilyo na pende ng'elwike simwamelii nywe. 
MAT.25.43	Pende mugenzi simwanzanuchi; pende wufuula simwafwikiti, pende mutamwa na pende mudindile simwandafili.’ 
MAT.25.44	Pepene pe savamupitula: ‘Mutwa panili pe twakuwene veve winanzala nave ukelwike na pe wewimugenzi nave pewewufuula nape wewimutamwa nape we wimudindile neke tulemwe ukukupigila?’ 
MAT.25.45	Neke umwene saavapitula: ‘Nachene nguvalongela, pala pemwalemilwe ukumupigila is uyumwi va avadodo vangu iva, pepene pemwalemilwe ukumigila nene.’ 
MAT.25.46	Na iwo savabita kuluhigilo lwa mbepali neke avagolofu ku wumi wa mbepali.”
MAT.26.1	Neke baho Yesu avelige isinda ukulonga ing'ani mbesili ndawe avatigilige avanyigendo vakwe, 
MAT.26.2	“Mukulukagula ukutigila fisige filo fivili swe ukufika i pasaka na Umwana va Umunu atawulwa atumbikwe mu musalaba.” 
MAT.26.3	Ndawe avatambisi avavina na avavaha va avanu vakong'ine kukaye yu mutambisi umuvina ilitawa lyakwe Kayafa. 
MAT.26.4	Swe vivanga ukugaha ifigaho sambi vamwibate Yesu kwa kinyele vamuwulage. 
MAT.26.5	Neke pevatigile lulava pa ikimunyi ikikomi cha ipasaka, kulonga kuve naliyowo mu vanu.
MAT.26.6	Lino Yesu pee ku Betaniya kukaye ya Simoni umunya wukoma, 
MAT.26.7	umung'inetu uyumwi ahegelye kwa Yesu akolye isupa yeyeyina mafuta ga amagobole amolofu, ndawe amuhululisige Yesu amafuta mu mutwe pealisige 
MAT.26.8	Neke avanyigendo vakwe pevaluwene ulu swe vivipa vitigila, “Uko sikutogela hela uwunono? 
MAT.26.9	Ikiba amafuta iga gekegagusiwe amagobole molofu neke vapelwe avamikaa.” 
MAT.26.10	Yesu swe akulukagula neke avalongele, “Mbi ndawuli mukumufwahisa umung'inetu? Amije nene ikipigo ikinofu. 
MAT.26.11	Pakuva avamikaa mwinawo mbepali neke nene mba na nyenye filo fikefu hela. 
MAT.26.12	Pakuva pe akuhululisa amafuta mumuvili gwangu akungelanisa wunofu kufwa na ukutagwa kwangu. 
MAT.26.13	Nachene nguvalongela, baha padalikwagwa Ulukani Ulunofu mung'i mbeyili ikipigo iki chapigite umung'inetu uyu sakilongwa ukwimila ukwiwukwa kwakwe.”
MAT.26.14	Neke baho uyumwi va vanyigendo avanyichumi na vavili ilitawa lyakwe Yuda Isikalyote ahele ku vatambisi avavina. 
MAT.26.15	Ndawe avawusige ukutigila, “Mumela kiki pe ndivalonje kwe kwali?” Swe vitigila tukupela amagobole machumi gadatu; 
MAT.26.16	Uluhuma baho avanzile ukusaka ikilega ukumupituka Yesu.
MAT.26.17	Ikimunyi icha kutala cha imikate je simihate uwuhahu avanyigendo va Yesu vaasile kulumwene vitigila, “Kwiyaga kwetukagelanise i Pasaka?” 
MAT.26.18	Ndawe Yesu atigilige, “Mubite kuboma kulu umunu uyumwi mukamulongele umunyakaye mukatigile; ‘Umwigisi itigila, ulusika lwangu yelufisile. Kwa veve tulila i Pasaka nene na vanyigendo vangu.’” 
MAT.26.19	Swe avanyigendo vala vipiga ndawe lwevevalongele, swe vigelanisa. 
MAT.26.20	Kwavelige kwivanga ukutinala neke Yesu ateng'emale na avanyigendo vakwe vanyichumi na vavili mukulya ikilyo. 
MAT.26.21	Neke baho pevalisige ndawe alongige ukutigila, “mufuuwagwe lwendilonga, mwanyenye uyumwi amituka.” 
MAT.26.22	Swe vihuguvala pakomi neke vavange ukumuwusa yumwi yumwi, “Mutwa ngali nene?” 
MAT.26.23	Neke Yesu atigile de, “Ye ililasa pamwi na nene mukinyandilo ye yuyo ye amituka. 
MAT.26.24	Neke Umwana va Umunu akwibitilaga ndawe andikilwe, ino inalyo umunu uyo ye akumupituka Umwana va Umunu.” 
MAT.26.25	Neke baho Yuda umunyakumupituka aatige, “Ngali nene Mwigisi!” Neke Yesu atigile, “Veve ulonzile.”
MAT.26.26	Vave wepevalya, Yesu inwe umukate, swe ifunyilila swe imegula, swe akuvapela avanyigendo vakwe itigila, “Mukotage mulye, ugu gwe muvili gwangu.” 
MAT.26.27	Neke pe inule ikinywelo swe ilumba swe akuvapela itigila, “Munywelage mbemuli mwa iki, 
MAT.26.28	Pakuva iyi ye danda yangu ya lufingano ye yikwitika wimila awolofu vadegepelwe inzanangifu. 
MAT.26.29	Neke nguvalongela, sisanywa uluhuma ino umuveleko gwa umusabibu mbaka ikimunyi kila chesanywa umuveleko umupya pamwi na nyenye ku wutwa wa Dada vangu.”
MAT.26.30	Neke baho vavelige vakwimba ulwimbo sweno vihuma kwivala, swe vibita kukidunda icha imiseituni.
MAT.26.31	Neke Yesu avalongele ukutigila, “Mbemuli nyenye mung'imbila ikilo cha neng'ino, pakuva lwandike:
MAT.26.31	‘Ndimutova umukwamila ing'olo,
MAT.26.31	neke ikipinga mbekili kitagalila.’
MAT.26.32	Apo penzilibwike sandongola ku Galilaya.” 
MAT.26.33	Neke Petulo atigile, “Navakuleke mbevali nene singuleka nda.” 
MAT.26.34	Neke Yesu atigile, “Nachene ngukulongela, ikilo iki inzogolo wesiyilavika uva umbihye kadatu.” 
MAT.26.35	Ndawe Petulo atigilige, “Nakuve kufwilasa naveve singubihila nda.” Neke avanyigendo avayagwe nawo valonge ndahihyo.
MAT.26.36	Ndawe Yesu abitige nawo apono apitambulwa pa Getisemane. Ndawe avalongelige avanyigendo vakwe, ukutigila, “Muteng'emale baha nene mbite kula ngifunye.” 
MAT.26.37	Ndawe abitige na Petulo na avana avavili va Sebedayo, ndawe avangige, ukuhung'una na ukuhuguvala. 
MAT.26.38	Swe akuvalongela itigila, “Inumbula yangu yihuguve pakomi ngwenda fwe, sweno mwikalage miho pamwi na nene.” 
MAT.26.39	Ndawe abitige kuwutalo ludodo igwa kinyalileme ivanga ukwifunya itigila, “Dada vangu, wone luke luhwane utyese uluteseko ulu, neke ulwene lulava ndawe lwendiwenda nene, pesi luvelage ndawe lwewiwenda veve.” 
MAT.26.40	Ave ipiluka ku vanyigendo vakwe avadatu swe akuvafika vagonelye ndawe amulongelige Petulo itigila, “Mulemilwe ukwikala miho pamwi na nene nambi kivalilo kimwi hela? 
MAT.26.41	Mwikalage miho mwifunyage mulingila mukugelwa. Inumbula yiwenda neke umuvili muhomefu.”
MAT.26.42	Swe ibita kangi ulwakavili kukwifunya we itigila, “Dada vangu, wone silwihwana nda ukutyesa uluteseko kwa nene, apo lwewiwenda veve lugendelage mumo.” 
MAT.26.43	Swe ipiluka kangi, ye akuvafika avanyigendo vagonelye kangi, pakuva amiho gayo ge gatimbite na tulo.
MAT.26.44	Swe akuvaleka ibita kukwifunya ulwa wudatu, weilonga ing'ani sisilaga. 
MAT.26.45	Ndawe Yesu apilukige ku vanyigendo vakwe itigila, “Pe musuupa na ukugonelela kangi? Mulavage! ikivalilo kifisile na Umwana va Umunu atawulwa mumawoko ga vanyanzanangifu. 
MAT.26.46	Muwuke tubitage. Mulavage umunyakumituka ahegelye.”
MAT.26.47	Yesu we pealongana na avanyigendo vakwe ndawe Yuda aasige uyumwi va vanyigendo avanyichumi na vavili. Aasile pamwi na avanu wolofu avanyamamage na ifisonzo vevevatume na avatambisi avavina na avavaha va avanu. 
MAT.26.48	Neke umwene umunyakumupituka alavalonje ikilagilo ukutigila: “Yula ye ndimunonela ye mwene yemwibatage.” 
MAT.26.49	Ndawe abitige kulumwene Yesu ulusika lulo itigila, “Kamwene ve Mwigisi.” Ndawe amunonelige Yesu. 
MAT.26.50	Ndawe Yesu amulongelige, “Yuda munyawiyendi pige lwewusilige.” Ndawe amalugu gaasige gamwibate Yesu neke gamupinge.
MAT.26.51	Neke baho uyumwi va avanyigendo va Yesu ndawe ategulige ilimage neke adumule ilipulikilo lya umukami va umutambisi umuvina. 
MAT.26.52	Swe Yesu akumulongela itigila, “Pilule ilimage muhala, pakuva mbevali avaviwulaga kwa limage savalafwa kwa limage. 
MAT.26.53	Ngali wiwona sinywaniti suke kwa Dada andetele yilino amalugu ga avanyivaha agalutye lichumi na gavili? 
MAT.26.54	Lino wukwila ndawuli Uwandike Uwelu ukutigila wugendela mumo?”
MAT.26.55	Neke baho Yesu alilongelage ililugu lila, “Muusile na amamage na ifisonzo ndamukwibata muhiisi, ifilo mbefili ifi nge mutembeli ngigisige neke mulemwe ukundibata. 
MAT.26.56	Isi mbesili sikave sambi sikwile inzandike na avavisi; ndawe avanyigendo mbevali vamulekige swe vikimbila.”
MAT.26.57	Swe avanu iwo vevamwibete Yesu ndawe vamusindikige kukaye ya umutambisi umuvina Kayafa, kuko kwe vevakong'ine avigisi va indagilo na avavaha. 
MAT.26.58	Nave Petulo amuninilige kwa pataali mbaka kuluhengo kwa umutambisi umuvina, ndawe ingilige mugati na ukuteng'emala pamwi na avakami alave kwelwisilila.
MAT.26.59	Neke avatambisi avavina na gumukong'ano ugwa avavina mbevali swe vakumusakila Yesu uwolelesi wa uwudesi vamuwulage. 
MAT.26.60	Neke valemwe ukuwuwona uwolelesi nambi awolelesi avadesi vevevaasile. 
MAT.26.61	Neke pambele pevaase awolelesi vavili vitigila, “Uyu aatige: ‘Nywanite ukudenya ikaye ya Nguluvi na ukusenga kangi kwa filo fidatu.’” 
MAT.26.62	Ndawe umutambisi umuvina iimige na ukumuwusa Yesu, “Ndawuli siwipitula lukani? Avanu vakukolelela kiki veve?” 
MAT.26.63	Neke Yesu akatuke sili. Umutambisi umuvina ndawe amulongelige, “Ngukwilapya kwa Nguluvi umumi utulongele, veve ye veve Kilisito Umwana va Nguluvi!” 
MAT.26.64	Ndawe Yesu amutigilige, “Veve ulonzile! Neke nene nguvalongela, ukuhuma lino samumuwona Umwana va Umunu ateng'eme kuliwoko ilinyaludali lya kundyo akusa mumafufu gakuchanya.” 
MAT.26.65	Baho umutambisi umuvina swe idemula imyenda jakwe, itigila, “Lino ye amubede Nguluvi! Twisaka wolelesi kangi wa kiki? Ndawe de mwipuliche yinyenye pibedala Nguluvi. 
MAT.26.66	Mwiwona ndawuli?” Navavene swe vipitula vitigila, “Uyu inogela ukufwa!” 
MAT.26.67	Ndawe vamufunyilige amati muwusu, swe vakumutova ifunzi na avangi swe vakumutova ifipi. 
MAT.26.68	Avamwi vitigila, “Be, Kilisito tuganulile ye nani ye akutofile!”
MAT.26.69	Nave Petulo ealikwivala ateng'eme pidama. Ndawe amusilige umukami umuhinza neke atigile, “Na yuveve ukeulipamwi na Yesu va ku Galilaya.” 
MAT.26.70	Swe ibihila wima hela pavanu itigila, “singulukagula lwewilonga.” 
MAT.26.71	Swe ihega ibita kwipala, neke umuhinza uyungi amuwone swe akuvalongela avanu avebaho, “Uyu ake pamwi na Yesu Umunasaleti.” 
MAT.26.72	Swe kangi Petulo ibihila na ukwilapa, “Nene sindimuseli nda Umunu uyu.” 
MAT.26.73	Nalusika silwavi lusika nda vala avevimile vaasile neke vamutigile Petulo, “Nachene, veve nave wimuyawo, pakuva na gimilongele jako gihwana.” 
MAT.26.74	Pepene baho peavangige ukubihila, neke ifingulise na ukwilapa itigila, “Nene sindimuseli umunu uyu!” Ulusika lulo swe inzogolo yivika. 
MAT.26.75	Swe baho Petulo akwiwuka ulukani lula Yesu lwealalonzile ukutigila, “Inzogolo wesiyilavika uva umbihye kadatu.” Swe lukumuvava hilo neke ahume kwivala ivemba ulutalamu.
MAT.27.1	Kwave kwicha avatambisi avavina mbevali na vavaha va avanu valongine ifigaho ifya ukumuwulaga Yesu. 
MAT.27.2	Neke vamupinge nu kumusogosa vakumutawula kwa Pilato Umutema.
MAT.27.3	Ino Yuda yeamupitwike, pe awene ulwa Yesu yeahigitwe ukufwa lwamuvafile swe ibita ukuvapilulila avatambisi avavina na avavaha amagobole machumi gadatu. 
MAT.27.4	Neke atigile, “Nzananzile ukuyipituka Idanda yesinzananga kinu” neke vatigile, “Mbi lukutuvava kiki hwehwe? Ulo ulukagula yuveve.” 
MAT.27.5	Swe itoosa amagobole gala mutembeli swe ibitaga kukwitumbika. 
MAT.27.6	Neke avatambisi avavina vategule amagobole itigila, “Silulagile ukuhanza na agangi pakuva magule na danda.” 
MAT.27.7	Swe vikong'ana nukulongana, neke vagule ililungulu ilinyakinongo ilya ukutagila avagenzi. 
MAT.27.8	Na ililungulu lila litambulwa mbaka neng'ino lilungulu lya idanda. 
MAT.27.9	Neke pelukwile ulukani ulwalonzilwe na u muvisi Yelemiya itigila, “Vategwe amagobole machumi gadatu, ilifungu lya yula yeemukelele na avana va Vaisilaeli, 
MAT.27.10	neke pevagulile amagobole gala ililungulu ilya amatago, ndawe Umutwa lwealandaje.”
MAT.27.11	Swe Yesu vakumwimya kulumutema, neke umutema amuwuse umwene, “Veve ye veve vemutwa va Avayudaya!” Yesu amupitwe, “Veve ulonzile.” 
MAT.27.12	Neke peemutose na avatambisi avavina na avavaha, siapituligi lukani. 
MAT.27.13	Neke Pilato amutigile, “Siwipulika isi mbesili se vakukolelela veve?” 
MAT.27.14	Siamupitwi nambi lukani, neke Umutema asasave pakomi.
MAT.27.15	Ino ikimunyi ikikomi icha i Pasaka umutema eina musimu gwakwe gwa kuvadindulila umunu uyumwi va avanyandinde yula yevamuwendige. 
MAT.27.16	Ino pepina munyandinde yeakagulanikige hilo atambuligwe Balaba. 
MAT.27.17	Neke Pilato atigile, “Mwisaka ndivadindulile yalikwi? Balaba apangi Yesu yeitambulwa Kilisito?” 
MAT.27.18	Pakuva ealukagwe ulwa vamuletite kwa gila.
MAT.27.19	Na peeateng'eme pakigoda icha ukuhigila uvakwe amutumye lukani ukutigila, “Ulapiga kinu kulumunu uyu umugolofu, pakuva neng'ino nesike pakomi mumaloto ukwimila Umunu uyo.” 
MAT.27.20	Ino avatambisi avavina na avavaha vavakuvilise avanu vamusuke Balaba sambi Yesu awulagwe. 
MAT.27.21	Umutema kangi swe akuvatigila, “Ye nani kuvavili iva yemwisaka nene ndimudindulile?” Neke pe vatigile, “Balaba.” 
MAT.27.22	Neke Pilato peavatigile, “Ino ngitage ndawuli kwa Yesu yeitambulwa Kilisito.” Neke mbevali vatigile, “Atumbikwage.” 
MAT.27.23	Neke peatigile, “Mbi kiki ikibi cheapigite?” Neke pevayovele ng'ani mbevali, “Atumbikwage.” 
MAT.27.24	Ino Pilato aveiwona siinosa kinu, ligina liliyowo, swe akwegula ululenga swe ikalava amawoko gakwe pamalugu itigila, “Nene sindimwananga kinu ku danda ya umunu uyu umugolofu mulukagula yinyenye.” 
MAT.27.25	Neke avanu mbevali vatigile, “Idanda yakwe lekage yive kwa hwehwe na kuvanetu!” 
MAT.27.26	Neke peamudindulile Balaba na peyeamutofile Yesu ni mikova amutawe sambi vamutumbike mu musalaba.
MAT.27.27	Neke avanyigalu va Pilato vamusindike Yesu mubwalo iya uwutema, neke ikilugu mbekili kimukong'anikile. 
MAT.27.28	Neke ipo vamuwopwe imyenda jakwe nu kumufwika isopeka idung'u, 
MAT.27.29	neke vative ikihalama ikinyamifwa nu kumufwika mumutwe neke vamupele uludete mwiwoko ilya kundyo. Neke vamufugamile vakumwelanga vitigila, “Kamwene ve Mutwa va Avayudaya!” 
MAT.27.30	Neke pevamufunyile amati swe vitegula uludete lula neke vamukong'olelage kumutwe. 
MAT.27.31	Na peyevamwelanzile na ukumuwopola isopeka yila swe vakumufwika imyenda jakwe nu kumusindika kukumutumbika.
MAT.27.32	Napevahumige vatang'ine na Umunu uva ku Kilene, ilitawa lyakwe ye Simoni neke vamung'ang'anise ategule umusalaba gwa Yesu. 
MAT.27.33	Neke na pevafisile apono apitambulwa Goligota kwekutigila, “(apono pa ikibang'a).” 
MAT.27.34	Vamupelye idifayi yeyenyanze na ikinyongo sambi anywe, neke peagesise abihye ukunywa.
MAT.27.35	Vave vakumutumbika Yesu vagavine imyenda jakwe kwa ukutova isimbi; (sambi lukwile ulukani ululonge na umuvisi, vagavine imyenda jangu na isopeka yangu vakugitovela isimbi.) 
MAT.27.36	Neke pevateng'emale nu kumuminga. 
MAT.27.37	Neke pachanya pa musalaba gwakwe vatovelye uwandike, “UYU YE YESU UMUTWA VA AVAYUDAYA.” 
MAT.27.38	Ino pepina avahiisi vavili avevatumbikwe pamwi na Yesu uyumwi kwiwoko ilya kundyo uyungi kwiwoko ilya kung'igi. 
MAT.27.39	Neke vala vevalutilige mung'asi vayunzige imitwe jawo vakumuliga vitigila, 
MAT.27.40	“Be, vemunyakudenya Itembeli nu kusenga mu filo fidatu, wipoke uwumi wako, na wone wi mwana va Nguluvi, wiike uluhuma mu musalaba.” 
MAT.27.41	Neke avatambisi avavina, pamwi na avigisi va indagilo na avavaha, vamwelanzile vitigila, “Aponise avangi ilemwa ukwiponia yumwene. 
MAT.27.42	Ye mutwa va Avaisilaeli, leke iike uluhuma mu musalaba neke petumufuuwe. 
MAT.27.43	Alaamwihuvye Nguluvi, kono weakwitigila umwene Mwana va Nguluvi; ino leke tandi, Nguluvi amuponiage, wone inogelwa nave.” 
MAT.27.44	Neke na avahiisi avevatumbike pamwi na Yesu nawo vamulisile ndahihyo.
MAT.27.45	Ino uluhuma paikivalilo icha mutanda pamunyi ing'i mbeyili lwavelwisa mbaka paikivalilo icha igonza pelitegamwike. 
MAT.27.46	Neke paikivalilo icha igonza pelitegamwike Yesu akoolite kwa liswi likomi itigila, “Eli, Eli lamasabakitani.” Kwekutigila, “Nguluvi vangu, Nguluvi vangu, mbi ndawuli undesile?” 
MAT.27.47	Neke avali mulubali vimile pevapulike vatigee, “Umunu uyu ikemela Eliya.” 
MAT.27.48	Neke uyumwi akimbile akategule ilisambi ilisabike mudifayi inzasamufu neke avike muludete neke peamupelanise Yesu anywe. 
MAT.27.49	Neke avangi vatigile, “Musindile, leke tulave apangi Eliya aasa amuponia.” 
MAT.27.50	Yesu kangi peakoolite kwa liswi likomi ndawe umutima gwadumukige. 
MAT.27.51	Ino ulusika lulo, ikibupa cha ilyenda ilya mutembeli ilya demwike neke lihume pavili uluhuma kuchanya mbaka pasi. Ing'i swe yiva na kitulo, amaganga gamegwike; 
MAT.27.52	Nafifyanga fyadindwike, na gimivili ija avagolofu avevafwe jasilibwike. 
MAT.27.53	Na pevahumile mufyanga Yesu peyeasilibwike vahele kuboma inzelu neke vitang'ane na awolofu. 
MAT.27.54	Ino umuvina va avanyigalu na vala avevalipamwi vevamumingige Yesu, pevawene ikitulo na ing'ani sinyawuhulo vakuvye wuhulo vitigila, “Uyu nachene ake Mwana va Nguluvi.” 
MAT.27.55	Pala pepina avang'inetu wolofu, avalavisige kwa pataali, iwo ve vala avamufwatige Yesu uluhuma ku Galilaya na avamupigilige. 
MAT.27.56	Uyumwi va iwo e Maliya Magadalena, na Maliya uyuve va Yakobo na Yosefu, pamwinga na uyuva va avana va Sebedayo.
MAT.27.57	Pakive kimihye aasile umunu umunono ukuhuma ku Alimataya, ikemelwa Yosefu nave ali munyigendo va Yesu. 
MAT.27.58	Ahele kwa Pilato akasuke umufimba gwa Yesu. Pilato alaje Yosefu apelwe umufimba gula. 
MAT.27.59	Swe Yosefu itegula umufimba neke agufwike isanda ya umwenda umunofu. 
MAT.27.60	Neke peatage muwuvi wakwe weeayafile mwitalawe, swe ibidukisa iliganga ilikomi pamulyango gwa uwuvi neke abitage. 
MAT.27.61	Maliya Magadalena na Maliya uyungi ve baho vateng'eme palubali pachanga.
MAT.27.62	Ikimunyi icha kavili tutigile ikimunyi icha ukutala kukimunyi icha ukugelanisa, avatambisi avavina pamwinga na Avafalisayo vahele kwa Pilato, 
MAT.27.63	vitigila, “Muvaha tukwiwuka umudesi yula peemumi atigilige ngali: ‘Pefilutye ifilo fidatu asilibuka.’ 
MAT.27.64	Ino lagilage, sambi chakwe kimingwe mbaka pa ikimunyi icha wudatu, sambi apono pangi, avanyigendo vakwe valemwe ukubita vamuhiise vasindike sambi vavalongele avanu ulwa asilibwike kuvafwe. Uwudesi uwu wulonga wulutile kwa wula uwamutalo.” 
MAT.27.65	Pilato avatige, “Mwinawo avanyigalu mubite mukaminge ichanga wunofu. 
MAT.27.66	Swe ndawe vabitige kukuminga ichanga kila wunofu, swe vivika na ing'olekelo mwiganga lila pamwi na avanyigalu.”
MAT.28.1	Lino peyilutye isabato, pe sambi kwidandaluka pa Jumapili, Maliya Magadalena nayi Maliya uyungi vahele kukulava ichanga. 
MAT.28.2	Swe lulusika lulo pave na kitulo kikomi mung'i; ndawe aasige umunyivaha va Umutwa ukuhuma kuchanya nu kubidusa iliganga, neke ateng'emalile. 
MAT.28.3	Na uwusu wakwe wewindawe ulumuli na imyenda jakwe je myelu wita wusee. 
MAT.28.4	Avanya kumuminga wogwipe hilo vikuvila viva nda vafwe. 
MAT.28.5	Neke umunyivaha avalongele avang'inetu, “Mulogopa! pakuva ngulukagula ukutigila mukumusaka Yesu yevamutumbike. 
MAT.28.6	Siipwali ipa nda, pakuva asilibwike ndawe alongige. Muse mulave apono peemulambalike. 
MAT.28.7	Ino mwangupe mubite mukavalongele avanyigendo vakwe ulwa asilibwike uluhuma kuvafwe wonage akuvalongolela ukubita ku Galilaya; kwekwene kwemumuwona. Yendivalonje.”
MAT.28.8	Swe vakwangufya pakuhega wevinawogofi uwunyaluhekelelo lukomi.
MAT.28.9	Ndawe Yesu vitang'anige nawo neke atigile, “Kamwene.” Swe vihegelela nu kumwibata amagulu neke vamufugamile. 
MAT.28.10	Ndawe Yesu avatigilige, “Mulogopa! Mubitage mukavalongele avanyalukolo vangu vabite ku Galilaya kwevambona nene.”
MAT.28.11	Na pevabitige, lavage, avanyakuminga avamwi vahele muboma neke vakavalongele avatambisi avavina mbesili sevasiwene. 
MAT.28.12	Avatambisi avavina ndawe vakong'anige na avavaha, neke vagahe ikigaho ndawe vavafupige avanyigalu magobole molofu. 
MAT.28.13	Neke vavatigilage, “Muvalongelage avanu ukuta avanyigendo vakwe vaasile pakilo neke vamuhiise petugonelye. 
MAT.28.14	Ulukani ulu wone lupulise kulumutema hwehwe tulongana nave mulahuguvala.” 
MAT.28.15	Ndawe avanyigalu vategulige amagobole nu kupiga lwevevalagile. Neke ululongwa ulu lwatagalye ku Vayudaya mbaka neng'ino.
MAT.28.16	Ino avanyigendo vanyichumi na yumwi vahele ku Galilaya, kukidunda chealavalagilye Yesu. 
MAT.28.17	Na vave vakumuwona ndawe napevamuwene ndawe vamusunyalilige, neke avangi vasinite. 
MAT.28.18	Neke Yesu aase neke avatigile, “Uludali mbeluli ulwa kuchanya na mung'i ngapelitwe nene. 
MAT.28.19	Ino mubitage mukavapitule avanu mbevali ava konivala vave vanyigendo vangu, mukavabatise mwitawa lya Dada, Umwana na Umuhe umwelu. 
MAT.28.20	Na ukuvigisa vinatilage mbesili sendavalaje nene. Neke nene mba na nyenye mbepali mbaka kuwusililo uwa ing'i.”
MRK.1.1	Umuvango gwa Ulukani Ulunofu lwa Yesu Kilisito Umwana va Nguluvi. 
MRK.1.2	Ndawe lwandikwe nu muvisi Yesaya:
MRK.1.2	“Lavage ngumutuma umuvanda vangu
MRK.1.2	akulongolele; yemwene yawuyapa ing'asi yako.
MRK.1.3	Iliswi ilya Umunu ilipulisa mubalali:
MRK.1.3	‘Mumuwuyapilage ing'asi Umutwa,
MRK.1.3	mugololage ifikolo fyakwe.’”
MRK.1.4	Yohane umubatisi awonike mubalali idalika ulwa luvavaje avanu ukupela inzanangifu nu kubatisiwa sambi Nguluvi avadegepele inzanangifu sawo. 
MRK.1.5	Neke pevamubitile avanu mbevali ava ku Yudaya na ava ku Yelusalemu, neke pevabatisiwe na umwene ku mukoga gwa Yolodani vipela inzanangifu sawo.
MRK.1.6	Ino Yohane afwalige umwenda ugwe mutive nu lubahila lwa ingamiya na umusipi gwa ing'ingo mukigudi chakwe. Alisige imanzi na uwuuki mwihala. 
MRK.1.7	Nave adalikige itigila, “Pa nene akusa umunyaludali ukundutila nene; kwa uyu nene sinywaniti ngondame mamise nambi kuhudula imikova ja indatu sakwe. 
MRK.1.8	Nene nguvabatisa kwa lulenga, neke umwene saavabatisa kwa Umuhe Umwelu.”
MRK.1.9	Ifilo fila Yesu aasile uluhuma ku Nasaleti iya ku Galilaya neke abatisiwe na Yohane ku mukoga gwa ku Yolodani. 
MRK.1.10	Neke na peahumile mululenga uluvala lulo awene kuchanya kudindwike neke Umuhe iikage kulumwene wita ingunda. 
MRK.1.11	Iliswi lyapulise kuchanya litigila, “Veve ye veve ve mwanangu vemwende vangu yendinogelwa na veve.”
MRK.1.12	Lulusika lulo Umuhe Umwelu amusogwise Yesu kubalali, 
MRK.1.13	ikalite kubalali filo machumi gatayi, igelwa na setani. Ekuko pamwi na ifikoko ifya mwihala, neke vanyivaha vamupigilage.
MRK.1.14	Yohane pevamusopite mundinde, Yesu ahele ku Galilaya idalika Ulukani Ulunofu lwa Nguluvi, Itigila, 
MRK.1.15	“Ulusika yelukwilye, na Uwutwa wa Nguluvi wuhegelye. Mupelage neke mufuuwe Ulukani Ulunofu!”
MRK.1.16	Na peilutila mumwani iya inyanza ya ku Galilaya, avawene avalofi vavili; Simoni na Andeleya umunyalukolo vakwe vitoosa ifilovelo valove isomba. 
MRK.1.17	Yesu swe akuvatigila, “Muninile nene ndivawuyapa muve mwivalofi va avanu.” 
MRK.1.18	Ulusika lululaga vafilesile ifilovelo fyawo neke vamuninile Yesu. 
MRK.1.19	Na peahele pawutalo ludodo, avawene Yakobo Umwana va Sebedayo nayi Yohane umwanakwave vevevali mukipugu viwuyapa ifilovelo. 
MRK.1.20	Yesu avakemelye lulusika lulo, nawo ndawe vamulekige udadawo Sebedayo mukipugu pamwi na avakami, swe vakumuninila.
MRK.1.21	Yesu na avanyigendo vakwe vafikite ku Kapelenaumu, na chave kifika ikimunyi icha isabato, Yesu inje musinagogi ivanga ukwigisa. 
MRK.1.22	Avanu mbevali vasasave pevapulike inzigiso sakwe, pakuva avigisi nda munu umunyalulagi sindawe avigisi va indagilo. siigisigi ndawe avagisi vawo va indagilo, pesi e munu yeawonekige wita munyalulagi.
MRK.1.23	Ulusika lulo awonike musinagogi mula umunu umunyalisoka, 
MRK.1.24	ayofile, “Wina kiki nahwehwe, veve Yesu va ku Nasaleti? Ngali wusile utwanange? Ngulukagula ulwa veve winani; veve wi Mwelu va Nguluvi!” 
MRK.1.25	Neke Yesu alikenyele itigila, “Katuke! Hege kulumunu uyu.” 
MRK.1.26	Ndawe ilisoka lyamupelige ililibisi umunu uyo, swe iyovela pachanya, swe ndawe lyamuhumige. 
MRK.1.27	Avanu mbevali vasasavale swe vivanga ukwiwusa vitigila, “Iki kiki? Nzigiso mya? Umunu uyu ina uludali ilagila na masoka gakumupulika!” 
MRK.1.28	Ing'ani sa Yesu satagalye wuhulo mbekuli mulutanana lwa mu Galilaya.
MRK.1.29	Vahumite musinagogi vahele kidonya mukaye ya Simoni na Andeleya; Yakobo na Yohane vahelelise. 
MRK.1.30	Ino umung'inetu uyumwi umukwive va Simoni alavasise imbungo yeyimwibete. Lulusika lulo peafikite Yesu vamulongele ulwa uwutamwa. 
MRK.1.31	Yesu akumubitila umung'inetu uyo, akumwibata iliwoko akumulamusa. Swe imbungo iyo yikumuleka, ndawe avangige ukuvapigila.
MRK.1.32	Ikinyamihye kikila, ilisuva pelisota, vamuletye Yesu avanu avatamwa mbevali na vanyamasoka. 
MRK.1.33	Neke avanu mbevali va muboma yila vakong'anage pamulyango. 
MRK.1.34	Nave Yesu avaponise avanu wolofu avali na ifitamwa ifili polofu; agahumyage na amasoka molofu; na siagatawi amasoka galonge kinu pakuva gegamusele ukuta umwene ye nani.
MRK.1.35	Ikimunyi cha kavili pamilawu we pekutitu, Yesu ahesile swe ibita apono apakinyele akwifunya kuko. 
MRK.1.36	Neke Simoni na avayagwe vahele ukumulela. 
MRK.1.37	Na pevamuwene, vamulonje, “Avanu mbevali vakukolela veve.” 
MRK.1.38	Neke avatigile, “Leke hwehwe tubite mu boma isingi isa mwipi ngadalike nakuko; pakuva ulu lwelwene lwendasye kono.” 
MRK.1.39	Swe ndawe agendige mu Galilaya mbeyili idalika uko mu masinagogi na ukugahumya amasoka.
MRK.1.40	Umunu uyumwi umunyawukoma ahele kwa Yesu swe akumufugamila na ukumusuka itigila, “Wone wiwenda uhwanite umonie uwukoma!” 
MRK.1.41	Swe Yesu akumuwonela ulusungu, igolola iliwoko lyakwe akumupamisa akumutigila, “Ndisaka uponage!” 
MRK.1.42	Lulusika lulo uwukoma waponite na umuvili gwitelela. 
MRK.1.43	Ndawe Yesu amutigilige angufyage ibitilage na ukumupavila akalipe, 
MRK.1.44	“Ulamulongela munu ulukani ulu, pesi ukilagilage kulumutambisi; ukatawule ikitawulwa ukwimila ukutelela umuvili ndawe lwe avalaje Musa, sambi wolele ukuta yuponite.” 
MRK.1.45	Neke umunu uyo ahele, ivanga ukutagalisa ulukani ulo, na ukulonga nzolofu mbekuli, na ukwambusa Yesu alemwe ukwiyelelula mu boma yeyeyivesaga; lwamuvaje ukwikala mwihala, apono pakifiho. Nambi ndahihyo avanu vamubitilige vihuma imbali mbesili.
MRK.2.1	Na pefilutye ifilo fikefu, Yesu apilwike ku Kapelenaumu, avanu pevapulike ukuta yapilwike. 
MRK.2.2	Ndawe vakong'anige avanu wolofu wuhulo chagayike na kilega nambi kidodo pamulyango. Yesu avadalikilige ulukani lwakwe; 
MRK.2.3	pevamuletige umunu umunyalitela kulumwene we mutegule na vanu vatayi. 
MRK.2.4	Ukwimila ililugu lilyo lya avanu, sivahwaniti ukumuhelesa kwa Yesu sweno lwavavaje ukusalula padodo liking'a pe alipwali Yesu. Pevasalwe, vamwisise umunu uyo we alambale mulupasa. 
MRK.2.5	Yesu ave akuluwona ulufuuwo lwawo, ndawe amutigilige umunyalitela, “Mwanangu inzanangifu sako udegepilwe.”
MRK.2.6	Avamwi va avigisi va indagilo avevateng'eme baho, vasokime munumbula sawo, 
MRK.2.7	“Mbi akwigelela ndawuli ukulonga de? Uyu akumuliga Nguluvi! Sikwali munu yahwana ukudegepela inzanangifu pesi Nguluvi yeiyena.” 
MRK.2.8	Neke Yesu agakagule amahosa gawo, swe akuvatigila, “Mbi ndawuli mwihosa iso munumbula senyu? 
MRK.2.9	Ulupefu lulikwi ukutigila vemunyalitela, ‘Inzanangifu sako udegepilwe’, na ukutigila, ‘Wime! tegule ikivasikiso chako wibitile?’ 
MRK.2.10	Apo ndisaka mulukagule ukuta Umwana va Umunu ina lulagi mung'i ulwa ukudegepela inzanangifu.” Ndawe atigilige kumunyalitela. 
MRK.2.11	“Ngukulongela veve wime, tegule ikivasikiso chako wibitilage kukaye!” 
MRK.2.12	Lulusika lulo, avanu mbevali wevilava swe umunu yula akwima na ukutegula ikivasikiso chakwe swe ihuma kwivala na ukwibitilaga; avanu mbevali vasasave na ukumulumba Nguluvi vitigila, “Sitwetulaluwona ulukani ndawe ulu nangi.”
MRK.2.13	Yesu ahele kangi kumwani iya inyanza. Neke amalugu gamukong'anikile, nave ndawe avangige ukuvigisa. 
MRK.2.14	Na pealutilige, amuwene Levi umwana va Alifayo, ateng'eme pakaye iya imbemenenge. Neke amutigile, “Uninile!” Levi imite neke amuninile.
MRK.2.15	Pambele, Yesu pealisige mukaye ya Levi, avakong'asa imbemenenge wolofu na vanyanzanangifu vamuninilige Yesu na avamwi mwa vawo vateng'eme pamwi na Yesu na avanyigendo mukulya. 
MRK.2.16	Sweno, avamwi va avigisi va indagilo na avafalisayo pevamuwene Yesu ilya pamwi na avanyakukong'asa imbemenenge ndawe vavatigilige, avanyigendo vakwe, “Mbi ndawuli ilya pamwi na avanyakukong'asa imbemenenge na avanyanzanangifu?” 
MRK.2.17	Neke Yesu peapulike ulu ndawe avatigilige, “Vala avanofu sivavisaka umukofi, neke vavatamwa vevavisaka umukofi, nene sindasili mukukemela avagolofu ndasile mukukemela avanyanzanangifu.”
MRK.2.18	Na avanyigendo va Yohane na va Avafalisayo apamwi viyimige ukulya; neke avanu vaasile kwa Yesu vamutigilage, “Mbi ndawuli avanyigendo va Yohane na va Avafalisayo vakwiyima ukulya, neke avanyigendo vako sivakwiyimagi ukulya?”
MRK.2.19	Neke Yesu avatigile, “Avalaalike kuluwungo viyima ukulya ndawuli pevalipamwi na munyaluwungo? Pe valipamwi na munyaluwungo sivahwaniti viyime ukulya. 
MRK.2.20	Ikimunyi sachusa, pesaava ahesile umunyaluwungo. Ikimunyi icho chesaviyima ukulya.
MRK.2.21	“Asukuli umunu ye aihonelesa ikipapiko ikipya mumwenda umulovela. Wone ahonelese ikipapiko icho umwenda ugo umulovela gudemukila wutalo. 
MRK.2.22	Asukuli yeaisopa idifayi imya mufihela ifilovela wone asope umo idifayi yitudisa ifihela ifyo neke idifayi na ikihela mbefili fyanangika. Idifayi imya yayisopwa mufihela ifipya.”
MRK.2.23	Ikimunyi ikimwi icha isabato, Yesu alutilige mumugunda ugwa ingano. Na pevilutila avanyigendo vakwe vavanzile ukudenya amahoo ga ingano. 
MRK.2.24	Neke Avafalisayo vamutigile, “Lavage! Mbi ndawuli vipiga lwesilulagile pa ikimunyi icha isabato?” 
MRK.2.25	Ndawe avatigilige, “Si mwemulimba Daudi lwe apigite? Pe eina nzala umwene na avayagwe. 
MRK.2.26	Inje Mukaye ya Nguluvi, pidaha pee mutambisi muvina Abiatali swe ilya imikate ija ikitawulwa jejesimilagile kwa umunu yeyeavesaga pesi vavatambisi, neke kangi avapele na avayagwe vevevali pamwi.” 
MRK.2.27	Neke Yesu peavatigile, “Isabato yavisilwe yivapigile avanu. Siavanu vayipigile isabato! 
MRK.2.28	Na kwa ulo, Umwana va Umunu ye Mutwa, va isabato.”
MRK.3.1	Yesu ingile kangi musinagogi, mwemwe moyoli umunu umunyaliwoko ilinyalitela. 
MRK.3.2	Vepovali avanu avamulavisige, wone weamuponia ikimunyi cha isabato sambi vamuhige. 
MRK.3.3	Neke Yesu amutigile yula umunyaliwoko ilinyalitela, “Wuse ipa.” 
MRK.3.4	Ndawe awusige, “Ndawuli lugolofu lulikwi ukupiga inofu na ukupiga imbi, pa ikimunyi cha isabato na ukuponia uwumi nu kuwulaga?” Swe vikatuka sili. 
MRK.3.5	Neke avalavile mbevali kwa ililakali swe ihuguvala ukwimila uwutalamu wa inumbula sawo, swe akumutigila yula, “Golole iliwoko lyako!” Swe ulusika lulula liva yeliponite. 
MRK.3.6	Avafalisayo vahumite kwivala, neke vakalongane na avahuma kwa Helode sambi vagahe ifigaho vamuwulage Yesu.
MRK.3.7	Yesu na avanyigendo vakwe vahesile neke vabite kumwani iya inyanza. Neke amalugu uluhuma ku Galilaya gamufwate. Na avanu iwo vevahumite ku Yudaya, 
MRK.3.8	na ku Yelusalemu na ku Idumeya na ukuhuma kumwambu ya umukoga gwa Yolodani ku Tilo na ku Sidoni, amalugu makomi ga avanu pevapulike seapigite vahegelye kulumwene. 
MRK.3.9	Ndawe avalongelige avanyigendo vakwe vamuvikile ikipugu ikimwi sambi amalugu valemwe ukumubana pakuva mbevali vamuhegelelige. 
MRK.3.10	Pakuva alaponise wolofu na avatamwa mbevali vamuhegelelige sambi vamupamise. 
MRK.3.11	Na vala veve vina amasoka pevamuwene vagwisige pasi viyova, “Veve wi Mwana va Nguluvi!” 
MRK.3.12	Neke umwene agapavile hilo amasoka galamulonga ku vanu sambi akagulanike.
MRK.3.13	Neke Yesu iilye kukidunda, avakemelye vaase vala kulumwene ve avasakige swe vakwidika nu kubita. 
MRK.3.14	Nave avahagwe avanu vanyichumi na vavili avatambule vigendo vave pamwi na umwene sambi avatume kukudalika, 
MRK.3.15	nawo vavelage na ululagi lwa ukuhumya amasoka. 
MRK.3.16	Swe avanu iwo avanyichumi na vavili avahagule ve iva: Simoni (yula Yesu ye amupelye ilitawa lya Petulo) 
MRK.3.17	Yakobo na Yohane avana va Sebedayo (Yesu veavapelye ndawe vavili ilitawa lya Aboanelege, kwekutigila avana va limadadama.) 
MRK.3.18	Andeleya na Filipo, Batolomayo, Matayo, Tomasi, Yakobo umwana va Alufayo na Tadeyi, Simoni uva ku Kana 
MRK.3.19	na Yuda Isikalyote ye amupitwike Yesu.
MRK.3.20	Ndawe Yesu abitige kukaye. Neke ililugu ilya avanu likong'ane kangi swe vigaya na pawulilo. 
MRK.3.21	Na avanyalukolo vakwe pevapulike isi, vahele sambi vamwibate, pakuva vatigilige, aguluka lukwale.
MRK.3.22	Na avigisi va indagilo avahumile ku Yelusalemu vatige, “Ina Libelisebuli! Ilivina lya amasoka na kwa lilyo aihumya amasoka.” 
MRK.3.23	Ipo Yesu avakemelye, neke avalongele ikola ikiganiso, “Mbi setani uyungi amuhumya ndawuli Setani umuyagwe? 
MRK.3.24	Wone uwutwa wilekase, uwutwa uwo siwima. 
MRK.3.25	Kangi wone ikaye yilekase, ikaye iyo siyihwaniti yime. 
MRK.3.26	Na wone setani igalukile yumwene neke ahume polofu, siava na ludali kangi, ava ye asisile.
MRK.3.27	“Asukuli umunu yeakwingilaga kukaye ya umunyaludali neke ahiise ifinu, pesiamupinzili tasi umunyaludali, apo pepene peahwana amupoke ifya mukaye.
MRK.3.28	“Nachene nene nguvalongela nyenye inzanangifu mbesili savadegepelwa avana va avanu, na lyelivesaga liligo lyevalonga. 
MRK.3.29	Neke yeyeavesaga iliga Umuhe Umwelu uyo sisaadegepelwa nda, uyo ava na nzanangifu kitasila.” ( 
MRK.3.30	Yesu alonzile ulo pakuva vatigilige, “Ina lisoka.”)
MRK.3.31	Uyuve va Yesu na avanakwave vaasile, neke vime pivala vatume umunu amukemele Yesu. 
MRK.3.32	Na amalugu gegateng'eme gamupilime, ndawe vamulongelige, “Uyuwo na avanakwenyu vali pivala, vakukukemela.” 
MRK.3.33	Yesu avapitule, “Yuva na avanakwetu veva nani?” 
MRK.3.34	Swe akuvalavila vala avevamupilime neke atigile, “Iva vevayuva na avanakwetu na vanyalukolo vangu! 
MRK.3.35	Yeyeavesaga ipiga isa Nguluvi ye munyalukolo, na ye muhasavangu na ye yuvangu.”
MRK.4.1	Kangi Yesu avanzile ukwigisa, peali palubali pa inyanza. Neke amalugu makomi gegakong'ine gamupilime, swe akwingila mukipugu neke ateng'emale mugati kono ikipugu we kilimululenga ililugu mbelili lyelili mumwani. 
MRK.4.2	Neke peavigise ifinu fyolofu ikola figaniso, neke peakwigisa avatigilage, 
MRK.4.3	“Mupulikage! Umuvyasi ahele kukuvyala. 
MRK.4.4	Neke peivyala inyadikwa isingi sagwilye mung'asi, neke ifidege fyuse neke filye. 
MRK.4.5	Isingi sagwe mwitalawe umwemwina luganga lukefu ulusika silusika samesile, pakuva pepagaya luganga lolofu; 
MRK.4.6	Neke ilisuva pelivasile sakasile pakuva sengaya ndela. 
MRK.4.7	Isingi sagwe mumifwa neke imifwa givine swe gitova neke silemwe ukuveleka. 
MRK.4.8	Neke isingi sagwe muluganga ulunono naso samesile savinite na ukuveleka: iyimwi yiveleka imeke machumi gadatu, na iyimwi machumi gimutanda na iyingi ligana.” 
MRK.4.9	Neke atigile, “Umunyamapulikilo gakupulikila, apulikage.”
MRK.4.10	Neke Yesu peeasige iyena, avamwi va vavala avevamupulike na vanyigendo vanyichumi na vavili, vahele ndawe vamuwusige ulwa ikiganiso. 
MRK.4.11	Neke avatigile, “Nyenye mwivapele ulupweng'enyu lwa Uwutwa wa Nguluvi, neke kwa avalipivala chichekivesaga vakikagula vikola ifiganiso, 
MRK.4.12	Sambi,
MRK.4.12	‘Valave hilo, neke valemwe pakuluwona,
MRK.4.12	vapulike hilo, neke valemwe pakulukagula.
MRK.4.12	Wone sindahihyo, vake vamupitukila Nguluvi,
MRK.4.12	Nave ake avadegepela.’”
MRK.4.13	Neke Yesu avawuse, “Simukukikagula ikiganiso iki? Mbi ino mufikagula ndawuli ifiganiso mbefili? 
MRK.4.14	Umunyakuvyala aivyala ulukani lwa Nguluvi. 
MRK.4.15	Neke iva vevala avali mung'asi, mula mwe ulukani luvyale; na pevapulike ulusika lulo Setani akusa neke ategule ulukani uluvyale muvene. 
MRK.4.16	Neke iva vindawe vala avavyale mwitalawe pevapulike ulukani ulusika lulo vakwanukila kwa luhekelelo. 
MRK.4.17	Kono we vagaya ndela, neke vanane ludodo, neke ulugudo na ineseko pesusile kwa avene vivalwa ulukani ulusika lulo vakululeka. 
MRK.4.18	Neke avangi vevala avavyale mumifwa; vevala avavipulika ulukani. 
MRK.4.19	Neke kwa uwuhuguvafu uwa mung'i, na ukuwenda uwunono, na ukudobokela ifinu ifingi, ifi pefinje fya fitova ulukani ulo, neke valemwe pakuveleka kinu. 
MRK.4.20	Neke vala avevavyale muluganga ulunono vevala avavipulika ulukani na ukwanukila, neke vaveleke amaveleko; machumi gadatu avangi machumi gimutanda, na avangi ligana.”
MRK.4.21	Yesu ave peavalongela, “Mbi pwali umunu yeaikunga ulung'ali neke afihe mukisilo nave mwifungu lya uwuhaga? Nda sipwali, ulung'ali lwalwivikwa pachanya paluwumba. 
MRK.4.22	Pakuva sikokili ikifihe, chesisakivikwa pawelu, kangi sikokili ikigubikile chesisakigubulwa. 
MRK.4.23	Umunu umunya mapulikilo gakupulikila apulikage.” 
MRK.4.24	Neke avatigile, “Mwinatilage semwipulika! Ikigelo kila chemwigelanikisa avanu vangi sakiva che kigelo chesamugelanisiwa nyenye na ukuwilwa. 
MRK.4.25	Pakuva yula yeinafyo saapelwa, na uluhuma kwa yula yeihela na kikilaga cheinacho saapokwa.”
MRK.4.26	Yesu we peavalongela, “Uwutwa wa Nguluvi windawe umunu yeaivyala inyadikwa mumugunda. 
MRK.4.27	Neke ibitilage, wesiakulukagula chekipigika kunyadikwa pakilo na pamunyi. 
MRK.4.28	Pakuva ing'i yayimesa yiyene tasi ikimelo, pambele ilihoo ilinyameke isa ingano. 
MRK.4.29	Neke ingano peyitung'wine umunyakuvyala aibita na ikibenelo swe ivanga ukubena pakuva isanga yeyifikite.”
MRK.4.30	Neke Yesu atigile, “Tuwiganisa na kiki uwutwa wa Nguluvi? 
MRK.4.31	Windawe inyadikwa iya umuhaladali indodo hilo ukulutila inyadikwa mbesili sa mung'i. 
MRK.4.32	Neke peyivyalitwe na ukumela yayigunga neke yive mubiki mukomi, ukulutila ifimelo mbefili ifya mumugunda na ukuva na matagala makomi, na ifidege ifya mwihala fihwanite fisenge uwusulya mumatagala.”
MRK.4.33	Ukukola ifiganiso ifyolofu ifindawe ifi avalongelige avanu ulukani lwakwe, ndawe mwevevahwanite ukulukagula. 
MRK.4.34	Sialongigi nawo pesi ukukola ikiganiso, neke kukinyele avaganulilige avanyigendo vakwe ing'ani mbesili.
MRK.4.35	Ikimunyi kikila, peyive kinyamihye avatige, “Leke tulowoke kumwambu.” 
MRK.4.36	Neke avaleke vamalugu, swe ibitaga na avanyigendo vakwe mukipugu cheemwali. Pala pepofili ifipugu ifingi fyefyahegise. 
MRK.4.37	Neke ikifulufumbi chuse neke amavingo gitova ikipugu na ikipugu yechekivanzile ukumema ululenga. 
MRK.4.38	Umwene Yesu alagonelye weihagwee umwihago mukipugu kicho, swe vakumulamusa neke vamutigile, “Mwigisi siwihosa ulwa hwehwe twifwa?” 
MRK.4.39	Neke pealamuke akenyele ikifulufumbi swe itigila kumavingo, “Sike! Sikimale!” Swe ikifulufumbi kisika swe kwiva na wutendemafu wukomi. 
MRK.4.40	Neke avatigile, “Mbi ndawuli mukogopa? muvagaya lufuuwo?” 
MRK.4.41	Neke vave na muhwehwe mukomi vakwiwusa, “Uyu ye nani ye na ikifulufumbi kikumupulika?”
MRK.5.1	Neke pevafisile kumwambu, kung'i iya Vagelasi. 
MRK.5.2	Peikite uluhuma mukipugu, kula kufyanga itang'ine na umunu umunyamasoka. 
MRK.5.3	Uyo ikalige mufyanga alasukuli umunu yealahwana ukumupinga nambi kwa munyololo. 
MRK.5.4	Pakuva kolofu vamupingige na inzisi na iminyololo, na mbepali adumulige inzisi na giminyololo na alasukuli umunu yealahwanite ukumwibata. 
MRK.5.5	Pakilo na pamunyi ikalige kufyanga na mufidunda we ikoolaga na ukwitemanga na amaganga.
MRK.5.6	Neke peamuwene Yesu kwa pataali, amukimbilye, swe akamufugamile. 
MRK.5.7	Iyovela pachanya itigila, “Wisaka upige kiki kwa nene, Yesu ve Mwana va Nguluvi yealikuchanya? Ngukulongela mwitawa lya Nguluvi ngukugongola ulanesa!” 
MRK.5.8	(Alonzile ndahihyo pakuva Yesu amutige, “Hege kulu Munu uyo ve lisoka.”)
MRK.5.9	Ndawe Yesu amuwusige, “Ilitawa lyako winani?” amupitwe, “Ilitawa lyangu ndi kilugu pakuva twiwolofu.” 
MRK.5.10	Neke umunu uyo amugongolite hilo Yesu alagahaka gala amasoka mung'i yila. 
MRK.5.11	Ino, kwekwina ikipinga cha ingubi chakwamililige mwivambala lya ikidunda. 
MRK.5.12	Swe amasoka gala gamugongolite gitigila, “Tusindike mungubi sambi hwehwe twingile musene.” 
MRK.5.13	Neke atigile mubite. Ndawe amasoka gahumite kulumunu yula, swe gakwingila mungubi. Na ikipinga mbekili cha ingubi mbilima sivili chasulunuche pa kisulunukila mbaka mu nyanza kisuda mululenga kifwa.
MRK.5.14	Avanyakukwamila swe vikimbila, vakuvalongela avanyaboma na ing'i mbeyili. Swe avanu vakusa valave lula ulupigike. 
MRK.5.15	Ndawe vamubitilige Yesu, vakamulave umunyamasoka vakumuwona ateng'eme pala afwite imyenda ina luhala ulukwilaniche hela, umunu yeeina masoka molofu pamwandi neke wogope hilo. 
MRK.5.16	Na vala avaluwene ulwelupigike, ku munyamasoka na kungubi vavalonje avayawo ing'ani mbesili sesapigike ku munyamasoka na kungubi. 
MRK.5.17	Neke pevavange ukumugongola Yesu ahege mulutanana lwa ing'i yawo.
MRK.5.18	Neke peyeakwingila mukipugu umunu yula yeeina amasoka amusukite ulwa vave pamwi. 
MRK.5.19	Neke Yesu abihile amutigile, “Bite kukaye ku vanyalukolo vako, ukavalongele chakupije umutwa vako, na weagisile ukukuwonela ulusungu.” 
MRK.5.20	Ndawe avangige ukudalika kulutanana ulunyaboma isinyichumi isikemelwa Dekapoli ing'ani ingomi mbesili seamupije Yesu; avanu mbevali vasasave pakomi.
MRK.5.21	Nave Yesu pealowike kumwambu inzayo na ikipugu. Na amalugu makomi gakong'ine na ukumupilima, nave ealimulubali mwa inyanza. 
MRK.5.22	Neke pease umuvina uyumwi va isinagogi ilitawa lyakwe Yailo; nave peamuwone swe e igwa pamagulu ga Yesu. 
MRK.5.23	Igongola hilo itigila, “Umwalivangu mutamwa sambi ifwa, wuse umugeleke amawoko gako, sambi apone ave mumi.” 
MRK.5.24	Swe Yesu vibitasa na Yailo kono amalugu gegegamupilime gamuninilige.
MRK.5.25	Na umo emwali umung'inetu yeahumige idanda myaka minyichumi na givili. 
MRK.5.26	Na umung'inetu uyo agudite muvakofi va imigoda wolofu na ukutawula mbefili fye alinafyo wesiilamukilagi neke peagine ukusakala hilo. 
MRK.5.27	Na peapulike isa Yesu, aninilige mumbele mwa Yesu swe iluting'asa mumalugu ipamisa umwenda. 
MRK.5.28	Pakuva atige, “Wone mamise hela umwenda gwakwe mona.”
MRK.5.29	Na lulusika lululaga idanda yadumwike pakuhuma swe akwipulika mumuvili gwakwe ulwa yaponite uwutamwa wakwe. 
MRK.5.30	Neke Yesu, lulusika lulula iwene ulwa uludali lwakwe lukepite, swe akuvapitukila avamalugu itigila, “Ye nani yeapamise imyenda jangu?” 
MRK.5.31	Neke avanyigendo vakwe vamutigile, “Mbi sukugawona amalugu agakubanite, nave witigila ye nani yeakupamise?”
MRK.5.32	Neke umwene pealave kono na kono ulwa wanda amuwona umunu yeagisile ndahihyo. 
MRK.5.33	Neke umung'inetu yula weakulukagula ulupigike kulumwene kono we akogopa swe igwa pamagulu ga Yesu neke peilogole mbesili. 
MRK.5.34	Neke Yesu peamutigile, “Mwalivangu ulufuuwo lwako lukuponise. Wibitile na uwikalakunoga, ponage uwutamwa wako.”
MRK.5.35	Ave Yesu wepealonga, vaasile avanu uluhuma kukaye iya Umuvina va isinagogi vakumukutila ulwa, “Umwaliwo afwe. Lweki uve peumufwahisa Umwigisi?” 
MRK.5.36	Neke Yesu abedale sevalongige swe akumutigila Umuvina va isinagogi, “Ulogopa, velage na lufuuwo hela.” 
MRK.5.37	Neke avakanile avangi valamuninila, pesi Petulo na Yakobo na Yohane umwanakwave va Yakobo.
MRK.5.38	Na peyevafisile kukaye iya umuvina va isinagogi swe akuvawona avanu vasasing'ine vivemba na ukuyova. 
MRK.5.39	Neke peinje avatige, “Mbi ndawuli musasing'ine na ukuvemba? Umwana siafwi nda agonelye hela.” 
MRK.5.40	Neke vamuheke swe akuvahumya mbevali kwivala, swe ibita na udade va Umwana na yu Yuve neke na vala avanyigendo vakwe vakwingila kwe ekwali umwana. 
MRK.5.41	Ndawe amwibatige iliwoko na ukumulongela, “Talita nyichumi,” kwe kutigila, “Ve muhinza, ngukulongela lamuke.” 
MRK.5.42	Swe ulusika lululaga umuhinza alamwike ivanga ukugenda. (Pakuva alagelaniche myaka ginyichumi na givili.) Na lulusika lululaga avanu vasasavale. 
MRK.5.43	Nave avakanie hilo vala, ulwa alalukagula munu ulu, neke peavalongele vamupele ikinu alye.
MRK.6.1	Yesu ahesile uluhuma pala neke peabite kung'i yakwe, na vanyigendo vakwe vamuninile. 
MRK.6.2	Na paikimunyi icha isabato avange ukwigisa musinagogi, na awolofu avapulike vasasavale vitigila, “Umunu uyu akasiwene kwi mbesili isi? Wunyandolo wuki we apelitwe? miitu miki igi igipigika na amawoko gakwe? 
MRK.6.3	Uyu si yeyuyula umuhongosi, Umwana va Maliya, na Umame va Yakobo, nayi Yosefu, Yuda nayi Simoni? Kangi na vavahase sitwinawo ipa?” Swe vakumubihila.
MRK.6.4	Ndawe Yesu avatigilige, “Umuvisi aiva mutambule mbekuli pesi kung'i yakwe na ku vanyalukolo vakwe na mukaye yakwe hela.”
MRK.6.5	Neke alemwe ukupiga imiitu baho, pesi avagelike amawoko avatamwa vakefu hela, nu kuvaponia. 
MRK.6.6	Yesu asasavale ukwimila uwugaya lufuuwo lwawo. Ndawe Yesu abitige mufijiji akwigisa avanu.
MRK.6.7	Nave avakemelye avigendo avanyichumi na vavili ndawe avangige ukuvatuma vavili vavili. Neke avapele ululagi lwa ukuhumisa amasoka, 
MRK.6.8	sweno akuvalagila, “Valategula kinu pesi lulubamba swe, nambi ichakulya nambi bogolo, nambi magobole mumapembo gawo. 
MRK.6.9	Vafwalage indatu valafwala isopeka sivili.” 
MRK.6.10	Neke peavatigile, “Pe mwinje mukaye, mwikalage baho mbaka pe mwihega. 
MRK.6.11	Neke wone pave popali apono pesivavanuchi, vabihile ukuvapulika mupunage ulungundi mumagulu genyu sambi wuve wolelesi kuvene.”
MRK.6.12	Ndawe vabitige kukudalika ulwa avanu vahongesage na ukupela. 
MRK.6.13	Nawo vihumya amasoka; na ukubaka amafuta avatamwa wolofu, nawo vaponite.
MRK.6.14	Umutema Helode apulike iso mbesili, pakuva ilitawa lya Yesu lyelikagulanike mbekuli. Avanu avamwi vatigile, “Ye Yohane umubatisi asilibwike ukuhuma kuvafwe, nambi inakitulo cha imiitu igipigikila mulumwene.” 
MRK.6.15	Neke avangi vatigile, “Ye Eliya.” Neke avangi vatigile, “Uyu ye muvisi, ndawe avavisi avayagwe avapidaha.”
MRK.6.16	Neke Helode peapulike ulu atigee, “Yohane! Ye ndamudumwe asilibwike.”
MRK.6.17	Pakuva Helode atumite avanu neke vamwibate Yohane, swe akumusopa mundinde akumuvala Helodiya ye ali mukina Filipo umunyalukolo vawo, pakuva alamutegwe. 
MRK.6.18	Pakuva Yohane atigee kwa Helode, “Silulagile kwa veve ukumutegula umukina munyalukolo vako.”
MRK.6.19	Neke Helodiya amuvipile wuhulo Yohane, awendige amuwulage. 
MRK.6.20	Neke sahwaniti, pakuva Helode amwogopige Yohane, alukagulige ukuta Yohane e munu mugolofu kangi mwelu, nambi amulekige ave muwunofu. Helode awendige ukumupulikisa Yohane, na lwave peyeamupulikise asasing'anige wuhulo.
MRK.6.21	Neke ikimunyi ikikomi cha ukwiwuka ukuwoneka kwa Helode awuyepe ikiwungo na ifyakulya sambi ave na uluhekelelo pamwi na avavaha va pawuhigilo na avavina va avanyigalu na avalongola va mu Galilaya. 
MRK.6.22	Ndawe aasige umwalive va Helodiya neke awunge, sweno Helode na avagenzi vakwe lwanoje hilo neke umutwa amutigile umuhinza yula, “Sukage nene che wisaka, nene ngupela.” 
MRK.6.23	Neke amwilapile, “Che usuka kwa nene, nene ngupela; nave ulubali ulumwi lwa uwutema wangu.”
MRK.6.24	Neke umuhinza ahumile akumuwusa uyuve, “Sukage kiki?” Neke uyuve atigile, “Umutwe gwa Yohane umubatisi.” 
MRK.6.25	Ndawe umuhinza ingilige lulusika lulula ku mutwa itigila, “Ndisaka umele yilinode umutwe gwa Yohane umubatisi muluhelo.”
MRK.6.26	Umutwa swe ihuguvala hilo, ino pakuva yeeilapite ulwilapo lwakwe pa avagenzi siawenditi alemwe ukukwisa ulukani lwakwe ku muhinza uyo. 
MRK.6.27	Swe lulusika lulo umutwa ituma umunyigalu akalete umutwe gwa Yohane. Ndawe umunyigalu abitige mundinde mweemwali Yohane swe akumudumula, 
MRK.6.28	neke pealete umutwe muluhelo amupele umuhinza, swe umuhinza akumusindikila uyuve. 
MRK.6.29	Neke avanyigendo vakwe Yohane pevapulike vahele neke vategule umuvili gwakwe vasakutaga ku matago.
MRK.6.30	Avigendo vapilwike kwa Yesu neke vamulongele mbesili sevapigite na ukwigisa. 
MRK.6.31	Neke atigile kuvene, “Muse yinyenye kulubali musuupe ludodo pakuva avanu wolofu aavasige nu ukubita neke vagaye uwulegefu uwa ukusuupa na ukulya.” 
MRK.6.32	Ndawe vabitige na ikipugu apono pa ikilega.
MRK.6.33	Ino avanu wolofu vavawene pevibita neke vavakagule. Sweno awolofu vahumite iboma mbesili, vikimbilila kweekwali Yesu na avanyigendo vakwe, avene vilongola ukufika. 
MRK.6.34	Nape vikige pamwani Yesu awene amalugu makomi ga vanu neke avawonele ulusungu, pakuva vevindawe ing'olo ingaya umunyakukwamila. Neke peavange ukuvigisa ing'ani nzolofu. 
MRK.6.35	Ikimunyi pekilutye avigendo vakwe vaasile kwa Yesu vamutigile, “Ipa pe ihala hela na lisuva yelisalye. 
MRK.6.36	Ikiba uvilage avanu iva, vabite mumigunda na mufijiji ifilimwipi neke vigulile ifya ukulya.” 
MRK.6.37	Neke avapitule, “Nyenye muvapele ichakulya.” Nawo vamuwusise, “Ngali hwehwe tubitage tukagule imikate ija dinali magana gavili sambi tuvapele valye?” 
MRK.6.38	Neke Yesu avawuse, “Mwina mikate gilinga? Mubite mulave.” Neke pevalafile vatigee, “Gihanu na somba sivili.” 
MRK.6.39	Neke pealagile mbevali vateng'emale fiwungu fiwungu 
MRK.6.40	Swe viteng'emala pasi fiwungu fiwungu fya avanu ligana ligana na machumi gahanu gahanu. 
MRK.6.41	Neke egule imikate igihanu na isomba isivili swe ilava kuchanya akumulumba Nguluvi, neke pe amegule umukate, swe avapele avanyigendo vakwe sambi vavagavile avanu. Na sisomba isivili naso avagavie mbevali. 
MRK.6.42	Swe mbevali valye, neke vigute. 
MRK.6.43	Ndawe vasavige uwuwuluwulu wa imikate na isomba fitangula finyichumi na fivili fimemile. 
MRK.6.44	Na avalye imikate gila ve vanyidama mbilima sihanu.
MRK.6.45	Ulusika lulula avatige avanyigendo vakwe vingile mukipugu valongole kumwambu ku Betisaida, umwene epeavilaga vamalugu. 
MRK.6.46	Na peavilasile ahele kukidunda kukwifunya. 
MRK.6.47	Na ikinyamihye pekifisile ikipugu che pagati ya inyanza, nave eiyena hela mung'i ing'afu. 
MRK.6.48	Sweno, avawene avanyigendo vakwe viguda pakugenza ikipugu na imitela pakuva ikifulufumbi chevategulisige. Na pembe kwicha, Yesu ahele kuvene, igenda muchanya mu nyanza. Ave ndaakuvalutila, 
MRK.6.49	neke pevamuwene igenda munyanza vatigilige vakiwene kisuka swe vikoola; 
MRK.6.50	pakuva mbevali pevamuwene vave na muhwehwe mukomi.
MRK.6.50	Nave Yesu ndawe avatigilige, “Musikimalage, ye nene. Mulava na muhwehwe!” 
MRK.6.51	Swe akwingila mukipugu, mwevemumo, na ikifulufumbi kisikimala. Nawo vakabwike hilo, 
MRK.6.52	pakuva sivevalalukagula ulwa imikate, neke inumbula sawo save pesito.
MRK.6.53	Neke na peyevalowike inyanza, vafikite mung'i ya mu Genesaleti. 
MRK.6.54	Neke na peyevikite mukipugu, ulusika lulula avanu swe vakumukagula Yesu. 
MRK.6.55	Sweno, ndawe vabitige vakwangupa mung'i yila mbeyili, kukuleta avanu avatamwa mufivasikiso fyawo, vavasindikige mbekuli kweekwali Yesu. 
MRK.6.56	Na kukweabitige Yesu mufijiji, muboma, na mu malungulu vavalambalikige avatamwa paluvanza, na ukumugongola Yesu ulwa nambi vake vapamise avatamwa ulupindo lwa umwenda gwakwe hela. Na mbevali avapamisige vaponige.
MRK.7.1	Neke Avafalisayo pamwinga na Avigisi va indagilo, avevahumile ku Yelusalemu swe vikong'ana kwa Yesu. 
MRK.7.2	Vave vakuvawona avanyigendo vakwe avamwi vilya ichakulya na amawoko amahongawinya kwekutigila sivevakalivi. 
MRK.7.3	Pakuva Avafalisayo na Avayudaya mbevali sivilisagi kinu wesivakalivi amawoko gawo wunofu ukwinatila indongwa isa avanyakataali vawo. 
MRK.7.4	Kangi, sivilisagi kinu chekivesaga ikitumite pamagulilo, mbaka peyevafyofwige. Kangi kosili inzigiso isingi sevevanuche ukuhuma kwa avanyakataali vawo ndawe ukofuga ifinywelo, ifitonga na ifinu fingi ifiwuyape na ifyuma.
MRK.7.5	Neke Avafalisayo na avigisi va indagilo vamuwuse Yesu, “Mbi ndawuli avanyigendo vako sivavakwinatila indongwa isa avanyakataali, pevilya na amawoko amahongawinya?” 
MRK.7.6	Neke peavatigile, “Yesaya avilite wunofu isa nyenye nyevabuganisi ndawe lweandike:
MRK.7.6	‘Avanu iva vakunzogopa kwakulonga hela,
MRK.7.6	Inumbula sawo silipataali na nene,
MRK.7.7	Vakwifwahisa hela ukusunyalila
MRK.7.7	pakuva, vakwigisa fila fye vakwivangila vavene
MRK.7.7	indagilo sawo hela.’
MRK.7.8	Mukusileka indagilo sa Nguluvi neke mwinatile indongwa isa avanu.”
MRK.7.9	Neke peavatigile, “Mwivasugu pa kugubika indagilo isa Nguluvi sambi mwinatile indongwa senyu! 
MRK.7.10	Pakuva Musa atige, ‘Mwogopage udado na uyuwo,’ na, ‘Yula ye aliga udade nave uyuve, lumuvaje ukufwa.’ 
MRK.7.11	Ino nyenye mwakwigisa, ‘Wone umunu ave na ikinu cheisaka avatange nacho udade na yuyuve, neke hambi atigile ikinu icho kolabani (kwekutigila kitawulwa kwa Nguluvi), 
MRK.7.12	Swe lino silumuvaji ukumutanga udade nambi uyuve.’ 
MRK.7.13	Uko kwekubedala ulukani ulwa Nguluvi na ukwinatila indongwa senyu semwakwilekela. Kangi mwipigaga nzolofu isihwana na siso.”
MRK.7.14	Neke Yesu avakemele vamalugu vaase swe akuvatigila, “Mbemuli mupulikisage sambi mulukagule. 
MRK.7.15	Kisukuli ikinu ikikwingilaga mulumunu uluhuma kwivala chekilekaga umunu ave mwanangifu, ali ikinu ikihuma mugati mulumunu icho chechakileka ave mwanangifu. [ 
MRK.7.16	Wone kwina umunu umunyamapulikilo aga ukupulikila lekage apulike!”]
MRK.7.17	Neke na peinje mukaye weagulesile umukong'ano gwa vanu avanyigendo vakwe neke vamuwuse ulwa ikiganiso. 
MRK.7.18	Neke peavatigile, “Kumbi nayi nyenye mwivagaya luhala? Simukuluwona ulwa ikinu ikikwingila mulumunu uluhuma kwivala sichakileka umunu anangike, 
MRK.7.19	pakuva sichakwingila munumbula, icho chakwingila mwileme neke kiluting'asa na ukutagwa kwihala?” (Pakulonga ulu esise ifilyo mbefili.)
MRK.7.20	Neke peatigile, “Ichakihuma mulumunu che chakileka umunu ave mwanangifu. 
MRK.7.21	Pakuva mugati munumbula sa avanu, gagihuma amahosa amabi, uwugoni, uwuhiisi, uwuwulasi, 
MRK.7.22	Uwusafi, uwung'ung'unu, uwaafu, uwugaya choga, uwifu, igila, uwulisi, ikidada na uwupufi. 
MRK.7.23	Imbi mbesili isi sasihuma mugati mulumunu sesene sesasileka umunu ave mwanangifu.”
MRK.7.24	Neke uluhuma pala awukite swe ibita kung'i iya ku Tilo na ku Sidoni. Ndawe ingilige mukaye iyingi, neke sawenditi umunu alu kagule; nambi ndahihyo ave siafihimi. 
MRK.7.25	Neke ulusika lulula, umung'inetu, yeeina umwalive ina masoka, apulike isa Yesu. Neke, pease afugame pamagulu gakwe. 
MRK.7.26	Na umung'inetu yula e Mugiliki, uva ku Silofonike. Neke peamugongole agahumye amasoka kulumwalive. 
MRK.7.27	Neke Yesu amutigile, “Lekage tasi avana valye pakuva silwinoga pakutegula ichakulya icha avana neke utosekese imbwa.” 
MRK.7.28	Neke umung'inetu yula amupitule Yesu, “Ena Mutwa, lwindahihyo, neke imbwa naso sasisava uwuwuluwulu wewawigwa pawulilo wa avana.” 
MRK.7.29	Neke Yesu peamutigile, “Paulu wibitilage, ilisoka limuhumite umwaliwo!” 
MRK.7.30	Neke umung'inetu yula abite kukaye neke afike umwana avasise muwuhaga na ilisoka limuhumite.
MRK.7.31	Ndawe Yesu ahegige mulutanana lwa mu Tilo, swe igendela ku Sidoni, ndawe afikige ku nyanza ya ku Galilaya igendela mung'i sinyichumi iyitambulwa Dekapoli. 
MRK.7.32	Neke pevamuletele umunu yeemudibafu kangi munyakibubwi, neke vamusuke amugeleke amawoko. 
MRK.7.33	Neke Yesu peamutegule palubali uluhuma pa vanu neke avike ifyala fyakwe mumapulikilo neke peafunye amati swe akumupamisa ululimi. 
MRK.7.34	Ndawe alavige alavige kuchanya sweihuguvala hilo neke amutigile, “Efata,” kwekutigila, “Dibaluke.” 
MRK.7.35	Neke amapulikilo gakwe gadibaluke, ululimi lwakwe luhogohe, swe ilonga wunofu. 
MRK.7.36	Neke Yesu avalagile ukutigila valalongela munu; pakulonga ndahihyo ave nda avatumite pakuva pepene pevaginite ukubitakilonga. 
MRK.7.37	Swe avanu visasavala hilo vitigila, “Apigite mbesili wunofu: avadibalwe avadibafu vapulike, na avanyakibubwi vilonga!”
MRK.8.1	Mumisika gijo lula, kwekwina mukong'ano umukomi gwa avanu avevakong'ine neke vave vagaya kinu ichaukulya, Yesu avakemelye avanyigendo vakwe vase kulumwene neke avatigile, 
MRK.8.2	“Nene nguvawonela ulusungu vamalugu pakuva vave na nene lino filo fidatu, na vagaya chakulya. 
MRK.8.3	Neke wone ndivaleke vabite na inzala ukwawo vafwa musale mung'asi, avangi vihuma kutaali.”
MRK.8.4	Neke avanyigendo vakwe vamupitule, “Lwima ndawuli umunu avalise avanu mbevali iva mubalali umu?” 
MRK.8.5	Neke Yesu avawuse, “Mwinajo mikate gilinga?” “Vatigee gimufung'ati.”
MRK.8.6	Neke Yesu alagile vamalugu vateng'emale pasi. Neke egule imikate igimufung'ati, neke nape alumbite amegwe neke avapele avanyigendo vakwe, sambi vavatengele avanu, nawo swe vakuvasindikila avamalugu. 
MRK.8.7	Na kangi vevina fisomba fikefu na Yesu peafunlye alaje ulwa na fifila muvasindikile. 
MRK.8.8	Neke valye swe vakwiguta. Ndawe vasavige uwuwuluwulu fitangula fimufung'ati fimemile. 
MRK.8.9	Na avanu avalye vevagelaniche mbilima sitayi swe akuvilaga, 
MRK.8.10	ndawe ahovige ikipugu, umwene na vanyigendo vakwe ibitaga ku lutanana lwa ku Dalumanuta.
MRK.8.11	Avafalisayo vaasile vivanga ukwibesa na Yesu. Nawo vamugelige, pakuva vasakige avalagile ikilagilo chekimolelela ukuta ina lulagi ulwihuma kuchanya. 
MRK.8.12	Neke Yesu ahuguvale hilo munumbula yakwe neke atigile, “Mbi ndawuli, imbegalo iyi yisaka ikilagilo? Nachene nene nguvalongela nyenye kugaya kilagilo chesachusa kumbegelo iyi.” 
MRK.8.13	Neke Yesu avaleke neke ingile mukipugu swe ilowoka inyanza.
MRK.8.14	Ino avanyigendo vevasemilwa ukutegula imikate, vevinago gumwi swe mukipugu. 
MRK.8.15	Neke Yesu avapavile ukutigila, “Mulavage! Mwikomalilage! na uwuhahu uwa Avafalisayo na Helodi.” 
MRK.8.16	Neke vavange ukwilonganza ukutigila ngali ilonga ndahihyo pakuva, “Twivagaya mikate.” 
MRK.8.17	Yesu we akulukagula ulu neke avatigile, “Kumbi ndawuli mukwilonganza ulwa mwivagaya mikate? Simulakikagula nda, simwivasugu, mbi mwivapufi? 
MRK.8.18	Mwina miho simwilava? Mwina mapulikilo simwipulika? Kangi simwakwiwuka 
MRK.8.19	nene pendamegwe imikate igihanu kuvanu mbilima sihanu mwategwe fitangula filinga fimemile uwuwuluwulu?” Neke vatigile, “Finyichumi na fivili.” 
MRK.8.20	“Neke imikate igimufung'ati kuvanu mbilima sitayi fyefitangula filinga ifye fimemile uwuwuluwulu?” Neke vamutigile, “Fimufung'ati.” 
MRK.8.21	Neke Yesu avatigile, “Ngali na yilino simulalukagula nangi?”
MRK.8.22	Ndawe Yesu afikige ku Betisaida. Neke avanu vamuletele umunu umubofu, swe vakusuka amupamise. 
MRK.8.23	Neke Yesu amwibate ni liwoko yula umubofu, neke amusindike vahege mukijiji. Swe akumufunyila amati kumiho na ukumugeleka amawoko neke amuwuse, “Ukukiwona kinu?” 
MRK.8.24	Neke umubofu alave kwilanga neke atigile, “Nguvawona avanu, vinda mibiki gigenda.” 
MRK.8.25	Neke kangi amugeleke amawoko gakwe mumiho ga yula umubofu ave ilava hilo swe uludali mbeluli lwa ukulavila lwamupiluche ndawe afiwonige mbefili wunofu ndawe wefiwali. 
MRK.8.26	Swe Yesu ndawe amutigilige abite kukaye ukwawo, akumupavila itigila, “Lemwa kwingila mukijiji!”
MRK.8.27	Pambele Yesu na vanyigendo vakwe vahele kufijiji fya ku Kaisaliya Filipi. Na pevali mung'asi, avawusise avanyigendo vakwe, “Avanu vavitigila ulwa nene ndinani?” 
MRK.8.28	Neke vamulongele ulwa avamwi vavitigila, “Yohane umubatisi, avangi vavitigila Eliya, avangi yumwi va avavisi.” 
MRK.8.29	Neke Yesu avawuse, “Neke nyenye mwaitigila nene ulwa ndinani?” Petulo amupitwe, “Yeveve Kilisito.” 
MRK.8.30	Neke avapavile valamulongela munu ing'ani sakwe.
MRK.8.31	Ndawe Yesu avangige ukuvigisa avanyigendo vakwe itigila, “Lumuvaje Umwana va Umunu ateseke munzolofu, kangi abihilwa na avavaha na avatambisi avavina na avigisi va indagilo. Nave awulagwa, na pefilutye ifilo fidatu asilibuka.” 
MRK.8.32	Nave Yesu avalonje wima hela. Nambi Petulo amusindike Yesu palubali swe ivanga ukumukenyela. 
MRK.8.33	Neke Yesu apitwike akuvalava avanyigendo vakwe, ndawe amukenyelige Petulo itigila, “Hege pa nene ve setani! Pakuva amahosa gako si ga Nguluvi, pesi wina amahosa ga uwunu.”
MRK.8.34	Neke Yesu avakemele vamalugu pamwi na vanyigendo vakwe, neke avatigile, “Wone kwina munu yeisaka ukuninila nene lekage ivipile yumwene neke ategule umusalaba gwake neke peaninile nene. 
MRK.8.35	Pakuva umunu yeyeavesaga isaka ukuwupoka uwumi wakwe yumwene, uyo awuyasa, neke yula yeawuyasa uwumi wakwe ivalwa nene na Ulukani Ulunofu uyo saawupoka. 
MRK.8.36	Pakuva ambulila kiki umunu na apelwe ing'i mbeyili neke awuyase uwumi wakwe? 
MRK.8.37	Kangi tutigile umunu mbi atawula kiki chekihalila ku uwumi wakwe? 
MRK.8.38	Pakuva yeyeavesaga yakumbonela inyoni nene na ing'ani sangu mu mbegalo iyi inzanangifu na iya uwugoni, kwa uyo Umwana uva Umunu saamuwonela inyoni pesaakusa mundolo isa udade pamwi na vanyivaha avelu.”
MRK.9.1	Neke Yesu avalongele, “Nachene nene nguvalongela nyenye, povali avanu avimite ipa vesisavafwa wesi valawuwona Uwutwa wa Nguluvi yewusile muludali.”
MRK.9.2	Neke pefilutye ifilo fimutanda Yesu avategwe Petulo na Yakobo na Yohane avasindike kukidunda ikitaali viyena. Na pevalikuko we vakumulava, Yesu apitwike ulwihwano lwakwe, 
MRK.9.3	na gimyenda jakwe jamalavadikige, myelu wuhulo, asukuli umufufi mung'i yahwanite ukwesa ndahihyo. 
MRK.9.4	Swe, ndawe vaasige Eliya na Musa, vilongana na Yesu. 
MRK.9.5	Nave Petulo ndawe amulongelige Yesu, “Mutwa, lwinoga hwehwe tusigale baha. Leke tusenge ifitinga fidatu: ikimwi cha veve, ikingi cha Musa, ikingi cha Eliya.” 
MRK.9.6	Pakuva sialukaguligi ulwa ukulonga, pakuva vevina muhwehwe mukomi. 
MRK.9.7	Neke ilifufu livagubike, neke iliswi lyahumite mwifufu litigila, “Uyu ye Mwanangu umwende vangu, mumupulikage umwene.” 
MRK.9.8	Sukumwi hela we pevalava kono na kono sivamuweni munu yungi kangi pesi Yesu hela.
MRK.9.9	Na pevisulunuka uluhuma kukidunda avatanie ulwa valalongela munu sevasiwene mbaka Umwana va Umunu peasilibwike uluhuma kuvafwe. 
MRK.9.10	Swe vakwinatila ululagilo ulo, vakwiwusa vavene ulwa ukusilibuka kuvafwe che kiki. 
MRK.9.11	Neke pevamuwuse Yesu, “Mbi ndawuli avigisi va indagilo vavitigila mbaka asaage tasi Eliya?” 
MRK.9.12	Neke avatigile, “Nachene Eliya aasa tasi kukugolola mbesili, neke pamwi na siso Umwana va Umunu andikilwe ndawuli ulwa atesiwa mu nzolofu pamwi na ukubedalwa? 
MRK.9.13	Ino nguvalongela ulwa Eliya yeeasile neke vamupigile sevawendige avene ndawe lwe andikilwe.”
MRK.9.14	Na pevafisile ku vanyigendo avevavalesile vawene ililugu ilikomi livapilime. Na avigisi va indagilo vahele vakwibesa nawo. 
MRK.9.15	Neke ulusika lulula amalugu mbegali pevamuwene Yesu vasasave hilo, neke vamukimbilile ukumutang'anila vamuhungile. 
MRK.9.16	Neke Yesu avawuse, “Mbi mukwibesa kiki nawo?” 
MRK.9.17	Uyumwi va avamalugu amupitwe Yesu, “Ve Mwigisi, ndimuletite umwanangu kwa veve, pakuva ina lisoka ilinyakibubwi. 
MRK.9.18	Na pelyakumutova lyakumugwisa pasi, na ukuhumya ilifulo mumulomo na ukugelesula amino, na ukukala umuvili mbeguli. Neke ndivasuke avanyigendo vako valihumye valemilwe.”
MRK.9.19	Nave Yesu peavapitule, “Nye mbegalo ingaya lufuuwo. Mbi ndikala na nyenye mbaka panili? Mbi ndivakangalila nyenye mbaka panili? Mumulete kwa nene.” 
MRK.9.20	Neke pevamusindike umunyakilambo yula kwa Yesu.
MRK.9.20	Neke ilisoka pelimuwene Yesu ulusika lulula lyamuletye ililibisi, neke umunyakilambo yula agwe pasi igalangala, kono we lihuma ilifulo mumulomo. 
MRK.9.21	Neke Yesu amuwuse udade, “Uluhuma panili ina lisoka ili?”
MRK.9.21	Neke udade atigile, “Uluhuma pawana. 
MRK.9.22	Na mbepali lyakumutoosa mumoto na mululenga sambi limwanange. Neke wone wihwana ukupiga kinu tuwonelage ulusungu ututange!” 
MRK.9.23	Neke Yesu amutigile, “Wone uve wihwana! Mbesili sasihwana ukupigika kwa yeifuuwa.” 
MRK.9.24	Ulusika lulula udade va umukwamisi ayofile neke atigile, “Ndifuuwa! Nange uwugaya lufuuwo lwangu.”
MRK.9.25	Neke Yesu peawene avamalugu vikimbila vakusa swe akulikenyela ilisoka akulitigila, “Ve lisoka ve munyakibubwi na ve mudibafu, ngukulagila hege kwa uyu na ulapilukila umwingile kangi!” 
MRK.9.26	Neke pe likoole, limuletele ililibisi ave nda afwe neke pelihege. Neke awolofu vatigile umunyakilambo, “yeafwe!” 
MRK.9.27	Neke Yesu amwibate iliwoko, neke amukang'ule, swe akwima.
MRK.9.28	Neke peinje mukaye, avanyigendo vakwe vamuwuse kukinyele, “Mbi ndawuli hwehwe tulemilwe ukulihumya?” 
MRK.9.29	Neke avatigile, “Ilisoka ilya de silike lyakuhesa ndahihi pesi kwa lwifunyo hela.”
MRK.9.30	Neke Yesu na avanyigendo vakwe vahesile uluhuma pala neke vagendele ku Galilaya. Nave Yesu sawendigi alukagule munu pepwali, 
MRK.9.31	pakuva avigisige avanyigendo vakwe, akuvatigila, “Umwana va Umunu atawulwa mumawoko ga avanu nawo vamuwulaga; na pevamuwulige pefilutye ifilo fidatu asilibuka.” 
MRK.9.32	Ino avanyigendo sivalukagwi lwe alongige neke ulwene wogopige pakumuwusa.
MRK.9.33	Ndawe vafikige ku Kapelenaumu. Na pealimukaye avawusise, “Mulongige kiki mung'asi?” 
MRK.9.34	Neke vakatuke pakuva mung'asi vilonganzige ulwa yenani umuvina yealutye mwa veve. 
MRK.9.35	Neke Yesu ateng'emale swe akuvakemela vala avanyichumi na vavili, neke avatigile, “Yeyeavesaga iwenda ave mulongola kwa mbevali uyo ava va mumbele na mukami va mbevali.” 
MRK.9.36	Neke amutegule Umwana mudodo, neke amuvike pagatinagati apawo; neke amwegule mumawoko gakwe swe akuvatigila, 
MRK.9.37	“Yeye amwanukilaga umwana yeindawe uyu mwitawa lyangu akunzanukila nene, na yeakunzanukila nene siakunzanukila nene hela, akumwanukila yula yeanumite nene.”
MRK.9.38	Yohane swe akumutigila, “Mwigisi tumuwene umunu yungi ihumya masoka mwitawa lyako neke tumutanile pakuva sivelagi siayiva pamwi na hwehwe.” 
MRK.9.39	Neke Yesu avatigile, “Mulamutanila, pakuva asukuli yeapiga imiitu mwitawa lyangu neke lulusika lulo alonge imbi kwa nene. 
MRK.9.40	Pakuva yesiakutubihila hwehwe uyo alilubali lwa hwehwe. 
MRK.9.41	Pakuva, yeyeavesaga akuvapela nyenye ululenga mu kinywelo ulwa ukunywa pakuva mwivanu vakwe Kilisito sisaaneema ukupelwa uluhombo.”
MRK.9.42	“Umunu yeyeavesaga akwambusa uyumwi va avadodo iva avakufuuwa nene apige inzanangifu, ikiba peawopelesewe ulwala musingo neke atooswe mubahali. 
MRK.9.43	Neke wone iliwoko lyako likukuvase upige inzanangifu, dumule! Ikiba veve pewinje kuwumi we wimugaya liwoko sindawe pe wina mawoko gavili neke sambi utoswe kumoto gwa ku Gehena gwe sigwisimagi. [ 
MRK.9.44	Kula, ifitekenya fyawo sififwisagi, na gumoto sigwisimagi.] 
MRK.9.45	Neke wone na liligulu likukukuvasa upige inzanangifu, dumule! Ikiba pewinje kuwumi wina ligulu limwi sindawe pe wina magulu gavili neke sambi utoswe kumoto. [ 
MRK.9.46	Kula, ifitekenya fyawo sififwisagi na gumoto sigwisimagi.] 
MRK.9.47	Neke wone na liliho lyako likukukuvasa upige inzanangifu ikiba peuling'amatwe neke utage! Lunoje wingile ku wutwa wa Nguluvi na liho limwi sindawe pe wina miho gavili neke sambi utoswe kumoto. 
MRK.9.48	Kula ifitekenya fyawo sififwisagi na gumoto sigwisimagi.
MRK.9.49	“Pakuva yeyeavesaga saafungiswa mumoto. 
MRK.9.50	Umwino munofu, neke wone guhupe gusopwa kiki neke gunone? Nyenye mwinona mwino, mukikalage mu wikalakunoga yinyenye kwa yinyenye.”
MRK.10.1	Ndawe Yesu ahegige pala neke abite kulutanana ulwa ku Yudaya na kumwambu ya umukoga gwa ku Yolodani. Neke kangi vamalugu vakong'ane, ndawe Yesu lwealasovye mbepali swe ivanga ukuvigisa.
MRK.10.2	Neke Avafalisayo vamusye Yesu sambi vamugele swe vakumuwusa, “Ndawuli lulagile kulumunu ukumuleka uvakwe?”
MRK.10.3	Yesu avapitwe, “Musa avalaje ndawuli nyenye?” 
MRK.10.4	Neke vamutigile, “Musa atigee umunu amulekage uvakwe kwa ukumupela ulwandiko lwa ukulekana sive viva valekine.”
MRK.10.5	Neke Yesu avatigile, “Wimila uwutalamu wa inumbula senyu nambi Musa aandike ululagilo ulu. 
MRK.10.6	Neke uluhuma pakugawa avanu, Nguluvi agafile umunyidama na umung'inetu. 
MRK.10.7	Paulu umunyidama amuleka udade na uyuve neke abaning'ane pamwi na uvakwe. 
MRK.10.8	Na iwo avavili savava muvili gumwi viva sipevavili kangi nda vave muvili gumwi. 
MRK.10.9	Neke kila che aluming'ise Nguluvi umunu alakilekasa.”
MRK.10.10	Na pevafisile kangi mukaye avanyigendo vamuwusise Yesu kangi ulukani lulula. 
MRK.10.11	Neke avatigile, “Yeyeamulekaga uvakwe neke ategule yungi, uyo iva mugoni. 
MRK.10.12	Neke umung'inetu yeakumuleka uvakwe neke agomwe kwa uyungi, apo nave iva mugoni.”
MRK.10.13	Avanu vamusindikilage Yesu avana avadodo, ulwa sambi avapamise neke avanyigendo vavakenyele. 
MRK.10.14	Neke Yesu pealuwene ulu avifile, neke peavatigile, “Muvaleke avadodo vase kwa nene, mulatanila pakuva avana avindawe iva uwutwa wa Nguluvi wawo. 
MRK.10.15	Nachene, nene nguvalongela nyenye yeyeavesaga siakwanukila Uwutwa wa Nguluvi ndawe umwana mudodo sisaingila kuwutwa wa Nguluvi.” 
MRK.10.16	Neke peavategule mumawoko gakwe, neke avafunyilile, na ukuvageleka amawoko gakwe.
MRK.10.17	Na Yesu peavangige ulugendo umunu uyumwi aasile kikimbila neke amufugamile amuwuse, “Ve mwigisi vemunofu, ngite ndawuli sambi nzingile kuwumi wa mbepali?” 
MRK.10.18	Neke Yesu amutigile, “Mbi ndawuli ukung'emela ndimunofu? Asukuli umunu umunofu pesi Nguluvi hela yeiyena. 
MRK.10.19	Ukusikagula indagilo; Ulawulaga, ulava mugoni, ulahisa, ulolelela wudesi, uladeta uvesage na choga kuludado na kuluyuwo.” 
MRK.10.20	Neke amutigile, “Mwigisi, isi mbesili ndinatye uluhuma pawana wangu.” 
MRK.10.21	Neke Yesu amulavile swe akumwenda neke amutigile, “Ukepite kinu kimwi hela bite ukaguse mbefili fyewinafyo uvapele avamikaa nayuveve sauva na uwunono kuchanya, neke pewuse uninile nene.” 
MRK.10.22	Peapulike ulo avifisile se ikumbing'ana ku miho swe ibitaga we avifile pakomi, pakuva ali munono hilo.
MRK.10.23	Neke Yesu alave mbekuli mbekuli neke avatigile avanyigendo vakwe, “Saluva lutalamu kwa vala avanono ukwingila ku Wutwa wa Nguluvi.” 
MRK.10.24	Neke avanyigendo vasasavale ulwa ing'ani sakwe. Neke kangi Yesu avatigile, “Nye vana, sakuva lutalamu wuli ukwingila ku wutwa wa Nguluvi! 
MRK.10.25	Lupefu ingamiya ukukola mukidwi icha ulusingi neke sindawe umunu umunono ukwingila ku Wutwa wa Nguluvi.” 
MRK.10.26	Neke vasasavale hilo neke vamutigile, “Mbino ye nani yeahwanite apokwe?” 
MRK.10.27	Neke Yesu avalavile, neke atigile, “Ku vanu siluhwaniti, neke si kwa Nguluvi nda, pakuva ifinu mbefili fihwanite ukupigika kwa Nguluvi.”
MRK.10.28	Petulo neke avange ukumulongela Yesu, “Lavage hwehwe tufilesile mbefili neke tukuninile veve!” 
MRK.10.29	Yesu atigee, “Nachene, nene nguvalongela nyenye, asukuli umunu yeailesile ikaye, nave vanyalukolo vakwe, nave avahase, nave uyuve, nave udade, nave avana, nave gimigunda ukwimila ilitawa lyangu na Ulukani Ulunofu. 
MRK.10.30	yesisaanukila kanyigana ulwalino, ikaye na avanyalukolo vakwe na vahase na vayuve na vana na gimigunda pamwi nasi neseko, neke pambele uwumi wa mbepali na mbepali. 
MRK.10.31	Neke awolofu avalongola savalava vamumbele neke avamumbele savalava valongola.”
MRK.10.32	Na pevali mulugendo, vasogwe ku Yelusalemu, Yesu alalongwe, neke vasasavale, nawo avamuninilige vave na muhwehwe. Neke avategule palubali avanyichumi na vavili kangi, swe ivanga Ukuvalongela lula uluwoneka kulumwene, 
MRK.10.33	itigila, “Mulavage, tusogwe ku Yelusalemu, neke Umwana va Umunu atawulwa ku vatambisi avavina na avigisi va indagilo, nawo vamuhiga sambi awulagwe, na ukumutawula kwa avamyanza. 
MRK.10.34	Nawo vamwelanga, vamufunyila amati, vamutova na imikungo iminyamifwa na ukumuwulaga, neke pefilutye ifilo fidatu asilibuka.”
MRK.10.35	Neke Yakobo na Yohane, avana va Sebedayo, vabite kwa Yesu neke vamutigile, “Mwigisi hwehwe twisaka utupigile chechekivesaga chetukusuka veve.” 
MRK.10.36	Neke avatigile, “Mwisaka nene ndivapigile kiki?” 
MRK.10.37	Neke vamutigile, “Lekage hwehwe tuteng'emale, uyumwi kwiwoko lyako lya kundyo neke uyumwi kwiwoko lyako ilya kung'igi, mundolo sako.” 
MRK.10.38	Neke Yesu avatigile, “Simukukikagula che mwisuka! muhwanite ukunywela ikinywelo cha uluteseko chenywela nene nave uwubatiso wendibatisiwa nene?”
MRK.10.39	Neke vamutigile, “Tuhwanite.” Neke Yesu avatigile, “Ikinywelo chendandinywela nene munywela, na uwubatiso wendibatisiwa nene, nayi nyenye mubatisiwa. 
MRK.10.40	Neke ulwa ukuteng'emala kuliwoko lyangu lya kundyo nave ilya kung'igi ulo si lwa nene ukuvapela, Ulo lwa vala avavikile.”
MRK.10.41	Neke vala avanyichumi peyevapulike swe vivanga ukuvavipila va Yakobo na Yohane. 
MRK.10.42	Neke Yesu swe akuvakemela, neke avatigile, “Mukulukagula ulwa ukutigila vala avavikagulanika ulwa vatema mu vamyanza vavitema kwa ludali na avavina vawo vakuvavika avanu muwuvanda. 
MRK.10.43	Ino sisaluva ndahihyo kwa nyenye, pakuva yeisaka ave muvina mwa nyenye ava mukami venyu. 
MRK.10.44	Neke yeava mulongola mwa nyenye ava mukami va mbemuli. 
MRK.10.45	Pakuva nayu Mwana va Umunu siasili apigilwage, pesi apigilage, na ukutawula uwumi wakwe sambi luve luhombo lwa awolofu.”
MRK.10.46	Neke vafike ku Yeliko, nave Yesu pealutilige mu Yeliko pamwi avanyigendo vakwe na vamalugu, Batimayo, yeali mubofu umususi, umwana va Timayo, eateng'eme palubali pa ng'asi. 
MRK.10.47	Neke peapulike ulwa ye Yesu uva ku Nasaleti, avanzile ukukoola itigila, “Yesu ve Mwana va Daudi, umbonelage ulusungu nene!”
MRK.10.48	Neke awolofu vamukenyele, akatuke, neke umwene aginite ukukoola hilo, “Ve Mwana va Daudi umbonelage ulusungu nene!”
MRK.10.49	Swe Yesu akwima neke atigile, “Mumukemele.” swe akumukemela umubofu na ukumutigila, “Wikangase! Wime, akukukemela.”
MRK.10.50	Neke atage isopeka yakwe, swe idibuka ibita kwa Yesu.
MRK.10.51	Neke Yesu amutigile, “Wisaka ngupigile kiki veve?” Neke umubofu amutigile Yesu, “Mutwa ngukusuka ndave.”
MRK.10.52	Neke Yesu amutigile, “Wibitilage, ulufuuwo lwako lukuponise.” Na ulusika lulula swe ilava na ukumuninila Yesu kwe abitige.
MRK.11.1	Pevahegelye ku Yelusalemu vafikite na muboma isa Betifage na Betaniya, mwivambala lya ikidunda icha imiseituni. Kula Yesu avatumite avavili va avanyigendo vakwe, 
MRK.11.2	avatigee, “Mubitage mbaka kukijiji chemulaving'ine. Na pemukwingila mukijiji, muyifika idogovi minge yesiyeyilahowa na munu. Mwawulage mulete, 
MRK.11.3	neke wone umunu avawuse ukutigila, ‘Nyela mbi ndawuli mwigita de?’ Mumutigilage, ‘Umutwa ina kipigo nayo na neke kangi ayipilula baha.’”
MRK.11.4	Vahele mung'asi swe vakuyiwona idogovi minge pivala pa mulyango gwa ikaye. Swe vakwawula. 
MRK.11.5	Avanu avamwi avevimile uko swe vakuvatigila, “Mbi ndawuli mukwawula idogovi iyo?” 
MRK.11.6	Swe vakuvapitula ndawe Yesu lwe alavalonje nawo swe vakuvatawula. 
MRK.11.7	Nawo vayisindike idogovi kwa Yesu, vitandika imyenda jawo pachanya pa idogovi swe Yesu ihova. 
MRK.11.8	Avanu wolofu vatandike imyenda jawo mung'asi, na avamwi vadumwe amatagala ga imibiki ukuhuma mumigunda na ukutandika mung'asi. 
MRK.11.9	Na vala ave valongwe na ava mumbele, vavanzile ukuyova vitigila, “Hosana! Mufunyilile yula ye akusa mwitawa lya Nguluvi! 
MRK.11.10	Wufunyilile Uwutwa we wukusa wa Udadetu Daudi Hosana kuchanya hilo!”
MRK.11.11	Yesu avelige ifika mu Yelusalemu, inje mu Tembeli, ndawe alavige imbali mbesili. Na pekive kinyamihye, awukite swe ibita ku Betaniya na avanyigendo vanyichumi na vavili.
MRK.11.12	Na ikimunyi icha kavili lwevahumige ku Betaniya inzala yavafile. 
MRK.11.13	Neke aguwone kwa kutaali umusombe ugunya mahamba. Ahele sambi angule amaveleko mumusombe, na avelige ihegelela sakiweni kinu pe si gamahamba hela kangi silwe lusika lwa amaveleko. 
MRK.11.14	Swe Yesu akugutigila, “Uluhuma lino kwa veve mbaka mbepali pagaya munu yesa alya amaveleko uluhuma kwa veve.” Avanyigendo vakwe vapulike ulo.
MRK.11.15	Vavelige vifike ku Yelusalemu, Yesu inje mu Tembeli, swe ivanga ukuvahaka mbevali vevagusige na ukugula mula mu tembeli. Swe idulika inyaaga sawo avakowoka amagobole na ifigoda fya avasulusi va ingunda. 
MRK.11.16	Samulekiti munu asave nambi ikinu uluhuma pala pa tembeli. 
MRK.11.17	Neke avange ukuvigisa avanu ukutigila, “Mbi silwandike mu Waandike Uwelu ulwa, ‘Itembeli yangu yiva kaye ya kwifunyo lwa avanu mbevali va ing'i mbesili!’ Neke lino nyenye mudulike yive lifinga lya vahiisi!”
MRK.11.18	Avatambisi avavina na avigisi va indagilo, pevapulike iso neke vavange ukusaka ifigaho sambi vamuwulage neke ulwene wogopige pakuva mbevali vasasavalige seigisige. 
MRK.11.19	Na lyavelige lisota ilisuva Yesu na vanyigendo vakwe vahegite pala pa boma.
MRK.11.20	Pamilawu pevalutilige, vaguwene umusombe gula gukasile na sindela. 
MRK.11.21	Petulo agwiwike umusombe gula, neke amutigile Yesu, “Mwigisi, lavage! Umusombe gula gwe ukagufingulise yegukasile!”
MRK.11.22	Neke Yesu avatigile, “Mumufuuwage Nguluvi. 
MRK.11.23	Nachene, nguvalongela, umunu yeyeavesaga na ulufuuwo ahwanite ukutigila ikidunda iki, ‘Kimuke ipo bite ukitoose kunyanza!’ Wone alonge wesiisina munumbula yakwe, we ifuuwa ukuta lweilonga, lugendela mumo, nachene lupigika ndahihyo. 
MRK.11.24	Ino nene nguvalongela nyenye, chechemusukaga mukwifunya mufuuwagwe ukuta yemwanuche icho, nacho kiva chenyu. 
MRK.11.25	Na pepemuvelaga mwimile mukwifunya, mudegepelage, wone mwina lukani na munu yungi; sambi udadenyu nave yealikuchanya ahwane ukuvadegepela nyenye inzanangifu senyu. [ 
MRK.11.26	Neke wone nyenye muve simwidegepela avangi inzanangifu sawo, nayu dadenyu yeali kuchanya savadegepela nyenye inzanangifu senyu.”]
MRK.11.27	Neke pevafikite ku Yelusalemu, na Yesu peagendige mu Tembeli avatambisi avavina na avigisi va indagilo na avavina va avanu neke vamubitile Yesu, 
MRK.11.28	swe vakumutigila, “Mbi kwa lulagi luki wipiga isi? Nave ye nani yeakupelye ululagi upige isi?”
MRK.11.29	Neke Yesu avatigile, “Nayi nene ndivawusa lukani, wone mumitule nayinene ndivalongela kwa lulagi na ludali lwa nani ndipiga isi mbesili. 
MRK.11.30	Mundongele, uwubatiso wa Yohane wahumite kwa Nguluvi apangi kwa avanu? Mumitule.”
MRK.11.31	Swe vivanga ukwilonganza vavene, “Vitigila, ‘Wone tutigile wahumite kwa Nguluvi’, atutigila, ‘Lino mbi ndawuli simwamufuuvitwi?’ 
MRK.11.32	Na kangi wone tutigile, ‘Wahumite ku vanu’” (Wogwipe avanu pakuva mbevali valukagulige ukuta Yohane ali muvisi nachene.) 
MRK.11.33	Swe vakumupitula Yesu, vakumutigila, “Situluseli.” Neke Yesu avatigile, “Nayi nene sindivalongela nyenye kwa lulagi na ludali lwa nani nene ndipiga isi mbesili.”
MRK.12.1	Neke Yesu avanzile ukulonga nawo kwa ifiganiso, “Epwali umunu yealalimite umugunda gwa imisabibu, isitila ulusito umugunda mbeguli. Neke awuyape apono pawuhusilo wa amaveleko ga imisabibu, neke awuyape na chuwo. Swe akuvalekela avalimi imigunda neke peawuke ulugendo. 
MRK.12.2	Ulusika lwavelige lwifika ulwa ukwangula amaveleko, atumite umukami vakwe abite kwa vala avanyakubasa, akategule amaveleko amuletele. 
MRK.12.3	Vala vamwibete, neke vamutove, na ukumuhumya mu mugunda we mugaya kinu. 
MRK.12.4	Neke kangi atume umukami yungi; swe nave vakumuvayula lweya mumutwe na ukumupigila imbi. 
MRK.12.5	Umunyamugunda amutumite yungi kangi, uyo vamuwulige na avangi avaasige vavapigile ndahihyo, avamwi vavatofile na avamwi vavawulige. 
MRK.12.6	Ino alasigise umunu yumwi hela, umwanakwe umwende vakwe. Uyo nave pambele amutumite itigila, ‘Uyu apamwinga vamwogopa pakuva muswamuvangu.’ 
MRK.12.7	Neke vala avanyakubasa umugunda valongane vavene ng'ani, ‘Uyu ye munya lilila lya umugunda, ino lekage tumuwulage, na ililila live lyetu!’ 
MRK.12.8	Swe vakumwibata, vakumuwulaga, vakumutosa kwivala uluhuma pa mugunda gwa imisabibu.
MRK.12.9	“Lino yula umunyamugunda avagita ndawuli? Saasa avasinde avanyakubasa umugunda, na umugunda ugo gwa imisabibu saavabasikisa avangi.
MRK.12.10	Mbi ndawuli nyenye Uwandike uwu simwemulimba?
MRK.12.10	‘Iliganga lila lyevalibihye avasenzi,
MRK.12.10	ilyo live liganga likomi lya mulubali.
MRK.12.11	Ulukani ulu luhumite kwa Umutwa,
MRK.12.11	nalo wuhulo pamiho getu.’”
MRK.12.12	Avatambisi avavina, avigisi va indagilo na avavaha valukagwe ukuta ikiganiso icho avaselengige avene. Nambi vagahige ukumwibata, neke ulwene vawogopige vamalugu. Swe vakumuleka, swe vakwibitilaga.
MRK.12.13	Swe vakuvatuma kwa Yesu Avafalisayo na Avahelode, sambi vamugwilise Yesu mu ng'ani sakwe. 
MRK.12.14	Neke vamubitile vamutigile, “Mwigisi, tukulukagula ukutigila veve wi munu wimulongela mumwene, na siwakwogopa uwuvina wa munu. Pakuva siwawilava uwusu wa umunu wakwigisa mumwene ulukani lwa Nguluvi. Lino witigila ndawuli lunoje tuhombe imbemenenge kwa Kaisali apangi nda?” Tutawulage, tulatawula? 
MRK.12.15	Nave, we akulukagula ukutigila vabuganisi, swe Yesu akuvatigila, “Mbi ndawuli nyenye mukungela? Mlete iligobole ndave.” 
MRK.12.16	Swe vakumusindikila. “Neke avalongele uwusu uwu na ilitawa ili lya nani?” Neke vamutigile, “Lya Kaisali.” 
MRK.12.17	Neke Yesu avatigile, “Mumupelage Kaisali ifya Kaisali na ifya Nguluvi mumupelage Nguluvi.” Swe visasavala hilo.
MRK.12.18	Neke Avasadukayo avitigila kugaya ulusilibuko vahele kwa Yesu, neke vamuwuse, 
MRK.12.19	“Mwigisi, Musa atwandiche ululagi ulwitigila: ‘Wone umunu afwe amuleke uvakwe mugaya mwana, umunyalukolo va yula yeafwe amutegulage yula umufwile sambi amwegalile yula yeafwe avana.’ 
MRK.12.20	Lino vepovali avanu vimufung'ati avegalwa pamwinga. Umuvina ategwe umung'inetu, neke afwe we mugaya mwana. 
MRK.12.21	Umunyalukolo va kavili nave amutegwe yula umung'inetu, nave afwe wesalekiti mwana; na uva wudatu nave ndahihyo. 
MRK.12.22	Na mbevali ndawe vimufung'ati vamulekite yula umung'inetu mugaya mwana. Pambele nayu ng'inetu yula aafwe. 
MRK.12.23	Lino pa ikimunyi cha ukusilibuka avanu mbevali uluhuma mufwa, umung'inetu uyo saava mukina nani? Pakuva mbevali ndawe vimufung'ati vevamutegwe.”
MRK.12.24	Neke Yesu avatigile, “Nyenye mwiyaga pakomi, pakuva simuwuseli uwandike uwelu na uludali lwa Nguluvi. 
MRK.12.25	Pakuva vevafwe pevave vasilibwike sivitegulagi nambi kugomwa; vaviva vihwana vanyivaha va kuchanya. 
MRK.12.26	Na ulo lwa avanu ukusilibuka mbi simwemulimba mukitabu cha Musa pa mulyango gwa ikisaka chechakige umoto? Nguluvi amulonje Musa ukutigila, ‘Nene ndi Nguluvi va Abulahamu, Nguluvi va Isaki na Nguluvi va Yakobo.’ 
MRK.12.27	Lino umwene si Nguluvi va avafwe nda, umwene Nguluvi va awumi. Nyenye mwiyaga pakomi.”
MRK.12.28	Uyumwi va avigisi va indagilo afikite neke apulike lwevakwibesa. Avelige ipulika ulwa Yesu avapitwe wunofu, nave ahele amuwuse Yesu, “Mundagilo mbesili ululutye lulikwi?” 
MRK.12.29	Neke Yesu amutigile, “Lwa ukutala lwe ulu: ‘Pulikage veve Isilaeli! Nguluvi vetu ye Nguluvi yeiyena. 
MRK.12.30	Nayuveve mwendage Nguluvi vako munumbula yako mbeyili, na mu umutima gwako mbeguli, na mu uluhala lwako mbeluli na mu uludali lwako mbeluli.’ 
MRK.12.31	Na ulwa kavili lwe ulu, ‘Mwendage umuyago ndawe inumbula yako yiveve.’ Pagaya ululagi ulungi, ulukomi lwelulutye kwa isi.” 
MRK.12.32	Swe yula umwigisi va indagilo akumutigila, “Nachene ulonje mumwene ukutigila Nguluvi iyena, pagaya yungi pesi yumwene hela. 
MRK.12.33	Na ukumwenda kwa inumbula yako mbeyili, na kwa uluhala lwako mbeluli na kwa uludali lwako mbeluli na umuyago ndawe inumbula yako yuveve, ulukani ulo lwelulutye ku fitawulwa na inambika mbesili.” 
MRK.12.34	Nave Yesu avelige akumuwona ukuta alonzile kwa luhala, swe akumutigila, “Veve siulipataali na uwutwa wa Nguluvi.” Uluhuma baho, pagaya umunu yeigelye ukumuwusa kangi Yesu lukani.
MRK.12.35	Neke Yesu pe akwingila mu Tembeli. Avawusise, “Mbi ndawuli avigisi va indagilo vavitigila Kilisito Mwana va Daudi? 
MRK.12.36	Kono Daudi yumwene peilongoswa na Umuhe Umwelu atigee:
MRK.12.36	‘Umutwa atigee kulumutwa vangu.
MRK.12.36	Teng'emale kuliwoko lyangu ilya kundyo,
MRK.12.36	mbaka pendivaletite avatavangu vako
MRK.12.36	pamagulu gako.’
MRK.12.37	“Umwene Daudi akumukemela Mutwa. Lino luva ndawuli ave kangi Mwanakwe?” Neke ililugu ilya avanu vamupulikisige kwa luhekelelo.
MRK.12.38	Neke Yesu avalongele peakuvigisa, “Mwikomalilage na avigisi va indagilo, aviwendaga ukugenda vafwite isopeka inaali sa ulutogo, na ukuhungilwa mumakasi, 
MRK.12.39	na ukwikala pawulongolo mumasinagogi na mufigoda ifya muwulongolo mumbungo. 
MRK.12.40	Vakuvawonela avang'inetu avafwile, nu kutegula ifinu fyawo, kono we vakuvabuganisa nu kwifunya lusika, iwo savahigwa pakomi ukulutila.”
MRK.12.41	Nave Yesu alikalite pipi na pala pevisopaga ifitawulwa, mu kinyawugali cha mu tembeli avawene avanu lilugu visopa ifitawulwa. Avanono vasopige amagobole molofu. 
MRK.12.42	Aasile umung'inetu yungi, mufwile, kangi mumikaa, uyo asopite amagobole makefu wita figobole fivili hela. 
MRK.12.43	Neke Yesu avatigile, avanyigendo vakwe, ukutigila, “Nachene nguvalongela uyu umufwile umumikaa atawe ukulutila mbevali avatawe ifitawulwa mukinyawugali. 
MRK.12.44	Pakuva avangi mbevali vasopite ifinu fyefivalutye uwolofu, neke uyu umung'inetu umumikaa, muwumikaa wakwe atawe mbefili fyeakalinafyo, na fyeakalaahuvye.”
MRK.13.1	Na Yesu avelige ihuma mu Tembeli uyumwi va vanyigendo vakwe amutige, “Mwigisi, lavage amaganga na ikaye isi wesiwali uwunofu.” 
MRK.13.2	Yesu amupitwe, neke amulongele, “Ukusiwona ikaye ingomi isi? sipolili nambi iliganga limwi mukaye isi lyesisalidenywa.”
MRK.13.3	Ino Yesu pealateng'eme pa kidunda icha imiseituni alaving'ine na itembeli, Petulo, na Yakobo, Yohane na Andeleya vamuwusise Yesu palubali, 
MRK.13.4	“Tulongele, ing'ani isi panili pesasiwoneka? Na kiki chekiva kilagilo ukuta ulusika ulo yesambi lwikwila?”
MRK.13.5	Neke Yesu avatigile, “Mwikomalilage, umunu alavasanga. 
MRK.13.6	Pakuva avanu wolofu savasa mwitawa lyangu, vitigila, ‘Nene ye nene!’ Nawo savavasanga wolofu. 
MRK.13.7	Pesamwipulika ulwa amagalu na simwepo sa amagalu, mulakabuka. Pakuva iso sasusa, neke umudugo guva sigulafika. 
MRK.13.8	Ing'i sayiwuka ukwihoma na ing'i yingi, na uwutwa ukwihoma na uwutwa uwungi; sakuva na ifitulo pono na pono, sakuva na ikinge. Iso mbesili gwemuvango gwa ukuteseka ndawe umung'inetu peakwivikula.
MRK.13.9	“Nayi nyenye mwikomalilage inumbula senyu. Pakuva savavasindika nyenye pawuhigilo, na mumasinagogi sambi mutowe, samusindikwa ku vatema na avatwa sambi muhigwe pemwivalwa ilitawa lyangu, sambi muve wolelesi kwa avene. 
MRK.13.10	Neke pesilulava ulo. Ulukani Ulunofu sa ludalikwa tandi kuvanu mbevali. 
MRK.13.11	Nawo pevavibete nyenye na ukuvasindika pawuhigilo, mulahwa kihosa chemulonga, pakuva samupelwa icha ukulonga na Umuhe Umwelu. 
MRK.13.12	Umunyalukolo amupituka umunyalukolo vakwe awulagwe; udade amupituka umwana; na avana vavagalukila avavaha vawo na ukuvawulaga. 
MRK.13.13	Avanu mbevali savavavipila nyenye, vakuvavala ilitawa lyangu. Neke yula yeyeavesaga akange mbaka pamudugo uyo yesaapokwa.
MRK.13.14	“Neke pemuluwene ‘Uluvifyo ulwa Uwanangifu’ lulipe sipapene. (Ye akwimba alukagulage!) ipo avanu ve vali ku Yudaya vakimbililage mufidunda. 
MRK.13.15	Umunu ye alikwiking'a lya ikaye aliika mukaye yakwe ategule kinu. 
MRK.13.16	Na ye ali kumugunda alapiluka kukaye akategule umwenda gwakwe. 
MRK.13.17	Neke vinalyo vala vesavava na ifilo na vala vesavakoosa mufilo ifyo! 
MRK.13.18	Mwifunyage kwa Nguluvi sambi ulusika ulo, lulemwa ukuva pa ikitungwi. 
MRK.13.19	Pakuva ukuguda kwa ifilo ifyo sakulava kubi ukulutila, uluhuma ukugawa ing'i mbaka ku lino de, ukuguda uko sikwekulawoneka, na sisakuwoneka kangi nangi. 
MRK.13.20	Na wone Nguluvi akalaleke ukufikepula ifilo ifyo, asupali umunu yeakalapokwa. Lino ukwimila avahagule vakwe, Nguluvi akepwise ifilo ifyo.
MRK.13.21	“Neke lino, wone umunu avatigile, ‘Mulavage Kilisito ali ipa!’ ‘Na vavatigile ali kula’ mulafuuwa ulo. 
MRK.13.22	Pakuva savawoneka wolofu vesavitigila vavene ve Kilisito va wudesi na avavisi va uwudesi nawo savapiga ifilagilo na uwuhulo, sambi vavayase wone luhwane na vavahagule. 
MRK.13.23	Neke nyenye mwikomalilage. Pakuva nene yendivalonje mbesili wesisilava siwoneka.
MRK.13.24	“Neke ifilo ifyo, ukuguda pekulutye, ilisuva salipituka live lwisa, na gumwesi sisaguvala nangi. 
MRK.13.25	Na ing'eng'esi sasigwa uluhuma kwilanga, na ludali ulwa kuchanya nalo saluhogoleka. 
MRK.13.26	Ipo pesavamuwona Umwana va Umunu akusa mumafufu mu ludali ulukomi na indolo. 
MRK.13.27	Nave saavatuma vanyivaha vakwe vavakong'ase; avahagule vakwe, uluhuma imbali mbesili isitayi konivala, uluhuma pawudugo wa ing'i mbaka uwudugo wa kuchanya.
MRK.13.28	“Ukukola umusombe mwiyigisage ikiganiso iki: Pembe muwone matagala ga imisombe gavanzile ukutopola amahamba, mulukagulage ukutigila ikifuku yekihegelye. 
MRK.13.29	Lwindahihyo pemusiwene ing'ani mbesili yesiwonike, mulukagulage ukutigila Umwana va Umunu yeahegelye mumilyango. 
MRK.13.30	Nachene nene nguvalongela, imbegalo iyi siyilutila mbaka ing'ani iso mbesili peyesikwilye. 
MRK.13.31	Ing'i na kuchanya safilutila, neke ing'ani sangu mbesili sisasilutila nangi.
MRK.13.32	“Neke ikimunyi na ikivalilo asukuli yeakisele; nambi vanyivaha ava kuchanya nambi Umwana; pesi Dada hela yeiyena. 
MRK.13.33	Mwikomalilage mwikale miho, pakuva simukiseli ikimunyi icho kilava panili. 
MRK.13.34	Lwihwana nu umunu yeisaka ukuwuuka ulugendo yeakuyileka yeailesile ikaye yakwe neke avalagile na ukuvagavila ifipigo avakami vakwe, na ukumulongela yula munyakugosa yula umwimilisi va umulyango ikalage miho. 
MRK.13.35	Lino mwikalage miho, pakuva simukiseli ikimunyi icha umunyakaye cheasila; ukutigila yilava pamihye, pakilo, apamwinga yilava mukilo mwilangali, kangi apamwi munzogolo mwesivika, nambi pamilawu. 
MRK.13.36	Mwikalage miho alonga ase avatinukise afike mugonelye tulo. 
MRK.13.37	Na isi senguvalongela nyenye, ndilongela na avangi mbevali ukutigila: Mwikalage miho!”
MRK.14.1	Lino yefyefisige filo fivili hela ukufika ikimunyi ikikomi icha i Pasaka na ikimunyi cha imikate je simihate uwuhahu. Avatambisi avavina na avigisi va indagilo vasakige ikigaho icha ukumwibata Yesu kwa kinyele sambi vamuwulage. 
MRK.14.2	Neke vatigile, “Tulamwibata ukumwibata pa ikimunyi ikikomi, valonga avanu vatugalukile.”
MRK.14.3	Yesu ahele ku Betaniya neke peali mukaye ya Simoni umutamwa uwukoma, ateng'eme pawulilo ilya, aasile umung'inetu yeakolye mumawoko gakwe ikisupa icha amafuta amanyakunung'ila wunofu kangi gamagobole molofu, swe akumuhululisa Yesu mumutwe gwakwe. 
MRK.14.4	Neke avanu avangi avebaho vavifile, vitigila, “Mbi ndawuli akwihesigila amafuta agindawe iga? 
MRK.14.5	Pakuva amafuta agindawe iga gake gagusiwa ukulutila magobole magana gadatu, neke vapelwe avamikaa!” Neke vamulonge fivi umung'inetu yula.
MRK.14.6	Neke Yesu avatigile, “Mumuleke; mbi ndawuli mukumufwahisa? Amije lukani lunofu. 
MRK.14.7	Pakuva avamikaa mwinawo mbepali, muhwanite ukuvatanga ulusika lulweluvesaga pemuwendite ukuvapigila wunofu. Neke nene si mba na nyenye mbepali. 
MRK.14.8	Umung'inetu uyu apigite lweawene lumuvaje alupige, agubakite umuvili gwangu amafuta amanofu angelanise nene ulwa ukutagwa kwangu. 
MRK.14.9	Nachene nene nguvalongela, bahaludalikwaga Ulukani Ulunofu mung'i mbeyili ndita na lulu lweapigite uyu salutambulwa kwa ukumwiwuka.”
MRK.14.10	Swe Yuda Isikalyote, uyumwi va vala vanyichumi na vavili, ahele kwa avatambisi avavina sambi amupituke Yesu kwa avene. 
MRK.14.11	Avatambisi avavina vavelige vipulika ulo neke vahekelele hilo, vamuhuvise ukumupela amagobole. Swe Yuda ivanga ukusaka ikilega na ulusika ulunofu sambi amupituke Yesu.
MRK.14.12	Ikimunyi cha ukutala cha ikimunyi ikikomi cha imikate je simihate uwuhahu, ipo pepene peyayidumulwa ing'olo ya Pasaka, avanyigendo vakwe vamuwusise vitigila, “Kwiyaga kwewiwenda tukakugelanikise ichakulya cha i Pasaka?”
MRK.14.13	Swe Yesu akuvatuma avanyigendo vakwe vavili akuvatigila, “Mubite muboma, na mumo mwitang'ana munu yumwi ategwe ikisilo cha ululenga mumufwatage yuyo, 
MRK.14.14	mbaka mukaye yeasakwingila, umo mumulongelage umunyakaye ukutigila, ‘Umwigisi itigila: ikaye ya avagenzi ndile i Pasaka na avanyigendo vangu?’ 
MRK.14.15	Nave avalagila ibwalo ingomi pachanya mbuyape wunofu. Ipo pemugelasage ichakulya.”
MRK.14.16	Avanyigendo vavelige vibita muboma, vafikite ndawe Yesu weavalonje. Swe vigelanisa i Pasaka. 
MRK.14.17	Chavelige kifika ikinyamiyhe, Yesu aasile pamwinga na vanyigendo vakwe vanyichumi na vavili. 
MRK.14.18	Na peviva pawulilo vilya, Yesu avalonje ukutigila, “Nachene nene nguvalongela, uyumwinga va nyenye amituka.” 
MRK.14.19	Swe vivanga ukuhuguvala, na ukumuwusa yumwi yumwi, “Napo ye nene?” 
MRK.14.20	Neke Yesu, avatigile, “Uyumwi va nyenye vanyichumi na vavili, yeilila inonge na nene mukinyandilo. 
MRK.14.21	Pakuva Umwana va Umunu akwibitilaga ndawe lweandikilwe, neke inalyo umunu yula yeakumupituka Umwana va Umunu! Luke luva ikiba umunu uyo alaleke ukuwoneka!”
MRK.14.22	Na lwevalisige pala pawulilo, Yesu inwe umukate, swe ifunyilila, swe imegula swe akuvapela itigila, “Mukote ugu gwe muvili gwangu.” 
MRK.14.23	Neke peinule ikinywelo swe ilumba, swe akuvapela; swe vinywela mbevali kicho. 
MRK.14.24	Swe akuvatigila, “Iyi ye danda yangu ya ulufingano, yeyikwitika ukwimila awolofu. 
MRK.14.25	Nachene nguvalongela nyenye sindilagele kangi nywe umuveleko gwa umusabibu mbaka ikimunyi kila chesanywa umupya kuwutwa wa Nguluvi.” 
MRK.14.26	Neke baho vavelige vakwimba ulwimbo, sweno vihuma vibita kukidunda cha imiseituni.
MRK.14.27	Yesu avalonje ukutigila, “Mbemuli nyenye mung'imbila ikilo icha neng'ino, pakuva lwandike: ‘Ndimutova umukwamila ng'olo, nasing'olo sitagalila.’ 
MRK.14.28	Neke peyesilibwike, sandongola ukubita ku Galilaya.” 
MRK.14.29	Petulo amutigile, “Nambi mbevali vakumbihila veve nu kukuleka, nene singubihila nda!” 
MRK.14.30	Nachene ngukulongela, “Ikilo iki, inzogolo wesiyilavika ulwakavili, veve uva ung'anite kadatu.” 
MRK.14.31	Neke Petulo awile ukwilapa, “Na lumbagile ukufwilasa na veve nambi ndahihyo singukana nda.” Na vanyigendo mbevali valonzile ndahihyo.
MRK.14.32	Swe vavelige vifika apono apitambulwa Getisemane. Yesu avatige avanyigendo vakwe, “Mwikale baha nene pengwifunya.” 
MRK.14.33	Neke avategule Petulo, Yakobo na Yohane; swe ivanga ukuhuguvala munumbula. 
MRK.14.34	Swe akuvalongela, “Nene nyuguve hilo munumbula ngwenda fwe, mwikalage baha kono we mwimiho.” 
MRK.14.35	Swe ibita pawutalo ludodo swe igwa panyi kinyalileme, neke avange ukwifunya ulwa, wone luke luhwane, alemwe ukwingila mu kivalilo cha uluteseko. 
MRK.14.36	Neke atigile, “Dada vangu, kwa mbesili sasihwana. Nyesekese ikinywelo iki cha uluteseko ulu ulwene salulava ndawe lwendiwenda nene. Ulwa luvelage ndawe lwewiwenda veve.”
MRK.14.37	Avelige ipiluka ku vanyigendo vakwe avadatu, avafikite vagonelye tulo. Swe akumuwusa Petulo, “Simoni! Mbi ugonelye? Ulemilwe pakwikala miho nave kivalilo kimwi?” 
MRK.14.38	Swe akuvalongela, “Mwikalage miho mwifunye sambi mulemwe ukwingila mu kugelwa. Inumbula yiwenda neke umuvili gwina muhwehwe.”
MRK.14.39	Ahele kangi kukwifunya ipilukila ing'ani sisila. 
MRK.14.40	Neke apiluke kangi, avafike vagonelye. Pakuva amiho gawo gegatimbite na tulo valemilwe ukumupitula nambi lukani.
MRK.14.41	Avelige akuvasila ulwa wudatu avatigee, “Pemugonelye tulo nu kusuupa? Lino lukwilye! Ulusika yelufikite! Umwana va Umunu ukutawulwa mumawoko ga vanu avanyanzanangifu. 
MRK.14.42	Muwuke, tubitage. Mulavage yula umunyakumituka yeahegelye.”
MRK.14.43	Ino Yesu we pealonga, Yuda yula uyumwi va vala avanyichumi na vavili, afikite na ililugu lya avanu vakolye amamage na ifisonzo. Avanu avevatumitwe na avatambisi avavina, na avigisi va indagilo na avavina va avanu. 
MRK.14.44	Yula Yuda umunyakumupituka Yesu yee avapelye ikilagilo: itigila, “Yula yendimunonela yemwene, yemwibatage na ukumutegula wunofu.”
MRK.14.45	Yuda avelige ifika hela, ahele kwa Yesu agolwike, na ukumutigila, “Mwigisi!” Swe akumunonela. 
MRK.14.46	Swe avanu vakumwibata Yesu, vakumupinga. 
MRK.14.47	Uyumwi va vala veve vimise na Yesu, ategwe ilimage lyakwe swe akumuputa ilipulikilo umukami va Umutambisi Umuvina. 
MRK.14.48	Yesu avatigee, “Mbi ndawuli, musile mukolye mamage na ifisonzo mukundibata nene witigila ndimuhiisi? 
MRK.14.49	Mbepali ndavesige na nyenye mu tembeli ngwigisa, na simwandibatigi. Leke luve sambi Uwandike Uwelu wukwilye.” 
MRK.14.50	Swe avanyigendo vakwe mbevali vikimbila vakumuleka iyena. 
MRK.14.51	Ino epwali umunyakilambo uyumwi yeamuminilige Yesu kono weafwite kinyasingo, nayuyo vasakige ukumwibata. 
MRK.14.52	Neke munyakilambo yula asupatuke akuguleka na gumwenda, swe ikimbila wufuula.
MRK.14.53	Swe vakumusindika Yesu kwa umutambisi Umuvina pala pe avatambisi avavina mbevali na avavina va avanu na avigisi va indagilo vevakong'ine. 
MRK.14.54	Petulo amufwatige Yesu kwa pataali swe akwingila mwidama ilya Umutambisi Umuvina, neke ateng'emale pamwinga na avanyigalu akota umoto. 
MRK.14.55	Avatambisi avavina mbevali na avavina va pawuhigilo mbevali vasakite uwolelesi wewumusongela Yesu ahigwe ukufwa neke wuve siwawoniki.
MRK.14.56	Avanu wolofu vevalonzile uwolelesi wa uwudesi vakumolelela Yesu, neke uwolelesi wawo wuve siwukwiyidikila wisutana pakomi. 
MRK.14.57	Neke avamwi viime, valonge uwolelesi wa uwudesi vitigila, 
MRK.14.58	“Twamupulike Umunu uyu itigila, ‘Ndenya itembeli iyasenzilwe na amawoko ga avanu, na mu filo fidatu nzenga iyingi yesinzenge na amawoko.’” 
MRK.14.59	Neke nabaho uwolelesi wawo wave siwikwiyidikisa nambi.
MRK.14.60	Swe Umutambisi Umuvina, akwima pagati, neke amuwuse Yesu, “Siwipitula lukani? Avanu iva vakukolelela kiki veve?” 
MRK.14.61	Neke Umwene akatwike sili siapitwi lukani. Umutambisi Umuvina amuwusise kangi, “Veve ye wi Kilisito, ve Mwana va Nguluvi umunyandolo?” 
MRK.14.62	Neke Yesu atigile, “Ena ye nene. Kangi samumuwona Umwana va Umunu ateng'eme kwiwoko ilya kundyo lya umunyaludali mbeluli akusa mumafufu ga kuchanya.” 
MRK.14.63	Swe ipo Umutambisi Umuvina, ivipa na ukudemulanga umwenda gwakwe gwealafwite na ukutigila, “Tuvapetusaka awolelesi veki kangi? 
MRK.14.64	Mumupulike lwe iliga Nguluvi! Lino nyenye mwitigila ndawuli?” Mbevali valonje pamwi uyu afwisage hela. 
MRK.14.65	Swe avanu vivanga ukumufunyila amati vakumudinda kumiho vakumutovanga na ukumutigila, “Tulongele yenani yeakutofile!” Na avanyigalu nawo vamutofile na ifipi.
MRK.14.66	Petulo lwealateng'eme pala pidama, uyumwi va avakami avang'inetu va umutambisi umuvina aasile. 
MRK.14.67	Avelige akumuwona Petulo akota umoto, amulafile, swe akumutigila, “Nayuveve uke pamwi na Yesu Umunasaleti.” 
MRK.14.68	Neke Petulo akane, “Sindiluseli, na singulukagula na lwe wilonga!” Swe Petulo iwuka pala, ibita pivala ulusika lulo inzogolo yavikite. 
MRK.14.69	Yula umukami umung'inetu avelige akumuwona kangi Petulo, avalonje avanu ave vimite pivala, “Umunu uyu nave muyawe va vavala.” 
MRK.14.70	Petulo akanite kangi. Pambele ludodo, avevimite pala vamutige Petulo, “Nachene veve wimuyavo, pakuva nayuveve wi Mugalilaya.”
MRK.14.71	Neke Petulo avange ukwifingulisa akwilapa, “Nene sindimuseli uyu yemwilonga ing'ani sakwe” 
MRK.14.72	Swe ipo inzogolo yivika lwa kavili. Neke Petulo iwuke lwealamulonje Yesu ukutigila, “We inzogolo siyilavika lwa kavili, uva umbihye kadatu.” Petulo lwamuvafile neke avembe ahulusage na inzihosi.
MRK.15.1	Neke peyekuche avatambisi avavina, pamwi na avavina va avanu na avigisi va indagilo, na vavahisi mbevali vakong'ane na ukulongana; neke vamupinge Yesu vamusindike na ukumutawula kwa Pilato. 
MRK.15.2	Neke Pilato amuwuse, “Veve ye veve ve Mutwa va Avayudaya?” Neke Yesu amupitule, “Veve ye ulonzile.”
MRK.15.3	Neke Avatambisi avavina vamusongele mu nzolofu. 
MRK.15.4	Neke kangi Pilato amuwuse Yesu, “Wimugaya ulwa ukupitula? Wonage iva vakukusongela nzolofu.” 
MRK.15.5	Neke Yesu siapitwi kinu swe Pilato isasavala.
MRK.15.6	Ino paikimunyi ikikomi icha i Pasaka Pilato avadindulilige uyumwinga va avanyandinde yevamuwendige. 
MRK.15.7	Sweno, epwali umunu uyumwi yatambuligwe Balaba yealasopitwe mundinde pamwi na avananzi avangi kwa ukusagasa liyowo na uwuwulasi. 
MRK.15.8	Neke vamalugu vamusile Pilato vakumusuka avapigile ndawe lwealasovye ukuvapigila. 
MRK.15.9	Neke avapitule, “Mwisaka nene ndimudindulile Umutwa va Avayudaya?” 
MRK.15.10	Pakuva alukagwe ulwa avatambisi avavina vevamulesile kulumwene kwa igila hela.
MRK.15.11	Neke avatambisi avavina vahele ukuvakuvilisa avanu vamusuke Pilato avadindulilage Balaba. 
MRK.15.12	Neke Pilato kangi avatigile, “Ino ngitage ndawuli na umunu uyu ye itambulwa Mutwa va Avayudaya?” 
MRK.15.13	Neke pevayove kangi, “Atumbikwage!” 
MRK.15.14	Neke Pilato avatigile, “Mbi wubi wuki? Weapigite?” Neke pevakoole mbevali, “Atumbikwage!”
MRK.15.15	Nave Pilato asakige ukwiyendelesa kwa avamalugu, swe akumudindulila Balaba. Ndawe alagilige Yesu vamutovangage ni imikungo iminyamifwa, ndawe amutawulige vakamutumbike.
MRK.15.16	Neke avanyigalu vamusogose Yesu mbaka kwivaha; swe vikong'ana avanyigalu mbevali pamwi. 
MRK.15.17	Neke vamufwike Yesu umwenda ugunyakilesi, neke vative ingela ya imifwa nayo vamufwikite kumutwe. 
MRK.15.18	Neke pevavange ukumuhungila, “Kamwene, ve Mutwa va Avayudaya!” 
MRK.15.19	Neke vamutove na ululasi kumutwe neke vamufunyile amati, neke vamufugamile na ukumusunyalila. 
MRK.15.20	Neke peyevamwelanzile, vamuwopwe isopeka neke vamufwike imyenda swe vakumusindika kukumutumbika.
MRK.15.21	Nawo vamung'ang'anise umulutilang'asi, Simoni uva ku Kilene yeahumige munanana, Udade va Isikanda na Lufo, sambi amuteguse umusalaba Yesu. 
MRK.15.22	Neke vamusindike apono apatambuligwe Goligota kwekutigila, “Apono apa ikibang'a”. 
MRK.15.23	Neke vamupelage idifayi inyanze na imanemane, neke Yesu abihile ukunywa. 
MRK.15.24	Swe ndawe vamutumbikige Yesu, neke vagave imyenda jakwe vitovela isimbi ye nani ategule iki. 
MRK.15.25	Ino che kivalilo cha wudatu, pevamutumbikige. 
MRK.15.26	Pepina uwandike uwa uluhigilo lwa Yesu uwitigila, “Umutwa va Avayudaya.” 
MRK.15.27	Pamwi na Yesu vatumbikwe avahiisi vavili, uyungi kwiwoko lya kundyo neke uyungi kung'igi. [ 
MRK.15.28	Na Uwandike Uwelu wakwilye wewitigila, “Avalilwe pamwi na avananzi.”]
MRK.15.29	Na vavala avalutilige mung'asi vamuligige viyunza imitwe jawo vitigila, “Aha! Vemunyakudenya itembeli na ukuyisenga mufilo fidatu! 
MRK.15.30	Wiponiage yuveve wike mumusalaba!” 
MRK.15.31	Swe avatambisi avavina na avigisi va indagilo vamwelange vitigila, “Aponise avangi, ilemwa ukwiponia yu mwene! 
MRK.15.32	Kumbi ye Kilisito, Umutwa uva Isilaeli! Ike lino uluhuma mu musalaba sambi tulave neke tufuuwe.” Na vavala avevatumbike pamwi nawo vamulisile ndahihyo.
MRK.15.33	Na pekifisile ikivalilo icha mutanda pamunyi kwave na lwisa mung'i mbeyili mbaka pa ikivalilo icha igonza. 
MRK.15.34	Neke paikivalilo icha igonza pelitegamwike Yesu akoolite kwihuga, “Eloi, Eloi, lama sabakitani?” Kwekutigila, “Nguluvi vangu, Nguluvi vangu, mbi ndawuli undesile?”
MRK.15.35	Neke avangi avevimile pevapulike vatigee, “Mulavage! Ikemela Eliya.” 
MRK.15.36	Neke uyungi akimbile, swe isopa idifayi inzasamufu neke avike mululasi swe akumunywesa itigila, “Leke tulave wone Eliya aasa amwise pasi!” 
MRK.15.37	Neke Yesu akoole akwihuga swe Umutima gwidumuka.
MRK.15.38	Neke ikibupa icha ilyenda lya i tembeli swe kidemuka kihuma pavili uluhuma kuchanya mbaka pasi. 
MRK.15.39	Umuvina uyumwi va avanyigalu yeeimite pawutalo pa Yesu amuwene peikoola nu kufwa, atigee, “Nachene Umunu uyu ake Mwana va Nguluvi!”
MRK.15.40	Ve povali na avang'inetu ave pataali mwavawo, epwali Maliya Magadalena, Salome na Maliya uyuve va Yakobo na Yose. 
MRK.15.41	Iva vamuninilige Yesu pee ku Galilaya, na ukumupigila, neke kangi na avang'inetu avangi avevahelelige pamwi na Yesu ku Yelusalemu.
MRK.15.42	Ikinyamihye yechekifikite. Icho che kimunyi icha ukwigelanisa ikilongola kusabato. 
MRK.15.43	Ipo aasile Yosefu uva ku Alimataya, umutambule uyumwi va pawuhigilo. Uyo yemwene nave awulavisige uwutwa wa Nguluvi wuuse. Ahele kwa Pilato wesakogopa, swe isuka apelwe umuvili gwa Yesu. 
MRK.15.44	Neke Pilato asasavale ukupulika ulwa Yesu yeafwe; neke amukemele umuvina va avanyigalu, amuwuse ulwa wone Yesu yeafwe lusika. 
MRK.15.45	Neke Pilato peyealukagwe ukuhuma kwa umuvina va avanyigalu ulwa Yeafwe, ndawe amutawulige Yosefu agutegule umufimba. 
MRK.15.46	Ipo Yosefu agusile isanda inofu swe akumwisa Yesu mumusalaba neke amufwike isanda neke amutage muwuvi uwe wuyave mwitalawe, neke adinde na iliganga pamulyango gwa ichanga. 
MRK.15.47	Maliya Magadalena na Maliya uyuve va Yose vapawene peali muvike.
MRK.16.1	Isabato yavelige yilutila Maliya Magadalena na Maliya uyuve va Yakobo, na Salome vagusile amafuta aginung'ilila wunofu sambi vabite vakagubake umufimba gwa Yesu. 
MRK.16.2	Vilaafile wemilawu, ikimunyi cha pa Jumapili, vahele kuchanga, ilisuva mwelihohomoka. 
MRK.16.3	Neke vavange ukwilonganza vavene, “Ye nani yeabidusa iliganga pala pa mulyango gwa ichanga?” 
MRK.16.4	Na vavelige vilava wunofu, valiwene iliganga libidukise palubali. (pakuva iliganga lye likomi kangi lisito) 
MRK.16.5	Swe vakwingila mugati muchanga vakumuwona umunyakilambo ateng'eme kwiwoko ilya kundyo, afwite umwenda umwelu, neke vasasavale.
MRK.16.6	Nave avatigee, “Mulasasavala. Mukumusaka Yesu Umunasaleti yevakamutumbike. Asilibwike asupali ipa. Mulavage peakemuvike. 
MRK.16.7	Lino mubitage, mukavalongele avanyigendo vakwe, nayi Petulo ukutigila, ilongola ukubita ku Galilaya. Uko kwe musakumuwona, ndawe lwealavalonje.”
MRK.16.8	Swe vihuma pivala, vikimbila uluhuma pachanga pakuva vevibatike na umuhwehwe kono we vikuvila. Sivamulonji nave munu lukani, pakuva wogopige.
MRK.16.8	[ 
MRK.16.9	Nave Yesu pe isilibuka, ikimunyi cha pa Jumapili, we pemilawu ilaje kwa Maliya Magadalena, yula yealamuhumise amasoka gimufung'ati. 
MRK.16.10	Umung'inetu uyo ahele kukuvalongela avayagwe mbevali, nawo vepevavemba na ukuyeyela. 
MRK.16.11	Nawo vavelige vipulika ulwa mumi, na yi Maliya Magadalena amuwene, sivafuuvitwi.
MRK.16.12	Na peyelulutye ulo, Yesu ilaje ku avanu avavili, we ina lwihwano lungi. Nawo vabitige kumigunda. 
MRK.16.13	Avanu iwo nawo vahele vakavalongele vala avangi. Navawo sivafuuvitwi.
MRK.16.14	Pambele Yesu ilaje kwa vala vanyigendo vanyichumi na yumwi pevalisige. Neke avakenyele ukwimila uwutalamu wawo na uwusito wa inumbula sawo pakufuuwa ing'ani isa mbevali vevavalongelige ukutigila asilibwike uluhuma kuvafwe. 
MRK.16.15	Swe akuvalongela, “Mubitage konivala mbekuli, mukadalikage Ulukani Ulunofu kwa mbevali. 
MRK.16.16	Yula yeyeavesaga ifuuwa na ukubatisiwa saapokwa, neke yesiifuuwa saahigwa. 
MRK.16.17	Na ifilagilo ifi figendasa na avifuuwa: mwitawa lyangu vahumya amasoka, valonga indongele ingenzi. 
MRK.16.18	Vibata inzoka, na vanywe mugoda mukali siwuvagita kinu nda. Vavavikila avatamwa amawoko gawo nawo vapona.”
MRK.16.19	Neke Umutwa avelige yalongine nawo, swe itegulwa kuchanya, na ukuteng'emala kwiwoko ilya kundyo kwa Nguluvi. 
MRK.16.20	Nawo vala avanyigendo vahesile, nawo vahele vakidalika mbekuli. Na Nguluvi apigige ifipigo pamwinga nawo, na ukusikangasa Ulukani ikola ifilagilo fyevagendasige nalo.]
LUK.1.1	Ve mutambule Teofilo: pakuva avanu wolofu vakandike kwa wupifu ing'ani sila sesapigike mwahwehwe.
LUK.1.2	Ndawe twetwivalongele na vala vevasiwene ing'ani iso mumiho gawo nu kudalika uluhuma pamuvango. 
LUK.1.3	Nayi nene mbwene lunofu ngwandikile kinyandolo veve ve mutambule pakuva ngisache isa nachene uluhuma pa muvango. 
LUK.1.4	Sambi na yuveve usikagule wunofu ing'ani isanachene.
LUK.1.5	Mumisika ja Helodi yeali Mutwa va mung'i ya mu Yudaya epwali umutambisi yeatambuligwe Sakaliya va mukilugu cha Abiya. Uvakwe atambuligwe Elisabeti nave emwegalwa mulukolo lwa Haluni umutambisi. 
LUK.1.6	Na mbevali we vavili vevagolofu pamiho ga Nguluvi, mbepali ve vinatifu mung'ani na indagilo mbesili isa Nguluvi. 
LUK.1.7	Navene vevagaya mwana pakuva Elisabeti e muguumba, kangi mbevali we vavili vevagogolo hilo.
LUK.1.8	Ikimunyi ikimwi, pelwe lutono lwa ikilugu chakwe ukupiga ikipigo icha uwutambisi mu tembeli ya Nguluvi. 
LUK.1.9	Ndawe imigendele wegiwali ija uwutambisi, ulutono lwamugwilye Sakaliya ingile mutembeli ya Umutwa akafung'ilise uwufumba. 
LUK.1.10	Na pakivalilo icha ukufung'ilisa uwufumba. 
LUK.1.11	Munyivaha va Umutwa amweleluche, imile ulubali lwa kundyo pifunyo peifung'ilisa uwufumba. 
LUK.1.12	Sakaliya avelige akumuwona atinwike na ukogopa. 
LUK.1.13	Neke munyivaha va Nguluvi amutigile, “Ulogopa, Sakaliya, pakuva ukwifunya ukusuka kwako kupulise na uvako Elisabeti akwegalila Umwana mukwamisi, ilitawa lyakwe akemelwa Yohane. 
LUK.1.14	Veve uva na luhekelelo na lukimililo na awolofu vahekelela ukwegalwa kwa uyo. 
LUK.1.15	Ava munu muvina pamiho ga Umutwa sisaanywa idifayi nambi kinu cha uwugaasi. Na uluhuma pe akali mwileme lya uyuve ava ina Umuhe Umwelu. 
LUK.1.16	Yuyo yavapilula avanu wolofu va mulukolo lwa Isilaeli kwa Nguluvi Umutwa vawo. 
LUK.1.17	Alongola kulu Mutwa ilongoswa mu ludali na umuhe ndawe Eliya. Sambi apitule inumbula sa avadadawo kuvana, avanosa avanyangagu vave na mahosa amagolofu paulo amuwuyapile avanu Umutwa vakwe.”
LUK.1.18	Neke Sakaliya amulongele munyivaha va Nguluvi, “Ndilukagula ndawuli ulukani ulo? Pakuva nene ndimugogolo na uvangu nave mugogolo.” 
LUK.1.19	Na yula munyivaha va Nguluvi amupitule, “Nene ndi Gabulyeli yengwimaga pa Nguluvi, anumite nzuse ngulongele veve ing'ani isi inofu. 
LUK.1.20	Ino wonage, uva wimunyakibubwi sulonga mbaka ikimunyi pesivasikwilye isi pakuva siufuuvitwi ing'ani sesikwila kumisika jakwe.”
LUK.1.21	Na avanu vamusindilige Sakaliya kono we visasavala ndawuli ifuvalila pa kuhuma mula mu tembeli. 
LUK.1.22	Peyahumite kwivala alemilwe ukulonga nawo. Neke pevalukagule ulwa ava awene kimbilumbilu mula mu tembeli. Neke avange ukuviganisa ni liwoko, swe isigala munyakibubwi.
LUK.1.23	Neke ulutono lwakwe lwave lwisila ukupiga mu Tembeli, Sakaliya apitwike ibita kukaye yakwe. 
LUK.1.24	Pambele uvakwe Elisabeti ave na filo ifihite mukaye myesi gihanu, kono we itigila, 
LUK.1.25	“Ulu lwe lwene lweamije Umutwa: mu filo fila fyeakandolelige sambi anyesekese inyoni sangu: pamiho ga avanu.”
LUK.1.26	Mu mwesi ugwa mutanda gwa ifilo fya Elisabeti munyivaha va Nguluvi Gabulyeli atumitwe na Nguluvi ku boma iyitambulwa Nasaleti ya mu Galilaya, 
LUK.1.27	abite kulu mwanahinza yee mulumbe na umunu ilitawa lyakwe Yosefu yeali va mulukolo lwa Daudi, umwanahinza uyo umutuunafu ilitawa lyakwe Maliya. 
LUK.1.28	Inje akumufika mukaye yakwe nu kutigila, “Kamwene, veve ve mwende, Umutwa alipamwi na veve!” 
LUK.1.29	Nave atinwike hilo, ulwa ing'ani iso swe ihosa munumbula, ukuhungilwa kono mbi kwa kinyandawuli? 
LUK.1.30	Neke munyivaha va Nguluvi amutigile, “Ulogopa Maliya, pakuva umwene Nguluvi akupelye uwende. 
LUK.1.31	Veve uva na filo wegala umwana umukwamisi na ilitawa lyakwe umukemela Yesu. 
LUK.1.32	Uyo ava muvina, akemelwa mwana va yalikuchanya, na Umutwa Nguluvi amupela ikigoda cha uwutwa wa Daudi ukukwe munyakataali. 
LUK.1.33	Nave atema mulukolo lwa Yakobo kitasila na uwutwa wakwe wugaya wusilo!”
LUK.1.34	Maliya amulonje munyivaha va Nguluvi, “Nene sindilagomwa luva ndawuli ulukani ulo?” 
LUK.1.35	Munyivaha va Nguluvi amupitwe, “Umuhe Umwelu, akusila veve na uludali lwakwe, yalikuchanya hilo lukusiika nda mwigigi, pakuva ichali icho chechegalwa kiva chelu mwana va Nguluvi. 
LUK.1.36	Lukagulage ulwa nayi Elisabeti umunyalukolo vako nave ina filo we mugogolo, lino de ugu mwesi gwa mutanda gwa umwene yevevamusele ulwa muguumba. 
LUK.1.37	Pakuva lusukuli ulukani lwe lumulema Nguluvi.” 
LUK.1.38	Swe Maliya itigila, “Lavage nene ndimukami va Umutwa, luvesage ndahihyo ndawe wulonzile veve.” Swe munyivaha va Nguluvi ihega akwibitilaga.
LUK.1.39	Mufilo ifyo Maliya awukite ibita kinyaganisa mung'i inyafidunda mbaka ku boma iya mu Yudaya. 
LUK.1.40	Uko inje mukaye ya Sakaliya, neke amuhungile Elisabeti. 
LUK.1.41	Ulusika lulo Elisabeti ave ipulika ukuhungila kwa Maliya, ichali mwileme lyakwe, kihesige; Elisabeti amemitwe Umuhe umwelu, 
LUK.1.42	alonje muchanya itigila' “Wimufunyilile veve muvang'inetu na yewegala mufunyilile. 
LUK.1.43	Kumbi nene ndi nani mbaka na yuyuve va Umutwa vangu ase kwa nene? 
LUK.1.44	Mbelige ndipulika hela ukuhungila kwako, ichali mwileme lyangu kihesige kwa lukimililo. 
LUK.1.45	Wimufunyilile veve yukafuuvilwe ukutigila sikwila seakulonje Umutwa.”
LUK.1.46	Neke Maliya atigile,
LUK.1.47	“Inumbula yangu yilumba Umutwa,
LUK.1.47	umutima gwangu gwihekelela kwa
LUK.1.47	Nguluvi Umupoki va nene.
LUK.1.48	Pakuva awulafile uwilevesi wa
LUK.1.48	umuvanda vakwe pakuva uluhuma lino
LUK.1.48	avanu mbevali vanigila ndimufunyilile.
LUK.1.49	Pakuva umunyaludali amije ing'ani ingomi,
LUK.1.49	na ilitawa lyakwe lyelu.
LUK.1.50	Na ulusungu lwake lwinanaga uluhuma,
LUK.1.50	mbegalo mbaka mbegalo.
LUK.1.51	Kwa iwo avanyachoga kulumwene
LUK.1.51	alaje uludali kwa iliwoko lyakwe:
LUK.1.51	avatagalise avanyakidada
LUK.1.51	kumahosa ga inumbula sawo.
LUK.1.52	Avagwisise avatambule pasi
LUK.1.52	uluhuma mufigoda fyawo fya uwutwa,
LUK.1.52	neke avakung'umike avilevesi pachanya.
LUK.1.53	Avapelye ve vadagine ifilyo ifinono,
LUK.1.53	na avanono avahesise vagaya kinu.
LUK.1.54	Amutanzile Isilaeli umukami vakwe,
LUK.1.54	pakwiwuka ulusungu lwakwe.
LUK.1.55	Ndawe lwealavalonje avadadetu,
LUK.1.55	Abulahamu ni mbegalo yakwe
LUK.1.55	mbaka kumbepali na mbepali!”
LUK.1.56	Maliya ikalite pamwi nave myesi ginda gidatu, ndawe awuyige kukaye yakwe.
LUK.1.57	Fyavelige fikwila ifilo Elisabeti egee mwana mukwamisi. 
LUK.1.58	Vave vipulika avaseela na avanyalukolo ukutigila Umutwa amuwonie ulusungu ulukomi swe vihanga mukuhekelela pamwi nave.
LUK.1.59	Chavelige kifika ikimunyi icha munana vakong'ine ukumuwoola umwana kono wevisaka vamupele ilitawa lya udade Sakaliya. 
LUK.1.60	Neke uyuve atigile, “ndala, ilitawa lyakwe akemwelwa Yohane.” 
LUK.1.61	Swe vakumutigila, “Neke sikwali umunu mulukolo lwakwe umunyalitawa ilyo?” 
LUK.1.62	Ndawe vamuwusige udade vikola ifiganiso atambule ilitawa lya Umwana uyo. 
LUK.1.63	Swe isuka ikibawo akwandika, “Ilitawa lyakwe ye Yohane.” Neke mbevali vasasavale. 
LUK.1.64	Uluhuma baho adindwike umulomo na ululimi swe ivanga ukulonga akumulumba Nguluvi. 
LUK.1.65	Swe avaseela mbevali viva na muhwehwe, neke ing'ani iso sitagalile mung'i mbeyili ya mufidunda mu Yudaya. 
LUK.1.66	Mbevali avapulike ing'ani iso vasokime munumbula sawo vitigila, “Umwana uyu ava munu va kinyandawuli?” Pakuva nachene uludali lwa Nguluvi luke pamwi nave.
LUK.1.67	Na udade Sakaliya, amemitwe Umuhe Umwelu, avilite itigila:
LUK.1.68	“Alumbwagwe Umutwa Nguluvi va Isilaeli,
LUK.1.68	pakuva avasye na ukuvakombola avanu vakwe,
LUK.1.69	Atupelye umupoki umukangafu,
LUK.1.69	umwegalwa va Daudi,
LUK.1.69	umukami vakwe.
LUK.1.70	Ndawe alahuvise ipo pidaha
LUK.1.70	ukukola avavisi vakwe avelu,
LUK.1.71	Ulwa saatupoka mumawoko ga avatavangu vetu,
LUK.1.71	na uluhuma mwavala vevatuvipye.
LUK.1.72	Atigee saavasungupila avavaha vetu,
LUK.1.72	na ukwiwuka ulufingano lwakwe ulwelu.
LUK.1.73	Alamwilapye ukukwetu,
LUK.1.73	ulwa saatupela hwehwe.
LUK.1.74	Tukombolwe uluhuma kuvatavangu vetu
LUK.1.74	sambi tumupigilage we tuvagaya muhwehwe.
LUK.1.75	Tuve vagolofu na vanyandolo palumwene,
LUK.1.75	mufilo mbefili ifya uwunani wetu.
LUK.1.76	Nave ve mwanangu, utambulwa:
LUK.1.76	wimuvisi va Nguluvi ye alikuchanya,
LUK.1.76	ulongola kulu mutwa uwuyape ing'asi sakwe.
LUK.1.77	ukuvadalikila avanu vakwe ukutigila
LUK.1.77	vapokwa na ukudegepelwa inzanangifu sawo.
LUK.1.78	Nguluvi vetu mulele kangi munyalusungu.
LUK.1.78	Ahohomosa uwenzelufu uwimalavadika
LUK.1.78	ukuhuma kuchanya.
LUK.1.79	Na ukuvang'alikila mbevali avakwikala mulwisa ulukomi
LUK.1.79	ulwa ifwa, sambi atulongose mung'asi iya uwikalakunoga.”
LUK.1.80	Neke Umwana akulage, na ukongelekela uludali munumbula. Ndawe ikalige mwihala mbaka ikimunyi che ilaje kwa Vaisilaeli.
LUK.2.1	Mufilo ifyo Kaisali Agosito alagise avanu mbevali vavalilwage na ukwandikwa ava mung'i mbeyili iya muwutema wakwe. 
LUK.2.2	Ukwandikwa uko kwe kwa ukutala, Kilenio pee mutema mung'i iya ku Siliya. 
LUK.2.3	Swe mbevali yevevalongele vabite ukwiyandikisa munu ku boma yakwe.
LUK.2.4	Nave Yosefu agang'amwike ihuma ku Galilaya, pa boma ya ku Nasaleti ibita ku boma iya mu Yudaya iyitambulwa Betelehemu pakuva e va mukaye na mulukolo lwa Daudi. 
LUK.2.5	Ahele lumwi na Maliya ukwiyandikisa yee mulumbe vakwe kono weyeafuluge. 
LUK.2.6	Na pevevakaali kuko ifilo fya ukwisavila umwana yefyefifikite. 
LUK.2.7	Swe akwisavila umwana umuvele vakwe mukwamisi, neke amufwike imyenda ija pawudodo na ukumulambalika mwipugu pakuva vevagayite uwuvaso mukaye sa ukufikila avagenzi.
LUK.2.8	Na mung'i yila vepovali avakwamila ifikwamilwa mwihala avikalige miho vilolela ifikwamilwa fyawo pa kilo. 
LUK.2.9	Ndawe munyivaha va Umutwa avelelukilige, neke indolo isa Umutwa sivang'alikile imbali mbesili. Neke vave na muhwehwe mukomi. 
LUK.2.10	Neke munyivaha va Nguluvi avatigile, “Mulava na muhwehwe! Pakuva nguvaletela Lukani Lunofu lwa uluhekelelo ulukomi, kuvanu mbevali. 
LUK.2.11	Ukwimila nyenye namunyi de muboma ya Daudi awonike umupoki venyu, ye Kilisito Umutwa. 
LUK.2.12	Na kiva che kilagilo kwa nyenye: mumufika umwana mufwike imyenda ja pawudodo, alambale mwipugu.” 
LUK.2.13	Swe ulusika lulo ililugu ilikomi lya vanyivaha va Nguluvi avakuchanya lyahanzile pamwi na munyivaha va Nguluvi yula vakumulumba Nguluvi vitigila:
LUK.2.14	“Indolo kwa Nguluvi kuchanya,
LUK.2.14	na mung'i uwikalakunoga mwa vala veinogelwa nawo!”
LUK.2.15	Na Vanyivaha va Nguluvi pevahesile pala nu kubita kuchanya, vala avakwamili ifikwamilwa valongine: ukutigila, “Nyela tukabitage ku Betelehemu tukalave ulukani ulu lwe luwonike lweatulonje Umutwa.” 
LUK.2.16	Swe vakwangufya pa kuhega pala, vakumufika Maliya na Yosefu na kichali kilambalike mwipugu. 
LUK.2.17	Avakwamila ifikwamilwa vavelige vakumuwona umwana yula, ndawe vavalongelige mbevali ing'ani sevevalongele isa umwana. 
LUK.2.18	Na mbevali avapulike ing'ani iso, isa avakwamili ifikwamilwa vasasave. 
LUK.2.19	Neke Maliya ahosise pakomi ing'ani mbesili iso, neke asivike munumbula yakwe. 
LUK.2.20	Vala avakwamili ifikwamilwa vapilwike kono we vilumba na ukumusumisa Nguluvi mung'ani mbesili sevevapulike na ukusiwona; ndawe lwevevalongele.
LUK.2.21	Chavelige kifika ikimunyi icha munana ikimunyi cha ukuwoolwa, umwana yula apelitwe ilitawa lya Yesu, ilitawa lyealapelitwe na umunyivaha va Nguluvi uyuve weesalava na ifilo.
LUK.2.22	Ifilo fyavelige fifika fya Maliya na Yosefu fya ukweswa kwawo, ndawe mwelwakolige ululagilo lwa Musa, vamusindike umwana ku Yelusalemu akatawulwe kulumutwa, 
LUK.2.23	Ndawe lwandikwe mululagilo lwa Umutwa, “Yeyeavesaga mwana umuvele umukwamisi akemelwa mwelu va Umutwa.” 
LUK.2.24	Vakatawule na inambika ndawe mwelwakolige ululagilo lwa Umutwa, “Ngunda sivili apangi nziva sivili indodo.”
LUK.2.25	Epwali munu mu Yelusalemu, ilitawa lyakwe e Simioni, na umunu uyo e mugolofu na munyachoga kwa Nguluvi, yeasindilige uwukombolwa wa Vaisilaeli. Na Umuhe Umwelu alimulumwene. 
LUK.2.26	Alagubulilwe na Umuhe Umwelu ulwa sisaafwa wesalamuwona Kilisito uva Umutwa. 
LUK.2.27	Na we isogoswa na Umuhe aasile mu tembeli; na avegasi pevamuletige mula umwana Yesu, apigilwe isa imisimu ija indolo, 
LUK.2.28	Simioni amwanuche umwana mumawoko gakwe swe akumulumba Nguluvi weitigila,
LUK.2.29	“Lino Mutwa umutawulage umuvanda vako
LUK.2.29	ibitile na uwikalakunoga, ndawe walulonzile.
LUK.2.30	Pakuva amiho gangu gawuwene
LUK.2.30	uwupoki wako.
LUK.2.31	We waluuwuvikite pamiho
LUK.2.31	ga vanu mbevali:
LUK.2.32	Uwelu wa ukuvang'alikila avamyanza,
LUK.2.32	na indolo ku vanu vako Vaisilaeli.”
LUK.2.33	Na udade na uyuve vasasavalige ukwimila ing'ani isalonzilwe isa umwana uyo. 
LUK.2.34	Ndawe Simioni avafunyililige neke peamulongele Maliya uyuve va umwana, “Lavage Umwana uyu avisilwe sambi avanu wolofu va Isilaeli vayage na ukupokwa. Nave ava kilagilo cha ukubihilwa; 
LUK.2.35	na amahosa ga wolofu gagubulwa pawelu. Na kwa veve uwuvafi uwindawe wa limage ilyugi wukuhoma munumbula yako.”
LUK.2.36	Kangi epwali umuvisi umung'inetu yeali mugogolo hilo, atambuligwe Anna, yeali mwalive va Fanueli, va mulukolo lwa Aseli. Ali ikalite na ingomwa yakwe myaka gimufung'ati uluhuma muwutavangwa wakwe. 
LUK.2.37	Swe iva mufwile mbaka pawugogolo uwa myaka machumi gimunana na gitayi umusika mbeguli ugo ikalige mu Tembeli, kolofu iva akwiyima ukulya sambi ifunyage, ifunyige ikimunyi na kikilo. 
LUK.2.38	Uyu imite ulusika lulo, nu kumulumba Nguluvi na ukolelela ing'ani isa umwana uyo kuvanu mbevali avasindilige uwukombolwa wa Yelusalemu.
LUK.2.39	Yosefu na Maliya vavelige visinda ukupiga mbesili isa indagilo isa umutwa, vapilwike ukwawo ku Nasaleti, ku boma ya mu Galilaya. 
LUK.2.40	Umwana avinite na ukongelekela uludali, kono wamemite uluhala na uwende wa Nguluvi we pamwi na yumwene.
LUK.2.41	Peguvesaga mwaka avegasi va Yesu vabitige ku Yelusalemu ikimunyi ikikomi cha i Pasaka. 
LUK.2.42	Nave umwana avelige ifika imyaka ginyichumi na givili, mbevali vahele ku kimunyi ikikomi icha i pasaka ndawe mwejagendelige imisimu. 
LUK.2.43	Na pe inyekelelo yesisile, swe ndawe vapilukige, neke umwana Yesu asigale ku Yelusalemu. Avegasi vakwe we vagaya nzeli. 
LUK.2.44	Vatigilige wanda ava mwilugu lya vanyalugendo, vagendite ikimunyi mbekili swe vivanga ukumolela muvaseela na mu vanyalukolo. 
LUK.2.45	Na peyevalemilwe ukumuwona, swe vipiluka mbaka ku Yelusalemu kono we vakumolela. 
LUK.2.46	Ikimunyi cha wudatu swe vakumuwona mu tembeli, ateng'eme na avigisi, akuvapulikisa na ukuvawusa ing'ani. 
LUK.2.47	Na mbevali avamupulikige ing'ani sakwe vasasave uluhala lwakwe na uwukagusi wakwe na uwupitusi wa ing'ani. 
LUK.2.48	Avegasi vave vakumuwona vatinwike. Uyuve Maliya amuwusise, “Mwanangu mbi ndawuli utugisile de? Lavage udado na nene tukolelige we tuhuguve.” 
LUK.2.49	Neke avapitule, “Mbi ndawuli nyenye musakige nene? Simulukaguligi ukutigila lumbaje ukuva mukaye ya Dada vangu?” 
LUK.2.50	Nawo sivalukagwi ulukani ulo lwe avalonje.
LUK.2.51	Sweno, Yesu ndawe apilukige nawo, mbaka ku Nasaleti. Kono we iva na choga kuvavaha vakwe, na uyuve avisile ing'ani iso mbesili munumbula yakwe. 
LUK.2.52	Nave Yesu neke peongelekelage ukuvina umuvili na uluhala, kono we iva mwende kwa Nguluvi na avanu.
LUK.3.1	Umwaka gwa ichumi na gihanu gwa uwutema wa Kaisali Tibeliyo. Pontio Pilato pee Mutema mung'i ya mu Yudaya, Helodi nave pee mutema ulubali lwa ku Galilaya, na umame Filipo imbali isa ku Ituleya na ku Tulakoniti; nayu Lusania ku Abilene, 
LUK.3.2	na Anasi na Kayafa peve vatambisi vavina; umusika ugo ulukani lwa Nguluvi lwamusye Yohane umwana va Sakaliya kubalali. 
LUK.3.3	Neke Yohane peagende mumbali mbesili isa mung'i isilimwipi na umukoga gwa Yolodani idalika, “Avanu vapele nu kubatisiwa sambi vadegepelwe inzanangifu.” 
LUK.3.4	Ndawe sandikwe mu kitabu cha Yesaya umuvisi:
LUK.3.4	“Iliswi lya umunu ye iyova mubalali
LUK.3.4	‘Muwuyapisage ing'asi iya Umutwa.
LUK.3.4	Mukonzage nu kugolola ing'asi sakwe, 
LUK.3.5	Amakombo mbegali gasilwage,
LUK.3.5	na ifidunda ni ifigang'amukila mbefili,
LUK.3.5	fiyawage fitendemale,
LUK.3.5	apabibindafu pagololwagwe,
LUK.3.5	apanyamalundo pateleswagwe.
LUK.3.6	Na avanu mbevali savawuwona
LUK.3.6	uwupoki wa Nguluvi.’”
LUK.3.7	Ndawe Yohane avalongelige avanu awolofu ve vamusilige sambi vabatisiwe: “Nye nye mbegalo ya inzoka! Ye nani ye avapavye sambi mukuluke ililakali lya Nguluvi ilikusa? 
LUK.3.8	Apo muvelekage amaveleko agilagila ukutigila mupitwike. Kangi muvanga ukulonga ukuta, ‘Hwehwe twivana va Abulahamu’ Nene nguvalongela Nguluvi ina ludali lwa kupitula amaganga iga gave vana va Abulahamu. 
LUK.3.9	Lino de ivega mbike pa masina ga imibiki, na umubiki gula gwesigwiveleka amaveleko amanofu gudumulwa na ukutagwa mumoto.”
LUK.3.10	Neke ililugu ilya avanu limuwuse, “Lino tugitage ndawuli?” 
LUK.3.11	Swe akuvapitula itigila, “Yula ye ina imyenda givili, amupelage ugumwi umuyagwe ye ihela, na yula yeina ifilyo nave agitage ndahihyo.” 
LUK.3.12	Nawo avakong'asa imbemenenge, vaasile sambi vabatisiwe neke vamuwuse, “Mwigisi, hwehwe tugitage ndawuli?” 
LUK.3.13	Neke avapitule, “Mulahofya ukulutisa ifikele.” 
LUK.3.14	Avanyigalu nawo neke vamuwuse vitigila, “Nayi hwehwe nahwe tugitage ndawuli?” Neke avalongele, “Mulamupoka kwa ludali munu nambi ukumutosa ahigwe we mukumufila, kangi mutunalage na ga mahombo genyu.”
LUK.3.15	Avanu mbevali vihuvilige na ukuvaganisa mu numbula sawo, ukutigila apamwi Yohane ava ye Kilisito. 
LUK.3.16	Neke Yohane avapitule mbevali, “Nene nguvabatisa nu lulenga, neke yakusa munyaludali ukundutila nene, kwa uyo nene sinywaniti nambi ukuhogosa inzisi sa indatu sakwe. Uyo avabatisa nyenye kwa Umuhe Umwelu na umoto. 
LUK.3.17	Uyo ye akolye uluhelo mwiwoko lyakwe, apete ingano sambi akong'ase ingano asope mukisande, umwelelo anyanye mumoto gwe sigwisimagi.”
LUK.3.18	Neke peavapavile nu kuvadalikila avanu Ulukani Ulunofu. 
LUK.3.19	Neke Yohane amukenyele umutwa yula Helode yee mutema pakuva alamutegwe Helodiya yali mukina umame ave vakwe na uwimila mbesili imbi sealapigite. 
LUK.3.20	Kangi Helode awilye mwasiso mbesili ndawe amusopige Yohane mundinde.
LUK.3.21	Avanu mbevali vavelige vibatisiwa Yesu nave swe ibatisiwa. Na peali mukwifunya kuchanya kwadindwike, 
LUK.3.22	na Umuhe Umwelu iikite kulumwene nda nziva, neke iliswi lihume kuchanya, “Veve ye veve ve mwanangu, ve mwende vangu yendinogelwa na veve.”
LUK.3.23	Yesu peivanga ifipigo fyakwe, yealafikite wita myaka machumi gadatu de, avanu vamuvaganisige ukutigila mwana va Yosefu, yeali mwana va Heli, 
LUK.3.24	Heli e va Matati, yeali umwana va Levi, umwana va Meliki, umwana va Yanayi, umwana va Yosefu, 
LUK.3.25	yeali mwana va Matatiya, umwana va Amosi, umwana va Nahumu, umwana va Hesili, mwana va Nagayi, 
LUK.3.26	yeali mwana va Maati, umwana va Matatiya, umwana va Semeni, mwana va Yoheli, umwana va Yuda, 
LUK.3.27	yeali mwana va Yohanani, umwana va Lesa, umwana va Selubabeli, umwana va Salatieli, umwana va Neli, 
LUK.3.28	umwana va Meliki, umwana va Adi, umwana va Kosamu, yeali mwana va Elimadamu, umwana va Eli, 
LUK.3.29	yeali mwana va Yosuwa, umwana va Elieseli, umwana va Yolimu, umwana va Matati, umwana va Levi, 
LUK.3.30	yeali mwana va Simioni, umwana va Yuda umwana va Yosefu, umwana va Yonamu, umwana va Eliakimu, 
LUK.3.31	yeali mwana va Maleya, umwana va Mena, umwana va Matata, umwana va Natani, umwana va Daudi, 
LUK.3.32	yeali mwana va Yese, umwana va Obedi, umwana va Boasi, umwana va Salimone, umwana va Nasoni, 
LUK.3.33	yeali mwana va Aminadabu, umwana va Adimini, umwana va Alini, umwana va Hesiloni, umwana va Felesi, umwana va Yuda, 
LUK.3.34	yeali mwana va Yakobo, umwana va Isaki, umwana va Abulahamu, va Tela, umwana va Naholi, 
LUK.3.35	yeali mwana va Selugi, umwana va Leu, umwana va Pelegi, umwana va Ebeli, umwana va Sala, 
LUK.3.36	yeali mwana va Kainani, umwana va Alufakisadi, umwana va Semu, umwana va Noha, umwana va Lameki, 
LUK.3.37	yeali mwana va Metusela, umwana va Henoki, umwana va Yaledi, umwana va Mahalaleli, umwana va Kenani, 
LUK.3.38	yeali mwana va Enosi, umwana va Seti, umwana va Adamu yeali mwana va Nguluvi.
LUK.4.1	Yesu ahumite ku Yolodani amemite Umuhe Umwelu na ukusogoswa na umuhe ku balali. 
LUK.4.2	Kula ikalite filo machumi gatayi igelwa na Setani. Ifilo mbefili ifyo iyimite ukulya. Napefilutye ifilo ifyo afwe musale. 
LUK.4.3	Setani amutige, “Wone veve wi mwana va Nguluvi lilongele iliganga ili live kilyo.” 
LUK.4.4	Neke Yesu amupitule, “Lwandike: ‘Umunu siinanilagi kilyo hela.’”
LUK.4.5	Neke setani amutegule mbaka apono apagang'amufu, na ukumulagila sukumwi uwutema mbewuli wa konivala. 
LUK.4.6	Neke Setani pamutigile, “Ngupela veve uludali mbeluli, na sindolo sakwe; pakuva ndi mupele ifi mbefili. 
LUK.4.7	Wone veve unzunyalile, ifyo mbefili fiva fyako.” 
LUK.4.8	Neke Yesu amupitule, “Lwandike: ‘Wifunyage kwa Nguluvi vako na umupigilage yumwene ye iyena swe.’”
LUK.4.9	Neke kangi amutegule mbaka ku Yelusalemu, swe akumuvika pa uluneng'esi lwa itembeli, neke pamutigile, “Wone veve wi Mwana va Nguluvi, witoose pasi uluhuma ipa, 
LUK.4.10	pakuva lwandike: ‘avatuma avanyivaha va Nguluvi vakwambile’, 
LUK.4.11	na kangi, ‘Vakutegula mumawoko gawo, ulikuvala iligulu lyako mwiganga.’” 
LUK.4.12	Neke Yesu amupitwe, “Lwandike: ‘Ulamugela umutwa Nguluvi vako.’” 
LUK.4.13	Setani avelige isinda ukumugela kwa chechekivesaga kigaho, swe ihega akumuleka lusika ludodo.
LUK.4.14	Yesu apilwike ku Galilaya, muludali lwa Umuhe. Na ing'ani sakwe sapulise mung'i mbesili isilimwipi. 
LUK.4.15	Nave igisige mumasinagogi gawo, kono we isumilwa na mbevali.
LUK.4.16	Ndawe Yesu ahelelige ku Nasaleti apono pe akulye, pa ikimunyi icha isabato neke ingile musinagogi ndawe lwealasovye. Swe akwima sambi imbe Uwandike Uwelu mu liswi ilipulisa. 
LUK.4.17	Swe ipelwa ikitabu cha umuvisi Yesaya ndawe akidindulige ikitabu asakite apono apandikwe:
LUK.4.18	“Umuhe va Nguluvi alipamwi na nene,
LUK.4.18	pakuva ahululise amafuta
LUK.4.18	ndivadalikile avamikaa Ulukani Ulunofu.
LUK.4.18	Ndimutume ndivalongele ukudindulilwa kwawo avagalule
LUK.4.18	na avabofu valave kangi
LUK.4.18	ndivawulile aviwonelwa.
LUK.4.19	Na ukuvalongela umwaka umwidikile ugwa
LUK.4.19	Umutwa.”
LUK.4.20	Swe idinda ikitabu neke amupilulile umukami swe iteng'emala neke amiho ga mbevali avali musinagogi gamulavile wuhulo. 
LUK.4.21	Neke avange ukuvalongela, “Neng'ino uwandike uwu yewukwilye mumapulikilo genyu.” 
LUK.4.22	Neke mbevali vamulongage wunofu na ukuhaha uwunofu wa ing'ani saalonzile. Neke vatigile, “Ngali uyu siye mwana va Yosefu?”
LUK.4.23	Neke nave avalongele, “Ndita mundongela ululongwa ulu, ‘Ve mukofi wikovele yuveve’, ‘Mbesili setwapulike sewapigite ku Kapelenaumu, pige na baha.’” 
LUK.4.24	Swe itigila, “Nachene nguvalongela nyenye sikwali yeikagulanikaga mung'i yakwe yumwene. 
LUK.4.25	Lino nachene nguvalongela! Vepovali avang'inetu avafwile wolofu mung'i iya Isilaeli mufilo fya Eliya, ulusika ulo ing'i ye yikalime indonya siyatonyiti myaka gidatu na myesi gimutanda, swe kwiva na ikinge kikomi mung'i mbeyili. 
LUK.4.26	Eliya satumitwi nave kwa uyumwi va vala pesi ku Saleputa kung'i iya ku Sidoni kulumung'inetu yeali mufwile. 
LUK.4.27	Kangi vepovali avatamwa uwukoma wolofu mung'i ya Isilaeli mufilo fya umuvisi Elisa, mwambevali iwo sikwali yeesiwe pesi Naamani, umunyang'i va ku Siliya” 
LUK.4.28	Mbevali avali musinagogi pevapulike iso, vavifile wuhulo. 
LUK.4.29	Swe vakwimila ng'ani nu kumudaga mu boma yawo, iyenzenge pachanya pa kidunda neke vamusindike mwivambala lya ikidunda sambi vamukinye na maganga. 
LUK.4.30	Neke Yesu ivelelike pagatinagati apawo, swe akwibitilaga.
LUK.4.31	Ndawe Yesu ahelelige ku Kapelenaumu, iboma yeye mu Galilaya. Nave igisige ikimunyi icha i Sabato. 
LUK.4.32	Na mbevali vasasave uludali lwealinalo pakwigisa. pakuva ulukani lwakwe lwe luna ludali. 
LUK.4.33	Na mula musinagogi emwali umunu umunyalisoka; swe ikoola kwa iliswi likomi, 
LUK.4.34	“Aa! Be Yesu va ku Nasaleti ngali wisaka utugite ndawuli hwehwe? Ngali yewusile utwanange? Ngusele veve wi nani; ye veve ve Mwelu va Nguluvi!” 
LUK.4.35	Neke Yesu alikenyele, ilisoka itigila, “Katuke! Hume mulumunu uyu!” Swe lisoka ndawe lyamugwisige pagatinagati pevevipwali nu kuhuma wesilitesisi pono. 
LUK.4.36	Avanu mbevali vatinwike vakwilonganza vavene ng'ani, “Ngali ulukani ulu lwa kinyandawuli? Pakuva kwa ludali nu uwukangafu ilagisa amasoka nago gihuma!” 
LUK.4.37	Ing'ani sakwe satagalye mumbali mbesili isa mung'i yiyo.
LUK.4.38	Yesu ahesile mula musinagogi swe akwingila mukaye ya Simoni. Nave uyuvefyala va Simoni, alibatike hilo ni mbungo, neke vamusuke amuponie. 
LUK.4.39	Yesu ahegelye neke ime pipi nu mutamwa swe ikenyela imbungo ndawe aponige. Umung'inetu yula lulusika lulo alamwike swe akuvapigila. 
LUK.4.40	Na ilisuva pelyasotige mbevali avevina avatamwa vanyafitamwa ifilipolofu vavaletite kulumwene, neke avavikilage amawoko gakwe mwa yumwiyumwi na ukuvaponia. 
LUK.4.41	Amasoka gahumite muvanu wolofu, kono wegikoola gitigila, “Veve wi mwana va Nguluvi.” Neke agakenyele akugakatusa, galalonga pakuva gegalukagwe ukutigila umwene ye Kilisito.
LUK.4.42	Kwavelige kwicha ahesile na ukubita apono apagaya vanu. Swe avanu vivanga ukumolela, pevamufisile vagesile ukumutanila alemwa ukuhega apawo. 
LUK.4.43	Neke avalongele, “Lumbaje ukudalika Ulukani Ulunofu lwa uwutwa wa Nguluvi na mu boma isingi naso, pakuva ndimutume kwa lulo.” 
LUK.4.44	Nave adalikige mumasinagogi ga mu Yudaya.
LUK.5.1	Ikimunyi ikimwi Yesu eimite pa mwani ya inyanza ya ku Genesaleti, na avanu wolofu vamupilime wevibanite, vipulikisa ulukani lwa Nguluvi. 
LUK.5.2	Afiwene ifipugu fivili palubali lwa inyanza, avanyamwenafyo vevevalofi vali vahumite vakofuga ifilovelo fyawo. 
LUK.5.3	Ave Yesu akwingila mukipugu ikimwi kila cheche cha Simoni, neke amusuke akihegelese pawutalo padodo ukuhuma panyanza. Swe iteng'emala mumo, ndawe avangige ukwigisa avanu we alimukipugu. 
LUK.5.4	Avelige isinda ukulonga amutige Simoni, “Sindike ikipugu kula kululenga ulutaali mutoose ifilovelo fyenyu sambi mulove isomba.” 
LUK.5.5	Neke Simoni amupitule, “Mulugu tugudite ikilo mbekili sitwambulii kinu, lino pakuva ye ulonzile noosa ifilovelo.” 
LUK.5.6	Vavelige vitoosa valofile isomba nzolofu wuhulo, na ifilovelo fyawo fyavanzile ukudemuka. 
LUK.5.7	Swe vakuvasinisa avayawo veve mukipugu ikingi vaase vavatange. Ndawe vaasige neke pevamemye isomba ifipugu mbefili wefivili, supwe nafyo fivange ukusuda mululenga. 
LUK.5.8	Simoni Petulo avelige akuluwona ulu, afugime pa magulu ga Yesu itigila, “Hege panene, pakuva nene ndi munyanzanangifu, Mutwa.” 
LUK.5.9	Umwene na avayagwe mbevali vahahite uwolofu uwa isomba sevevalofile. 
LUK.5.10	Na avayawo va Yakobo na Yohane avana va Sebedayo nawo vahahite ndahihyo. Neke Yesu amutigile Simoni, “Ulava na muhwehwe; uluhuma lino, uva wimulofi va avanu.” 
LUK.5.11	Swe vavelige vakwegamika ifipugu fyawo pamwani, swe vakufileka mbefili na ukuvanga ukumuninila Yesu.
LUK.5.12	Yesu peali muboma iyimwi aasile umunu umutamwa uwukoma umuvili mbeguli; avelige akumuwona Yesu agwe kinyalileme, kono we akumugongola, “Mutwa wone wiwenda, wihwana unzese.”
LUK.5.13	Ndawe Yesu agololige iliwoko lyakwe akumupamisa itigila “Ndiwenda wele.” Swe ulusika lulo uwukoma wipona. 
LUK.5.14	Neke amulagise, “Ulamulongela munu, pesi ulwa lino bitage ukilagile kulumutambisi, ukatawule ifitawulwa ukwimila ukwesewa kwako ndawe alaje Musa wuve wolelesi kwavene ukuta yeuponite.”
LUK.5.15	Pamwinga na ulo, ing'ani sakwe Yesu pepene pesaginite ukutagalila mbekuli, na amalugu ga vanu gakong'ine kukumupulikisa na ukuponesewa uwuhomefu wawo. 
LUK.5.16	Neke umwene anyelebuke abite kubalali ukwifunya.
LUK.5.17	Ikimunyi ikimwi mufilo ifyo pe Yesu igisige, avafalisayo na avigisi va indagilo uluhuma mufijiji ifya mu Galilaya mu Yudaya na mu Yelusalemu vevateng'eme baho. Na uludali lwa Umutwa lwe lulipamwi na umwene mukuponia. 
LUK.5.18	Lavage, vaasile avanu vamutegwe umunu mulupasa yeali mutamwa ilitela. Vasakige vamwingise kugati vamuvike peepwali Yesu. 
LUK.5.19	Neke valemwe pakwingila, pakuva ililugu lya avanu lye likomi pepagaya kilega, swe vakwilila kwiking'a visalula padodo sambi vamwise mulupasa kidonya pa Yesu. 
LUK.5.20	Avelige akuluwona ulufuuwo lwawo, neke atigile, “Muyawe udegepilwe inzanangifu sako.”
LUK.5.21	Neke avigisi va indagilo na avafalisayo vavange ukwiwusa vitigila, “Ye nani uyu yakumuliga Nguluvi? Ye nani yeahwanite ukudegepela inzanangifu pe si Nguluvi hela ye iyena?” 
LUK.5.22	Yesu avelige akusikagula seviwusige, neke avatigile, “Ndawuli mukwiwusa munumbula senyu? 
LUK.5.23	Ulupefu lulikwi ukutigila, ‘Inzanangifu sako udegepilwe’, na ukutigila, ‘Wuke wibitilage?’ 
LUK.5.24	Sambi mulukagule ukuta Umwana va Umunu ina ludali konivala ukudegepela inzanangifu.” Neke amutigile yula yeali mutamwa litela, “Ngukulongela veve, hege tegule ulupasa lwako wibitile kukaye.” 
LUK.5.25	Ulusika lulo swe akwima pamiho gawo, na ukutegula ulupasa swe ibitaga ukwawo, kono we akumulumba Nguluvi. 
LUK.5.26	Neke mbevali vibatike na ulusasavalo na ukumulumba Nguluvi, we vina muhwehwe vitigila, “Setusiwene neng'ino situlutye uluhala!”
LUK.5.27	Neke pambele, Yesu ahumite swe akumuwona Umunu umukong'asa imbemenenge itambulwa Levi ateng'ime pakaye ya imbemenenge, swe akumutigila, “Ninile!” 
LUK.5.28	Swe akufileka mbefili, nu kumuninila. 
LUK.5.29	Swe Levi akumuwuyapila ikiwungo ikikomi mukaye yakwe. Avakemele na avakong'asa imbemenenge vayagwe na avangi vahange ukulya. 
LUK.5.30	Avafalisayo na avigisi vawo va indagilo, vavang'ulite avanyigendo vitigila: “Kumbi ndawuli nyenye mwilya na ukunywa pamwi na avakong'asa imbemenenge na avanyanzanangifu?” 
LUK.5.31	Neke Yesu avapitwe, “Avanya pa muvili panofu sivigulumagi mukofi, pesi avatamwa. 
LUK.5.32	Nene sindasili kukemela avagolofu nda, pesi avanyanzanangifu vapele.”
LUK.5.33	Neke vamulongelage, “Avanyigendo va Yohane kolofu vayikwiyima ukulya nu kwifunya, na avanyigendo va avafalisayo nawo vavigita ndahihyo, neke avanyigendo vako vavilya na ukunywa.” 
LUK.5.34	Neke Yesu avatigile, “Mwiwona ndawuli luhwanite ukuvatanila avalaalike kuluwungo viyime ukulya munyaluwungo we pealibaho? 
LUK.5.35	Neke ifilo safyusa, pesa vamuhesise umunyaluwungo apawo ipo pepene pesaviyima ukulya ifilo fifyo.”
LUK.5.36	Avalonje ululongwa, “Sikwali umunu yeaidemula ikipapiko mu mwenda umupya; neke akahonelese icho mwenda umulovela pakuva pagisile ndahihyo ava ademwe umwenda umupya na umulovela gusakalila ng'ani. 
LUK.5.37	Na kangi sikwali umunu yeaisopa idifayi imya mufihela ifilovela; na wone asope idifayi iyo imya yitudisa ifihela ifyo, nayi difayi yibohoka na ifihela fyanangika. 
LUK.5.38	Idifayi imya yayisopwa mufihela ifipya. 
LUK.5.39	Kangi sikwali yeanywe idifayi indovela yeadobokela imya pakuva aitigila indovela ye nono.”
LUK.6.1	Ikimunyi ikimwi cha isabato, Yesu na vanyigendo vakwe valutilige mumigunda ija ingano, neke avanyigendo vakwe vadenyage amahoo ga ingano nu kufigiha mumawoko gawo na ukulya. 
LUK.6.2	Neke avafalisayo avamwi vatigile, “Ndawuli mwipiga ulukani lwesilulagile ukupigwa mukimunyi cha isabato?” 
LUK.6.3	Swe Yesu akuvapitula, “Mbi simulimba wealagisile Daudi na avayagwe peali na inzala? Umwene na vala veali nawo. 
LUK.6.4	Lwe inje mukaye ya Nguluvi, neke egule imikate jejemivike pa Nguluvi, neke alye na ukuvapela avayagwe. Jejemikane na indagilo ukuta sikwali yahwanite ukulya pesi vavatambisi hela.” 
LUK.6.5	Neke avalongele, “Umwana va Umunu ye Mutwa va isabato.”
LUK.6.6	Chave kangi ikimunyi ikingi cha isabato, Yesu inje musinagogi akwigisa, mumo e mwali umunu ye iliwoko lyakwe lya kundyo lye linyalitela. 
LUK.6.7	Avigisi va indagilo na avafalisayo vagahige sambi vamudadise, wone aponia umutamwa uyo mu kimunyi cha isabato vave na ulukani lwa ukumusongelela Yesu ukuta mwananzi. 
LUK.6.8	Neke Yesu agakagule amahosa gawo, swe akumutigila yula umunyaliwoko ilinyalitela, “Wuke wime ipa.” 
LUK.6.9	Neke Yesu avatigile, “Nene nguvawusa nyenye lulagile mu ikimunyi cha isabato ukupiga inofu nu kupiga imbi, ukuponia uwumi na ukuwulaga?” 
LUK.6.10	Peyeavalavye mbevali swe akumutigila umunu yula, “Golole iliwoko lyako.” Swe igita ndahihyo, neke iliwoko lyakwe liponage. 
LUK.6.11	Swe mbevali vivipa, vakwing'ulanza lwe vamupigila Yesu.
LUK.6.12	Mufilo ifyo Yesu ahele kukidunda kukwifunya, neke ifunyage ikilo mbekili kwa Nguluvi. 
LUK.6.13	Kwavelige kwicha, avakemelye avanyigendo vakwe, neke uluhuma mwa iwo ahagule vanyichumi na vavili, nu kuvatambula vigendo: 
LUK.6.14	Simoni, (ye amupelye ilitawa ilya Petulo), na Andeleya umwanakwawo, Yakobo na Yohane, na Filipo, na Batolomayo, 
LUK.6.15	na Matayo, na Tomasi, Yakobo umwana va Alifayo na Simoni (yevamukemelige Selote), 
LUK.6.16	na Yuda umwanakwawo va Yakobo, na Yuda Isikalyote yula yeamupitwike Yesu.
LUK.6.17	Ave isulunuka nawo uluhuma kukidunda swe akwima apono apatendemafu, pamwi na ililugu lya vanyigendo vakwe na amalugu ga avanu veve vahumite mu Yudaya mbeyili na mu Yelusalemu na mu mwani isa mu Tilo na mu Sidoni. Avali vaasile kukumupulikisa na ukuponesewa ifitamwa fyawo. 
LUK.6.18	Na vala mbevali avatokige na amasoka nawo vaponite. 
LUK.6.19	Na ililugu mbelili lyasakige ukumupamisa, pakuva uludali lwahumige mulumwene na ukuvaponia avanu mbevali.
LUK.6.20	Ndawe Yesu avalavilige avanyigendo vakwe, neke atigile:
LUK.6.20	“Mwivafunyilile mwevamikaa,
LUK.6.20	pakuva Uwutwa wa Nguluvi wenyu.
LUK.6.21	Mwivafunyilile nyenye ye mwina inzala lino,
LUK.6.21	pakuva samwiguta.
LUK.6.21	Mwivafunyilile nyenye yemwivemba lino,
LUK.6.21	pakuva samuheka.
LUK.6.22	Mwivafunyilile nyenye wone avanu vavavipile, vavabagule, vavalige na ukulibedalila ng'ani ilitawa lyenyu wita kinu chaafu, ukwimila Umwana va Umunu. 
LUK.6.23	Nyenye ikimunyi icho samuhekelelage nu kukima, pakuva, uluhombo lwenyu saluva lukomi kuchanya. Pakuva avadadawo vavapije ndahihyo avavisi.
LUK.6.24	Neke mwinaluleko nyenye nye vanono,
LUK.6.24	pakuva nyenye yemwanuche ulusikimiko lwenyu.
LUK.6.25	Mwinaluleko nyenye yemwigwita lino,
LUK.6.25	pakuva samudagana.
LUK.6.25	Mwinaluleko nyenye yemwiheka lino,
LUK.6.25	pakuva samuhuguvala na ukuvemba.
LUK.6.26	Mwinaluleko nyenye, pemwisumilwa na avanu mbevali,
LUK.6.26	pakuva avadadawo vavapije ndahihyo avavisi va uwudesi.
LUK.6.27	“Neke nene nguvalongela nyenye yemwipulika, muvendage avatavangu venyu muvapigilage inofu vala avakuvapigila nyenye. 
LUK.6.28	Muvafunyililage vala avakuvakotola nyenye, muvasukilage avakuvaliga nyenye. 
LUK.6.29	Umunu yeakukutova pa ulusese ulungi, lekage akutove na luyalo, na yeipoka umwenda gwako mulekelage na yisopeka yako. 
LUK.6.30	Yeavesaga yeakukusuka veve kinu mupelage, na yeakukupoka ifyako, ulatigila akupilulile. 
LUK.6.31	Muvapigilage avanu ndawe lwemwiwenda nyenye ukupigilwa.
LUK.6.32	“Wone muvende vala avakuvenda nyenye muva na kiki ikilutye? Pakuva na vanyanzanangifu vakuvenda vala avanyawiyendi vawo. 
LUK.6.33	Wone muvapigile inofu vala avakuvapigila inofu nyenye, muva na kiki ikilutye? Pakuva na vanyanzanangifu vavipiga siso. 
LUK.6.34	Wone muvapele ifya umukole avanu vala vemukwihuvila ukuta vavapilulila muva na kiki ikilutye? Pakuva na vanyanzanangifu vakuvapela ifya umukole avanyanzanangifu vayawo, sambi vapilulilwe ifilutye. 
LUK.6.35	Nyenye muvendage avatavangu venyu, nu kuvapigila inofu, mutawulage kitapilulilwa, na ikipelwa chenyu sakiva kikomi, samuva mwivana va Nguluvi yalikuchanya. Pakuva umwene muwuya kwa avagaya kilumbo na avanangifu. 
LUK.6.36	Muvelage mwivanyalusungu, ndawe Dadenyu lwe munyalusungu.
LUK.6.37	“Mulavahiga avangi nanye sisamuhigwa, mulavasokama fibi avangi nanye sisamusokamwa fibi, muvadegepelage avangi nanye mudegepelwa. 
LUK.6.38	Muvapelage avangi fyevagulwime nanye samupelwa. Ena, mwanukila mumawoko genyu ikigelo ikimemite kidinile nu kuhingilisiwa nu kubohoka, pakuva ikigelo kikila chemwigelanikisa avangi kicho chesaavagelanikisa Nguluvi.”
LUK.6.39	Neke avalongele ikiganiso: “Ndawuli umunu umubofu ahwanite amusogose umubofu umuyagwe? Sivagwila we vavili mwikombo? 
LUK.6.40	Umunyigendo sahwanite ukumulutila umwigisi vakwe, na pe ave akulwe wunofu ipo peahwana ukutegana na umwigisi vakwe. 
LUK.6.41	Ndawuli veve wilava ikibandi chekili muliho lya umuyago, neke ulemwe ukuluwona ulwangiko lweluli muliho lyako veve? 
LUK.6.42	Ino umulongela ndawuli umuyago ukuta, ‘Be! Leke nguhese ikibandi chekili muliho lyako.’ Kono wesiukuluwona ulwangiko lweluli muliho lyako veve? Wimubuganisi veve hese tandi ulwangiko lweluli muliho lyako ipo pepene pulava wunofu peuhwana uhese ikibandi chekili muliho lya umuyago.
LUK.6.43	“Pakuva Sikoguli umubiki umunofu gwegwagwiveleka amaveleko amabi, na kangi umubiki umubi gwegwagwiveleka amaveleko amanofu. 
LUK.6.44	Pakuva umubiki gugweguvesaga gwagwikagulika ukwimila amaveleko gakwe. Pakuva mumifwa sitwatwikova amaveleko aga umusombe, nave amaveleko aga imisabibu uluhuma mumibigili. 
LUK.6.45	Umunu umunofu uluhuma mukisande cha inumbula yakwe ayihumya ing'ani inofu, ndahihyo na yumunu umwanangifu, nave aihumya inzanangifu uluhuma mukisande cha munumbula yakwe, pakuva umunu ayilonga siso isimumemite munumbula yakwe.
LUK.6.46	“Ndawuli mukung'emela nene, ‘Mutwa, Mutwa’, na kono we simwipiga senguvalongela nene? 
LUK.6.47	Umunu yeyeavesaga akusa kwa nene nu kupulikisa ing'ani sangu nu kupiga, ndivalagila lwe ihwana: 
LUK.6.48	uyo ihwana na umunu yeisenga ikaye, mulutu uluyave hilo mbaka pasi apakangafu na peyusile ing'uka ululenga lwatofile; ikaye yila, neke yilemwe ukugwa pakuva yenzenge wunofu. 
LUK.6.49	Neke yula yeaipulika neke alemwe ukupiga ihwana na umunu yeasenzile ikaye muchanya muluhanga apagaya lutu. Ing'uka ya lulenga swe yitova sukumwi hela nu kugwa, nu kung'enyangika!”
LUK.7.1	Avelige isinda indongwa sakwe mbesili sawendige avanu vapulike Yesu ahele ku Kapelenaumu. 
LUK.7.2	Ukwene kuko kwe kwina umukami va umuvina va vanyigalu yeali mwende vakwe hilo, uyo ali na mbungo alaatimbite sambi ifwa. 
LUK.7.3	Avelige ipulika isa Yesu, atumite avavaha va Avayudaya, vakamusuke aase amuponie umukami vakwe. 
LUK.7.4	Vavelige vifika kwa Yesu neke vamugongole hilo vitigila, “Uyu anoje ukupigilwa ulukani ulu lweisuka, 
LUK.7.5	Pakuva avenda, avanu vetu kangi atusenjee na yi sinagogi.” 
LUK.7.6	Swe Yesu ibita nawo, na wesialafika pa kaye yila, Umuvina va avanyigalu atumite avanyawiyendi vakwe, vakamulongele: “Mutwa alifwahisa, pakuva nene sinywaniti veve wingile mukaye yangu. 
LUK.7.7	Nambi mbwene sinywaniti nzuse kwa veve. Lino longe lukani hela na umukami vangu apona. 
LUK.7.8	Pakuva nayi nene nane ndimuvike na avandutye, nane ndina vanyigalu avali pasika panene. Ngumulongela uyu, ‘Bite!’, nave ayibita, na uyungi, ‘Wuse!’ nave akusa na mukami vangu, ‘pige iki!’ ayipiga.” 
LUK.7.9	Yesu avelige ipulika ulo amusasave, neke avapitukile avamalugu vevamuninilige na ukutigila, “Sinde ndilaluwona nambi mu Isilaeli ulufuuwo ulukomi ulwindawe ulu.” 
LUK.7.10	Na vala veve vatume vave vipiluka kukaye, vamufikite umukami yula yeaponite.
LUK.7.11	Pambele Yesu ahele ku boma iyitambulwa Nayini pamwinga na vanyigendo vakwe na ililugu lya avanu. 
LUK.7.12	Neke lino na peahegelye pa wingililo wa iboma awene avanu avapikite umunyakilambo yeafwe mulupasa, umwana yee iyena hela kulu yuve yeali mufwile na avanu wolofu va paboma velumwi na umufwile uyu. 
LUK.7.13	Na Umutwa avelige akumuwona umung'inetu uyu amuwonie ulusungu neke amutigile, “Ulavemba.” 
LUK.7.14	Swe ibita ihegelela ipamisa ulupasa, na vala ave vamutegwe vakwima. Swe itigila, “Ve Munyakilambo veve! Ngukulongela, veve lamuke!” 
LUK.7.15	Swe yealafwe ilamuka iteng'emala, neke avange ukulonga neke amutawule kulu yuve. 
LUK.7.16	Mbevali vibatike nu muhwehwe; vakumulumba Nguluvi vitigila, “Umuvisi Umuvina awonike kwa hwehwe na Nguluvi aasile ku vanu vakwe.” 
LUK.7.17	Ing'ani isakwe iso sapulise mung'i mbeyili iya mu Yudaya na ing'i isapilimige i Yudaya.
LUK.7.18	Neke avanyigendo va Yohane vamulongele ing'ani mbesili sa Yesu. 
LUK.7.19	Ndawe Yohane, avakemelige avanyigendo vakwe avavili, na ukuvatuma kwa Yesu vakamuwuse, “Veve ye veve yeakusa apangi tusindilage uyungi?” 
LUK.7.20	Nawo vave vifika kwa Yesu vatige, “Yohane umubatisi atutumite kwa veve, tukuwuse: ‘Veve ye yula yeakusa, apangi tusindilage yungi?’”
LUK.7.21	Na kikivalilo kikila avaponise avatamwa wolofu avatesekige na ifitamwa na ave vina amasoka na avabofu wolofu valafile vaponite. 
LUK.7.22	Pepene Yesu peavapitwe na ukuvatuma vanyigendo, “Mubitage mukamulongele Yohane iso semusiwene na ukupulika: avabofu vilava, avatevafu vigenda, avanya uwukoma vakwesewa, avadibafu vipulika, avafwe visilibuka, na avamikaa vidalikilwa ulukani lunofu. 
LUK.7.23	Mufunyilile umunu yula ye nene singumuvifya.”
LUK.7.24	Vala veve vatumitwe na Yohane vavelige vihega, swe Yesu ivanga ukuvalongela vamalugu ing'ani sa Yohane: “Mwemuhele ku balali kukulava kiki? Ulusoli pelwipugwa na ing'ala? 
LUK.7.25	Ino mwemuhele kukulava kiki? Umunu yeafwite imyenda ja ulutogo? Mulukagulage ukutigila vala vevafwite imyenda ja ulutogo na ukulya ifya ulwinomo iwo vali mukaye isa avatema! 
LUK.7.26	Ino mundongele mwemuhele kulava kiki? Umuvisi? Ena nguvalongela na yealutye kulu muvisi. 
LUK.7.27	Uyu yemwene yeandikilwe ulu: ‘Lavage, ngumutuma umunu pamiho gako, yeawuyapa ing'asi yako pamiho gako.’” 
LUK.7.28	Nane nguvalongela, “Mwa avanu mbevali sipwali umuvina yeamulutye Yohane neke yula umudodo mu wutwa wa Nguluvi uyo ye muvina yeamulutye.”
LUK.7.29	Avanu mbevali na avakong'asa imbemenenge vave vipulika iso vasumye uwugolofu wa Nguluvi, pakuva yevevabatisiwe nu wubatiso wa Yohane. 
LUK.7.30	Neke avafalisayo na avigisi va indagilo vabesise ulukani lwa Nguluvi ulwe luvanoje, pakuva vabihye ukubatisiwa nu mwene.
LUK.7.31	Ndivahwananise na kiki, “Avanu va imbegalo iyi, vihwana na kiki? 
LUK.7.32	Vihwana na avana avevateng'eme pa ligulilo vakwikemela na avayawo vitigila: ‘Twavakuvye ikilanzi simwihesigi! Twayeyelite na nyenye simwavembiti!’ 
LUK.7.33	Pakuva Yohane umubatisi aasile siilya mukate nambi ukunywa idifai, neke pemumutigile: ‘Ina lisoka!’ 
LUK.7.34	Umwana va Umunu aasile ilya nu kunywa nyenye mwitigila: ‘Lavage, umuhatufu uyu na umugaasi va idifai, munyawiyendi na avakong'asa imbemenenge na vanyanzanangifu!’ 
LUK.7.35	Nambi ndahihyo uluhala lwa Nguluvi, luwonike lugolofu kwa mbevali avakulwidikisa.”
LUK.7.36	Umunu uyumwi mu vafalisayo amulaalike Yesu akalye ichakulya ukwawo, swe akwingila mukaye ya Umufalisayo uyo nu kuteng'emala pawulilo. 
LUK.7.37	Mu boma yila emwali umung'inetu uyumwi yee munyanzanangifu, uyo ave ipulika ulwa Yesu ilya ichakulya mukaye ya Umufalisayo, aletite isupa inyamafuta aginung'ila wunofu. 
LUK.7.38	Aasile neke ime pipi pa amagulu ga Yesu ivemba na inzihosi sakwe sihululila amagulu ga Yesu kono we akumupaata Yesu amagulu na ifwili sakwe, na ukumunonela amagulu nu kumubaka amafuta amanofu. 
LUK.7.39	Ndawe Umufalisayo yealamulaalike avelige akuluwona ulo ilonzise munumbula yakwe, “Umunu uyu akalaave muvisi, ake amukagula umung'inetu uyu yakumupamisa ukuta ye nani na va kinya ndawuli ulwa munyanzanangifu.” 
LUK.7.40	Neke Yesu amupitule amutigile, “Simoni, nene ndina lukani lwendisaka ngulongele.” Nave swe itigila; “Mwigisi longe.” 
LUK.7.41	“Swe Yesu itigila epwali umunu uyumwi yee ina vanyamukole vakwe vavili: uyumwi amusigilige magobole dinali magana gahanu na uva kavili dinali machumi gahanu. 
LUK.7.42	Nawo vavelige vilemwa icha ukumuhomba, avadegepye we vavili. Wita mwa avavili iwo yenani yeagina ukumwenda hilo?” 
LUK.7.43	Neke Simoni amupitule atigile, “Ndita wanda ava yula yeadegepilwe amagobole dinali nzolofu.” Itigila, “Uhigite wunofu.”
LUK.7.44	Swe akumupitukila umung'inetu kono wakumulongela Simoni, “Ukumuwona umung'inetu uyu? Nene nzinje mukaye yako, sumelii ululenga ng'alave amagulu gangu, neke umung'inetu uyu ahululise inzihosi mumagulu gangu na ukumaata na ifwili sakwe. 
LUK.7.45	Veve Simoni sunyunji kwa ukunonela, neke uyu umung'inetu uluhuma penzingilige ipa ave peanonelaga amagulu gangu. 
LUK.7.46	Veve sumbakiti umutwe gwangu amafuta, neke uyu ambakite amafuta mumagulu gangu. 
LUK.7.47	Lino nene ngukulongela, adegepilwe inzanangifu sakwe, pakuva alaje uwende uwukomi, neke munyakudegepelwa indodo ayiwenda ludodo.” 
LUK.7.48	Neke amulongele umung'inetu yula, “Udegepilwe inzanangifu sako.”
LUK.7.49	Neke vala veve pawulilo pamwinga nave vavange ukwilonganza munumbula sawo, “Ye nani uyu, yeahwanite ukudegepela inzanangifu?” 
LUK.7.50	Swe akumulongela yula umung'inetu, “Ulufuuwo lwako lukupokite, wibitilage chesa mutima.”
LUK.8.1	Pambele ludodo pesilutye iso Yesu ahele kigendagenda muboma na mufijiji, idalika Ulukani Lunofu lwa Uwutwa wa Nguluvi. Na vala avanyichumi na vavili vevali pamwinga navee. 
LUK.8.2	Na vang'inetu avamwi vala veavaponise amasoka na ifitamwa na avene ve iva: Maliya (yeatambuligwe Magadalena), yula yeahumisiwe amasoka agimufung'ati, 
LUK.8.3	Na Yoane, umukina Kusa, umukami va Helodi na Susana na avangi wolofu, vevamupigilige Yesu uluhuma mufinu fyawo.
LUK.8.4	Na ililugu ilikomi lyavelige likong'ana, avanu vahumile iboma mbesili nu kumusila Yesu neke avalongele, kwa ikiganiso. 
LUK.8.5	“Umuvyasi ahele kukuvyala inyadikwa yakwe nave peavyalige, isimwi sagwe mung'asi, neke silivatwe na avalutila ng'asi swe na ifidege filya. 
LUK.8.6	Na isimwi sagwe pitalawe, savelige simela sanyalite pakuva sagayite uwudodi. 
LUK.8.7	Na isimwi sagwe mufisaka, imifwa pegikula jatofile inyadikwa. 
LUK.8.8	Na isimwi sagwe apono apanono, swe simela nu kuveleka nyadikwa yimwi ligana.” Avelige ilonga iso, ihugite iliswi itigila, “Yula yeina mapulikilo aga ukupulikila apulikage!”
LUK.8.9	Na avanyigendo vakwe vamuwusise ikiganiso icho kwekutigila ndawuli. 
LUK.8.10	Swe atigile, “Nyenye mwivapele ukusikagula mbesili isa ikinyele sa uwutwa wa Nguluvi; neke avamwi mbaka kwa figaniso, sambi valave valemwe ukusiwona na ukupulika valemwe ukulukagula.
LUK.8.11	“Lino ikiganiso icho kwe kutigila de: Inyadikwa lwe ulukani lwa Nguluvi. 
LUK.8.12	Sila isagwe mung'asi vevala vevavipulika; neke Setani aase ahese ulukani ulo munumbula sawo, valafuuwa nu kupokwa. 
LUK.8.13	Na sila isagwe pitalawe ve vala, vevavipulikisa ulukani, nu kwanukila ulukani lula kwa luhekelelo, we vagaya ndela vavifuuwa lusika ludodo pesigagande vipiluka kumbele. 
LUK.8.14	Na sila isagwe mumifwa, ve vala vevavipulika, na mumikalile jawo vavibanwa ni fipigo fya uwunono nu wudobofu wa uwumi uwu valemwe ukutung'unia amaveleko. 
LUK.8.15	Na sila isagwe apono apanono, vevala vevavipulika ulukani nu kwinatila kwa mutima mwelu na uwugolofu, nu wuwuya wa inumbula sawo neke vaveleke amaveleko kwa kwikangalisa.
LUK.8.16	“Sikwali umunu yeaikunga ulung'ali neke avike mukisilo nambi mwifungu pesi ulwa ayivika pachanya, paluwumba sambi avakwingila vawuwonage uwelu.”
LUK.8.17	“Pakuva sikololi lukani ulufike lwesisaluwoneka, nambi ikinu ikifihe chesisakikagulanika na ukuhuma pawelu.”
LUK.8.18	“Apo mwikomalilage, lwemwikola ukupulika; pakuva yeina ikinu awilwa neke umugaya kinu apokwa na kila cheihosa ulwa inacho.”
LUK.8.19	Neke uyuve va Yesu na avanyalukolo vakwe vamusilige swe vilemwa ukuhegelela pepwali pakuva kwekwina lilugu lya avanu. 
LUK.8.20	Ndawe alongelwige ukutigila, uyuwo na avanyalukolo vako vimite kwivala viwenda vakuwone. 
LUK.8.21	Neke avatigile, “Yuva va nene na avanyalukolo vangu ve iwo avipulika ulukani lwa Nguluvi na ukupiga.”
LUK.8.22	Ikimunyi ikimwi Yesu na avanyigendo vakwe vinje mukipugu, neke avatigile, “Leke tulowoke mbaka kumwambu gwa inyanza.” Ndawe valowokige. 
LUK.8.23	Vave pevabita ni kipugu ndawe Yesu agonelelige tulo. Swe ikifulufumbi ikikomi kivange ukupuga munyanza na ululenga lwimema mukipugu, swe viva mulutalamu. 
LUK.8.24	Avanyigendo vamulamwise Yesu vitigila, “Mulugu mulugu, twifwa!” Yesu swe ilamuka nu kukenyela ikifulufumbi na amavingo ndawe fyasikimalige nu kuva tototo. 
LUK.8.25	Swe Yesu akuvawusa, “Lulikwi ulufuuwo lwenyu?” Neke avene wogope nu kusuma, vakwilonganza, “Uyu ye nani, yeikenyela ikifulufumbi na amavingo neke fimupulike?”
LUK.8.26	Ndawe vafikige mumwani ya ing'i ya Avagelasi iyilaving'ine na i Galilaya. 
LUK.8.27	Ave ihuma mukipugu atang'ine na umunu yahumige muboma munyamasoka, filo fyolofu safwaligi myenda, na sikaligi mukaye e munu vakwikala mufyanga. 
LUK.8.28	Avelige akumuwona Yesu, akoolite nu kugwa pasi pamagulu ga Yesu na ukuyova, “Ndina kiki naveve Yesu ve umwana va Nguluvi yali kuchanya? Ngukugongola, “Ulandogofya!” 
LUK.8.29	Alonzile ulo pakuva Yesu yealalikalipye ilisoka ilyo lihume mulumunu yula. Ilisoka ilyo lyamulalulige mbepali mbepali mbaka avanu vamudindilige vamupinzile ni minyololo, najo mbepali adumulige ilalukila mwihala. 
LUK.8.30	Swe Yesu akumuwusa, “Ilitawa lyako winani?” neke atigile, “Ndi lilugu” —pakuva eina masoka molofu agegamwinje.
LUK.8.31	Neke gamugongole alagakenyela gamuhume na ukubita mulikombo ilikomi ilihelesa. 
LUK.8.32	Ipo pepokili ikipinga ikikomi cha ingubi ichakwamilige mwivambala lya ikidunda; neke gamugongole agatawule gakingile mukipinga. Swe akugatawula.
LUK.8.33	Swe amasoka gihuma mulumunu yula nu kwingila mungubi sila; naso swe sisulunuka luvilo mukisulunukila ikitaali sigwila munyanza ndawe safwisige mululenga. 
LUK.8.34	Vala avanyakukwamila vavelige vakuluwona ulo, vakimbye na ukutagalisa ulukani mu boma na mulubali. 
LUK.8.35	Avanu vahumite vakalave uluwonike, swe vakumubitila Yesu, nu kumuwona umunu yula yegamuhumite amasoka, ateng'ime pamagulu ga Yesu, afwite imyenda ina luhala asikimee, vave na muhwehwe. 
LUK.8.36	Na vala avaluwene vavalonje avayawo we lwave lwa imiponele ja yula umunya masoka. 
LUK.8.37	Avanu mbevali ava mung'i ya Avagelasi vamugongolite ahege ukwawo pakuva vevibatike nu muhwehwe mukomi, swe ndawe ingilige mukipugu iwuyaga. 
LUK.8.38	Yula yegamuhumile amasoka amusukite amuninile. Neke Yesu samwidichi swe akumutigila, 
LUK.8.39	“Wuye ukwenyu, ukolelele ingomi mbesili se Nguluvi akupije veve.” Ndawe ibitilige kono we idalika muboma mbeyili ing'ani mbesili seamupije Yesu.
LUK.8.40	Yesu ave ipiluka imwambu inzagwe ya inyanza ililugu lya avanu vamwanuche pakuva mbevali vamusindilige. 
LUK.8.41	Baho swe aasile umunu yeitambulwa Yailo, yee muvina va i sinagogi swe akwitoosa pa magulu ga Yesu nu kumugongola abite kukaye yakwe, 
LUK.8.42	pakuva umwalive yee iyena hela, yagelaniche myaka minyichumi na givili dee ali mutamwa nave alimukufwa. Na lweabitige avanu vevamumemeleche imbali mbesili. 
LUK.8.43	Neke mwilugu lila e mwali umung'inetu uyumwi yee mutamwa uwutamwa wa ukuhuma danda myaka minyichumi na givili, ye avakofi migoda vevanuche ifyakwe fyolofu, nambi ndahihyo sivahwaniti ukumukovela apone. 
LUK.8.44	Aasile mumbele mwa Yesu na ukupamisa ulupindo lwa umwenda gwakwe, lulusika lulo aponite uwutamwa wakwe wa ukuhuma idanda. 
LUK.8.45	Neke Yesu atigile, “Ye nani yemamise?” Mbevali vakanite, Ndawe Petulo atigilige, “Mulugu, amalugu ga avanu gakupilime nu kukubana!” 
LUK.8.46	Neke Yesu atigile, “Pwali umunu yeamamise, pakuva ndilukagwe ulwa uludali luhumite.” 
LUK.8.47	Umung'inetu yula ave iwona sahwana ukwifiha swe akwilagila kono we ikuvila, ndawe agwisige pamalugu ga Yesu nu kwilogolola pa avanu ikilesile amupamise Yesu na ulwave apone sukumwi. 
LUK.8.48	Ndawe Yesu amutigilige, “Mwalivangu, ulufuuwo lwako lukuponise. Wibitilage chesa mutima.”
LUK.8.49	We Yesu pealonga, Yailo vamukutye uluhuma kukaye ulwa, “Umwaliwo yafwe, ino ulamufwahisa Umwigisi?” 
LUK.8.50	Yesu ave ipulika ulo amulonje Yailo, “Ulogopa fuuwagwe hela nave apona.”
LUK.8.51	Avelige ifika pakaye Yesu akanite alingila munu pamwi na umwene, pesi Petulo, Yohane, Yakobo, na avegasi va umwanahinza hela. 
LUK.8.52	Avanu mbevali vamuvembelige nu kwiyayamba, neke Yesu avatigile, “Mulavemba, pakuva umwana salafwa agonelye!” 
LUK.8.53	Nawo vamuhesile, vakumubedala pakuva valukagulige ukuta afwe. 
LUK.8.54	Ndawe Yesu amwibatige iliwoko, akumukemela itigila, “Mwana lamuke!” 
LUK.8.55	Swe umuhe gwa uwumi gukumupilukila, swe ilamuka ndawe Yesu alagilige vamupele kinu alye. 
LUK.8.56	Na avegasi vakwe vasasave, neke Yesu avakanile valalongela munu lwelupigike.
LUK.9.1	Yesu avakemelye avanyigendo vanyichumi na vavili swe akuvapela uludali nu lulagi lwa ukudagila amasoka mbegali nu ukuponia ifitamwa. 
LUK.9.2	Neke avatume vabite ukudalika uwutwa wa Nguluvi na ukuponia avatamwa. 
LUK.9.3	Ndawe avalongelige ulwa, “Mulategula kinu mulugendo lwenyu, nambi lugoda, nambi bogolo, nambi fuka, nambi magobole nambi uyumwi va nyenye aalava na sopeka sivili. 
LUK.9.4	Na ikaye yeyemwingilaga, mwikalage mumo, mbaka ikimunyi chemwihegela mumo. 
LUK.9.5	Na apono pepavesaga sivakuvanukila nyenye pemwihega mu boma yila mukung'unage ilingundi lya inzaho senyu ulo luve lukenyelo kwa avene.” 
LUK.9.6	Swe viwuuka ukubita kidalika Ulukani Lunofu mu fijiji na ukuponia avatamwa kukwekuvesaga.
LUK.9.7	Neke lino Helode umutema va ku Galilaya avelige ipulika mbesili sesipigitwe na Yesu, ahuguve pakuva avanu avamwi vatige, “Yohane asilibwike uluhuma kuvafwe!” 
LUK.9.8	Avangi vatigile Eliya awonike, na avangi kangi vatigile uyo ye yumwi va avavisi va pidaha asilibwike. 
LUK.9.9	Neke Helode atigile, “Yohane ndamudumwe umutwe; mbino uyu yenani kangi yendipulika ing'ani sakwe?” Asakige ukumuwona.
LUK.9.10	Avigendo vavelige vipiluka uluhuma mulugendo vamulonje Yesu mbesili sevapigite. Swe akuvasindika viyena ku boma iya ku Betisaida. 
LUK.9.11	Avamalugu vavelige vakulukagula swe vakumufwata, nave avanuche akuvalongela isa uwutwa wa Nguluvi, na ukuvaponia vala vevasakige ukupona.
LUK.9.12	Na ilisuva lyavelige livanga ukusota, vala vanyichumi na vavili vahegelye kulumwene nu kutigila, “Vatawule avanu vabite, mumigunda na mufijiji fyefilimwipi visakile ichakulya na pawuvaso pakuva ipa pebalali hela.” 
LUK.9.13	Neke avatigile, “Muvapelage nyenye ichakulya.” Swe vakumupitula, “Hwehwe twivagaya kinu chekilutye imikate igihanu na isomba sivili. Apangi tubitage yihwehwe tukavagulile hela ichakulya avanu iva mbevali!” 
LUK.9.14	(Pakuva vevipwali pala avanyidama avakwilaniche mbilima sihanu.) Neke avalongele avanyigendo vakwe, “Vavalongele avanu vateng'emale fiwungu fya avanu machumi gahanu gahanu.” 
LUK.9.15	Nawo avanyigendo vapigite ndahihyo, vakuvatigila avanu vateng'emale mbevali. 
LUK.9.16	Neke ategulage imikate igihanu ni somba isivili alavage kwilanga kuchanya, ifunyilila swe imegulasa imikate akuvapela avanyigendo vakwe vavapele avanu. 
LUK.9.17	Swe vilya vakwile mbevali na ifyefisige vakong'ise neke fimeme ifitangula finyichumi na fivili.
LUK.9.18	Ikimunyi ikimwi, Yesu peifunyige pakilega, avanyigendo vakwe vepipi nave. Neke peavawuse, “Ulwa avanu vakunigila nene ndinani?” 
LUK.9.19	Neke vamupitulage vatigilage, “Yohane umubatisi, neke avangi vakukutigila wi Eliya, kono avangi awolofu vakukutigila wimuyawo va avavisi vapidaha yasilibwike.” 
LUK.9.20	Neke avatigile, “Nyenye mukunigila nene ndinani?” Neke Petulo amutigile, “Veve ye veve Kilisito va Nguluvi.”
LUK.9.21	Swe akuvapavila nu kuvakanila valalongela munu ulukani ulo. 
LUK.9.22	Neke pe avalongele ukutigila, “Lumuvaje Umwana va Umunu ateseke mwa nzolofu, nu kubihilwa na avavaha, na avavina va avatambisi na avigisi va indagilo nave awulagwa na ikimunyi icha wudatu asilibuka.” 
LUK.9.23	Neke peavalongele mbevali, “Umunu yeyeavesaga isaka ukufwata nene, uyo ikanage uwunu wakwe yumwene, neke peategule umusalaba gwakwe afwate. 
LUK.9.24	Pakuva umunu yeisaka ukunania uwumi wakwe uyo awuyasa, neke wone awuyase uwumi wakwe ivalwa nene awupoka kangi. 
LUK.9.25	Pakuva lumunogela kiki umunu nave ina wunono mbewuli wa Mung'i kono we iyasa na ukwambusa uwumi wakwe? 
LUK.9.26	Pakuva yeyeambonelaga inyoni nene na ing'ani sangu, uyo navee Umwana va Umunu saamuwonela inyoni umunu uyo peakusa mundolo sakwe na sa udade na sa avanyivaha avelu. 
LUK.9.27	Neke nachene nene nguvalongela, ipa povali avangi vimite baha vesivatala ukufwa mbaka pevawuwene uwutwa wa Nguluvi.”
LUK.9.28	Fyavelige filutila filo fimunana uluhuma pa kulonga ing'ani iso swe akuvategula pamwi nave Petulo, Yohane na Yakobo, vibita ku kidunda kukwifunya. 
LUK.9.29	Na peali mukwifunya Yesu uluhwano lwakwe lwapitwike, na imyenda jakwe jave myelu gimalavadika. 
LUK.9.30	Wonage avanu vavili vawonike vilongana nave, iwo ve Musa na Eliya. 
LUK.9.31	Iwo vaasile mundolo, valongine nave ulwa ifwa yakwe ye ayikwilanikisa ku Yelusalemu. 
LUK.9.32	Ino Petulo na avayagwe yevevibatike vafuluge ni tulo vasinzilige, nambi ndahihyo valamwike, vakuyiwona indolo yakwe, na vala avanu avavili avevimite pamwi nave. 
LUK.9.33	Na avanu vala vave pevilekana nave, Petulo amulonje Yesu, “Mutwa, lwinoga ulwa tuliipa ino lekage sweno tusenge ifitinga fidatu, ikimwi cha veve na ikimwi cha Musa na ikingi cha Eliya.” Ulwene nachene sialukaguligi lwealongige.
LUK.9.34	Na pealongige ulo, lyasile ilifufu neke livagubike, na pelyusile ilifufu ilyo, vala vanyigendo vave na muhwehwe mukomi. 
LUK.9.35	Na iliswi lyapulise uluhuma mwifufu ilyo ukutigila, “Uyu ye Mwanangu, umuhagule vangu mumupulikage yuyu!” 
LUK.9.36	Na iliswi lyavelige likatuka, Yesu awonike iva iyena. Nawo vanyigendo vakatwike sili na sivamulonji nambi munu iso sevevasiwene.
LUK.9.37	Neke ikimunyi icha kavili, Yesu na vanyigendo vakwe peyevasulunwike uluhuma ku kidunda, ililugu ilikomi lya avanu lyatang'ine na Yesu. 
LUK.9.38	Swe umunu uyumwi, mula mwilugu neke ayovage atigilage, “Mwigisi! Ngukusuka umulave umwanangu, pakuva ye mwanangu yeiyena hela! 
LUK.9.39	Wonage, ilisoka pe likumutova aikoola kangi lyakumuletela ililibisi kono ilifulo we lihuma mumulomo. Lyakumufwahisa nu kumutesa musika silyakwangufya ukumuleka. 
LUK.9.40	Ngavasukite avanyigendo vako, valihese ilisoka, neke vakalemilwe.” 
LUK.9.41	Neke Yesu apitule atigile, “Nyela nye mbegalo ingaya ulufuuwo na inyawuyasi! Ndikala na nyenye na ukuvakangalila mbaka panili?” “Mulete umwanako ipa.” 
LUK.9.42	Na umwana peabitige kwa Yesu ilisoka lila lyamugwisise pasi na ukumuletela ililibisi. Neke Yesu alikenyele ilisoka lila, na ukumuponia umwana swe akumutawula kulu dade. 
LUK.9.43	Na mbevali vahahite pevawene uludali ulukomi lwa Nguluvi.
LUK.9.44	Vala avanu vepevahaha ifipigo mbefili fyeeapigite, Yesu avalonje vanyigendo vakwe, “Mupulikise hilo nu kwinatila ing'ani isi pakuva Umwana va Umunu ibita kukutawulwa mumawoko ga avanu.” 
LUK.9.45	Neke avene sivalukagwi ululongwa ulo, lwafihitwe kuvene valalukagula, neke nawo wogopage ukumuwusa ulwa ululongwa ulo.
LUK.9.46	Swe vivanga ukwibesa yenani yeava muvina ukulutila avangi mwaavene. 
LUK.9.47	Nave Yesu peagakagwe amahosa ga inumbula sawo inwe umwana umudodo neke vimase, 
LUK.9.48	neke avalongele, “Yeyeavesaga akumwanukila umwana uyu mwitawa lyangu nene, akunzanukila nene: na kangi yeyeavesaga akunzanukila nene ava akumwanukila yula yeanumite nene. Pakuva umudodo kwa mbemuli uyo ye muvina yealutye kwa mbemuli.”
LUK.9.49	Yohane ipingilike akumutigila, “Mulugu, twamuwene umunu yeihesa amasoka mwitawa lyako, swe tukumutanila, pakuva sitwatwigendanila.” 
LUK.9.50	Neke Yesu amutigile, “Ulamukanila, pakuva yula umunu yesiakuvabesa nyenye uyo aliulubali ulwenyu.”
LUK.9.51	Ifilo fyavelige yefihegelye fya Yesu ukubita kuchanya, alamwe ukubita ku Yelusalemu. 
LUK.9.52	Atumite avanu valongole kuwutalo, nawo swe vibita mbaka kijiji icha Avasamaliya, sambi vamugelanikise apono. 
LUK.9.53	Neke avanyang'i sivamwanuchi Yesu, pakuva ealamwe ukubita ku Yelusalemu. 
LUK.9.54	Na avanyigendo vakwe Yakobo na Yohane vavelige vakuluwona ulo, swe vitigila, “Mutwa wisaka hwehwe tulagise umoto uluhuma kuchanya sambi guvanyanye tipu?” 
LUK.9.55	Neke umwene avapitukile avakenyele. 
LUK.9.56	Swe Yesu na avanyigendo vakwe vahesile, vibitaga ku kijiji ikingi.
LUK.9.57	Nawo pevabitige mung'asi, umunu uyumwi amutige Yesu, “Nene ngufwata mbekuli kukwe ubita.” 
LUK.9.58	Neke Yesu atigile, “Ing'eve sina mafinga, na ifidege fina uwusulya, neke Umwana va Umunu mugaya nambi pakulambalika umutwe gwakwe asuupe.”
LUK.9.59	Swe akumulongela uyungi, “Ninile.” Neke amutigile, “Mutwa, ndeke tasi mbite ngamutage dada vangu.” 
LUK.9.60	Neke Yesu amutigile, “Valekage avafwe vavatage avafwe vawo, neke veve bitage ukadalike uwutwa wa Nguluvi.”
LUK.9.61	Neke uyungi atigile, “Mutwa nene nguninila; ino ndeke tandi ngavilage avali mukaye yangu.” 
LUK.9.62	Swe Yesu akumutigila, “Umunu yeyeavanzile ukulima neke alave kumbele uyo siavaji kuwutwa wa Nguluvi.”
LUK.10.1	Savelige silutila iso, neke Umutwa ahagule avangi machumi gimufung'ati na vavili, swe akuvatuma vavili vavili valongole muboma na ifijiji mbefili mwalahosise ukubita yumwene pambele. 
LUK.10.2	Swe akuvalongela, “Isanga nzolofu, neke avanyakupiga vakefu; lino mumusukage Umutwa va isanga sambi asindike avanyakupiga mu mugunda gwakwe. 
LUK.10.3	Lino mubitage kono mulukagulage ukuta nguvatuma nyenye nda ng'olo isibita mukipinga cha ingwami. 
LUK.10.4	Mulategula kibogolo cha magobole, nambi bogolo nave indatu, mulahungila nambi munu mung'asi. 
LUK.10.5	Pe mwinje mukaye yeyeyivelaga, mutalage ukutigila, ‘Uwikalakunoga wuvelage mukaye iyi!’ 
LUK.10.6	Manyi pwali umunu yeawenda uwikalakunoga, uwikalakunoga wenyu wikala nave, neke wone ave asupali uwikalakunoga wuvapilukila nyenye. 
LUK.10.7	Mwikalage mukaye yiyo mulisage na ukunywa fyevakuvapela, pakuva umunyakupiga ikipigo anoje ukuhombwa amahombo gakwe, mulahama uluhuma ikaye iyi na yila. 
LUK.10.8	Wone mwingile mu boma yeyeyivesaga neke avanu vavanukile nyenye, mulisage fye vakuvapela. 
LUK.10.9	Muvaponiage avatamwa vemovali, na muvalongelage avanu, ‘Uwutwa wa Nguluvi ukuta yewuhegelye.’ 
LUK.10.10	Pemwinje muboma yeyeyivesaga neke valemwe ukuvanukila muhegage umo na pemwilutila mung'asi sawo mutigilage: 
LUK.10.11	‘Nalulungundi lwa iboma yenyu ululi mumagulu getu tukuvapunila; neke mulukagulage ulu ukuta uwutwa wa Nguluvi wuhegelye.’ 
LUK.10.12	Nguvalongela, ikimunyi cha ukuhigwa iboma iyo sayihigwa pakomi hilo ukulutila avanu va ku Sodoma!
LUK.10.13	“Winalyo veve, Kolasini! Winalyo veve Betisaida! Pakuva imiitu ijo ijapigike kwa nyenye je give gipigike mu Tilo na mu Sidoni, ve vava pesile idaha, na ukufwala amagunila nu kuteng'emala mukifu. 
LUK.10.14	Nambi ndahihyo, ikimunyi cha ukuhigwa nyenye sayihigwa ikiba ukuhigwa kwa iboma sa ku Tilo na ku Sidoni sindawe ukuhigwa kwa nyenye sakuva kukomi wuhulo. 
LUK.10.15	Nayuveve Kapelenaumu wisaka wivinie mbaka kuchanya? Sausulunulwa pasi mbaka kuvafwe!.”
LUK.10.16	Sweno ndawe atigilige yakuvapulikisa nyenye akumulikisa nene, “Yula yeyeavesaga akuvapulika nyenye akumulika nene, na yeakubihila ukuvanukila nyenye, ibihila ukunzanukila nene. Na yeyeavelage akumbihila ukunzanukila nene ibihila ukumwanukila yula yeanumite.”
LUK.10.17	Pambele vala avamachumi gimufung'ati na vavili vapilwike we vina luhekelelo vitigila, “Mutwa, na amasoka ginyunyuvala mwitawa lyako.” 
LUK.10.18	Umwene neke atigile, “Ngamuwene Setani isulunuka witigila lung'ali uluhuma kuchanya. 
LUK.10.19	Lavage, ndivapelye ululagi ukulivata inzoka na ingii, na uludali ululutye kwa yula umutavangu, pagaya kinu kangi chekivananga nyenye. 
LUK.10.20	Nayilino mulahekelela pakuva amasoka gakuvanyunyuvalila, muhekelelage pakuva amatawa genyu gandikwe kuchanya.”
LUK.10.21	Pakivalilo kikila ahekelye mu Muhe Umwelu itigila, “Ngukulumba ve Dada, ve Mutwa va ing'i na kuchanya, pakuva isi uvafihite avanyafigaho nu luhala uvalaje avana. Ena, Dada, pakuva lwakunoje luve ndahihyo.” 
LUK.10.22	Neke atigile, “Nene melitwe mbefili na Dada vangu. Asukuli yeamusele Umwana pesi Dada nambi yeamusele Dada pesi Umwana na yeyeavesaga munu ye umwana awendite ukumulagila.”
LUK.10.23	Neke avapitukile avanyigendo peviyena nu kuvalongela, “Mafunyilile amiho gegilava isi semukusiwona nyenye! 
LUK.10.24	Pakuva nguvalongela nachene ukutigila avavisi wolofu na avatwa vadobokige ukusiwona semukusiwona nyenye neke sivasiweni, na ukupulika semwipulika nyenye na sivapuliki.”
LUK.10.25	Wonage, umwigisi uyungi va indagilo iimite akumuwusa Yesu we akumugela, itigila, “Mwigisi, ngitage ndawuli sambi nyale ku wumi wa mbepali?” 
LUK.10.26	Neke amuwuse, “Chandikwe kiki mundagilo wakwimba kiki?” 
LUK.10.27	Neke amupitule atigile, “Umwendage Nguluvi vako ni numbula yako mbeyili, na umutima gwako mbeguli, na uludali lwako mbeluli, na kwa amahosa gako mbegali, na umwendage umunyafivawo vako ndawe lwe ukwiyenda veve.” 
LUK.10.28	Neke Yesu amutigile, “Upitwe wunofu! Gitage ndahihyo nave unana kitasila.”
LUK.10.29	Pakuva umwene asakige uwugolofu wa ukwivangila amuwusise Yesu, “Na umunyafivawo vangu ye nani?” 
LUK.10.30	Yesu amupitule, “Epwali umunu uyumwi yeahumige ku Yelusalemu ibita ku Yeliko. Na pe e mung'asi atang'ine na avaposi, swe vakumuwopola imyenda na mbefili nu kumuvayulanga vamulesile asilike. 
LUK.10.31	Neke yigave umutambisi uyumwi agendele ing'asi yiyo ave akumuwona akwete kulubali. 
LUK.10.32	Ndahihyo nayu mulevi, nave avelige ifika pala na ukumuwona akwete kulubali. 
LUK.10.33	Neke Umusamaliya, uyumwi yealimulugendo afikite peeipwali umunu yula nave ave akumuwona, amuwonie ulusungu, 
LUK.10.34	swe ihegelela nu kumusopela idifayi na amafuta mumavamba swe, akumuwopela wunofu ndawe amuhofige mu dogovi yakwe akumusindika kukaye ya avagenzi nu kumutamya. 
LUK.10.35	Ulwa imilawu yakwe atawe amagobole dinali sivili nu kumupela umunyakaye ya vagenzi itigila, ‘Mutamyage umunu uyu; na chicheutawula ikilutye nguhomba pemilwike.’” 
LUK.10.36	Wiwona ndawuli, “Veve mwa iwo avadatu, Yenani yeawonike ulwa munyafivawo va yula yeatofilwe na avaposi?” 
LUK.10.37	Neke umwigisi va indagilo atigile, “Yula yeamuwonie ulusungu.”, swe Yesu akumulongela, “Ena, nave gitage ndahihyo.”
LUK.10.38	Na pevali mulugendo viinje mukijiji ikimwi, na umung'inetu uyumwi ilitawa lyakwe Malita amwanuche kukaye yakwe. 
LUK.10.39	Malita nave eina mame ilitawa lyakwe Maliya; uyu yalateng'eme pipi na Yesu ipulikisa inzigiso sakwe. 
LUK.10.40	Neke Malita ali na fipigo fyolofu; swe ibita kwa Yesu na ukumulongela, “Mutwa, siwiwona lubi nda umamangu akundekelesa ndipiga ndiyena? Mulongele anange.” 
LUK.10.41	Swe Umutwa amupitule, “Malita, Malita, witigana na ukufwaha na nzolofu. 
LUK.10.42	Kinu kimwi swe, ikinoje na Maliya ahagwe ikinu ikinofu, chesisaapokwa na munu.”
LUK.11.1	Ikimunyi ikimwi, Yesu peifunyige apono apangi ave isinda ukwifunya, uyumwi va avanyigendo vakwe amutige, “Mutwa, twigisage nahwe ukwifunya ndawe lwe Yohane avigise avanyigendo vakwe,” 
LUK.11.2	Swe Yesu akuvalongela, “Pemukwifunya mutigilage:
LUK.11.2	‘Ve Dadetu ye Ulikuchanya!
LUK.11.2	Ilitawa lyako lyeswagwe;
LUK.11.2	Uwutwa wako wusage.
LUK.11.2	Uwende wako wupigikage kuchanya
LUK.11.2	Ndawe wewipigika mung'i. 
LUK.11.3	Utupelage mbepali ichakulya chetu,
LUK.11.3	ikikwilaniche ni kimunyi.
LUK.11.4	Na utudegepelage inzanangifu setu,
LUK.11.4	Pakuva hwehwe nahwe twakumudegepela yeyeatwananje;
LUK.11.4	Na ulatuvika mukugelwa.’”
LUK.11.5	Swe Yesu avalonje, “Ye nani mwa nyenye yeina munyawiyendi vakwe peamufwatite mwilangali kilo, na ukutigila: ‘Munyawiyendi vangu, nzasimye imikate gidatu, 
LUK.11.6	pakuva munyawiyendi vangu mugenzi afikite ihuma mulugendo, nane ndimugaya kinu cha ukumupela alye.’ 
LUK.11.7	Nave peali mukaye kugati ake amupitula atigile: ‘Ulafwahisa nene! Umulyango yegudinzilwe. Hwehwe yetuvasise na avanangu sihwana ukulamuka ngupele!’ 
LUK.11.8	Nachene nguvalongela nave ake salamuka amupele, uyo munyawiyendi vakwe, neke pakuva uyo umunu igina ukumusuka, yealamuka amupele cheisuka. 
LUK.11.9	Nane nguvalongela, musukage, nayinyenye mupelwa, musakage, nayinyenye mufiwona, mukong'onage, nayinyenye mudindulilwa. 
LUK.11.10	Pakuva yeyeasukaga akwanukila, na yeisaka afiwona, na yeikong'ona adindulilwa. 
LUK.11.11	Dada muki mwa nyenye, umwanakwe peasukite isomba, amupela inzoka? 
LUK.11.12	Nambi peasukite ilikang'a, amupela ingii? 
LUK.11.13	Pe nyenye, nyevanangifu, mulusele ukuvapela avanenyu ifinu ifinofu. Nachene Dada venyu va kuchanya alutisa pakomi, avapela Umuhe Umwelu vakwe vala avakumusuka.”
LUK.11.14	Ikimunyi ikimwi, Yesu peahumige ilisoka lyelyelimupelye umunu uyo uwunyakibubwi. Swe lyavelige likumuhuma umunu uyo avanzile ukulonga, na vamalugu vasasave. 
LUK.11.15	Avamwi vitigila, “Aihumya amasoka ikola Belisebuli ilivina lya amasoka.” 
LUK.11.16	Avangi, we vakumugela, vamusakige avalagile ikilagilo uluhuma kuchanya. 
LUK.11.17	Neke umwene we akugakagula amahosa gawo, Swe akuvatigila, “Uwutwa wewuvesaga uwukwilekase wukivala, lwindahihyo na yikaye iyikwilekasa nayo yikivala. 
LUK.11.18	Na wone setani nave alekase uwutwa wakwe, wima ndawuli? Pakuva nyenye mwitigila, ulwa nene ndihumya amasoka ndikola uludali lwa Belisebuli. 
LUK.11.19	Neke wone nene ndihumya amasoka ndikola Belisebuli avanenyu vavihumikisa uludali lwa kiki? Pakuva iwo vevene vesavavahiga nyenye. 
LUK.11.20	Neke wone nene ndihumya amasoka ndikola uludali lwa Nguluvi, apo uwutwa wa Nguluvi wuvafiche.
LUK.11.21	“Umunu umunyaludali, yeipinyite nu kutegula amahomelo gakwe, nu ukulolela ikaye yakwe, ifinu fyakwe fikala wunofu; 
LUK.11.22	Neke umunu umunyaludali ululutye wone amusile amutove nu kumusuuma, uyo amupoka amahomelo gakwe mbegali gahuvilige, pepene peagavasa ifigalule. 
LUK.11.23	Umunu yesalipamwi na nene uyo tusutine, na umunu yesiikong'asa pamwi na nene uyo aitagalisa.
LUK.11.24	“Ilisoka peyelihumite kulumunu, ligendelaga apono apagaya lulenga lisaka apono pawusuupo, pesilipaweni lyalitigila, ‘Milukila kukaye yangu kwengahumite.’ 
LUK.11.25	Na pelifikite neke liwone ikaye fyagile nu kuwuyapwa wunofu. 
LUK.11.26	Pepene pelyalibita likategulise amasoka gangi gimufung'ati amanangifu ukulutila ilyene, neke gingile nu kwikala umo. Nu munu yula uwunu wakwe wakwanangika ukulutila wa mutalo.”
LUK.11.27	Lwave pealongige ulo, umung'inetu uyumwi mwilugu lya vanu lila ihugite liswi itigila, “Mufunyilile umung'inetu yakweje na ukukoosa!” 
LUK.11.28	Neke atigile, “Vafunyilile vala avipulikisa ulukani lwa Nguluvi nu kwinatila.”
LUK.11.29	Avamalugu pevaginige ukongelekela, avanzile ukulonga, “Imbegalo iyi mbegalo mbi, yisaka ikilagilo. Na sisayipelwa ikilagilo pesi ikilagilo cha Yona. 
LUK.11.30	Pakuva ndawe Yona, lwee kilagilo ku avanu va ku Ninawi, ndahihyo wesalulava ku Mwana va Umunu nave saava kilagilo ku mbegalo iyi. 
LUK.11.31	Umung'inetu umutwa uva ku nena saiima ikimunyi cha ukuhigwa imbegalo iyi, nave saavahiga ulwa uwananzi. Pakuva umwene aasile uluhuma kumudugo gwa ing'i apulikise uluhala lwa Solomoni, na ipa pwali umuvina yamulutye Solomoni. 
LUK.11.32	Avanu va ku Ninawi savima ikimunyi cha ukuhigwa imbegalo iyi nawo savayihiga ulwa ya wananzi. Pakuva avene vahongise uwimila ukudalika kwa Yona, na ipa pwali umuvina yeamulutye Yona.
LUK.11.33	“Sipwali umunu yeakwasa itala neke avike apono apasikamu, nambi ukugubikila mukisilo, pesi yayivikwa pachanya paluwumba, sambi avakwingila valuwone ulung'ali. 
LUK.11.34	Itala ya umuvili liliho apo iliho lyako pelinofu umuvili gwako mbeguli gwiva mulung'ali; neke wone live silinofu umuvili gwako gwiva mulwisa. 
LUK.11.35	Apo mwikomalilage, ulung'ali lwelulimugati umwenyu lulonga luve lwisa. 
LUK.11.36	Sweno, wone umuvili gwako mbeguli, gwina lung'ali, neke pagaye nambi apangi panyalwisa, apo umuvili ugo gumalavadika hilo ndawe itala lweyakukung'alikila uwimila ulung'ali lwayo.”
LUK.11.37	Na Yesu pealongige umufalisayo uyumwi amukemelye kukaye yakwe akalye ichakulya, ndawe abitige akwingila iteng'emala pawulilo. 
LUK.11.38	Umufalisayo uyo asasave pakuva Yesu alye wesiakalivi tandi. 
LUK.11.39	Neke Umutwa amutigile, “Nyenye nye vafalisayo mukofugaga ifinywelo na inyelo mwivala neke mugati mumemile uwuhiisi na uwanangifu. 
LUK.11.40	Mwivanya lupuva nyenye! Mbi yawuyepe kwivala si yuyula yeawuyepe na mugati? 
LUK.11.41	Lino muvapelage avamikaa ifinu fila ifili mugati, na ifingi mbefili pefiva figolofu kwa nyenye.
LUK.11.42	“Neke mwinalyo nye Vafalisayo, pakuva mwitawulaga ifitawulwa ikimwi ku finyichumi, fya ifihatwa, na ilifweni na simboga mbesili kono wesimukwinatila uwugolofu na uwende wa Nguluvi. Lukeluvanogela ukupiga iso tandi, wesikumuleka isingi naso ukwinatila.
LUK.11.43	“Mwinalyo nye Vafalisayo, pakuva mwiwendaga ukuteng'emala kuwulongolo mumasinagogi na ukuhungilwa mu wugulilo. 
LUK.11.44	Mwinalyo nyenye, pakuva mwindawe ifyanga fyesifiwoneka, avanu vigendela muchanya wesivakulukagula.”
LUK.11.45	Uyumwi va avigisi va indagilo amutige, “Mwigisi, ukulonga iso yeutulisile nayi hwehwe.” 
LUK.11.46	Neke Yesu atigile, “Mwinalyo nye Vigisi va indagilo, pakuva mwakuvatwika avanu ifitegulo fyesifyawinulo, nyenye wesimwipamisa ifitegulo ifyo nambi na chala hela. 
LUK.11.47	Mwinalyo nyenye, pakuva mwisengaga ifyanga fya avavisi avawuligwe na avadadenyu. 
LUK.11.48	Lino mukolelela nu kwiyidikisa ni fipigo fya avadadenyu, pakuva avene vavawulige na nyenye mukuvasengela ifyanga. 
LUK.11.49	Ino uwimila ulo, Uluhala lwa Nguluvi lwatige: ‘Lavage ndivasindikila avavisi na vigendo, na avamwi vavawulaga nu kuvadaga.’ 
LUK.11.50	Sambi mu mbegalo iyi, yisakwe idanda mbeyili ya avavisi mbevali yeyitike uluhuma ukugawa kwa ing'i, 
LUK.11.51	uluhuma ukwitwa kwa idanda ya Habeli mbaka idanda ya Sakaliya, yeawuligwe pagati nagati pa itembeli na pifunyo. Ena, nguvalongela ukuta imbegalo iyi yihigwa uwimila ifipigo fyayo ifibi.
LUK.11.52	“Mwinalyo nyenye nye vigisi va indagilo, pakuva mufihite ikidindulilo cha ifigaho nayinyenye simwinji na vala vevakwingila mukuvatanila valemwe ukwingila.”
LUK.11.53	Ave ihuma umo, avigisi va indagilo na avafalisayo vavanzile ukumutimbya nu kusovanza sambi alonge nzolofu, 
LUK.11.54	Vamugwilise vikola ing'ani sakwe.
LUK.12.1	Ulusika lulo amalugu mbilima mbilima pegakong'ine nu kwilivata avanzile ukuvalongela avanyigendo vakwe tandi, “Mwikomalilage na uwuhahu wa uwubuganisi wa Avafalisayo. 
LUK.12.2	Ino pagaya lukani ulugubike lwesisalugubulwa nambi ulufihe lwesisalukagulanika. 
LUK.12.3	Ino mbesili semwalongige mulwisa sasipulisa pawelu na semwapwepige mwipulikilo lya umunu kugati sasidalikwa mumaking'a ga ikaye.
LUK.12.4	“Nani nguvalongela nyenye nye vanyawiyendi vangu: mulawogopa iwo aviwulagaga umuvili, neke valemwe ukupiga ikinu ikingi ikilutye. 
LUK.12.5	Ino ndivalagila yemuvaje ukumwogopa: mumwogopage yula, peawulige umunu ina uludali lwa ukumusopa mumoto gwa ku kulyoto. Ena, nguvalongela mumwogopage yuyo. 
LUK.12.6	Ndawuli ifihuna fihanu sifyafigusiwa magobole gavili? Kangi Nguluvi siayikukisemwa nambi kihuna kimwi. 
LUK.12.7	Na sifwili isa mumitwe jenyu mbalile mbesili. Apo mulonga mogope nyenye mwivanofu ukulutila ifihuna ifyolofu!
LUK.12.8	“Nene nguvalongela, yakunzindikila pa vanu, Umwana va Umunu nave saamwidikila umunu uyo pamiho ga vanyivaha va Nguluvi. 
LUK.12.9	Na yula umunu yeakumbihila pa avanu, uyo saabihilwa pamiho ga vanyivaha va Nguluvi.
LUK.12.10	“Umunu yeyeavesaga yakumulonga fibi Umwana va Umunu adegepelwa; neke yeakumuliga Umuhe Umwelu sisadegepelwa.
LUK.12.11	“Na pevavasindike nyenye mumasinagogi pamiho ga avavina na avatema, mulahuguvala ukuhosa semulonga na we mugita pakupitula. 
LUK.12.12	Pakuva Umuhe Umwelu avigisa ulusika lulo icha ukulonga.”
LUK.12.13	Umunu uyumwi mwilugu amulonje, “Mwigisi, mulongele umunyalukolo vangu angavile ililila lyetu.” 
LUK.12.14	Neke Yesu amulongele, “Ve munu veve, yenani yeambikite nene ndimulamusi kangi mbe ndimugafi va nyenye?”
LUK.12.15	Neke avalongele, “Mwikomalilage na uwimi, pakuva uwumi wa umunu siwakwimila uwolofu wa ifinu fyeinafyo.” 
LUK.12.16	Neke avalongele ikiganiso itigila: “Umugunda gwa umunu umunono gweguvelike hilo. 
LUK.12.17	Swe ivanga ukwihosa itigila: ‘Ngenza ndawuli? Pakuva ndimugaya pawuviko ifilyo fyangu? 
LUK.12.18	Neke atigile, ngita dee, ndenya ifisande fyangu, nzenge ifingi ifikomi na umo mbika ifilyo fyangu mbefili na fyendinafyo mbefili. 
LUK.12.19	Ipo ndiyilongela inumbula yangu, ve numbula yangu, wina ifinu finofu fyolofu fyewiviche fuka uluhuma imyaka myolofu, lino suupage wilile, winywele, uhekelelage.’ 
LUK.12.20	Neke Nguluvi amutigile, ‘Wi mupufi veve! Ikilo iki chaneng'ino visaka inumbula yako; na ifinu fyewiviche fuka fiva fya nani?’” 
LUK.12.21	“We iwali umunu yeakwivikila uwunu wakwe fuka, kumbi mumikaa kwa Nguluvi.”
LUK.12.22	Neke Yesu avalongele vanyigendo vakwe, pa ulo nguvalongela, “Mulahuguvalila iminanile jenyu, ulwa mulya kiki; mufwala kiki. 
LUK.12.23	Pakuva ukunana kulutye ichakulya, na umuvili gulutye imyenda. 
LUK.12.24	Muhosage ulwa inyakilumbi, ulwa sisivyalagi nambi kubeta, ngaya fisande nambi wusulya, neke pamwi na lulo Nguluvi akusilisaga. Nyenye mulutye uwunofu kolofu ku fidege! 
LUK.12.25	Ye nani mwa nyenye peahuguve ahwanite ukwiyongelesa ulusika lwa uwunani wakwe? 
LUK.12.26	Apo wone mwineema na lulo hela uludodo, mbi lino ndawuli mwihuguvalila isingi? 
LUK.12.27	Mugahosage amaluva wegagimela. Sigipigagi kipigo nambi kutiva. Nani nguvalongela ulwa nambi yi Solomoni mundolo sakwe mbesili safwikitwi wunofu ndawe ililuva ilyelivesaga. 
LUK.12.28	Lino wone Nguluvi akugafwika wunofu amasoli ga mwihala ganamunyi na imilawu gitoswa mumoto, sialutisa ukuvapigila nyenye? Nye nyevanyalufuuwo lukefu! 
LUK.12.29	Nyenye mulifwahisa ukwihosa chemulya, nambi chemunywa mulahuguvala. 
LUK.12.30	Pakuva iso mbesili se vakwihosaga vesivamuseli Nguluvi, udadenyu alusele ulwa mwiguluma iso. 
LUK.12.31	Lino mutalage ukusaka uwutwa wa Nguluvi; na iso mbesili muwilwa.
LUK.12.32	“Mulogopa mwe kilugu ikidodo nyenye, pakuva udadenyu awene lunofu ukuvapela uwutwa wula. 
LUK.12.33	Mugusage fyemwinafyo, neke mutawule ifitawulwa. Mwihonelage ifibogolo fyesifisakalagi, mwivikilage ifuka yesiyikepagi kuchanya, apono pesihegelelagi umuhiisi nambi ng'angaga siyikwanangagi. 
LUK.12.34	Pakuva pefilipwali ifinu fyenyu baho pesasilava na inumbula senyu.
LUK.12.35	“Muvelage mwipinyite na sitala senyu sivelage sikwaka; 
LUK.12.36	nyenye muvelage ndawe avanu vevakumusindila Umutwa vawo yeipiluka uluhuma ku luwungo, sambi peasile nu kukong'ona vangufye ukumudindulila. 
LUK.12.37	Vafunyilile avakami vala ve Umutwa vawo avafika valimiho. Umutwa iwopa umukova mukigudi avakemele pawulilo nu kuvapigila. 
LUK.12.38	Nambi apiluke mukilo mwilangali, nave pamilawu nu kuvafika wevalimiho, vafunyilile avakami iwo. 
LUK.12.39	Neke mulukagulage ulukani ulu, ukutigila umunyakaye ake alukagule ulwa ikivalilo cheasila umuhiisi, ake ava miho na sakalayileka ikaye yakwe yimamulwe. 
LUK.12.40	Nayi nyenye muvelage miho, pakuva Umwana va Umunu saasa paikivalilo chesimwivaganisa.”
LUK.12.41	Neke Petulo amutigile, “Mutwa, ngali ikiganiso icho utulonje hwehwe swe twiyena apangi avanu mbevali?” 
LUK.12.42	Umutwa swe itigila, “Ino ye nani, umukami umuhuvilwa munyaluhala ye avikwa na umutwa vakwe ave muvina va ikaye yakwe avapele avanu ichakulya mu lusika uluhwanite? 
LUK.12.43	Mufunyilile umukami yula ye Umutwa vakwe peakusa amufika ipiga ndahihyo. 
LUK.12.44	Nachene nguvalongela amusagisa mufinu fyakwe mbefili. 
LUK.12.45	Neke wone umukami yula manyi atigile munumbula yakwe; ‘Umutwa vangu ifuvalila pakusa’, Neke avange ukuvatova avakami avanyidama na vang'inetu, nu kunywa nu kugala, 
LUK.12.46	Umutwa va umukami uyo asa ikimunyi chesivaganisa na ikivalilo chesiakiseli. Amudumulasa ahume pavili na ukumuvikila uluhombo lwakwe na avatafuuwa. 
LUK.12.47	Na umukami yula yalasisele sawendige umutwa vakwe, neke alemwe ukupiga siso seemulagile saatowa pakomi hilo. 
LUK.12.48	Neke yula yesieasiseli, isesimuvaje apige, ipiga isikwambusa ukutowa uyo saatowa padodo. Neke yeyeavesaga mupele ifyolofu kwa uyo safisakwa fyolofu, na umuvisikise ifyolofu kwa uyo safisakwa fyolofu ifilutye.
LUK.12.49	“Ndaasile kukukosa umoto, mung'i luke lwinoga hilo wone umoto guke guve yegwakite! 
LUK.12.50	Ndinawo uwubatiso uwumbaje ndiwanukile, neke ulwene nene nyuguve pakomi mbaka penguwukwisa! 
LUK.12.51	Mbi mwitigila ndaasile mung'i kukuleta uwikalakunoga? Nguvalongela silwidahihyo nda pesi ukuta ndaasile ukuleka avanu vasutane. 
LUK.12.52	Na uluhuma lino mukaye yimwi muva na vanu vahanu avasutine, avadatu vasutine na avavili, avavili vasutine na avadatu. 
LUK.12.53	Udade va umunu vasutana na umwanakwe, umwana asutana na udade, uyuve asutana na umwalive, umwalive asutana na uyuve, uyuvefyala asutana nu mukamwana, na umukamwana asutana na uyuvefyala.”
LUK.12.54	Neke Yesu avalongele vamalugu, “Pembe muwonage lifufu limite ulubali lwa kufuka yemwitigila: ‘Indonya yikusa’, nachene lwalwiva ndahihyo. 
LUK.12.55	Na pembe yipuge iya kunena mwitigilaga, ‘Kuva na mungila’ nachene lwalwiva ndahihyo. 
LUK.12.56	Mwivabuganisi nyenye kumbi mugisele imigendele ja ing'i nu wulanga mbi lino ndawuli pesi mukulukagula ulwa imisika igi?
LUK.12.57	“Mbi ndawuli nyenye mumitima jenyu simwamwihiga isigolwike? 
LUK.12.58	Ino pemwibitasa na yeakukutosa kulu muhisi, kangalage mung'asi ukwipulika nave, alonga akukwegange mbaka kulumuhisi nave umuhisi akutawule kwa munyigalu sambi akusope mundinde? 
LUK.12.59	Nguvalongela suhuma umo nda mbaka peyuhombite umukole mbeguli.”
LUK.13.1	Na ulusika lulo vepovali avanu avangi vevamulonje Yesu isa Avagalilaya ve Pilato avawulige pevatawulige inambika sawo. 
LUK.13.2	Neke Yesu avapitule itigila, “Mwitigila Avagalilaya iwo ve vanyanzanangifu ukulutila Avagalilaya mbevali nambi savafikite iso? 
LUK.13.3	Nguvalongela silwindahihyo, nayi nyenye mbemuli pesimupesili muyaga ndahihyo. 
LUK.13.4	Na kangi vala avanyichumi na vimunana veyavagwilye ikaye inali, ya ku Siloamu, nu kuvawulaga mwitigila vevananzi ukulutila avanu mbevali avikalige mu Yelusalemu? 
LUK.13.5	Nguvalongela silwindahihyo; nayi nyenye mbemuli pesimupesili muyaga ndahihyo ndawe avene.”
LUK.13.6	Swe Yesu akuvalongela ikiganiso iki. “Umunu uyumwi eina mubiki umusombe gwegwemuvyale mumugunda gwakwe gwa imisabibu. Ahele akilava amaveleko neke alemwe ukugawona. 
LUK.13.7	Neke amulongele umunya kulimilila umugunda gwa imisabibu: ‘Wonage! Ngave we ngusa myaka gidatu ndisaka amaveleko ga umusombe ugu we singwambulila kinu, dumule guhese gukwananga uwunono wa ing'i hela?’ 
LUK.13.8	Umunyakulimilila ndawe amupitulige: ‘Mulugu tulekele kangi umwaka ugu ndimilile sopa nayi buli. 
LUK.13.9	Neke wone guveleke amaveleko umwaka umuyago apo luva lunofu, neke wone gulemwe ukuveleka sweno ipo puhwana ukugudumula.’”
LUK.13.10	Ikimunyi ikimwi icha isabato Yesu igisige musinagogi. 
LUK.13.11	Ipo epwali umung'inetu ye eina lisoka lya uwuhomefu kwa myaka minyichumi na gimunana nave alaviline sagolokigi nambi. 
LUK.13.12	Yesu avelige akumuwona, amukemelye nu kumutigila, “Yuva, wawulilwe uwuhomefu wako.” 
LUK.13.13	Swe akumugeleka amawoko gakwe, na ulusika lulo agolwike nu kumulumba Nguluvi. 
LUK.13.14	Swe umuvina va isinagogi ivipa pakuva Yesu alamuponise umunu ikimunyi cha isabato, swe akuvalongela avamalugu, “Kwina filo fimutanda fyefivaje ukupiga ifipigo. Lwinoga musage muponesewe mufilo ifyo si pa ikimunyi cha isabato nda.” 
LUK.13.15	Neke Umutwa apitule atigile, “Nyenye nye vabuganisi! Ye nani yeyeavesaga mwanyenye yesiadindulila isenga yakwe nave idogovi yakwe uluhuma mwigagala pa ikimunyi cha isabato aisindike kukunywa? 
LUK.13.16	Ipa pwali umwalive va Abulahamu yapinzilwe na setani myaka minyichumi na gimunana, silukeluvaji awulilwe uwuhomefu uwu pa kimunyi cha isabato?” 
LUK.13.17	Ave ilonga isi, swe vala avamubesige vihongelwa inyoni, neke avamalugu vahekelye uwimila ing'ani mbesili sinyandolo isesipigitwe.
LUK.13.18	Neke pealonge, “Uwutwa wa Nguluvi wihwana na kiki? Nane ndiwuhwananise na kiki? 
LUK.13.19	Wihwana inyadikwa iya umuhaladali yeategwe umunu nu kutoosa mumugunda gwakwe; neke yimele yigunge guve mubiki, na ifidege fyamwihala neke fisenge uwusulya mumatagala.”
LUK.13.20	Neke awile ulwa kavili: “Ndiwuhwananise na kiki Uwutwa wa Nguluvi? 
LUK.13.21	Wihwana na uwuhahu weategwe umung'inetu neke asope muwuse wa liteneka limwi neke pewutupile ng'ani.”
LUK.13.22	Nave Yesu alutilige muboma na mufijiji we akwigisa peibita ku Yelusalemu. 
LUK.13.23	Neke umunu uyumwi amuwuse, “Ndawuli, Mutwa vala avanu avapokwa vakefu?” 
LUK.13.24	Swe akuvalongela, “Mkangalage pakwingila mu mulyango umufinyu; pakuva nguvalongela wolofu savasaka ukwingila neke valemwe.”
LUK.13.25	Ulusika salusa “Pesaima umunyakaye nu kudinda umulyango. Nyenye samulava mwimile pivala mwikong'ona umulyango mwitigila: ‘Mutwa, tudindulile.’ Umwene saavapitula nu kutigila, ‘Sindivaseli kwemwihuma kwi.’ 
LUK.13.26	Pepene pesamuvanga ukutigila, ‘Twalisige na ukunywa pa miho gako; na wigisige mung'asi setu.’ 
LUK.13.27	Nave saatigila, ‘Nguvalongela sindivaseli kwemwihuma; muhege ipa kwa nene mbemuli nye vanyanzanangifu.’ 
LUK.13.28	Pepene pesakuva ni kivembo nu kugelesula amino, pesamumuwona Abulahamu na Isaki na Yakobo na avavisi mbevali muwutwa wa Nguluvi, neke nyenye we mulikwivala! 
LUK.13.29	Na avanu savaasa uluhuma kumihago na kufuka, uluhuma kunena na kusika nu kuteng'emala pawulilo ku wutwa wa Nguluvi. 
LUK.13.30	Lavage avamumbele savalava valongola na avalongola savalava va mumbele.”
LUK.13.31	Ikivalilo kikila Avafalisayo avamwi vahele nu kumulongela, “Hege ipa ubite ukungi, pakuva Helodi isaka akuwulage veve.” 
LUK.13.32	Swe Yesu akuvalongela, “Mubitage mukamulongele yula ng'eve, ‘Lavage, namunyi na imilawu ndihumya amasoka na ukuponia avatamwa, ikimunyi cha wudatu pendikwisa ifipigo fyangu.’ 
LUK.13.33	Nambi ndahihyo lumbaje ukusugunala mung'asi yangu, namunyi, na imilawu na kangi pawucha; pakuva silunoji umuvisi afwile kwivala ya i Yelusalemu.
LUK.13.34	“Be ve Yelusalemu, Yelusalemu! Yewawiwulaga avavisi nu kuvakinya na maganga avatume kwa veve! Kalinga ngawendige ukuvakong'asa avanako, ndawe ing'uku lweyayikong'asa ifiswiya fyakwe mumapiko, neke siwawenditi. 
LUK.13.35	Lavage, ikaye ya Nguluvi vako yilekwa. Nani, nguvalongela nachene sisamumbona kangi nda mbaka pesamutigila: ‘Mufunyilile uyo yakusa mwitawa lya umutwa.’”
LUK.14.1	Ikimunyi ikingi cha isabato, Yesu inje ukulya ichakulya, mukaye ya uyumwi va avavina va avafalisayo, avanu avebaho vavanzile ukumusigamila. 
LUK.14.2	Peeipwali Yesu epwali umunu umutamwa uwutamwa wa kutuna umuvili. 
LUK.14.3	Neke Yesu avawuse avigisi va indagilo na avafalisayo, “Ndawuli lugolofu ukuponia ikimunyi cha isabato apangi nda?” 
LUK.14.4	Swe avene vikatuka. Ndawe Yesu amwibatige uyo umutamwa nu kumuponia swe akumutawula ibitilage. 
LUK.14.5	Neke avatigile, “Ye nani mwa nyenye yeina umwanakwe nave senga yakwe peyigwilye mukisima yesiake aihumya nambi mukimunyi icha isabato?” 
LUK.14.6	Nawo sivigeli ukumupitula ulukani ulo.
LUK.14.7	Neke Yesu peavalongele ikiganiso icha vala avali valaalike, lwevevahagwe ifigoda fya kuwulongolo itigila, 
LUK.14.8	“Pulaalikwe nu munu kuluwungo ulateng'emala ku kigoda icha kuwulongolo, apamwi alonga ave pwali umunu umulaalike umutambule ukulutila veve, 
LUK.14.9	Neke pease umunyakuvalaalika veve nu mwene akutigile, ‘Mulekele uyu!’ Pepene puvanga ni nyoni ukupiluka kumbele ukateng'emale. 
LUK.14.10	Apo pulaalikwe teng'emalage kumbele sambi peasile umunyakuvalaalika akutigile, ‘Munyawiyendi vangu, wuse kono kuwutalo kono, pepene puva na indolo pa avalaalike avayago.’ 
LUK.14.11	Pakuva yula yeyeavesaga akwilevesa apelwa ululumbo.”
LUK.14.12	Neke amulongele yula yealamulaalike, “Putelike ichakulya cha pamunyi nave cha pamihye, ulakemela avanyawiyendi vako, nave vanyalukolo vako, nave avanono, valonga vakulaalike nave sambi uve uhombitwe kwa lula lweuvapije. 
LUK.14.13	Apo putelike ichakulya kemelage avamikaa, avalema, avatevafu, avabofu, 
LUK.14.14	apo pepene pupelwa uwufunyilile, pakuva iwo vihela chevakuhomba. Ipo pepene pe Nguluvi saakupela uluhombo lwako, ulusika lwe avanu vagolofu pevisilibuka.”
LUK.14.15	Avelige ipulika iso uyumwi va vala avevateng'eme pamwi na Yesu pawulilo amulonje akumutigila, “Mufunyilile yula yesaalya ikilyo muwutwa wa Nguluvi.”
LUK.14.16	Swe Yesu akumulongela, “Umunu uyumwi alatelike ifyakulya fyolofu nu kulaalika avanu wolofu. 
LUK.14.17	Ndawe amutumige umukami vakwe, pakivalilo icha ichakulya avevalaalike ukutigila musage pakuva ifilyo mbefili figelanise. 
LUK.14.18	Mbevali swe vivanga ukubihilila ng'ani: ‘Uva kutala amulonje ngusile mugunda ndibita kukulava ndisuka undegepele.’ 
LUK.14.19	Uyumwi swe itigila: ‘Ngusile isenga sinyichumi isa kulima ndibita ngasigele; ngukusuka undegepele.’ 
LUK.14.20	Uyumwi neke atigile: ‘Negwe umung'inetu pa ulo sinzusa.’ 
LUK.14.21	Swe umukami yula swe apilwike, nu kumulongela mbesili umuvina vakwe. Swe umunyakaye yula ivipa, nu kumulongela umukami vakwe: ‘Hume wangufye bite mumakasi na mumikuya ja muboma, kavalaalike ipa avamikaa, avalema, avabofu na avatevafu.’ 
LUK.14.22	Umukami neke atigile: ‘Mulugu, iso mbesili sulonzile yesipigike, neke ulwene na ikaye peyina kilega.’ 
LUK.14.23	Neke Umuvina amulongele umukami, ‘Hume kwivala bite mumakasi na mumbali, ukavagongolese vingile sambi ikaye yangu yimeme. 
LUK.14.24	Pakuva nguvalongela ukutigila mwavala avake valaalike, asupali nambi yumwi yesagesa ikilyo changu.’”
LUK.14.25	Avamalugu pevamufwatige Yesu swe akuvapitukila akuvalongela, 
LUK.14.26	“Wone umunu ase kwa nene nave wesakumuvipila udade, nayu yuve, nayu vakwe, na vanakwe, vanyalukolo na vahase, ena nagumutima gwakwe, sahwana ukuva munyigendo vangu. 
LUK.14.27	Umunu yeyeavesaga yesitegula umusalaba gwakwe na ukuninila sahwana ukuva munyigendo vangu. 
LUK.14.28	Pakuva ye nani mwa nyenye peisaka pakusenga ikaye inali, yesiaitala tandi ukuvalila ifya ukusengela ulwa inafyo mbaka peisinda ukusenga? 
LUK.14.29	Alonga alemwe ukusinda kono we yeasenzile na lutu, neke mbevali vavange ukumubedala 
LUK.14.30	vitigila: ‘Umunu uyu akala kavanzile ukusenga, neke ave mugaya ludali lwa ukusindilisa.’
LUK.14.31	“Kangi kwina mutema muki, peisaka abite kukwihoma na umutema uyungi, yesiitalagi tandi ukwihosa. Umwene ina vanyigalu mbilima nyichumi wone ahwana ukwihoma na yula yeina vanyigalu mbilima machumi gavili? 
LUK.14.32	Manyi awone sahwana, atuma lukani isaka vilamule na umunu yula wepe ali pataali.” 
LUK.14.33	Ndawe Yesu asindilisige itigila, “Yeyeavesaga mwanyenye, yesakufileka mbefili fyeinafyo, sahwana ukuva munyigendo vangu.”
LUK.14.34	“Umwino kinu kinofu, neke umwino peguhupite gusopwa kiki gunone? 
LUK.14.35	Sigwinogela ing'i nambi buli, avanu vitagaga kwivala. Umunyamapulikilo gakupulikila apulikage!”
LUK.15.1	Neke ikimunyi ikimwi, avakong'asa imbemenenge wolofu na vanyanzanangifu vahegelye kulumwene vamupulikise. 
LUK.15.2	Avafalisayo na Avigisi va indagilo vilonganzige vitigila: “Umunu uyu! Aikemela vanyanzanangifu, kangi ailya nawo.” 
LUK.15.3	Neke avalongele ikiganiso iki itigila: 
LUK.15.4	“Ye nani mwa nyenye umunyang'olo ligana, peayasilwe na iyimwi yesiakusileka sila machumi gigonza na nyigonza mwihala, abite akisaka yila iyiyasile mbaka pakuyiwona. 
LUK.15.5	Nave peayiwene, ayipika mumavega gakwe nu kuhekelela. 
LUK.15.6	Na pafikite kukaye yakwe, akemela avanyawiyendi vakwe na avanyapafivawo vakwe nu kuvalongela, ‘Muhekelelage pamwi na nene, pakuva yendiyiwene ing'olo yangu yeyikeyiyasile.’ 
LUK.15.7	Nguvalongela, kuva na luhekelelo ndahihyo, uwimila munyanzanangifu yumwi yeihongesa. Sindawe vala avanu machumi gigonza na vigonza avakwitigila avene vagolofu siviguluma ulwa ukuhongesa.
LUK.15.8	“Kangi kwina mung'inetu muki umunya amagobole ganyichumi, peayasilwe na ilimwi yesiaikunga ulung'ali nu kufyagila ikaye weakalalye na ukolela mbaka pakuyiwona? 
LUK.15.9	Na peayiwene, akemela avanyawiyendi vakwe na avanyapafivawo vakwe nu kuvalongela, ‘Muhekelelage pamwi na nene, pakuva ndiliwene kangi iligobole lila lyelike likayasile.’ 
LUK.15.10	Nguvalongela kwina luhekelelo pamiho ga vanyivaha va Nguluvi uwimila munyanzanangifu yumwi yeihongesa.”
LUK.15.11	Yesu ave pealonga, “umunu eina vana vavili. 
LUK.15.12	Ndawe umudodo amulongelige udade, ‘Dada, ngavile ililila lyangu.’ Swe akuvagavila ifinu fyakwe. 
LUK.15.13	Pave pilutila filo fikefu, umudodo yula akong'ise mbefili, nu kubita kung'i ya kutaali, uko atagalise uwunono wakwe mu uwudobokesi. 
LUK.15.14	Avelige isinda mbefili swe ikinge ikikomi kigwa mung'i yila, ndawe avangige nave ukuguluma. 
LUK.15.15	Neke peivisise kulu munyang'i uyumwi mung'i yila, nave swe akumusindika kumugunda gwakwe kweakwamilige ingubi. 
LUK.15.16	Avanzile ukudoboka ukulya amabandi gesalisige ingubi kangi siepwali munu yamupelige kinu. 
LUK.15.17	Ave isokama munumbula yakwe atige: ‘Vakami valinga va dada vangu avilya ichakulya nu kusigasa, na nene ipa ndifwa ni nzala? 
LUK.15.18	Nyega, mbita kwa dada vangu nu kumulongela: Dada, ndimwananje Nguluvi na veve. 
LUK.15.19	Sipenywana kangi ukukemelwa ndimwanako, mbelage hela ndawe avakami vako.’ 
LUK.15.20	Swe ihega nu kubita kulu dade. Wepe alipataali udade, amuwene, nu kumuwonela ulusungu swe akumukimbilila akumukumbatila neke amunonele hilo.
LUK.15.21	“Umwana yula swe akumutigila: ‘Dada, nzananzile kuchanya na pamiho gako, sipenywana ukukemelwa ndimwanako kangi.’ 
LUK.15.22	Neke udade avalongele avakami vakwe: ‘Mulete mwangufye umwenda umunofu mumufwike! nayi nyamwidole na sindatu munzaho. 
LUK.15.23	Mukalete isenga ineganifu indutu mudumule tulye tuhekelele! 
LUK.15.24	Pakuva umwanangu uyu ake akafwe, nave asilibwike ake akayasile nave awonike.’ Swe vivanga ukuheya.
LUK.15.25	“Lino umwanakwe yula umuvina ali ku mugunda. Na peasige ave ihegelela pipi na ikaye apulike amaswi ga inzimbo nu luheyo. 
LUK.15.26	Ndawe amukemelige umukami uyumwi nu kumuwusa,: ‘Ing'ani isi kwekutigila kiki?’ 
LUK.15.27	Swe akumulongela: ‘Umwanakwenyu asile na udado amudumulye isenga ineganifu indutu pakuva amuwene kangi wepe mumi.’ 
LUK.15.28	Swe ivipa, ibihila na kwingila. Ndawe udade ahumige kwivala nu kumugongola. 
LUK.15.29	Swe akumutigila udade, ‘Wonage ngupije imyaka gilinga igi sindilakwanangila nambi lukani lumwi, nave nambi kimunyi kingi sulandumulila nambi chana cha mene nane nyekelele na avanyawiyendi vangu! 
LUK.15.30	Lino peasile uyu umwanako yeakalye ifinu fyako pamwi na avang'inetu avalyalya umudumulye isenga ineganifu indutu.’ 
LUK.15.31	Neke pamulongele: ‘Mwanangu, veve ulipamwi na nene mbepali na mbefili fye ndinafyo fyako. 
LUK.15.32	Kangi, ukuhekelela nu kuheya luke luvaje pakuva uyu umwanakwenyu ake akafwe, nave asilibwike ake akayasile, nave awonike.’”
LUK.16.1	Yesu avalonje avanyigendo vakwe, “Epwali umunu uyumwi umunono yeeina umwimilisi vakwe. Umwimilisi uyo emusongele kulumwene ukuta aitagalisa ifinu fyakwe. 
LUK.16.2	Ndawe amukemelige nu kumutigila: ‘Ng'ani sa kinyandawuli isi sendipulika kwa veve valile ifya uwimilisi wako? Pakuva suva kangi wi mwimilisi’ 
LUK.16.3	Umwimilisi yula swe itigila munumbula yakwe: ‘Ngitage ndawuli? Pakuva umuvina vangu yeakunyesekesa uwimilisi; ukulima sinywana, ukusuka ngwiwona inyoni. 
LUK.16.4	Ndilukagula lwe miga, sambi penyesile muwimilisi, vang'emele mukaye sawo.’ 
LUK.16.5	Ndawe avakemelige yumwi yumwi vala avanyamikole va umuvina vakwe, akumulongela uva kutala: ‘Wina mukole muki kulu muvina vangu?’ 
LUK.16.6	Neke atigile: ‘Mapipa ligana ga mafuta ga wuto.’ Swe akumutigila: ‘Wangufye utegule ichandikilo teng'emale wandike machumi gahanu.’ 
LUK.16.7	Uyungi: ‘Nave wina mukole gwa kiki?’ Ndawe amulongelige itigila: ‘Magunila ligana ga ingano.’ Swe akumulongela: ‘Wangufye utegule ichandikilo wandike machumi gimunana.’
LUK.16.8	“Ndawe umuvina yula amusumilige umwimilisi yula yesimuhuvilwa, uwimila palula lweapigite kwa luhala. Pakuva avana va mung'i mumbegalo yawo vaviva vina luhala ukulutila avana va ulung'ali.”
LUK.16.9	Nani nguvalongela, “Mwisakilage avanyawiyendi venyu uwimila ifinu fya mung'i, sambi pefisisile vavanukile muwikalo wa mbepali. 
LUK.16.10	Yeyeavesaga muhuvilwa mufinu fidodo ava muhuvilwa mufinu ifikomi, yeyeavesaga simuhuvilwa mufinu ifidodo sisa ava muhuvilwa mufinu ifikomi. 
LUK.16.11	Wone lino nyenye muve simwihuvilwa mufinu ifibi ifya mung'i, ye nani yeavavisikisa ifinu ifya nachene? 
LUK.16.12	Wone nyenye simwivahuvilwa mu finu ifya umunu yungi, ye nani yeavavisikisa ifinu ifyenyu yinyenye?
LUK.16.13	“Sikwali umukami yeahwana ukupigila avavina vavili, pakuva yeamuvipigila uyu nu kumwenda uyu, apangi amufuuwa uyu nu kumubedala uyu. Simuhwana ukumupila Nguluvi na uwunono.”
LUK.16.14	Swe Avafalisayo aviwendaga amagobole vapulike iso mbesili neke vamubedale Yesu. 
LUK.16.15	Swe akuvalongela, “Nyenye ye nyenye yemwakisakila uwugolofu pamiho ga vanu, neke Nguluvi avasele munumbula senyu, pakuva ulutambule pa avanu luvifyo pa Nguluvi.
LUK.16.16	“Indagilo na uwandike wa avavisi fyepofili mbaka ulusika lwa Yohane. Uluhuma ipo Ulukani Ulunofu lwa uwutwa wa Nguluvi lwidalikwa, na yeyeakwingila akwingila kwa ludali. 
LUK.16.17	Neke lupefu hilo ililanga na ing'i ukulutila, neke silupefu ukuyaga nambi wandike wudodo wa Indagilo.
LUK.16.18	“Yeyeamulekaga uvakwe na ukutegula umung'inetu uyungi, uyo iva mugoni nave yakumutegula umung'inetu yealesilwe nave iva mugoni.”
LUK.16.19	Neke Yesu atigile, “Epwali umunu uyumwi umunono, yeafwalige imyenda iminyakilesi, na imyenda ja uwutwa na ukulya ifinono mbepali. 
LUK.16.20	Na umumikaa uyumwi ilitawa lyakwe Lasalo, avikigwe pakinyamulyango pakwe, yee ina fikong'o umuvili mbeguli, 
LUK.16.21	nave adobokige apelwe uwuwuluwulu wewagwisige pawulilo wa umunono, na imbwa saasige sikumunava ifikong'o fyakwe!
LUK.16.22	“Neke umumikaa yula afwe, ndawe vamutegulige vanyivaha va Nguluvi mbaka pa Abulahamu. Nave umunono swe ifwa nu kutagwa. 
LUK.16.23	Ino kuvafwe peiteseka ave ilava amuwene Abulahamu, kwa pataali na Lasalo valipamwi. 
LUK.16.24	Swe, ivemba weitigila: ‘Dada ve Abulahamu, undegepele, umutume Lasalo asabike ichala chakwe mululenga sambi adegefye ululimi lwangu, pakuva nditeseka mumoto ugu.’ 
LUK.16.25	Abulahamu neke amutigile: ‘Mwanangu, wiwukage ukutigila veve wanuchee ifinu ifinofu fyako pa wumi wako, nayi Lasalo eina luteseko ndahihyo. Na lino umwene ali ipa isikimikwa na veve wipuma. 
LUK.16.26	Pamwi na iso, pagati nagati pa hwehwe na nyenye pina likombo ilihelesa, sambi vevisaka ukusa kwa nyeye uluhuma kono valemwe, na avisaka ukuhuma ukwenyu vaase kwa hwehwe valemwe.’ 
LUK.16.27	Yula yee munono neke atigile, ‘Apo kuku ngukusuka umutume abite kukaye ya dada vangu, 
LUK.16.28	pakuva ndina vanakwetu vahanu, sambi avapavile valonga vaase nawo apono ipa paluteseko.’ 
LUK.16.29	Neke Abulahamu atigile: ‘Vinawo Musa na avavisi; vavapulikage vawo.’ 
LUK.16.30	Neke patigile: ‘Ndala, dada Abulahamu, peahele umunu yahumile kono kuvafwe vapela.’ 
LUK.16.31	Neke amutigile: ‘pesivavapuliki Musa na avavisi, sisavapulika nambi umunu asilibwike uluhuma kuvafwe, sivafuuwa nangi.’”
LUK.17.1	Neke Yesu pavalongele avanyigendo vakwe, “Ifikuvaso ye fyusa, ifileta inzanangifu, neke inalyo umunu yula yeakwambusa. 
LUK.17.2	Luke lumunogela hilo umunu uyo apingilisiwe ulwala musingo yakwe nu kutooswa mubahali pakuva silwinoga ukumuyasa uyumwi va avadodo iva. 
LUK.17.3	Mwikomalilage! Wone umunyalukolo vako akwananje mulonzage pahongise mudegepelage. 
LUK.17.4	Na wone akwanangile kimufung'ati mu kimunyi kimwi, na wone ave peakusila veve ihongesaga itigila, ‘Nyongise’ mudegepelage.”
LUK.17.5	Neke avigendo vamulongele, “Mutwa! Tuwilage ulufuuwo.” 
LUK.17.6	Neke Umutwa atigile, “Muke muvelage na ulufuuwo ludodo ndawe ulupeke lwa umubiki umuhaladali muke mugulongela umusombe ugu, ‘Kimuke ukilembeke mu bahali’, nago guke guvapulika.
LUK.17.7	“Apangi tutigile uyumwi ina mukami yeali kukulima, nambi kukukwamila ing'olo, lwindawuli peapilwike, ukuhuma ku mugunda, amutigile umukami yuyo, ‘Wuse ndawe de ulye ichakulya?’ 
LUK.17.8	Nda! Pesiamutigila, ‘gelanikisage ichakulya ndye, wipinyage umigile mbaka peyendye na ukunywa, pepene nave peulya na ukunywa.’ 
LUK.17.9	Samulumba umukami pakuva apigite mbesili seake mulagile? 
LUK.17.10	Ena, na nyenye ndahihyo, peyemupigite mbesili semuke mwivalagile, mutigilage, ‘Hwehwe twivakami hela yetwivagaya cha ukwambula, tukwisise hela isesituvaje ukupiga.’”
LUK.17.11	Yesu peali mung'asi ibita ku Yelusalemu, alutilige mung'i ya mu Samaliya na mu Galilaya. 
LUK.17.12	Na peingilige mukijiji ikimwi, atang'ine na avanu vanyichumi avanyauwukoma swe vakwima pataali. 
LUK.17.13	Swe vikoola vitigila, “Yesu ve Mutwa, ve mulugu tuwonelage ulusungu.” 
LUK.17.14	Avelige akuvawona avalonje, “Mubitage mukilagile kuvatambisi.” Lwave pevibita vesile viva vaponite. 
LUK.17.15	Na uyumwi va vawo avelige akwiwona ukuta aponite, apilwike kono wakumulumba Nguluvi we ilongela pachanya. 
LUK.17.16	Swe akwitoosa pasi kinyalileme pa magulu ga Yesu, we akumulumba umunu uyo e Musamaliya. 
LUK.17.17	Ndawe Yesu apitulige itigila, “Ngali sivaponiti vanyichumi? Ngali vala avigonza valikwiyaga? 
LUK.17.18	Ngali sawoniki uyungi yapilwike na ukumulumba Nguluvi, pesi yuyu hela umugenzi?” 
LUK.17.19	Swe ndawe amulongelige, “Lamuke, wibitilage, ulufuuwo lwako lukuponise.”
LUK.17.20	Ulusika ulungi Avafalisayo vamuwusise Yesu ukutigila, “Uwutwa wa Nguluvi wusa panili?” Avapitwe nu kuvalongela, “Uwutwa wa Nguluvi Siwuusa ukukola ifilagilo kwa kuwugosagosa. 
LUK.17.21	Na sisavalonga ukutigila, ‘Lave uwu kono’, nambi, ‘Kula’. Pakuva nachene mulukagulage ukuta, uwutwa wa Nguluvi wuli pagati nagati pa nyenye.”
LUK.17.22	Neke avalongele avanyigendo, “Ifilo fyusa pesamudoboka ukukiwona ikimunyi cha Umwana va Umunu, neke sisamukiwona nambi. 
LUK.17.23	Kangi avanu valavalongela, ‘Mulave kula’ apangi ‘Mulave kono’; mulahega pemwipwali nambi kuvafwata. 
LUK.17.24	Pakuva ndawe ilimemi lwe lyaling'alika kwilanga ulubali ulungi mbaka uluyalo wesalulava ikimunyi cha Umwana va Umunu. 
LUK.17.25	Neke pesilulava ulo lumuvaje tandi ateseke pakomi na ukubihilwa na imbegalo iyi. 
LUK.17.26	Na ndawe we lwelwiwali pa filo fya Noha, wesalulava mufilo fya Umwana va Umunu. 
LUK.17.27	Valisige na ukunywa, vategulige nu kugomwa, mbaka ikimunyi kila Noha che ingilye mukipugu, ing'uka swe yikusa na ukuvasinda mbevali. 
LUK.17.28	Salulava ndawe mumisika ja Loti. Avanu vavelige mukulya na mukunywa, ukugula na ukugusa, ukuvyala inyadikwa na ukusenga. 
LUK.17.29	Neke ikimunyi kila Loti cheaheje ku Sodoma, gwasile umoto gwa ulupegeho uluhuma kuchanya na ukuvasinda mbevali. 
LUK.17.30	Ulo lwesalulava ikimunyi kila chesaawonekela Umwana va Umunu.
LUK.17.31	“Ikimunyi kila, yali mwiking'a, aliika ukwingila mukaye ategule ifinu fyakwe. Lwindahihyo, na yula yali kumugunda alapiluka kumbele. 
LUK.17.32	Mwiwukage isamufikite umukina Loti. 
LUK.17.33	Umunu yeyeavesaga yeisaka ukuwupoka uwumi wakwe, uyo awuyasa; na yula yeyeavesaga yeisaka ukuwuyasa uwumi wakwe uyo awupoka. 
LUK.17.34	Nguvalongela, pakilo avanu vavili savalava vavasise muwuhaga wumwi; uyumwi saategulwa na uyumwi saalekwa. 
LUK.17.35	Avang'inetu vavili savalava vihalula pamwi; uyumwi saategulwa, na uyumwi saalekwa.
LUK.17.35	[ 
LUK.17.36	Avanu vavili savalava kumugunda, uyumwi saategulwa, uyumwi saalekwa.”]
LUK.17.37	Swe vipitula vakumuwusa, “Kwiyaga Mutwa?” Swe akuvalongela, “Pala pepogoli umufimba, pepene pesikong'onaga imbungu.”
LUK.18.1	Neke Yesu avalongele ikiganiso, ulwa luvavaje ukumusuka Nguluvi ifilo mbefili, na muladedela imitima. 
LUK.18.2	Neke atigile “Epwali umuhisi uyumwi mu boma yee mugaya choga kwa Nguluvi nambi ukutuga vanu. 
LUK.18.3	Na mu boma yiyo epwali umung'inetu mufwile, yamufwatige mbepali, itigila, utuhigage nene na umutavangu vangu. 
LUK.18.4	Pamwandi abihye, neke pambele ihosise munumbula yakwe itigila, ‘Nambi we singumogopa Nguluvi nambi ukutuga munu, 
LUK.18.5	neke lino pakuva umufwile uyu akufwahisa, ndimuhigila inongwa yakwe alonga afwahisage mbepali ukunzusila muhongi.’”
LUK.18.6	Na Umutwa atigee, “Mupulikisage cheilonga umuhisi umugaya choga. 
LUK.18.7	Ngali mwitigila Nguluvi savakundilila avahagule vakwe avakumuvembela ikilo na ikimunyi? Ngali mwitigila ahaava ukuvakundilila? 
LUK.18.8	Nguvalongela sisaahava ukuvakundilila. Neke ulwene nambi ndahihyo, ndawuli peyeasila mung'i Umwana va Umunu, saalufika ulufuuwo mung'i!?”
LUK.18.9	Neke Yesu avalongele ikiganiso iki cha avanu avanya lwitupyo ukuta awene vakwiwonaga vagolofu na ukuvabedala avangi mbevali. 
LUK.18.10	“Avanu vavili vahele ku tembeli kukwifunya: uyumwi Mufalisayo uvakavili Mukong'asa imbemenenge. 
LUK.18.11	Umufalisayo yula imite ivanga ukwifunya kinyele munumbula yakwe itigila, ‘Nguluvi, ngukulumba pakuva nene sindindawe avanu avangi avaposi, avagaya ulufuuwo, avagoni, nambi ndawe uyu umukong'asa imbemenenge. 
LUK.18.12	Nene ndakwiyima ukulya filo fivili mufilo ifimufung'ati, ndatwitawula ifitawulwa kimwi kwa finyichumi mufinu fyangu mbefili.’ 
LUK.18.13	Neke yula umukong'asa imbemenenge, imite pataali na sigelii nambi ukukang'ula amiho kuchanya, ndawe atigilige, ‘Nguluvi, ndegepelage nene ndemunyanzanangifu.’ 
LUK.18.14	Nguvalongela, uyu apilwike ibita ukwawo we adegepilwe, ukulutila yula. Pakuva yeyeitupyaga aleveswa yeyeilevesaga uyo akung'umikwa pachanya.”
LUK.18.15	Neke avanu vamuletele Yesu avana fyali sambi avageleke amawoko. Neke avanyigendo vakwe pevaluwene ulo vavakenyele. 
LUK.18.16	Neke Yesu avakemele vase kulumwene, itigila; “Muvalekage avana avadodo vase kwa nene, mulavatanila, pakuva avanu avindawe iwo uwutwa wa Nguluvi wawo. 
LUK.18.17	Nachene nguvalongela, umunu yeyeavesaga yesiakwanukila uwutwa wa Nguluvi ndawe umwana umudodo sisaingila.”
LUK.18.18	Umunu uyumwi umutema va Avayudaya, amuwusise Yesu itigila, “Mwigisi ve munofu, ngitage ndawuli pa kuhala uwumi wa mbepali?” 
LUK.18.19	Neke Yesu amutigile, “Mbi ndawuli ukunigila ndimunofu? Asukuli umunofu pesi yumwi hela, nave ye Nguluvi. 
LUK.18.20	Usisele Indagilo: ‘Ulava mugoni; ulawulaga, ulahisa, ulolelela uwudesi; velage na choga kulu dado na uyuwo.’” 
LUK.18.21	Neke umwene atigile, “Iso mbesili ndisisele uluhuma pa wana wangu.” 
LUK.18.22	Yesu avelige ipulika iso amulonje, “Peupugilwe kinu kimwi, kaguse fyewinafyo mbefili ukavagavile avamikaa, nave uva na uwunono kuchanya, neke pewuse uninile.” 
LUK.18.23	Neke umwene ave ipulika iso ahuguve pakomi, pakuva e munono hilo.
LUK.18.24	Yesu we peamulavila atigee, “Lutalamu vee kuvanono ukwingila ku wutwa wa Nguluvi! 
LUK.18.25	Pakuva lwiva lupefu ingamiya pakulutila mukidwi icha ulusingi, sindawe umunu umunono pakwingila mu wutwa wa Nguluvi.” 
LUK.18.26	Na avapulike vatigee, “Mbi apo ye nani, yeahwanite ukupokwa?” 
LUK.18.27	Yesu atigile, “Lwesiluhwaniti ku avanu kwa Nguluvi luhwanite.”
LUK.18.28	Petulo neke atigile, “Wonage hwehwe tufilesile ifinu fyetu mbefili na ukukuninila!” 
LUK.18.29	Swe akuvalongela, “Nachene nguvalongela, asukuli umunu yeayilesile ikaye, nambi uvakwe, nambi munyalukolo, nambi avegasi, nambi vana, wimila uwutwa wa Nguluvi, 
LUK.18.30	yesisaanukila kolofu ukulutila ulwa lino; na mung'i iyikusa uwumi wa mbepali.”
LUK.18.31	Swe Yesu akuvategula vala avanyichumi na vavili, nu kuvalongela, “Muwonage! Twigang'amuka ukubita ku Yelusalemu, na ing'ani mbesili sikwila, seandikilwe Umwana va Umunu na avavisi. 
LUK.18.32	Pakuva atawulwa mumawoko ga avamyanza umo elangwa, apigilwa imbi, afunyilwa amati. 
LUK.18.33	Nawo vamutova ni mikungo iminyamifwa, pambele vamuwulaga, na ikimunyi icha wudatu asilibuka.” 
LUK.18.34	Neke avene sivalukagwi ulo nambi ludodo, vevafihe iso kwekutigila kiki, na sivasikagwi isesilonzilwe.
LUK.18.35	Lwave Yesu peahegelye ku Yeliko, umunu uyumwi umubofu alateng'eme palubali pang'asi isuka ifitawulwa. 
LUK.18.36	Na avelige ipulika avamalugu pevilutila awusise, “Kwina kiki?” 
LUK.18.37	Neke vamulongele, “Yesu uva ku Nasaleti ilutila.” 
LUK.18.38	Swe iyova weitigila, “Yesu ve mwana va Daudi, umbonelage ulusungu nene!” 
LUK.18.39	Ndawe vala veve valongwe vamukenyelige sambi akatuke, neke umwene peagine hilo ukuyova: “Be mwana va Daudi umbonelage ulusungu nene.” 
LUK.18.40	Swe Yesu akwima, nu kulagisa vamulete kulumwene. Na peahegelye amuwusise, 
LUK.18.41	“Wisaka ngupigile kiki?” Swe itigila, “Mutwa, ndisaka ukulava.” 
LUK.18.42	Ndawe Yesu amutigilige, “Upelwage ukulava! Ulufuuwo lwako lukuponise.” 
LUK.18.43	Lulusika lulo swe ilava, nu kumufwata, kono we akumulumba Nguluvi. Na avanu mbevali pevasiwene iso vamusumye Nguluvi.
LUK.19.1	Nave Yesu inje mu Yeliko, na pealutilige, 
LUK.19.2	umo e mwali umunu, ilitawa lyakwe Sakayo. Yee yumwi va avavina va avakong'asa imbemenenge nave e munono. 
LUK.19.3	Uyu asakige ukumuwona Yesu ulwa munu va kinyandawuli, neke alemwage pakuva avanu ve wolofu nave e mufupi. 
LUK.19.4	Swe akwangufya ilongola asakwilila mu musombe sambi amuwone, pakuva alukagulige ulwa agendela ing'asi yiyila. 
LUK.19.5	Nave Yesu ave ifika apono pala, alafile kuchanya nu kumulongela, “Sakayo wangufye wike, pakuva namunyi de lumbaje ukuhwa mukaye yako.” 
LUK.19.6	Swe akwangufya akwika, akumwanukila mu luhekelelo. 
LUK.19.7	Na avanu vavelige vakuluwona ulo, vahung'wine mbevali vitigila, “Inje na ukwikala kulu munu umunya nzanangifu.” 
LUK.19.8	Sakayo ndawe imige na ukumulongela Umutwa! “Ve Mutwa, Lavage! Ndigavasa uwunono wendinawo pagati nagati na ukuvapela Avamikaa na wone ndamupokite munu kinu ngumupilulila katayi.” 
LUK.19.9	Yesu amulongelage, “Neng'ino uwupoki wufikite mukaye iyi, pakuva uyu nave va mumbegalo ya Abulahamu. 
LUK.19.10	Pakuva Umwana va Umunu aasile kukusaka nu kuvapoka avanu avayasile.”
LUK.19.11	Ulusika lwe avanu pevapulikisa ing'ani isi, Yesu awilye ukulonga ikiganiso. (Pakuva yee pipi ukufika ku Yelusalemu, na avene vatigilige wanda uwutwa wa Nguluvi wuwoneka yilino.) 
LUK.19.12	Swe itigila, “Umunu uyumwi yee mutambule awukite lugendo lwa kutaali sambi akakwave uwutwa nu kupiluka. 
LUK.19.13	Sweno, wesialawuka, avakemelye avakami vakwe vanyichumi, avapelye amagobole dinali kwa yeyeavesaga nu kuvatigila, ‘Mupigilage amagobole iga uwusulusi mbaka pe mbamilwike.’ 
LUK.19.14	Neke avanyang'i vayagwe vevamuvipye; nambi vatumite avanu vabite vakatigile, ‘Sitwiwenda uyu atuteme.’
LUK.19.15	“Umunu uyo umutambule apilwike kukaye peyeakwavite uwutwa. Baho peatumite vakemelwe avakami vase vala vealavapelye amagoboledinali, vamulongele chevakambwe mu wusulusi yumwi yumwi. 
LUK.19.16	Umukami uva kutala aasile, itigila, ‘Mulugu, ngakwavite amagobole dinali nyichumi isingi ukulutila sila sewapelye.’ 
LUK.19.17	Nave amutige: ‘Lunofu, veve mukami ve munofu pakuva ukave muhuvilwa mufinu ifidodo, lino usagila muboma sinyichumi!’ 
LUK.19.18	Umukami uva kavili aasile, itigila, ‘Mulugu, ngakwavite amagobole dinali sihanu isingi ukulutila sila sewapelye.’ 
LUK.19.19	Nave amutige, ‘Lino usagila muboma sihanu.’
LUK.19.20	“Umukami uyungi aasile itigila, ‘Tegule iligobole dinali yako, ndafihite mulipembo, 
LUK.19.21	pakuva ndakogwipe, veve wi munu mukali. Veve wi munu yewawitegula ifinu fyesifyako, nu kubeta chesiwavyaliti.’ 
LUK.19.22	Nave amutige, ‘Ngukuhiga uwimila imilongele jako, veve ve mukami yesiwimuhuvilwa! Valukagwe ulwa nene ndi munu mukali, yendanditegula fyesifyangu nu kubeta chesindavyaliti. 
LUK.19.23	Mbi ndawuli sukavikiti amagobole dinali sangu ku vasulusi sambi penzusile negulise na agongeleche?’ 
LUK.19.24	Neke pavalongele avebaho, ‘Mumupoke iligobole dinali iyo mukamupele yula umunya magobole dinali sinyichumi.’ 
LUK.19.25	Ndawe vamulongelige: ‘Mulugu, ina magobole dinali nyichumi!’ 
LUK.19.26	Nguvalongela: ‘Yeyevesaga ina kinu saapelwa. Neke yula yeihela kinu apokwa na kila che inacho. 
LUK.19.27	Kangi vala, avatavangu vangu vesiviwenda nene ndivateme muvalete ipa muvadumule wendilava.’”
LUK.19.28	Na Yesu pealonzile iso, avalongolye ukubita ku Yelusalemu. 
LUK.19.29	Nape yeahegelye pipi na ku Betifage na ku Betaniya, mukidunda chekitambulwa Miseituni, ndawe atumige avavili va avanyigendo vakwe 
LUK.19.30	itigila, “Mubite mbaka kukijiji che mwilaving'ana na pemufikite muyiwona idogovi indodo minge yesiyilahowa na munu yeyeavesaga, mwawule muyilete ipa. 
LUK.19.31	Na wone munu avawuse mbi ndawuli mukuyawulila, mumutigilage de Umutwa ayigulwime.”
LUK.19.32	Na vala avevatumitwe vahele neke vasiwone ndahihila ndawe lwe vevalongele. 
LUK.19.33	Na pevayawulilige idogovi indodo, avenayo vavatige, “Mbi ndawuli mukuyawulila idogovi indodo?” 
LUK.19.34	Swe vitigila, “Umutwa ayigulwime” 
LUK.19.35	Swe vakuyisindika kwa Yesu. kono we vatandike imyenda jawo muchanya mudogovi swe vakumuhofya Yesu. 
LUK.19.36	Na pevabitige vatandalike imyenda jawo mung'asi.
LUK.19.37	Ave peahegelye mukisulunukila cha ikidunda cha Imiseituni, ililugu mbelili lya avanyigendo vakwe, vavanzile ukuhekelela na ukumulumba Nguluvi vayofile, uwimila ifipigo mbefili ifya uludali fye vafiwene; 
LUK.19.38	vitigila, “Ye mufunyilile Umutema yeakusila mwitawa lya Umutwa. Uwikalakunoga kuchanya na indolo kuko kuchanya!”
LUK.19.39	Avamwi va Avafalisayo veve mu mukong'ano vamulonje, “Mwigisi vakenyele avanyigendo vako!” 
LUK.19.40	Neke avapitule atigilage, “Nguvalongela nyenye, pevakatwike iva amaganga gayoya.”
LUK.19.41	Yesu aveihegelela na ukuyiwona i muboma, ayivembye 
LUK.19.42	weitigila, “Kiba neng'ino uke uselage ing'ani isa uwikalakunoga! Neke lino sifihitwe pamiho gako. 
LUK.19.43	Pakuva ifilo fikusila pe avatavangu vako savakupilima na ukukusigamila imbali mbesili. 
LUK.19.44	Savakusindila ng'ani veve, pamwinga na avanako avali mumo. Nawo sisavakusigasisa nambi liganga limwi muchanya mwiganga liyagwe, pakuva siwalukagwi ulusika lwe Nguluvi asye ukukupoka.”
LUK.19.45	Ndawe Yesu ingilige mu tembeli, nu kuvahaka avasulusi 
LUK.19.46	we akuvalongela, “Pakuva nzandike, ‘Ikaye yangu sayiva kaye ya nzifunyo.’ Lino nyenye muyipitwe yive lifinga lya avahiisi.”
LUK.19.47	Nave igisige mbepali mu tembeli. Neke avavina va avatambisi, na avigisi va indagilo, na avavina va vanu vasakige ing'asi yu kumuwulaga, 
LUK.19.48	Neke sivibeti nambi lukani ulwe vevahwana vapige, pakuva avanu mbevali vevamumemeleche vakumupulikisa.
LUK.20.1	Ikimunyi ikimwi, Yesu peavigisige avanu mu tembeli na ukudalika ulukani ulunofu, avavina va avatambisi, na avigisi va indagilo pamwi na avavaha, vamusye, 
LUK.20.2	Neke vamulongelage vatigilage, “Tulongele! Wipiga ing'ani iso kwa ludali luki, kangi yenani yakupelye uludali ulu?” 
LUK.20.3	Neke avapitule avatigile, “Nane ndivawusa nyenye lukani, mundogele: 
LUK.20.4	uwubatiso wa Yohane wahumile kwa Nguluvi apangi kuvanu?” 
LUK.20.5	Swe vakwiyisa we vavene ng'ani vitigila: “Manyi tutigile wahumite kuchanya, atigila: ‘Apo mbi ndawuli pe simwamufuuvitwi?’ 
LUK.20.6	Na manyi tutigile wahumile ku vanu, avanu mbevali vatukinya na amaganga, pakuva vevamwidiche Yohane ukuta muvisi.” 
LUK.20.7	Swe vipitula ukuta, “Situluseli kwe wahumile.” 
LUK.20.8	Neke Yesu avatigile, “Nayinene singuvalongela nyenye ukuta kwa ludali luki ndipiga isi.”
LUK.20.9	Swe Yesu ivanga ukuvalongela avanu ikiganiso iki, “Umunu uyumwi ali na mugunda gwa misabibu, swe ibasikisa avalimi ndawe ahegige nu kwikala kungi musika. 
LUK.20.10	Na imisika ja kutung'una amaveleko, atumite avakami kwa vala avalimi sambi vamupele amaveleko agamwi ga imisabibu. Avalimi vamutofile nu kumudaga mawoko ng'ani. 
LUK.20.11	Neke atume umukami yungi; nave neke vatove vamuhongele inyoni nu kumudaga mawoko ng'ani. 
LUK.20.12	Neke atume na vawudatu, uyu nave vamuvaywe malweya nu kumudagilisa kwivala. 
LUK.20.13	Ndawe umunyamugunda atigilige: ‘Ngitage ndawuli? Ndimutuma umwanangu umwende vangu; apamwi vamutuga.’ 
LUK.20.14	Neke vala avalimi, vave vakumuwona swe vilongana vavene vitigila: ‘Uyu ye munyalilila ili. Tumuwulage sambi ililila live lyetu.’ 
LUK.20.15	Ndawe vamugabikisige kwivala nu kumuwulaga.”
LUK.20.15	Lino, Yula umunyamungunda avagita ndawuli? 
LUK.20.16	Aasa nu kuvawulaga avalimi vala, na umugunda gula avabasikisa vangi, pevapulike iso vatige, “Nda iso silatufika!”
LUK.20.17	Neke pe avalavile we itigila, “Kwe kutigila kiki ulukani lwe lwandikwe
LUK.20.17	‘Iliganga lyevalibihye avasenzi,
LUK.20.17	ilyo live liganga likomi lya palubali?’
LUK.20.18	Umunu yeyeagwilaga mwiganga ilyo adenyangika na yula ye limugwilye limung'enyanga tipu!”
LUK.20.19	Avigisi va indagilo, na avavina va avatambisi vasakige ukumwibata ulusika lulo, neke wogope avanu pakuva valukagwe ukuta mukiganiso iki avaselengige avene. 
LUK.20.20	Ndawe vavangige ukumusigamila. Vatumite avatandisi avabuganisi sambi vamwibate mung'ani sakwe na ukumutosa pa wuhigilo. 
LUK.20.21	Neke pevamuwuse vitigila, “Mwigisi, tukulukagula ukuta wilonga ing'ani sa uwugolofu, kangi wimugaya luhagu wawikwigikisa mumwene ing'asi isa Nguluvi. 
LUK.20.22	Ino ndawuli lulagile, ukuhomba imbemenenge kwa Kaisali apangi nda!”
LUK.20.23	Neke umwene Yesu asikagwe igila sawo akuvatigila, 
LUK.20.24	“Mundagile iligobole. Lina wusu na litawa lya nani?” 
LUK.20.25	Vamupitwe, “Fya Kaisali.” Swe akuvalongela, “Apo nano, ifya Kaisali mumupelage Kaisali, ifya Nguluvi mumupelage Nguluvi.” 
LUK.20.26	Na sivahwaniti ukumwibata pala pa vanu nambi kwa lukani lungi, swe vikalite vakatwike kono we visasavala lwe avapitulige.
LUK.20.27	Ndawe Avasadukayo, avamwi vamubitye vala avavitigilaga ulwa kugaya ulusilibuko, neke vamuwuse: 
LUK.20.28	vitigila, “Mwigisi, Musa atwandiche ukuta umunyalukolo va umunu peafwe neke amuleke umufwile mugaya mwana, umunyalukolo vakwe amutegulage ung'inetu uyo sambi amwegalilage avana yula yeafwe. 
LUK.20.29	Ino vekovali avewosile pamwi vimufung'ati. Uvakutala alategwe umung'inetu neke afwe we mugaya mwana. 
LUK.20.30	Na uva kavili amuhalite umung'inetu yula nave swe ifwa we mugaya mwana; 
LUK.20.31	mbaka na vawudatu nave amuhale. Na mbevali we vimufung'ati, vafwe wesivegali vana. 
LUK.20.32	Pambele swe nayu mung'inetu yula ifwa. 
LUK.20.33	Lino, pevasilibwike umung'inetu saava mukina nani? Pakuva e mukina mbevali we vimufung'ati.”
LUK.20.34	Neke Yesu avalongele, “Avanu ava imisika igi vavitegula na ukugomwa; 
LUK.20.35	Neke vala avivalilwa ukuta vavaje ukuhala ing'i yila na ukusilibuka kuvafwe sivitegulagi kangi sivigomwagi. 
LUK.20.36	Kangi sisavafwa nda, pakuva savalava nda vanyivaha na vana va Nguluvi, ndawe weviwali avana va ulusilibuko. 
LUK.20.37	Neke ulwa avafwe lwevavisilibusiwa, na yu Musa olelye Muwandike Uwelu mumulyango gwa ikisaka chechakige, ipo pamutambwe Umutwa ukuva ye Nguluvi va Abulahamu, Nguluvi va Isaki, na Nguluvi va Yakobo. 
LUK.20.38	Nave si Nguluvi va avafwe, Nguluvi va awumi, pakuva mbevali vavinanaga kulumwene.”
LUK.20.39	Avigisi va Indagilo avamwi vamupitule vitigila, “Mwigisi ulonje mumwene.” 
LUK.20.40	Na sivigeli vamuwuse lukani kangi.
LUK.20.41	Neke Yesu peavawuse, “Mbi ndawuli avanu vavilonga ukuta Kilisito mwana va Daudi? 
LUK.20.42	Pakuva umwene atigee mu kitabu cha Sabuli:
LUK.20.42	‘Umutwa amulonje Mutwa vangu:
LUK.20.42	Wikale kwiwoko lya kundyo
LUK.20.43	mbaka pe ndivavikite avatavangu vako
LUK.20.43	vave nda kigoda cha ukugeleka amagulu gako.’
LUK.20.44	Apo Daudi pakumutambula, ‘Mutwa,’ lwiva ndawuli ave mwanakwe?”
LUK.20.45	Na avanu mbevali pevamupulikisige, Yesu avalonje avigendo vakwe, 
LUK.20.46	“Mwikomalilage na avigisi va Indagilo, aviwendaga ukugenda vafwite isopeka inaali na ukuhungilwa mumagulilo, na ukuteng'emala apatambule mumasinagogi na mufigoda fya uwutambule munyekelelo. 
LUK.20.47	Vakuvahiisila nu kuvawonela avang'inetu avafwile, kono vakwilagila nda vanu vanofu kwa ukwifunya musika kumbi vabuganisi. Iwo savahigwa pakomi hilo!”
LUK.21.1	Yesu alafile neke avawone avanono visopa ifitawulwa mukinyawugali cha mu Tembeli, 
LUK.21.2	swe akumuwona umung'inetu umufwile umumikaa isopa amagobole gavili. 
LUK.21.3	Neke atigile, “Nachene nene nguvalongela umufwile uyu umumikaa asopite ukulutila mbevali. 
LUK.21.4	Pakuva iwo mbevali vasopite ifisige mu wunono wawo, neke uyu mu wumikaa wakwe asopite mbefili fyeakeinafyo.”
LUK.21.5	Na avangi pevalonganige isa Itembeli, we yiwali uwunofu na uwunofu wa amaganga na ifitawulwa fya avanu atige, 
LUK.21.6	“Ifi mbefili fye mukufiwona safyusa ifilo pesisalisigala liganga mwiganga lyesisalidenywa.”
LUK.21.7	Neke vamuwuse vitigila, “Mwigisi ing'ani iso siva Panili, na kiki ikilagila ukuta ing'ani iso sili pipi ukuwoneka?”
LUK.21.8	Neke atigile, “Mwikomalilage, mulonga musangwe. Pakuva wolofu savasa mwitawa lyangu vitigila, ‘Nene ye nene’, na yilino ikivalilo ye kifikite, samulavafwata iwo! 
LUK.21.9	Nyenye pemwipulika isa amagalu na ulwitakilo mulogopa pakuva iso sivaje ukuwoneka tandi, neke uwusililo siwangufya wuse.” 
LUK.21.10	Neke pavalongele: “Ing'i ukwihoma na ing'i yingi, uwutwa wukwihoma na uwutwa wungi. 
LUK.21.11	Sakuva na ifitulo ifikomi mung'i na kikinge na lulufo, pono pono na ing'ani isa logofyo na uwuhulo uluhuma kwilanga. 
LUK.21.12	Neke pesiva sikaali siwoneke iso mbesili, vavibata, vavatesa nu kuvasindika mumasinagogi neke vavasope mundinde; samusindikwa pa vatema na avanzagila vakuvavala lilitawa lyangu. 
LUK.21.13	Ulo saluva lwe lusika lwenyu ukolelela. 
LUK.21.14	Apo musikimalage munumbula senyu: na mulahwa mwihosa chemupitula, 
LUK.21.15	pakuva ndivapela icha ukulonga na uluhala, na avatavangu venyu mbevali sivahwana vavaleme nambi kwibesa. 
LUK.21.16	Nayi nyenye sa mupitukwa na avavaha venyu, avanyalukolo venyu, avaseela venyu, na avanyawiyendi venyu, na avamwi mwanyenye sa vawulagwa. 
LUK.21.17	Nyenye sa muvipilwa na mbevali ikivalwa lilitawa lyangu. 
LUK.21.18	Nambi, lufwili lumwi lwa mumitwe jenyu sisaluyaga. 
LUK.21.19	Na mulwikangaliso lwenyu, samusipoka inumbula senyu.
LUK.21.20	“Neke pesamuyiwene iboma ya mu Yelusalemu yipilimwe na avanyigalu, pepene pemulukagulage ukuta lino uwanangifu wuli pipi. 
LUK.21.21	Pepene lino avali ku Yudaya vakimbililage kufidunda, na avali pagati ya iboma vakimbililage kwivala na avali ku migunda valapiluka. 
LUK.21.22	Pakuva ifilo ifyo fye fya ukuhigwa sambi sikwile mbesili isandikwe. 
LUK.21.23	Vinalyo vala avanyafilo na vevakoosa mufilo ifyo! Pakuva sakulava na kuguda mung'i na ililakali ku vanu va ing'i iyi; 
LUK.21.24	Savadumulwa na ilimage ilyugi, nawo savagalulwa na ukusindikwa mung'i mbesili nayi Yelusalemu sayilivatwa na avamyanza avanu va ing'i isingi mbaka imisika ja avamyanza iwo va ing'i isingi pegikwilye.
LUK.21.25	“Kangi sakulava na ifilagilo mwisuva na mu mwesi na mu ng'eng'esi. Avanu va mung'i mbesili savalava mulugudo wimila uwuhuguvafu, ibahali peyisukanzwa na amavingo ni mibumo. 
LUK.21.26	Avanu savafwa libupwi na umuhwehwe, pevisindila isikusa mung'i pakuva uludali lwa kwilanga saluhogoleka. 
LUK.21.27	Neke ipo pesamumuwona Umwana va Umunu akusa mumafufu pamwi na uludali na uwunyandolo uwulutye. 
LUK.21.28	Lino wone muwone sivanzile ukuwoneka ing'ani iso, mumamagalage na ukukang'ula imitwe jenyu pakuva uwupoki wenyu wuhegelye.”
LUK.21.29	Ndawe Yesu avalongelige ikiganiso: “Mulavage umusombe na imibiki igingi mbegili. 
LUK.21.30	Pembe gikavangage ukutopola, nyenye mwakulukagula ulwa imisika ja pamasika yegihegelye. 
LUK.21.31	Lwindahihyo, pemuwene iso sivanzile ukuwoneka, mukalukagulage ukutigila, uwutwa wa Nguluvi wuheglye. 
LUK.21.32	Nachene nene nguvalongela, imbegalo iyi sisayilutila mbaka iso mbesili pesikwilye. 
LUK.21.33	Kuchanya na ing'i safilutila, neke ing'ani sangu sisasilutila nda.
LUK.21.34	“Apo mwikomalilage, inumbula senyu silingila muwuhatufu, mu wugaasi na ukuguda muminanile igi sakilonga kivafikanise ikimunyi kila nda libada. 
LUK.21.35	Pakuva ulu wesalulava ku vanu mbevali vevakwikala konivala kono. 
LUK.21.36	Apo nyenye muvelage miho mbepali we mukwifunya sambi mupelwe uludali lwa ukulutila wunofu mwa mbesili isi pesiwoneka, na ukwima pa Umwana va Umunu.”
LUK.21.37	Ino Yesu igisige mbepali pamunyi mu tembeli, neke pakilo abitige kukuvasa kukidunda cha Miseituni. 
LUK.21.38	Avanu mbevali vilaavige pamilawu ukubita ku tembeli; kukumupulikisa.
LUK.22.1	Ikimunyi ikikomi cha imikate je simihate uwuhahu, chekitambulwa Pasaka, yechekihegelye. 
LUK.22.2	Neke avavina va avatambisi na vigisi va indagilo, vasakige ikigaho cha ukumuwulagila lino wogopige avanu.
LUK.22.3	Neke Setani amwingile Yuda Isikalyote, uyumwi va vala avanyichumi na vavili. 
LUK.22.4	Ndawe ahegige nu kubita kukulongana na avavina va avatambisi na avanyigalu, weagita pakumutawula mu mawoko gawo. 
LUK.22.5	Vahekelye na ukwiyidikisa nave ukumupela amagobole. 
LUK.22.6	Nave idikise ivanga ukutandila ikilega cha ukumutawula kuvene apagaya mukong'ano gulonga gulukagule ulo.
LUK.22.7	Ndawe chafikige ikimunyi cha imikate je simihate uwuhahu, che lweluvaje ukudumula ing'olo ya i Pasaka. 
LUK.22.8	Swe Yesu akuvatuma Petulo na Yohane itigila, “Mubitage neke mukatugelanikise ifilyo fya i Pasaka, sambi tulye.” 
LUK.22.9	Ndawe vamulongelige, “Wisaka tukugelanikise kwi?” 
LUK.22.10	Neke avatigile “Mulavage, pembe mufike muboma, mutang'ana na munyidama yategwe kisilo cha lulenga mumufwatage mwingile mukaye yeingila umwene. 
LUK.22.11	Na mumulongelage umunyakaye, ‘Mwigisi akukutigila, yilikwi ikaye ya avagenzi, sambi umo ndile i Pasaka pamwi na vanyigendo vangu?’ 
LUK.22.12	Nave avalagila kuchanya ku bwalo ingelanise, mugelanisage mumo.” 
LUK.22.13	Swe vibita, nu kusiwona ndawe lwealavalonje; nu kugelanisa i Pasaka.
LUK.22.14	Na ikivalilo peyekifikite, ateng'eme pawulilo umwene na vala avigendo vakwe. 
LUK.22.15	Swe akuvalongela, “Ndidoboka hilo ukulya i Pasaka pamwi na nyenye wesindilava mbe muluteseko, 
LUK.22.16	pakuva nguvalongela ulwa sisandya kangi mbaka pesayikwilye mu wutwa wa Nguluvi.”
LUK.22.17	Ndawe ategulige ikinywelo, alumbe swe itigila, “Mukote iki, mwivalage pakunywa nyenye kwa yinyenye. 
LUK.22.18	Pakuva nguvalongela, uluhuma lino sisanywa uluveleko lwa umusabibu mbaka uwutwa wa Nguluvi pesawusile.” 
LUK.22.19	Neke ategule umukate, neke alumbe, amegule we itigila, “Ugu gwe muvili gwangu, [ugwitawulwa kwa nyenye. Mugitage ndahihyo pa kunziwuka nene.” 
LUK.22.20	Peyevalye ndahihyo ategwe ikinywelo itigila, “Ikinywelo iki lwe lufingano ulupya lwa Nguluvi ulwikangaswa mudanda yangu, iyikwitika ukwimila nyenye.]
LUK.22.21	“Ino mulavage iliwoko lya yula yeakumituka lilipamwi twililasa. 
LUK.22.22	Pakuva Umwana va Umunu akwibitilaga ndawe lwee mukelele, neke inalyo umunu yula yeakumituka.”
LUK.22.23	Swe vivanga ukwiwusa we vavene ng'ani ye nani mwavene yeapiga ulukani ulo.
LUK.22.24	Ndawe lwavangige ulubesa mwavavene ulwa ye nani yeava muvina. 
LUK.22.25	Swe akuvalongela, “Avatwa va avamyanza va ing'i isingi, na vala avavalutye uludali vavitambulwa vanyawuwuya. 
LUK.22.26	Neke kwa nyenye silwindahihyo yeiva muvina kwanyenye avelage ndawe umudodo, na umulongosi avelage ndawe umukami. 
LUK.22.27	Pakuva umuvina yealikwi yateng'eme pawulilo, apangi umukami? Si yula yeateng'eme pawulilo? Neke nene mwanyenye ndindawe umukami.
LUK.22.28	“Nyenye ye nyenye ye mukananite pamwi na nene mukugelwa kwangu; 
LUK.22.29	nani ndawe Dada vangu lweamelye uwutwa, nani ndahihyo nguvapela nyenye uwutwa. 
LUK.22.30	Sambi mulye na ukunywa pawulilo wangu muwutwa wangu, na ukuteng'emala mufigoda fya uwutwa kono we mukusihiga ing'olo nyichumi na sivili sa Vaisilaeli.
LUK.22.31	“Simoni, Simoni! Lavage! Setani akuvasaka nyenye, sambi avapete nda ngano. 
LUK.22.32	Neke ulwene ngusuche veve ulwa ulufuuwo lwako lulatindagila, nave pupitwike ukangasage vanyalukolo vako.” 
LUK.22.33	Neke pamutigile, “Mutwa pendilipamwi na veve nane nditawe ukubita nambi kwe ndinde.” 
LUK.22.34	Neke atigile, “Ngukulongela Petulo, inzogolo namunyi wesiyilavika uva umbihye kadatu ukuta sunzeli.”
LUK.22.35	Swe Yesu akuvawusa, “Ndawuli pengengavatumite we muvagaya kibogolo nambi bogolo nambi ndatu muke mukagayite kinu?” Neke vatigile, “Nda.” 
LUK.22.36	Neke avatigile, “Lino, umunya kibogolo ategulage na umunyabogolo ndahihyo. Na umugaya limage agusage isopeka yakwe akagule. 
LUK.22.37	Pakuva nene nguvalongela inzandike muwandike uwelu; ‘Ukuta vamuhanzise mukilugu cha avananzi, luvaje sikwile. Ena, mbesili isimbaje yesifikila ku wukwilanifu waso,” 
LUK.22.38	Swe vakumutigila Mutwa, “Lavage, ipa pogali mamage gavili.” Swe itigila, “Lukwilye!”
LUK.22.39	Yesu ahumite muboma, ndawe lwealasovye ukubita kukidunda cha ku Miseituni; na avanyigendo vamufwatite. 
LUK.22.40	Ave ifika apono pala avalonje, “Mwifunyage sambi mulemwe ukwingila mukugelwa.” 
LUK.22.41	Ndawe ikwegige ludodo kwa avene luvala lwa kutosa ng'ongwa swe ifugama akwifunya. 
LUK.22.42	“Dada wone wiwenda, nyesekese uluteseko ulu, neke lekage lulemwe ukupigika ndawe lwendiwenda nene, luvelage ndawe lwe wiwenda veve.” [ 
LUK.22.43	Ipo munyivaha va Nguluvi uluhuma kuchanya, aasile ukumukangasa. 
LUK.22.44	Nave pakuva ali mwe wuhuguvafu aginite hilo ukwifunya na ilifuke lyahumite wita danda iyidomola pasi.]
LUK.22.45	Ave ihega mukwifunya ahele kuvanyigendo, neke avafike vagonelye tulo mu wuhuguvafu. 
LUK.22.46	Neke avatigile, “Mbi ndawuli mugonelye tulo? Mulamuke mwifunye mulonga mwingile mukugelwa.”
LUK.22.47	Yesu we pealonga, wonage ililugu lya avanu, pamwi na umunu yeitambulwa Yuda uyumwi va vala avanyichumi na vavili, akuvalongosa. Na peahegelye pa Yesu amunonie. 
LUK.22.48	Neke Yesu amutigile, “Yuda! Ukumupituka Umwana va Umunu kwa kumunonela?” 
LUK.22.49	Na vala avepipi nave pevasiwene isikwenda suse vatigee, “Mutwa, ngali tuvaputage na amamage?” 
LUK.22.50	Uyumwi va avene swe akumuputa umukami va umutambisi umuvina ilipulikilo lya kundyo. 
LUK.22.51	Neke Yesu atigile, “Pa ulu mulawila!” Ndawe amupamisige ilipulikilo nu kumuponia.
LUK.22.52	Yesu neke avalongele avavina va avatambisi, na avavina va avanyigalu va mu tembeli, na avavaha va avanu avevasile kulumwene, “Mbi ndawuli musile na amamage ni fisonzo wita wanda mwibita kwibata muhiisi? 
LUK.22.53	Mbepali penge na nyenye mu tembeli simwe mulagolola amawoko munzibate. Neke lino iki che kivalilo chenyu, na uludali lwa ulwisa.”
LUK.22.54	Swe vakumwibata Yesu na ukumusindika kukaye ya Umutambisi Umuvina, na petulo e mumbele we ali pataali. 
LUK.22.55	Vavelige vikosa umoto pagati pa ilipala vateng'eme pamwi, nave petulo swe iteng'emala nawo. 
LUK.22.56	Pepene umukami umwanahinza amuwene Petulo ateng'eme pawelu, ndawe amulavige hilo itigila, “Na yuyu ake pamwi na Yesu.” 
LUK.22.57	Neke Petulo abihye itigila, “Ve! Mung'inetu veve umunu uyo sindimuseli.” 
LUK.22.58	Ulusika ludodo pambele umunu uyungi amuwene Petulo itigila, “Veve nave wimuyawo na vavala.” Petulo swe itigila “Munu veve si nene nda!” 
LUK.22.59	Lwave nda lwa kivalilo kimwi umunu uyungi akangise pakulonga atigile, “Nachene na yuyu ake pamwi nave, pakuva nayiveve wihuma ku Galilaya si lwelulo.” 
LUK.22.60	Petulo neke atigile, “Munu veve; singulukagula lwe wilonga!”
LUK.22.60	Na baho mumweilonga, inzogolo yavikite. 
LUK.22.61	Neke Umutwa amupituche nu kumulava Petulo. Swe Petulo akwiwuka lula ulukani lwa Umutwa, lwe alaamulonje, “Namunyi wesiyilavika inzogolo, uva ye umbihye kadatu.” 
LUK.22.62	Swe neke ahume kwivala ivemba ulutalamu.
LUK.22.63	Na vala avanu vevamumingige Yesu vamwelanzile nu kumutova. 
LUK.22.64	Neke pevamugubike kumiho vakumuwusa wusa vitigila, “Ulonge ye nani yeakutofile?” 
LUK.22.65	Neke vamulongange fivi na ukumuliga.
LUK.22.66	Na kwavelige kwicha, avavaha va avanu, avatambisi avavina na avigisi va indagilo vakong'ine vakumusindika pawuhigilo wawo vitigila, 
LUK.22.67	“Wone veve wi Kilisito! Tulongele.” Neke atigile, “Na ndivalongele we simufuuwa ha! 
LUK.22.68	kangi wone ndivawuse lukani simumitula. 
LUK.22.69	Neke uluhuma lino, Umwana va Umunu saateng'emala ulubali lwa kundyo lwa Nguluvi umunyaludali.”
LUK.22.70	Mbevali swe vitigila, “Veve ye veve mwana va Nguluvi!” Swe akuvalongela, “Nyenye mwilonga ukutigila nene yenene.” 
LUK.22.71	Swe vitigila, “Ali lino tuva petusaka wolelesi wakiki kangi? Pakuva twipuliche yihwehwe ing'ani sa mumulomo gwakwe yumwene.”
LUK.23.1	Neke ililugu mbelili pelimye ng'ani, vakumusindika kwa Pilato. 
LUK.23.2	Swe vivanga ukumutosa: vitigila, “Tumuwene umunu uyu peiyasa avanu vetu, nu kufunda avanu vabihile ukumuhomba imbemenenge Kaisali, kono we akwihala ulwa umwene ye Mutwa Kilisito.” 
LUK.23.3	Ndawe Pilato amuwusige itigila, “Veve ye veve Mutwa va Avayudaya?” Swe Yesu apitwe akumutigila, “Veve ulonzile.” 
LUK.23.4	Ndawe Pilato avalongelige avatambisi avavina mukilugu cha vanu, “Singuluwona lukani lwa uwananzi kulu munu uyu.” 
LUK.23.5	Neke avene vakalalile hilo vitigila, “Akuvasagasa avanu ni nzigiso sakwe, mu Yudaya mbeyili avanje mu Galilaya na lino de yeafikite na kono.”
LUK.23.6	Pilato ave ipulika iso, awusise ulwa “Kumbi umunu uyu va ku Galilaya?” 
LUK.23.7	Ave akulukagula ulwa uyu munu va muwutema wa Helodi, amusindike kwa Helodi; pakuva ulusika ulo Helodi nave easile mu Yelusalemu.
LUK.23.8	Na Helodi ave akumuwona Yesu ahekelye hilo, pakuva uluhuma musika eapulike nzolofu sa umunu uyo, nambi awendige ukumuwona na ukwilavila yumwene Yesu peipiga imiitu. 
LUK.23.9	Ndawe amuwusige ng'ani nzolofu kwa musika, neke Yesu samupitwi. 
LUK.23.10	Avavina va avatambisi na avigisi va Indagilo vimaje nu kumutosa vavifile hilo. 
LUK.23.11	Ndawe Helodi na avanyigalu vakwe vamuhongele inyoni, na ukumwelanga vakumufwika imyenda ja Uwutwa, swe vakumupilula kwa Pilato. 
LUK.23.12	Ndawe ikimunyi kicho Helodi na Pilato vitepulige kinyawiyendi, pakuva pamwandi vevanya wutavangu.
LUK.23.13	Ndawe Pilato avatang'asige avavina va avatambisi na avavina va avanu, 
LUK.23.14	swe akuvatigila, “Mumuletite umunu uyu kwa nene mwitigila ukuta muyasa vanu; nane pendimugosige hilo ulwa ulukani ulu panyenye, nda sindiluweni ulukani lwa uwananzi, kulumunu uyu ukwimila mbesili semukumutosa. 
LUK.23.15	Na yi Helodi nave saluweni lukani nambi amupilwe kwa nene. Mulavage sipololi lukani lwapigite uluvaje ukufwa. 
LUK.23.16	Ino ndagila atowe ngoda neke ndimulekese.” [ 
LUK.23.17	Pakuva lwe lumuvaje Pilato ukudindulila umunyandinde yumwi pa ikimunyi ikikomi icha uluhekelelo.]
LUK.23.18	Neke pevayovele ng'ani vitigila, “Muhese uyu tudindulile Balaba!” ( 
LUK.23.19	Umunu yalasopitwe mundinde wimila ukusagasa iliyowo muboma, na uwuwulasi.) 
LUK.23.20	Pilato avalonje ulwa kavili pakuva awendige ukumulekesa Yesu; 
LUK.23.21	neke pevayovele ng'ani, “Mutumbike, mutumbike uyo!” 
LUK.23.22	Swe akuvalongela ulwa wudatu, “Mbi ananzile kiki? Sikololi lukani lweananzile ulumuvaje ahigwe ukufwa, sweno ndimutova ngoda, pambele swe ngumulekesa ibitile.”
LUK.23.23	Neke pevevaginite hilo ukuyova vitigila, atumbikwagwe. Swe liyowo lyawo lipulisa. 
LUK.23.24	Neke Pilato alamwe vahigage lwe viwenda avene lupigike. 
LUK.23.25	Swe akumudindulila yula yeemudindile wimila ukusagasa iliyowo na uwuwulasi, akumutawula Yesu vamupigile mwe viwendela.
LUK.23.26	Na pevamusogosige vamwibete umunu uyumwi Simoni uva ku Kilene yahumige ku migunda, swe vakumutwika umusalaba amuteguse Yesu. 
LUK.23.27	Ililugu likomi lya avanu lyamufwatige na vala avang'inetu avamuvembelige. 
LUK.23.28	Neke Yesu avapitukile itigila, “Nyenye nye vang'inetu va mu Yelusalemu! Mutane ukumbembela nene, mwivembelage uwunu wenyu na avanenyu. 
LUK.23.29	Pakuva, mulavage, safyusa ifilo pesavatigila: ‘Vafunyilile avaguumba na amaleme gesigakwegala, na amavele gesigakoosa!’ 
LUK.23.30	Pepene pesavavanga ukufilongela ifidunda: ‘Mutugwile!’ na ifigang'amukila, ‘Mutugubike!’ 
LUK.23.31	Pevapigite isi mumubiki umudodi luva ndawuli ku mukafu?”
LUK.23.32	Na avananzi avavili vasindikwe vakawulagwe pamwi na umwene. 
LUK.23.33	Vave vifika apono apitambulwa pa kibang'a, pepene pevamutumbike na vala avananzi uyumwi ulubali lwa kundyo na uyumwi ulubali lwa kung'igi. 
LUK.23.34	Swe Yesu atigile, “Dada, uvadegepele pakuva sivakulugula lwe vipiga.” Neke pevagavane imyenda jakwe kwa kutoosa isimbi. 
LUK.23.35	Neke avanu avevimile pala vilava na avalongola vakumwelanga vitigila, “Aponige avangi, ali lino iponiage yumwene, wone nachene ye Kilisito umuhagule va Nguluvi!” 
LUK.23.36	Na avanyigalu nawo vamwelange ndahihyo: na ukumuletela idifayi inzasamufu, 
LUK.23.37	kono wevitigila, “Wone veve ye veve mutwa va Avayudaya wiponiage yuveve.”
LUK.23.38	Na pachanya pa musalaba pepandike, “Uyu ye Mutwa va Avayudaya.”
LUK.23.39	Neke Uyumwi va vala avananzi, veve vatumbike amulisile itigila: “Mbi si nachene ye veve Kilisito? Apo wiponiage yuveve utuponie na hwehwe.” 
LUK.23.40	Neke yula uva kavili amupilule, akumukenyela itigila, “Veve sukumwogopa Nguluvi, nave wewuli muluhigilo lulo? 
LUK.23.41	Hwehwe ulu lutuvaje pakuva tukwanukila uluhombo ulutegine na ifipigo fyetu neke uyu nangi lusukuli lweananzile.” 
LUK.23.42	Swe akumutigila Yesu, “Nziwukage pukwingila mu wutwa wako.” 
LUK.23.43	Neke Yesu amulongele, “Nachene, ngukulongela namunyi de uva pamwi na nene kuchanya.”
LUK.23.44	Lwave lwiva pipi na ikivalilo icha mutanda pamunyi, swe kwiva na lwisa mung'i mbeyili mbaka pa kivalilo icha igonza, 
LUK.23.45	na ilisuva pelipungite ikibupa cha itembeli chademwike nu kuhuma pavili. 
LUK.23.46	Neke Yesu, akoole itigila ve Dada, mumawoko gako ndivika inumbula yangu.” Pealonzile ulo umutima gwadumwike.
LUK.23.47	Yula umuvina va avanyigalu avelige akusiwona isesiwonike pala, amusumye Nguluvi itigila, “Nachene umunu uyu ake mugolofu.” 
LUK.23.48	Na amalugu mbegali ga avanu avevakong'ine kukulava ing'ani iso pevasiwene isipigike vahele ukwawo viking'ina imambaga sawo vahuguve. 
LUK.23.49	Na mbevali avevisele nave, na vala avang'inetu avepamwi nave, uluhuma ku Galilaya, vimite pataali we vilava ing'ani iso mbesili.
LUK.23.50	Lino aasile umunu ilitawa lyakwe Yosefu yee munu va pa wuhigilo umunu umunyandolo na uwugolofu, ( 
LUK.23.51	yesieahangiti mung'asi sawo) nave e munu va ku Alimataya; iboma iyimwi ya Avayudaya kangi asindilige uwutwa wa Nguluvi. 
LUK.23.52	Umunu uyo ahele kwa Pilato neke asuke umuvili gwa Yesu. 
LUK.23.53	Swe akwisa nu kugufwika isanda inofu na ukugutaga muwuvi wewe wuyave mwitalawe mwesiealatagwa munu. 
LUK.23.54	Ikimunyi icho che cha ukwigelanisa isabato pakuva yavangige.
LUK.23.55	Na vala avang'inetu avevasile nave, uluhuma ku Galilaya, vafwatite na ukukiwona ichanga, na umuvili lwe gwavikigwe. 
LUK.23.56	Swe vipiluka, na ukugelanisa amafuta aginung'ila wunofu ga ukugubaka umuvili gwa Yesu.
LUK.23.56	Na ikimunyi cha isabato vasuupite ndawe lwelwelulagile mu ndagilo.
LUK.24.1	Pamilawu hilo pa Jumapili, pe kwidandaluka avang'inetu vahele kuchanga we vategulise amafuta gevevagelanise. 
LUK.24.2	Vave vifika vawene liganga lya pamulyango gwa ichanga libiduse, lilipataali na ichanga. 
LUK.24.3	Vave vakwingila sivaguweni umuvili gwa Umutwa Yesu. 
LUK.24.4	We pevasasavala na lulo, lavage avanu vavili vevimite pipi nawo vafwite imyenda igimalavadika. 
LUK.24.5	Nawo avang'inetu vibatike na umuhwehwe, swe vigondama pasi, neke iwo vavalongele, “Mbi ndawuli mukumolela umumi kuvafwe? 
LUK.24.6	Siipwali ipa, asilibwike; mwiwukage seavalonje peali ku Galilaya, 
LUK.24.7	‘Ulwa lumuvaje Umwana va Umunu ukutawulwa mumawoko ga avanu avanyanzanangifu, na ukutumbikwa, na ukusilibuka pa ikimunyi icha wudatu.’”
LUK.24.8	Ipo iwo avang'inetu viwike ing'ani sakwe, 
LUK.24.9	pevapilwike uluhuma ku changa, vavalonje mbesili vala avanyichumi na yumwi na avangi mbevali. 
LUK.24.10	Na avavalonje ing'ani isi avigendo veva: Maliya Magadalena, Yoane na Maliya uyuve va Yakobo na avang'inetu avangi veve pamwi nawo. 
LUK.24.11	Neke avigendo sivahosisi ukuta ing'ani iso sa nachene, save wita simo hela sivasifuuvitwi. [ 
LUK.24.12	Neke Petulo ahume luvilo mbaka kuchanga, swe igondama nu kuhungilila mugati ndawe ayiwonige yila isanda hela. Ndawe apilukige kukaye kono we isasavala uwimila ing'ani iso isesiwonike.]
LUK.24.13	Kikimunyi kikila avanu vavili avayawo na avanyigendo vabitige kukijiji ikimwi ikitambulwa Emawu, iche kilipataali na i Yelusalemu wita lugendo lwa kilomita nyichumi na yimwi. 
LUK.24.14	Nawo valonganige we vavene ing'ani mbesili isesiwonike. 
LUK.24.15	Pe vali mukulongana na ukwiwusa, Yesu umwene ahegelye pipi na ukwihanza nawo. 
LUK.24.16	Neke amiho gawo gatindaje swe galemwe ukumukagula.
LUK.24.17	Neke avatigile, “Ng'ani ng'iki isi semwilongana de pemwigenda?” Swe vakwima sili, we vakumbing'ine kumiho. 
LUK.24.18	Swe uyumwi, ilitawa lyakwe Kileopa amutigile, “Wi mugenzi wiyena hela mu Yelusalemu ye siukusikagula sesikawonike umu ifilo fifi?” 
LUK.24.19	Neke avawuse, “Ng'ani ng'iki?” Swe vakumutigila, “Ing'ani sa Yesu va ku Nasaleti, ye ake munu muvisi munya ludali pakupiga na ukulonga pamiho ga Nguluvi na pa avanu mbevali. 
LUK.24.20	Neke avavina va avatambisi na avatema vetu we vakimise ukumutawula ahigwe ukufwa, na ukumutumbika. 
LUK.24.21	Nahwe tuke tukahuvye ulwa uyo yemwene yavakombola Isilaeli. Kangi isilutye pasiso, namunyi cha wudatu uluhuma pesikapigike ing'ani iso. 
LUK.24.22	Kangi avamwi va avang'inetu va ukwetu vakatutinwise. Ve vake vakahele kuchanga we pemilawu, 
LUK.24.23	neke valemwe ukuguwona umuvili gwakwe. Swe vakusa vitigila vatang'ine na vanyivaha avatige ukuta mumi. 
LUK.24.24	Na avanu avake pamwi nahwehwe nawo vake vakahele kuchanga vakilavile, nawo vakalonzile ndahihyo ndawe mwe vakalongelige avang'inetu; neke umwene sivakamuweni.”
LUK.24.25	Neke avatigile, “Mbi uwupufi wa nyenye wa kinyandawuli, nye vanya numbula sito sesisifuuwa indonge mbesili na avavisi? 
LUK.24.26	Siluke lukamuvaji ukukola mu neseko isi na ukwingila mundolo sakwe?” 
LUK.24.27	Swe ivanga ukuvaganulila mbesili isesimuvaje umwene Muwandike Uwelu, ukuvangila kwa Musa mbaka ku vavisi mbevali.
LUK.24.28	Vave vihegelela pa kijiji kila chevabitige, nave Yesu ave ndaisaka ukuluting'asa; 
LUK.24.29	swe vakumugongola, vitigila, “Wikale pamwi na hwehwe, pakuva yekutine na ilisuva yelisalye.” Swe akwingila nu kwikala nawo. 
LUK.24.30	peye ateng'eme nawo paichakulya ategwe umukate nu kugufunyilila swe imegula, nu kuvapela. 
LUK.24.31	Ndawe amiho gawo gamukagulige, swe inyelebuka nu kuyagilila. 
LUK.24.32	Swe vakwilonganza, “Mbi ndawuli inumbula setu sisitovigi pealonganige nahwehwe mung'asi, nu kutuganulila Uwandike?” 
LUK.24.33	Swe viwuuka lulusika lulo nu kupiluka ku Yelusalemu, nu kuvafika vala avanyichumi na yumwi pamwi na vala veve pamwi nawo vakong'ine, 
LUK.24.34	vitigila, “Nachene Umutwa asilibwike nave amweleluche, Simioni.” 
LUK.24.35	Sweno, iwo avavili avayawo na avigendo vavalonje ing'ani isesivafikite mung'asi, na lwelukimite mbaka akagulanike kwa avene na hilo mukumegula umukate.
LUK.24.36	Iwo vepe valonga ing'ani iso, yumwene Yesu imite pagatinagati apawo na ukuvatigila, “Uwikalakunoga wuvelage kwa nyenye.” 
LUK.24.37	Swe vikabuka na ukogopa hilo vihosa ulwa vakiwene kisuka. 
LUK.24.38	Neke avatigile, “Mbi muhuguvalagi, na ndawuli mwisina munumbula senyu? 
LUK.24.39	Mulavage amawoko gangu na amagulu gangu, ukuta nachene ye nene; munzambalage mwilavile ulwa ikisuka kigaya muvili nambi fisege ndawe lwe mukumbona nene ndinafyo.”
LUK.24.40	Na pealonzile iso, avalaje amawoko gakwe na amagulu gakwe. 
LUK.24.41	We sivalafuuwa ukwimila uluhekelelo, kono we pevasasavala avatigee, “Mwina chakulya chichekivelaga ipa?” 
LUK.24.42	Ndawe vamupelige ulusago lwa isomba imbanike. 
LUK.24.43	Swe ndawe alisige we vilava. 
LUK.24.44	Ndawe avatigilige, “Iso se ng'ani sangu sendavalongelige, pende ndilipamwi na nyenye ukuta luvaje sikwilage mbesili sendandikilwe mu ndagilo sa Musa na muwuvisi na mukitabu cha Sabuli.”
LUK.24.45	Pepene peavagubulye uluhala lwawo sambi vawukagule Uwandike Uwelu. 
LUK.24.46	Neke pavalongele, “We lwelwandike ukuta kilisito saateseka, na ukusilibuka ikimunyi cha wudatu uluhuma kuvafwe, 
LUK.24.47	na ulwa, avanu mbevali vadalikilwa mwitawa lyakwe, ulwa luvavaje avanu mbevali vahongesage na ukupela inzanangifu ukuvangila baha pa Yelusalemu. 
LUK.24.48	Na nyenye ye nyenye mwe wolelesi va ing'ani iso. 
LUK.24.49	Na wonage nane ndivaletela yula ye Dada vangu aliihuvise ukumutuma, neke ulwene muvelage pemusindila mumu muboma mbaka pemuva yemupelitwe lula uludali ulwihuma kuchanya.”
LUK.24.50	Neke avasogose mbaka ku Betaniya, akang'ule amawoko gakwe nu kuvafunyilila. 
LUK.24.51	Lwave mumwe akuvafunyilila, avalesile na ukwinulwa kuchanya. 
LUK.24.52	ndawe vamuwunalilige, nu kupiluka ku Yelusalemu we vina luhekelelo lukomi; 
LUK.24.53	nawo vavelige mu tembeli mbepali vakumulumba Nguluvi.
JHN.1.1	Pamuvango kwekwina lukani, nave lukani e na Nguluvi, nave lukani e Nguluvi. 
JHN.1.2	Uluhuma pamuvango lukani e ali na Nguluvi. 
JHN.1.3	Mbefili fyagafilwe ukukola mwa yuyo; eave si yuyo chekiva kisukuli chechekigawa. 
JHN.1.4	Mugati mulumwene mwe mowoli uwumi na uwumi wula we lung'ali lwa avanu. 
JHN.1.5	Na ulung'ali lwing'alika mulwisa na ulwisa, lwalemilwe ukusimya.
JHN.1.6	Pepina munu umutume uluhuma kwa Nguluvi ilitawa lyakwe Yohane, 
JHN.1.7	uyo aasile mwewolelesi sambi olelele ulwa ulung'ali lula. Neke mbevali sambi vafuuwe ukukola kulumwene. 
JHN.1.8	Uyo sie lung'ali lula nda aasile olelele hela ulwa ulung'ali. 
JHN.1.9	Ulung'ali lwa nachene ulwing'alikila yeyeavesaga lukusa mung'i.
JHN.1.10	Lukani emwali mung'i, nave ing'i we yagafilwe ukukola kulumwene ing'i siyamukagwi. 
JHN.1.11	Aasile ukwawo, neke avanu vakwe sivamwanuchi. 
JHN.1.12	Neke vala mbevali avamwanuche neke vamufuuwe avapelye uludali lwa ukuva vana va Nguluvi. 
JHN.1.13	Vevegilwe kwa uludali lwa Nguluvi na si kwa uludali lwa munu nambi ing'asi isa uwunu.
JHN.1.14	Nave Lukani ave munu swe akwikala kwa hwehwe amemile uwuwuya na uwanachene, nahwe swe tukuwuwona uwunyandolo wakwe, uwunyandolo ndawe wa Umwana yeiyena yeihuma kwa Dada.
JHN.1.15	Yohane avalonje avanu ing'ani sakwe itigila, “Uyu ye mwene yengalongige ing'ani sakwe penditigila: ‘Pakuva uyu yeeikwali nene pesindilawoneka.’”
JHN.1.16	Ukuhuma mumikwilanikile jakwe hwehwe mbetuli twanuche uwufunyilile wa uwuwuya wolofu. 
JHN.1.17	Pakuva ululagilo lwasile ukukola mwa Musa, uwuwuya na uwanachene fyasile ukukola mwa Yesu Kilisito. 
JHN.1.18	Asukuli umunu yealamuwene Nguluvi ulusika mbeluli. Umwana yeiyena yeategine na Nguluvi, yealipamwi na Dada, uyo yeamuwuyipe Nguluvi akagulanike.
JHN.1.19	Yohane olelelye pa Avatambisi na Avalevi avevatumitwe na Avayudaya ukuhuma ku Yelusalemu vamuwuse ulwa, “Veve wi nani?” 
JHN.1.20	Nave alonzile wima hela sahwi akikana ulwa, “Nene sindi Mesiya.” 
JHN.1.21	Neke pevemuwuse, “Ino winani? Veve wi Eliya?” Neke atigile, “Nene nda?” Veve ye muvisi yula neke atigile, “Nda!” 
JHN.1.22	swe vitigila, “Mbi ino winani? Tukavalongele vala avatutumite veve ukwitigila winani?” 
JHN.1.23	Swe itigila, “Nene ndiliswi lya umunu yeikoola mubalali
JHN.1.23	mugololage ing'asi ya Umutwa,
JHN.1.23	‘Ndawe lwe alonzile umuvisi Yesaya.’”
JHN.1.24	Na vala avali vatume vevahumite ku Avafalisayo, 
JHN.1.25	neke vamuwuse vakumutigila, “Mbi ino ndawuli wibatisa wone veve si wi Kilisito nambi Eliya nambi umuvisi yula?” 
JHN.1.26	Neke Yohane avapitule, “Nene ndibatisa kwa lulenga pagati pa nyenye imile umwene yesimukumukagula nyenye. 
JHN.1.27	Ye mwene yula yeakusa mu mbele mwa nene yesinywanite ukuhogosa inzisi sa indatu sakwe.”
JHN.1.28	Iso sapigike ku Betaniya mu mwambu ya umukoga gwa ku Yolodani, kweeikwali Yohane peibatisa.
JHN.1.29	Ikimunyi cha kavili Yohane amuwene Yesu akusa kulumwene, neke atigile, “Uyu ye mwanang'olo va Nguluvi, ihesa inzanangifu sa mung'i! 
JHN.1.30	Uyu ye mwene yengalongige ing'ani sakwe ulwa, ‘Yeakusa munu mu mbele mwa nene, yeandutye pakuva eikwali nene pesindilawoneka!’ 
JHN.1.31	Nene sindendimuseeli, ino ndasile mukubatisa nu lulenga sambi avanu va Isilaeli vamukagule.”
JHN.1.32	Kangi Yohane neke olelele itigila: “Ndamuwene umuhe akwika nda ngunda uluhuma kuchanya nave swe akwika pachanya palumwene. 
JHN.1.33	Nayinene sindendimuseeli neke umunyakusindika kukubatisa na ululenga uyo andonje: ‘Umwene yumuwona Umuhe akwika na ukwima pachanya uyo ye munyakubatisa nu Muhe Mwelu.’ 
JHN.1.34	Nane ndafile kangi nzolelelye ulwa uyu ye Mwana va Nguluvi.”
JHN.1.35	Kangi ikimunyi icha kavili, Yohane eimite pamwi na avavili va avanyigendo vakwe. 
JHN.1.36	Amulavye Yesu pigenda neke atigile, “Uyu ye mwanang'olo va Nguluvi.” 
JHN.1.37	Avanyigendo avavili vala vapulike pilonga nu kumuninila Yesu. 
JHN.1.38	Yesu apitwike, nu kuvawona pevakumuninila neke avatigile, “Mwisaka kiki?” Swe avanyigendo vakumulongela, “Labi wakwikala kwi?” (Labi-kwe kutigila “Mwigisi”) 
JHN.1.39	Neke Yesu avalongele, “Muse nanye mupawona.” Swe avanyigendo vala vibita nu kupawona peakwikala ndawe vahwesige nave ikimunyi icho.
JHN.1.40	Andeleya, umwanakwave va Simoni Petulo, eyumwi va vala avavili vevamupulike Yohane nu kumuninila Yesu. 
JHN.1.41	Uyo amuwene tandi Simoni umame nu kumulongela, “Tumuwene Mesiya.” (kwekutigila Kilisito) 
JHN.1.42	Neke peamusindike kwa Yesu. Nave Yesu neke amulavile Simoni atigile, “Veve wi Simoni Mwana va Yohane, nave ukemelwa Kefa.” (Kwekutigila Petulo, apangi, “Liganga”.)
JHN.1.43	Ikimunyi icha kavili Yesu asakige ukuhega abite ku Galilaya, Ndawe amuwonige Filipo. Neke Yesu amutigile, “Ninile.” 
JHN.1.44	Nave Filipo e munu va ku Betisaida, munyaboma ya kwa Andeleya na Petulo. 
JHN.1.45	Ndawe Filipo amuwonige Nataneli neke amulongele, “Tumuwene umwene yeandikilwe na Musa mundagilo na mu vavisi Yesu va ku Nasaleti Umwana va Yosefu.” 
JHN.1.46	Neke Natanaeli amutigile, “Yagu luhwanite, kihume kinu kinofu uluhuma ku Nasaleti?” Filipo amupitule, “Wuse wilavile.” 
JHN.1.47	Swe Yesu akumuwona Natanaeli akusa kulumwene ndawe amulongige, “Lavage! mu Isilaeli mugadaga mugati mulumwene mugaya gila nda.” 
JHN.1.48	Neke Natanaeli pamupitule, “Mbi veve ung'agwe ndawuli?” Yesu amupitule amutigile, “Wesialakukemela Filipo puke pasi pa musombe ngenguwene.” 
JHN.1.49	Nataneli pamutigile, “Labi, veve wi Mwana va Nguluvi. Ye veve ve Umutema va Isilaeli!” 
JHN.1.50	Neke Yesu apitule amutigile, “Pakuva ngulonje ulwa ngenguwene pasi pa musombe wifuuwa? Usiwona ing'ani ingomi isilutye mwa isi” 
JHN.1.51	Neke Yesu pamulongele, “Nachene nguvalongela muwuwona uwulanga wudindwike na vanyivaha va Nguluvi vakwilila nu kwika muchanya mulu Mwana va Umunu.”
JHN.2.1	Ikimunyi cha wudatu kwekwina luwungo ku Kana ya ku Galilaya. Na uyuve va Yesu epwali, 
JHN.2.2	Nave Yesu emulaalike kuluwungo pamwinga na vanyigendo vakwe. 
JHN.2.3	Pepave na uwukefu wa idifayi uyuve va Yesu amulonje, “Vagaya difayi!” 
JHN.2.4	Neke Yesu amupitule, “Yuva, lemwe ukundongela icha kupiga. Ikivalilo changu sikilafika.” 
JHN.2.5	Uyuve neke avalongele avakami, “Checheavalongela, mpigage.”
JHN.2.6	Avayudaya vana musimu gwa ukukalava. Wimila ulo vevavisile fisilo fimutanda fya maganga uwukomi wafyo wendige wutegule mateneka gahanu kwa kisilo kimwi. 
JHN.2.7	Yesu avalonje avakami, “Mumemye ifisilo ululenga.” swe vimemya mbaka mumugoo, 
JHN.2.8	neke avatigile, “Ino munege mumusindikile umuvina va uluwungo.” 
JHN.2.9	Nave umuvina va uluwungo ave igesa ulo ululenga kumbi yelwelupitwike ukuva difayi. Umwene salukagwi kwelweluhumite, neke vala avakami avevanesile ululenga vevalukagwe. Umuvina va uluwungo amukemelye umunyaluwungo, 
JHN.2.10	neke amulongele, “Avanu mbevali vavigelanisa tandi idifayi inofu, neke avanu peyevanywe hilo, pepene pevavileta inyufu. Veve uvikite idifai inofu mbaka lino!”
JHN.2.11	Iki che kilagilo cha umuvango cheapigite Yesu ku Kana ya ku Galilaya, pala elelwe uwunyandolo wakwe na avanyigendo vakwe vamufuuvitwe.
JHN.2.12	Nape silutye iso Yesu asulunwike ku Kapelenaumu umwene, uyuve, na avanakwave na avanyigendo vakwe nu kwikala uko filo fikefu.
JHN.2.13	Na i Pasaka ya Avayudaya yeyihegelye, nave Yesu agang'amwike mbaka ku Yelusalemu. 
JHN.2.14	Swe iwona avanu mu tembeli avagusige isenga na ing'olo na ingunda na avanyakufunza amagobole vateng'eme pa mesa sawo. 
JHN.2.15	Ndawe Yesu asaavige umulegesi umunyamifwa nu kuvadaga mbevali pamwi ni ng'olo ni senga, uluhuma mu Tembeli nu kwita amagobole ga avanyakufunza nu kudulika imesa sawo. 
JHN.2.16	Neke pavalongele vala avanyakugusa ingunda, “Muhese isi. Mulapitula ikaye ya Dada vangu yive ya wusulusi!” 
JHN.2.17	Avanyigendo vakwe swe vakwiwuka ukuta Uwandike Uwelu witigila, “Uwende wa ikaye yako veve Nguluvi wumbulaga.”
JHN.2.18	Swe Avayudaya vakumupitula vitigila, “Utulagila ikilagilo ikindawuli ulwa wimulagile ukupiga isi?” 
JHN.2.19	Neke Yesu apitule atigile, “Mudenye i tembeli iyi, nani nzenga kangi mufilo fidatu.” 
JHN.2.20	Ndawe Avayudaya vatigilige, “I tembeli iyi yasengitwe musika gwa myaka machumi gatayi na gimutanda. Mbi luhwana ndawuli veve usenge mufilo fidatu?”
JHN.2.21	Kumbi umwene alongige ulwa i tembeli ya umuvili ugwakwe. 
JHN.2.22	Lwave peyeasilibwike kuvafwe, avanyigendo vakwe viwike ukuta alalonzile ndahihi, swe vifuuwa Uwandike Uwelu na ulukani lwealonzile Yesu.
JHN.2.23	Nape Yesu ali ku Yelusalemu ku luhekelelo lwa i Pasaka, avanu wolofu vamufuuvitwe umwene pevafiwene ifilagilo fyeapigite. 
JHN.2.24	Neke Yesu avabedale, pakuva umwene alavasele avene mbevali. 
JHN.2.25	Ino siawendigi munu amulongele ulwa avene, pakuva yumwene alasisele isili mugati mwa avanu.
JHN.3.1	Epwali umunu uyumwi umufalisayo ilitawa lyakwe e Nikodemu umulongola va Avayudaya. 
JHN.3.2	Uyo amusye Yesu pakilo nu kumutigila, “Labi tukulukagula ulwa wi mwigisi uhumile kwa Nguluvi. Pakuva sikwali umunu yeahwanite ukupiga ifilagilo ifyo fyewipiga veve pesi Nguluvi alipamwi na Umwene.”
JHN.3.3	Neke Yesu amupitule atigile, “Nachene nene ngukulongela: umunu pesiegilwi ulwa kavili sisauhanga ukuwuwona uwutwa wa Nguluvi.” 
JHN.3.4	“Neke Nikodemu amutigile lwiima ndawuli ukwegalwa kangi umunu umugogolo? Ahwanite ingile mwileme lya uyuve neke egalwe ulwa kavili?” 
JHN.3.5	Yesu pamupitule, “Nachene ngukulongela umunu pesiegilwi kwa lulenga nu Muhe sahwana ukwingila kuwutwa wa Nguluvi. 
JHN.3.6	Ichegilwe kwa umuvili, cha muvili, na ichegilwe nu Muhe, cha Muhe. 
JHN.3.7	Ulasasavala pakuva ngulonje ulwa luvaje ukwegalwa ulwa kavili. 
JHN.3.8	Ing'ala yayipugila kwekweyiwenda; na umubumo gwayo wawipulika neke sulukagula na kwe yibita. Ndahihyo na kwa munu umwegale nu Umuhe.”
JHN.3.9	Neke Nikodemu apitule atigile, “Sivagila ndawuli ing'ani isi?” 
JHN.3.10	Yesu amupitule atigile, “Be veve wi Mwigisi va Isilaeli ing'ani isi susiseli? 
JHN.3.11	Nachene ngukulongela ukuta lula lwetulusele twatwilonga na lula lwetuluwene twatukolelela na uwolelesi wetu simwakuwidikila. 
JHN.3.12	Neke ulwene pendivalonje isa mung'i simwifuuwa nda, mbi neke pendivalonje isa kuchanya mufuuwa? 
JHN.3.13	Kangi sikwali umunu yealahele kuchanya pesi Umwana va Umunu, yeasile uluhuma kuchanya.
JHN.3.14	“Ndawe Musa lwe atumbike inzoka ya ichuma mwibiki ku balali, lwindahihyo Umwana va Umunu avaje ukukang'ulwa, 
JHN.3.15	sambi umunu yeyeavesaga yeifuuwa ave na uwumi wa mbepali mulumwene. 
JHN.3.16	Pakuva Nguluvi ayiyendite ing'i nambi amutawe Umwana yeiyena, sambi yeakumufuuwa alemwe ukuyaga pesi ulwa ave na uwumi wa mbepali. 
JHN.3.17	Pakuva Nguluvi samutumiti Umwanakwe mung'i ayihige; atumitwe aipoke ing'i.
JHN.3.18	“Yakumufuuwa umwana sisaahigwa yesiakumufuuwa yahigitwe pakuva sakamufuuvitwi Umwana yeiyena va Nguluvi. 
JHN.3.19	Na ulu lwe luhigilo ukuta ulung'ali lwasile mung'i neke avanu vende ulwisa valeke ulung'ali pakuva ifipigo fyawo fyanangifu. 
JHN.3.20	Pakuva Umunu yeyeavesaga yeipiga imbi akuluvipila ulung'ali kangi siasa ku lung'ali ifipigo fyakwe filonga fikenyelwe. 
JHN.3.21	Neke yeaipiga isa nachene akusa ku lung'ali sambi ifipigo fyakwe fiwoneke pawelu ulwa fipigitwe muchoga pa Nguluvi.”
JHN.3.22	Peye silutye iso, Yesu na avanyigendo vakwe, vahele mbaka ku ing'i ya mu Yudaya na ukwikala nawo kuko pamwi kono ibatisa avanu. 
JHN.3.23	Nave Yohane abatisige ku Ainoni, pipi na ku Salimu, pakuva uko kwekwina lulenga lolofu na avanu vamubitye nu kubatisiwa. ( 
JHN.3.24	Pakuva Yohane siealadindilwa mundinde.)
JHN.3.25	Swe lwivanga ulubesa lwa musimu gwa ukofuga na avanyigendo va Yohane na Umuyudaya uyumwi. 
JHN.3.26	Neke avanyigendo iwo vabite kwa Yohane nu kumulongela, “Labi, umwene yeakelumwi na veve kumwambu ya ku kumukoga gwa ku Yolodani, umwene yukamolelelye lavage lino nave ibatisa na avanu mbevali vakumufwata!” 
JHN.3.27	Neke Yohane avapitule atigile, “Sahwaniti munu ukwanukila kinu pesiapelitwi na Nguluvi.” 
JHN.3.28	Yinyenye munzolelye ulwa ndalonzile, “Nene sindi Kilisito nda, ndimulongola hela!” 
JHN.3.29	Umugosi va umwalule ye munyamudala neke umunyawiyendi va umunya mudala yeakwima nu kumupulikisa ayihekelela hilo pakumupulika umunya mudala peilonga. Lwindahiyo nayinene ndihekelela wuli pe uluhekelelo lwangu lwikwilanikila. 
JHN.3.30	Luvaje umwene alutilikile ululumbo, nane ng'epe.
JHN.3.31	“Umwene yeakusa uluhuma kuchanya uyo ye muvina kwa mbevali umwene uva mung'i umwaluko gwakwe gwa mung'i, nave ayilonga ing'ani sa mung'i nachene umwene yakusa uluhuma kuchanya uyo ye muvina kwa mbevali. 
JHN.3.32	Sila sasiwene nu kupulika sesene seakolelela na asukuli yeakwidikila uwolelesi wakwe. 
JHN.3.33	Umwene yawidiche uwolelesi wakwe ayisigihila wuwo ulwa Nguluvi va nachene. 
JHN.3.34	Pakuva umwene yeatumitwe na Nguluvi ailonga ing'ani sa Nguluvi pakuva Nguluvi akumupela umunu uyo Umuhe gwakwe wugaya kigelo? 
JHN.3.35	Udade akumwenda Umwana nave amupelye mbefili mumawoko gakwe. 
JHN.3.36	Yakumufuuwa umwana ina uwumi wa mbepali, yesiakumufuuwa Umwana sisaahanga uwumi wa mbepali pakuva ililakali lya Nguluvi limusigalila.”
JHN.4.1	Avafalisayo vapulike ulwa Yesu iva na avanyigendo wolofu nukubatisa ukulutila Yohane. ( 
JHN.4.2	Neke umwene Yesu siabatisigi pesi avanyigendo vakwe.) 
JHN.4.3	Aveipulika iso ahesile ku Yudaya nu kubita kangi mbaka ku Galilaya. 
JHN.4.4	Nave lwelumuvaje ukukola bahagati pa Samaliya.
JHN.4.5	Swe ifika mu Samaliya mu boma iyitambulwa Sikali pipi na umugunda gwa Yakobo gwe alamupelye umwanakwe, Yosefu. 
JHN.4.6	Na ipo pepina kisima cha Yakobo, neke pakuva Yesu alafuluge nu lugendo lwakwe, ateng'eme palubali pa kisima na ikivalilo che cha mutanda pamunyi.
JHN.4.7	Swe akusa Umung'inetu yumwi Umusamaliya kukunega ululenga. Neke Yesu amutigile, “Mele ululenga nywe.” ( 
JHN.4.8	Pakuva avanyigendo vakwe vevahele kuboma mukugula ichakulya.)
JHN.4.9	Ndawe Umung'inetu Umusamaliya amulongelige, “Luve ndawuli veve ve Muyudaya; ukusuka nene nde mung'inetu nde Musamaliya?” (Pakuva Avayudaya sivahangigi ifinu fyawo na Avasamaliya ndawe ifinegelo fya ululenga.) 
JHN.4.10	Yesu swe akumulongela, “Nda uke uve ukulukagula ikipelwa cha Nguluvi nave ye nani yakukulongela: ‘Mele ululenga nywe,’ uke ukumusuka umwene na ake akupela ululenga ulunya wumi.” 
JHN.4.11	Umung'inetu neke amulongele, “Mulugu wimugaya kinu chakunegela na ikisima kitaali, lino uluwona kwi ululenga ulunya wumi? 
JHN.4.12	Mbi veve wimuvina ukulutila ukukwetu Yakobo yeatupelye ikisima iki, neke na yumwene anywe ululenga lwa kiki na avanakwe na ifikwamilwa fyakwe?” 
JHN.4.13	Yesu amutige, “Yeyeanywesaga ululenga ulu akeluka kangi. 
JHN.4.14	Neke yeyeanywesaga ululenga lwe ndimupela nene sisaakeluka kangi nda. Pakuva ululenga lwe ndimupela luva mufwilo gwa lulenga mugati mwakwe ulwileta uwumi wa mbepali.” 
JHN.4.15	Umung'inetu yula neke amulongele, “Mulugu, mele ululenga ulo sambi ndemwe ukukeluka kangi ndemwe ukusa ipa kukunega.” 
JHN.4.16	Yesu pamupitule, “Bite, ukamukemele uvako wuse nave ipa.”
JHN.4.17	Umung'inetu yula neke amupitule, “Ndimugaya munu.” Neke Yesu amulongele, “Ulonje mumwene wimugaya munu. 
JHN.4.18	Pakuva ukave na vagosi vahanu nave ye winave lino simugosi vako, ipo ulonje mumwene.” 
JHN.4.19	Umung'inetu yula amulonje, “Mulugu, ndiwona veve wimuvisi. 
JHN.4.20	Avakukwetu vifunyige mukidunda iki, na nyenye mwitigilaga ulwa uko ku Yelusalemu pepono pepatuvaje ukwifunya.”
JHN.4.21	Yesu pamulongele, “Yuva ufuuwage ikivalilo kikusa chesisamwifunya kwa Dada mukidunda iki nambi ku Yelusalemu. 
JHN.4.22	Nyenye mwikwifunyaga kwa chesimukiseli, hwehwe twakwifunya kwa che tukisele pakuva uwupoki wihuma kwa Avayudaya. 
JHN.4.23	Neke ikivalilo kikusa na yilino kifikite kwa avanyakwifunya nachene vifunya kwa Dada mu Muhe na mu wanachene. Pakuva Dada akuvasaka avanu avakumusunyalila ndahihyo. 
JHN.4.24	Nguluvi Muhe, na avanyakwifunya kulu mwene luvaje ukwifunya mu Muhe na muwanachene.” 
JHN.4.25	Umung'inetu swe akumulongela, “Ngulukagula ulwa akusa Mesiya yeitambulwa Kilisito nave peasile umwene atulagila ing'ani mbesili.” 
JHN.4.26	Swe Yesu akumulongela, “Nene yendilongana na veve ye nene.”
JHN.4.27	Ulusika ulo avanyigendo va Yesu vave vipiluka, neke vasasavale ulwa pevawene ulwa Yesu ilongana na umung'inetu. Neke sikwali yeatige kulu mung'inetu: “Wisaka kiki?” Nambi kumuwusa Yesu, “Ulwa mbi ndawuli wilongana na umung'inetu?”
JHN.4.28	Swe umung'inetu yula akukileka ikisilo chakwe nu kubita ku boma kukuvalongela avanu. 
JHN.4.29	“Muse mulave umunu yeandonje ing'ani mbesili sengapigite! Nye! Napo uyu ava ye Kilisito Mesiya?” 
JHN.4.30	Neke avanu vahume muboma vabite kwa Yesu.
JHN.4.31	Ulusika ulo avanyigendo vamusukite vitigila, “Labi, lye.” 
JHN.4.32	Neke avalongele, “Nene ndina ichakulya chesimukiseli nyenye.” 
JHN.4.33	Neke avanyigendo vakwe pevilonganze, “Ndawuli kuva kwina munu yeamuletye ichakulya?” 
JHN.4.34	Yesu neke pavalongele, “Ichakulya changu che iki mige cheinogelwa yeasindike ngasinde ikipigo chakwe. 
JHN.4.35	Nyenye simwamwitigila: ‘Pegike myesi gitayi ukubeta imbeto!’ Lavage nene nguvalongela mukang'ule amiho genyu mulave imigunda ulwa isanga yeyifikite ukubetwa. 
JHN.4.36	Nave umunyakubeta akwanukila amahombo nu kukong'asa amaveleko ga uwumi wa mbepali sambi umunyakuvyala na umunyakubeta vahekelele pamwi. 
JHN.4.37	Pakuva ululongwa ulo lwalwiva lwa nachene, ‘Uyumwi aivyala neke uyungi abete.’ 
JHN.4.38	Nene ngavatumite mukabete imbeto yesimwagudi, avamwi vagudite nayi nyenye muhanzile uwinome wa ulugudo lwawo.”
JHN.4.39	Na mu boma yila Avasamaliya wolofu vamufuuvitwe uluhuma mu lukani lwa umung'inetu yula yeolelye ulwa andonje: “Ng'ani mbesili sengapigite.” 
JHN.4.40	Vave Avasamaliya vakumubitila vamusukite ikale ukwawo, swe akwikala uko filo fivili. 
JHN.4.41	Avanu wongeleche wolofu ukufuuwa uluhuma mulukani lwakwe. 
JHN.4.42	Neke pevamulongele umung'inetu yula, “Ino twifuuwa, si kwa uwimila ulukani lwako nda. Pakuva twipuliche yihwehwe kangi tukulukagula ulwa nachene uyu ye mwene Umupoki va ing'i.”
JHN.4.43	Peikalite ifilo ifivili Yesu ahesile pala nu kubita ku Galilaya. 
JHN.4.44	Pakuva yumwene Yesu ilonje ulwa, “Umuvisi mugaya lulumbo mung'i yakwe yumwene.” 
JHN.4.45	Ave ifika ku Galilaya, Avagalilaya vamwanuche. Pakuva vasiwene ing'ani mbesili seapigite ku Yelusalemu pa luhekelelo pakuva iwo nawo vevahele kuluhekelelo.
JHN.4.46	Swe ifika kangi ku Kana ya ku Galilaya, kula kweeapitwe ululenga luve difayi. Na pala pepina umunu uyumwi umunzagila yeeina umwanakwe umutamwa uko ku Kapelenaumu. 
JHN.4.47	Uyo ave ipulika ulwa Yesu asile uluhuma ku Yudaya mbaka ku Galilaya amubitye nu kumusuka asulunuke kukumuponia umwanakwe, pakuva alatimbite. 
JHN.4.48	Swe Yesu akumulongela, “Pesimufiweni ifilagilo nu wuhulo sisamufuuwa nangi.” 
JHN.4.49	Umunzagila amulonje, “Mulugu tubite wesialafwa umwanangu.” 
JHN.4.50	Neke Yesu amulongele, “Bitage umwanako mumi.” Umunu yula afuuvitwe ulukani lula lwalongilwe na Yesu nave swe ibitaga. 
JHN.4.51	Nave peabitige avakami vakwe vamutang'anie vitigila umwanakwe mumi. 
JHN.4.52	Swe akuvawusa ikivalilo pavangige ukuva kiba nawo neke vamulongele, “Igolo, pa kivalilo cha mufung'ati pamunyi, imbungo yikamulesile.” 
JHN.4.53	Swe udade akwiwuka ulwa chekivalilo pakalongeligwe na Yesu: “Umwanako mumi.” Swe ifuuwa umwene na mbevali avamukaye yakwe. 
JHN.4.54	Icho che kilagilo cha kavili cheapigite Yesu peahumite ku Yudaya kufika ku Galilaya.
JHN.5.1	Pesilutye iso Yesu ahele ku Yelusalemu ku luhekelelo ulwa Avayudaya. 
JHN.5.2	Ku Yelusalemu kuko pipi na mulyango gwa ing'olo, pepina lilamba lya lulenga ilitambulwa kwa kiebulaniya Betisasa, nalyo lina fikolo fihanu. 
JHN.5.3	Mumo mwe avanyafitamwa wolofu vevavasise; avabofu, avatevafu, na vadedefu, [Vasindilige ululenga lutiigwe. 
JHN.5.4	Pakuva kwekwina lusika avanyivaha pevasige nu kwingila mwilamba lila nu kulutiiga ululenga. Neke yeatasile ukwingila mululenga pelutiigitwe aponige uwutamwa mbewuli weeinawo.] 
JHN.5.5	Na pala pepina umunu yeemutamwa myaka machumi gadatu na gimunana. 
JHN.5.6	Yesu ave akumuwona uyu yeavasise, nave we akulukagula ukuta mutamwa filo fyolofu amulonje, “Wisaka ukupona?” 
JHN.5.7	Umutamwa yula amupitwe, “Mulugu, nene ndimugaya munu uva kunoosa mwilamba ululenga pelwitiigwa, peyendisaka mbite uyungi yeiva atasile.” 
JHN.5.8	Ndawe Yesu amulongelige, “Wime witwike ikivasikiso chako bitage.” 
JHN.5.9	Lulusika lulo ave munofu swe akwitwika ikivasikiso chakwe nu kubitaga.
JHN.5.9	Nacho ikimunyi icho che cha Sabato. 
JHN.5.10	Pa ulo Avayudaya vamulonje yula yeaponesiwe, “Namunyi Sabato, kangi siluvaji kwa veve ukwitwika ikivasikiso.”
JHN.5.11	Neke avapitule, “Umwene yeamonise ye mwene yeandonje: ‘Witwike ikivasikiso chako bitage.’” 
JHN.5.12	Swe vakumuwusa, “Yula yeakulonje witwike ubitage ye nani?” 
JHN.5.13	Ino umunu yula yeaponesiwe salamuseli ye nani, pakuva Yesu ali ikwegite uluhuma pa vanu awolofu.
JHN.5.14	Peyesilutye iso, Yesu amufikite mu Tembeli, swe akumulongela, “Wikomalilage uve wimunofu; ulapiga inzanangifu kangi, longa lukugwile ululutye.” 
JHN.5.15	Umunu yula swe akwibitilaga kono we akuvalongela Avayudaya ukuta yeamuponise ye Yesu.
JHN.5.16	Neke Avayudaya vavange ukumufwahisa Yesu, pakuva apigite iso pa Sabato. 
JHN.5.17	Swe Yesu akuvalongela, “Dada vangu na yilino ipiga ifipigo nani ndipiga ifipigo.”
JHN.5.18	Ndawe Avayudaya vakalalilige visaka ukumuwulaga pakuva sieananzili yi Sabato hela nda, pamwi na ulo amutambulige Nguluvi Dade, swe iva akwipela ululumbo lutegane na Nguluvi.
JHN.5.19	Neke Yesu pavapitule avalongele, “Nachene nguvalongela, Umwana siahwaniti apige lukani iyena; aipiga lula lweakuluwona udade ipiga, pakuva mbesili seaipiga sesene seaipiga Umwana. 
JHN.5.20	Pakuva Udade amwenda Umwana nave akumulagila mbesili seaipiga, na fipigo ifilutye kwa ifyo amulagila nyenye musasavala. 
JHN.5.21	Ndawe Dada akuvasilibusa avafwe na ukuvapela uwumi, lwindahihyo na umwana akuvapela uwumi veiwenda. 
JHN.5.22	Kangi Dada sihigagi munu. Umwana amupelye Umwana uluhigilo mbeluli, 
JHN.5.23	Sambi avanu mbevali vamulumbe Umwana ndawe lwe vakumulumba Dade. Yesiakumulumba Umwana sakumulumba Udade yeandetite.
JHN.5.24	“Nachene nguvalongela umwene umunya kupulika ulukani lwangu na ukumufuuwa umunyakundeta ina uwumi wa mbepali. Na siingila mu luhigilo nda, iva alutye uluhuma kuvafwe nu kwingila ku wumi. 
JHN.5.25	Nachene nguvalongela, ikivalilo kikusa na yilino kifikite, avafwe pesavapulika iliswi lya Umwana va Nguluvi, na vala avalipulika vava wumi. 
JHN.5.26	Ndawe Dada lwe ina wumi mulumwene, lwindahihyo amupelye na yumwana nave avelage na uwumi mulumwene. 
JHN.5.27	Neke amupele na uludali lwa uluhigilo, pakuva Mwana va umunu. 
JHN.5.28	Mulasasavala ing'ani iso, pakuva ikivalilo kikusa che avanu mbevali avali mufyanga savapulika iliswi lyakwe, 
JHN.5.29	nawo vahuma: vala avapigite inofu ku lusilibulo lwa uwumi, na vala avapigite inzanangifu ku lusilibulo lwa uluhigilo ukuhigwa.
JHN.5.30	“Nene sifulwiki ukupiga lukani muludali lwangu, mwendandipulikila mwendandihigila na uluhigilo lwangu lwa wugolofu nachene. Pakuva sindakwisakila lwendiwenda nene pesi lula lwe iwenda yeandetite. 
JHN.5.31	Wone ndiyolelele yinene, uwolelesi wangu wuva si wa nachene. 
JHN.5.32	Kwali yungi yeakunzolelela nene, nani ngulukagula ulwa uwolelesi wakwe weakunzolela wa nachene. 
JHN.5.33	Nyenye mwatumite avanu kwa Yohane nave olelelye mumwene. 
JHN.5.34	Neke nene singuwanukila uwolelesi wa avanu ndilonga isi sambi nyenye mupokwe. 
JHN.5.35	Umwene Yohane e lung'ali ulukwaka nu kung'alika, na nyenye kwa ulusika ludodo mwawendige ukukima mu lung'ali lwakwe. 
JHN.5.36	Neke uwolelesi wendinawo nene wilutila wula wa Yohane. Pakuva ndipiga ifipigo, fye akamelye Dada ndifipige, ifipigo fyefikunzolelela ulwa Dada anumite. 
JHN.5.37	Nave Dada, yeandete akunzolelela. Nyenye simulava mupulika iliswi lyakwe nangi, nambi uwusu wakwe simwe mulawuwona, 
JHN.5.38	nambi lukani lwakwe mwihela mugati umwenyu, pakuva nyenye simukumufuuwa umwene yeandetite. 
JHN.5.39	Muhele mwihungilila Uwandike pakuva, mwitigila wanda mwina wumi wa mbepali mugati mwayo; kumbi Uwandike uwukunzolelela nene! 
JHN.5.40	Muleema ukusa kwa nene sambi muve na uwumi.
JHN.5.41	“Nene singwanukila uwusumilwa wa avanu. 
JHN.5.42	Neke nene ndivakagwe, ulwa mwivagaya wende wa Nguluvi mugati umwenyu. 
JHN.5.43	Nene nzusile mwitawa lya Dada vangu na nyenye simukunzanukila, manyi ase uyungi mwitawa lyakwe uyo mumumwanukila. 
JHN.5.44	Mufuuwa ndawuli nyenye yemukwiyanuka uwusumilwa yinyenye kwa yinyenye, na simwisaka uwusumilwa wula uwihuma kwa Nguluvi yeiyena? 
JHN.5.45	Mulatigila ulwa nene ndivatosa kwa Dada. Pwali yeakuvatosa ye Musa ye mukwihuvila. 
JHN.5.46	Pakuva muke mumufuuwe Musa ye andike ing'ani sangu, muke mufuuwa na nene. 
JHN.5.47	Ino pesimwifuuwa uwandike wakwe mufuuwa ndawuli ing'ani sangu?”
JHN.6.1	Peyesilutye iso, Yesu ahele kumwambu ya ibahali ya ku Galilaya iyitambulwa (Tibeliya.) 
JHN.6.2	Na Ililugu ilikomi lyamufwatite, pakuva vevafiwene ifilagilo fye avapije avatamwa. 
JHN.6.3	Swe Yesu igang'amuka kukidunda nu kuteng'emala pamwi na avanyigendo vakwe. 
JHN.6.4	Na i Pasaka, uluhekelelo lwa Avayudaya lwe lulipipi. 
JHN.6.5	Yesu ave ilava, awene ililugu ilikomi lya avanu likusa kulumwene, neke amuwuse Be! Filipo, “Tugule kwiya imikate ija ukulya iva?” ( 
JHN.6.6	Na ulo alongige ukumugela hela Filipo; pakuva alalukagwe yumwene lwe apiga.) 
JHN.6.7	Filipo amupitwe, “Manyi nagive mikate ja amagobole dinali magana gavili sigikwila, nambi kumegulana hela!” 
JHN.6.8	Uyumwi va avanyigendo vakwe, Andeleya, umwanakwave va Simoni Petulo, swe akumulongela, 
JHN.6.9	“Ipa pwali umwana umunya mikate gihanu ja ingano na isomba sivili; ino gikwila kiki kuvanu wolofu avi ndawe iva.” 
JHN.6.10	Swe Yesu itigila, “Muvakong'ase avanu vateng'emale,” Na apono baho pepina lisoli lyolofu ndawe avanu avagosi vateng'emalige; vevagelaniche mwe mbilima sihanu de. 
JHN.6.11	Ndawe inulige imikate gila nu kulumba nu kuvagavila avevateng'eme pala, ndahihyo na sisomba sila mumwevawendelige. 
JHN.6.12	Nawo vave vakwiguta avalonje avanyigendo vakwe, “Mukong'ase uwuwuluwulu kilemwe ukuyaga nambi kinu.” 
JHN.6.13	Neke vakong'ase uwuwuluwulu wewasige ukuhuma mumikate gihanu neke vamemye ifitangula finyichumi na fivili. 
JHN.6.14	Avanu vavevakukiwona ikilagilo che apigite vatige, “Nachene uyu ye Muvisi yeakusa mung'i.” 
JHN.6.15	Kono Yesu we akulukagula ulwa visaka vase vamwibate sambi vamutemye ave Mutwa kwa ludali; swe akwikwega nu kubita kukidunda iyena.
JHN.6.16	Chave kiva kimihye, avanyigendo va Yesu vasulunwike mbaka kunyanza, 
JHN.6.17	swe vihova mukipugu, nu kuvanga ukulowoka inyanza ukubita ku Kapelenaumu. Kangi ulwisa yelweluvanzile Yesu esalafika. 
JHN.6.18	Ndawe inyanza yavangige ukutigangika na ikifulufumbi ikikomi. 
JHN.6.19	Neke Avanyigendo pevafugwite ulugendo lwa kilomita sihanu apangi simutanda, vamuwene Yesu igenda muchanya munyanza ihegelela kukipugu chawo swe viva na muhwehwe. 
JHN.6.20	Swe akuvalongela, “Yinene, mulogopa!” 
JHN.6.21	Nawo vasakige vamwanukile mukipugu, swe ikipugu yekiva kifikite mung'i kweve vadonyite.
JHN.6.22	Ikimunyi icha kavili ililugu lya avanu vevevimile imwambu ya inyanza sivakiwene ikipugu ikingi uko pesi kimwi hela. Kangi ulwa Yesu siinji mukipugu kila pamwi na avanyigendo vakwe vahele viyena. 
JHN.6.23	Neke ifipugu ifingi fyasile uluhuma ku Tibeliya, na kula Umutwa kwe amulumbite nguluvi neke imikate give myolofu valye vigute. 
JHN.6.24	Lwave amalugu pegawene ulwa Yesu asukuli uko nambi avanyigendo vakwe, viinje mufipugu vavene swe vibita ku Kapelenaumu, kukumwolela Yesu.
JHN.6.25	Na vala avanu vave vakumuwona Yesu imwambu inzayo ya inyanza vamuwusise, “Labi veve ukasile panili ipa?” 
JHN.6.26	Yesu avapitwe itigila, “Nachene nguvalongela nyenye: nyenye mukusaka nene si kwa ifilagilo nda mukusaka pakuva mukalye imikate neke mwigute. 
JHN.6.27	Mulakipigila kipigo ichakulya ikikwanangika, pesi ulwa mupigilage ichakulya ikinanaga ukwimila uwumi wa mbepali, icho che avapela Umwana va Umunu. Pakuva uyo, ye muteme uluhagi na dada Nguluvi.” 
JHN.6.28	Swe vakumulongela, “Tugitage ndawuli sambi tupige ifipigo fya Nguluvi?” 
JHN.6.29	Yesu avapitwe, “Iki chekipigo cha Nguluvi mumufuuwage umwene yeatumitwe na umwene.”
JHN.6.30	Ndawe vamulongelige, “Kilagilo kiki che upiga sambi tukiwone tukufuuwe? Ugita ndawuli? 
JHN.6.31	Avavaha vetu valye imana mubalali ndawe welwelwandike ‘Avapelye imikate uluhuma kuchanya valye.’” 
JHN.6.32	Yesu neke peavalongele, “Nachene nguvalongela nyenye. Si Musa nda yeavapelye umukate gula gwa kuchanya, Dada vangu yakuvapela nyenye umukate ugwa nachene ugwihuma kuchanya. 
JHN.6.33	Pakuva umukate gwa Nguluvi ye yula yeakusa mung'i uluhuma kuchanya itawula uwumi mung'i.” 
JHN.6.34	“Swe vakumulongela, Mulugu apo tupelage mbepali umukate ugu.” 
JHN.6.35	“Neke Yesu peavalongele nene yenene nde mukate ugwa uwumi. Yeyeavesaga akusa kwa nene sisaawona nzala nda na yeakufuuwa sisaawona ng'elu nda. 
JHN.6.36	Ino, ndivalonje ulwa yemumbwene napo wesimwifuuwa. 
JHN.6.37	Mbevali veakumela Dada vasa kwa nene; kangi yeyeasaga kwa nene sisandimutaga kwivala nda. 
JHN.6.38	pakuva nene si ndasili uluhuma kuchanya sambi mige sendiwenda nene nda, ndasile mige seiwenda yeandetite. 
JHN.6.39	Naseiwenda yeandetite se isi: mwa mbevali veamelye ndilayasa nambi yumwi. 
JHN.6.40	Pakuva seiwenda Dada vangu se isi kwa yeyeamulavaga Umwana nu kumufuuwa avelage na uwumi wa mbepali nane sandimusilibula pa ikimunyi cha uwusililo.”
JHN.6.41	Ndawe Avayudaya ving'ulanzige pakuva atige, “Nene yendi mukate ugwasile uluhuma kuchanya.” 
JHN.6.42	Swe vamutigile, “Uyu Yesu si ye Umwana va Yosefu? Tumusele Udade na yuyuve. Ino pede ilonga ndawuli ulwa nzusile uluhuma kuchanya?” 
JHN.6.43	Swe Yesu akuvapitula na ukuvalongela, “Mutane ukwing'ulanza. 
JHN.6.44	Asukuli umunu yeahwanite ase kwa nene pesi mukwege na Dada yeandetite nani sandimusilibula paikimunyi cha uwusililo. 
JHN.6.45	Lwandike na Avavisi ulwa: ‘Mbevali savigisiwa na Nguluvi, apo yeyeapulikaga na ukwigila ukuhuma kwa Dada asa kwa nene. 
JHN.6.46	Sikwekutigila yeyeavesaga umunu amuwene Dada; pesi yula yeihuma kwa Nguluvi uyo yemwene yeamuwene Dada. 
JHN.6.47	Nachene nene nguvalongela nyenye, yula yeafuuwa ina uwumi wa mbepali. 
JHN.6.48	Nene ye nene nde mukate ugwa uwumi. 
JHN.6.49	Avavaha venyu valye imana mubalali, neke vafwe. 
JHN.6.50	Ugu gwe mukate ugukwika uluhuma kuchanya, sambi ahwane ukulya alemwe ukufwa. 
JHN.6.51	Nene ye nene nde mukate ugwa uwumi gwegwasile uluhuma kuchanya. Yeyeavesaga munu yealye umukate ugu saanana mbepali; na umukate gwe nawula nene gu muvili gwangu sambi ing'i yinane.”
JHN.6.52	Swe Avayudaya vakwibesa vavene ng'ani vitigila: “Lwa ndawuli umunu uyu atupela hwehwe umuvili gwakwe tulye?” 
JHN.6.53	Ndawe Yesu avalongelige, “Nachene nguvalongela nyenye: pesimuli; umuvili gwakwe Umwana va Umunu na ukunywa idanda yakwe, muvagaya wumi mugati umwenyu. 
JHN.6.54	Yula yealya umuvili gwangu na ukunywa idanda yangu inawo uwumi wa mbepali, nani sandimusilibula paikimunyi icha uwusililo. 
JHN.6.55	Pakuva umuvili gwangu che chakulya cha nachene; na idanda yangu che kinywewa icha na chene. 
JHN.6.56	Yula yealya umuvili gwangu na ukunywa idanda yangu uyo akwikala mwanene, na nene ngwikala mulumwene. 
JHN.6.57	Ndawe Dada umumi lweanumite nene, nani ndimumi mwa Dada, lwindahihyo kwa yeakundya ava mumi mwa nene. 
JHN.6.58	Ugu gwe mukate ugwihuma kuchanya. Sindawe avavaha lwevalisige umukate ugo neke vafwe; yula yeilya umukate ugu saanana mbepali.” 
JHN.6.59	Ing'ani iso alonzile peigisige musinagogi ku Kapelenaumu.
JHN.6.60	Avanu wolofu muvanyigendo vakwe vave vipulika vatige, “Ulukani ulu lutalamu! Yenani ye apulikisa?” 
JHN.6.61	Nave Yesu alukagwe muwunu wakwe, avanyigendo vakwe pevakwing'ulanza mulukani ulu swe akuvawusa, “Mbi ndawuli ulukani ulu lukuvavifya? 
JHN.6.62	Apo luva ndawuli pemuke mumuwone Umwana va Umunu pe igang'amuka kweekwali pamwandi? 
JHN.6.63	Uyu ye Muhe yeitawulaga uwumi. Uludali lwa umuvili hela siluhwana kinu, iso sendivalonje sa Muhe na uwumi. 
JHN.6.64	Nambi ndahihyo avamwi mwa nyenye sivalafuuwa.” (Pakuva Yesu alukagulige uluhuma pamuvango vevanani vesive valakufuuwa na yula yesaamupituka.) 
JHN.6.65	Swe itigila, “Nambi palulo ndavalonje ulwa asukuli Umunu yeahwanite ukusa kwa nene pesi mukemele na Dada vangu.”
JHN.6.66	Uwimila ulu wolofu muvanyigendo vakwe vapilwike kumbele valemwe ukumuninila kangi. 
JHN.6.67	Neke Yesu avawuse avanyichumi na vavili, “Ndawuli ngali nayinyenye mwisaka muhege?” 
JHN.6.68	Ndawe Simoni Petulo amupitulige, “Mutwa tubite kwa nani? Veve ye wina ing'ani isiletaga uwumi wa mbepali. 
JHN.6.69	Nahwehwe tufuuvitwe kangi tulukagwe ulwa veve ye veve ve Mwelu va Nguluvi.” 
JHN.6.70	Yesu avapitwe, “Ndawuli nene sindavahagwi nyenye vanyichumi na vavili? Na uyumwi vanyenye lisetani!” 
JHN.6.71	Yesu ipo amulongige Yuda umwana va Simoni Isikalyote. Pakuva uyu yemwene yeamupitwike nambi we ali yumwi na vala avanyichumi na Vavili.
JHN.7.1	Na pelulutye ulu Yesu agendige mu Galilaya. Siawendigi ukugenda mu Yudaya, wimila Avayudaya avasakige ukumuwulaga. 
JHN.7.2	Uluhekelelo lwa Avayudaya, uluhekelelo lwa ifitinga yelweluhegelye. 
JHN.7.3	Ndawe avanyalukolo vakwe Yesu vamulongelige, “Hege ipa bite ku Yudaya, sambi avanyigendo vako nawo valave ifipigo fyako fyewipiga. 
JHN.7.4	Pakuva asukuli umunu yeipigaga lukani mu kinyele kono weisaka akagulanike. Pakuva wipiga isi apo wiyelelulage mung'i.” ( 
JHN.7.5	Pakuva na vavanyalukolo vakwe sivamufuuvigwi!) 
JHN.7.6	Neke Yesu avalongele, “Ulusika lwangu silulafika nda, neke ulusika lwenyu lulipwali mbepali. 
JHN.7.7	Avanu avamung'i sivavavipila nyenye, pesi vakumbipila nene, pakuva nene nguwolelela ulwa ifipigo fyawo ifyanangifu. 
JHN.7.8	Mubitage yinyenye ku luhekelelo. Nene sindibita ku luhekelelo ulu, pakuva ulusika lwangu ulukwilaniche silulafika.” 
JHN.7.9	Nave ave akuvalongela isi asigee mu Galilaya.
JHN.7.10	Neke avanyalukolo vakwe peyevahele ku luhekelelo, nave Yesu pepene peahele, kinyele kinyata. 
JHN.7.11	Ndawe avavina va Avayudaya vamolelige mu luhekelelo: swe vitigila “Alikwi?”
JHN.7.12	Swe kwiva na lwing'ulanzo mumukong'ano. Pepene avamwi vamutige Yesu, “Munu munofu.” neke avangi vatigile “Nda! Uyo ake iyasa avanu.” 
JHN.7.13	Nambi ndahihyo alasukuli umunu yealongige pawelu ing'ani sa Yesu, pakuva vawogopige Avayudaya.
JHN.7.14	Mugatinagati mufilyo ifya uluhekelelo, Yesu iinje mutembeli ivanga ukwigisa. 
JHN.7.15	Ndawe avavina va Avayudaya vasasavalige wevitigila, “Mbi uyu asikagwe ndawuli isi mbesili nave wesiimbiti?” 
JHN.7.16	Ipo Yesu avapitwe itigila, “Inzigiso isi sisangu nene sa umwene yeandetite. 
JHN.7.17	Wone umunu iwenda ukupiga seiwenda Nguluvi uyo yealukagula ukuta inzigiso sangu sihumile kwa Nguluvi na wone apangi ngwivangila mululagi lwangu hela. 
JHN.7.18	Umunu yeilonga ing'ani sa ukwivangila mululagi lwakwe hela uyo isakaga ululumbo lwakwe yumwene, neke yula yeaisakaga ululumbo lwa yula yeamuletite, uyo yevanachene na mulumwene mugaya ng'ani isa uwubangabanga. 
JHN.7.19	Ndawuli Musa siavapelii indagilo? Ino asukuli nambi yumwi mwanyenye yeakwinatila indagilo. Mbino pandawuli mwisaka ukumbulaga?” 
JHN.7.20	Neke vamalugu vapitule, “Be! napo wina lisoka! Yenani yeisaka ukukuwulaga?”
JHN.7.21	Swe Yesu akuvapitula nu kuvalongela, “Nene ndapigite kipigo kimwi hela nyenye mbemuli mwasasave. 
JHN.7.22	Musa avapelye ukuwoolwa ino sikuta umusimu ugo gwahumile kwa Musa pesi ulwa gwahumile kwa avanyakataali. Lino nyenye mwiwoolaga umunu na mukimunyi cha isabato. 
JHN.7.23	Wone umunu aiwoolwa sambi indagilo sa Musa silemwe ukudenywa mbino ndawuli mukumbipila pakuva ndimuponise umunu mukimunyi cha isabato? 
JHN.7.24	Lino mulahiga ulukani ukwimila isiwoneka mwivala hela muhigage we mukwinatila uwugolofu.”
JHN.7.25	Avamwi va avanu va mu Yelusalemu vapwepige vitigila, “Uyu si yuyu yevakumulela sambi vamuwulage? 
JHN.7.26	Mulavage! lino alibaha akuvakenyela pelu hela na asupali umunu yeakumulonza lukani. Ngali luhwanite avalongola yevamukagwe nachene ulwa uyu, ye Mesiya? 
JHN.7.27	Neke Mesiya peakusa asupali yealakukagula kweihuma, neke hwehwe tukukagwe kweahumile umunu uyu!”
JHN.7.28	Ndawe Yesu ihugige pakulonga kono we akwigisa, mu Tembeli itigila, “Nene munzele na kwendihuma mukukukagula nambi ndahihyo sindasili kwa uwunu wangu pesi umunyakunuma nene ye va nachene nanye simumuseli nda. 
JHN.7.29	Nene ndimusele pakuva nyumite kulumwene nave ye munyakunuma.”
JHN.7.30	Swe avanu vasakige ukumwibata, nambi ndahihyo siekwali umunu yeigelye ukugolola iliwoko lyakwe kulumwene amwibate, pakuva ikivalilo chakwe sichekilafika. 
JHN.7.31	na avanu wolofu mumukong'ano vamufuuvitwe vitigila, “Pesaasile Kilisito saapiga filagilo fyolofu ukulutila fye apigite uyu?”
JHN.7.32	Avafalisayo swe vipulika avanyamukong'ano pevipwepa ing'ani sa Yesu. Swe, avene na avatambisi avavina vatumite avanyigalu vakamwibate Yesu. 
JHN.7.33	Ndawe Yesu atigilige, “Ndilipamwi na nyenye lusika ludodo, pambele pe ndibitilaga kwa yeandetite. 
JHN.7.34	Mulasaka neke sisamumbona nene, na pala pendipwali nyenye sisamusa.” 
JHN.7.35	Ndawe avalongola va Avayudaya vilonganzige vatigilage, “Uyu abita kwi kwesitumuwona? Ngalihosa ukubita ku Vayudaya avayaje ku Vagiliki nu kuvigisa Avagiliki? 
JHN.7.36	Lukani luki ulo lweilonga: ‘Musaka neke simumbona na pala pemba ndipwali nyenye simuhwaniti muse?’”
JHN.7.37	Na ikimunyi icha uwusililo, ikimunyi ikikomi cha uluhekelelo, ikimunyi ikitambule swe Yesu imite akwihuga iliswi itigila, “Umunu umunyang'elu asage kwa nene anywe. 
JHN.7.38	Yeakufuuwa nene, ndawe uwandike wewatige: ‘Imikoga ja ululenga ulunyawumi, ginyilima ukuhuma mulumwene!’” ( 
JHN.7.39	Na ulukani ulo alongelige ulwa Umuhe, ukutigila vala vevakumufuuwa savamwanukila pambele pakuva Muhe sielasa na Yesu siealingila mundolo sakwe.)
JHN.7.40	Avanu avamwi avapulike ing'ani iso vatige, “Uyu nachene muvisi!” 
JHN.7.41	Avamwi vatige, “Uyu ye Kilisito!” Neke avangi swe vatigile, “Mbi luhwanite nachene Kilisito ahume ku Galilaya? 
JHN.7.42	Mbi uwandike Uwelu wilonga ndawuli? Witigila, ‘Kilisito ahuma mumbegalo ya Daudi va ku Betelehemu, muboma ya Daudi!’” 
JHN.7.43	Sweno, piva na ulwilekano muvanu ukwimila umwene Yesu. 
JHN.7.44	Avangi vasakige ukumwibata Yesu, neke na baho siepwali umunu yeigelye ukugolola liwoko amwibata.
JHN.7.45	Avanyigalu vapilwike, ku vavina va avatambisi na Avafalisayo vevavatige, “Mbi ndawuli simumuletiti?” 
JHN.7.46	Avanyigalu vala vapitwe, “Asukuli umunu umulonga hilo ndawe umunu uyu!” 
JHN.7.47	“Neke Avafalisayo vavapitule nayi nyenye ye musanzilwe ndahihyo? 
JHN.7.48	Yenani muvavina na avanyalulagi na Avafalisayo yeakumufuuwa? 
JHN.7.49	Neke ililugu ili, lyesilikulukagula ululagilo sa Musa likotwike!” 
JHN.7.50	Uyumwi va Avafalisayo itambulwa Nikodemu, umunu yeahele akamuwone Yesu pamwandi. Umwene avatige, 
JHN.7.51	“Ndawuli ngali ndagilo setu sakumuhiga umunu wesalapulikiswa tandi, nambi ukulukagula lweiva apigite?” 
JHN.7.52	Nawo swe vakumupitula vakumutigila, “Ngali nayuveve uhumite ku Galilaya? Apo kasake ulave muwandike uwelu nave wilavila ulwa, Mu Galilaya sahwaniti ukuhuma umuvisi nangi!” [ 
JHN.7.53	Sweno, ndawe mbevali vatagalilige, munu na kwakwe.]
JHN.8.1	[Neke Yesu abite kukidunda icha imiseituni. 
JHN.8.2	Pamilawu hilo pekuche ahele kangi mu tembeli. Swe avanu mbevali vibita kulumwene, ndawe ivanga ateng'emalige ivanga ukuvigisa. 
JHN.8.3	Avigisi va indagilo na Avafalisayo vamuletye umung'inetu yealibatike muwugoni, nu kumuvika pagatinagati pavanu. 
JHN.8.4	Neke vamulongele, “Mwigisi! Umung'inetu uyu ibatike pake muwugoni. 
JHN.8.5	Ino mundagilo sa Musa atulaje ukuvakinya na maganga avindawe iva. Ino veve witigila ndawuli?” 
JHN.8.6	Nawo valongige ulo we vakumugela sambi vave na ululongwa lwa ukumutosekesa. Neke Yesu agondime akwandika pasi na ichala chakwe. 
JHN.8.7	Nawo pevagina ukumuwusa imite nu kuvalongela, “Umunu umugaya inzanangifu mwanyenye yeatalage ukumukinya ni liganga.” 
JHN.8.8	Swe igondama kangi akwandika pasi na ichala chakwe. 
JHN.8.9	Nawo pevapulike isi, ndawe vahegige yumwi yumwi ukuvangila avagogolo, mbaka pevisila mbevali swe isigala Yesu na umung'inetu yeeimile pagatinagati iyena. 
JHN.8.10	Yesu ave akwima amuwusise atigile, “Ng'inetu valikwi avanu vala? Asukuli yeakuhigite ulwa wimwananzi?” Swe akumulongela asukuli na yumwi Mulugu. 
JHN.8.11	Neke Yesu amulongele, “Nayi nene singukuhiga. Wibitilage; neke uluhuma lino ulapiga inzanangifu kangi.”]
JHN.8.12	Ndawe Yesu avalongelige itigila, “Nene ye nene nde lung'ali lwa ing'i. Umwene yeakufwata nene sagenda mulwisa nda ava na ulung'ali lwa uwumi.” 
JHN.8.13	Swe Avafalisayo vakumulongela, “Veve ukwiyolelela wiyena uwolelesi wako si wanachene.” 
JHN.8.14	Yesu apitwe na kuvalongela, “Nene naluve wengwiyolelela ndiyena uwolelesi wangu we wanachene pakuva ngukukagula kwendahumile na kwendibita. Neke nyenye simukukukagula kwendahumile nambi kwendibita. 
JHN.8.15	Nyenye mwamwihiga mukwimila amahosa ga avanu pemwihiga, neke nene sindihigagi munu. 
JHN.8.16	Nambi ndihiga, ndihigilaga munachene, pakuva nene sindiyena nda ndilipamwi na Dada yeanumite nene. 
JHN.8.17	Kangi nzandike mululagilo lwenyu ulwa uwolelesi wa avanu avavili wawiva wanachene. 
JHN.8.18	Nene ye nene yengwiyolelela ndiyena nave Dada yeanumite akunzolelela.” 
JHN.8.19	Ndawe vamuwusige, “Umwene Udado alikwi?” Yesu avapitwe, “Nene simunzeli nambi nayi Dada simumuseli muke muve munzele nene muke muva mumusele nayi Dada vangu.”
JHN.8.20	Ing'ani iso alonzile peakwigisa mu tembeli, peali pakibogonyela pevavikige amagobole. Na siekwali munu yeamwibete pakuva ikivalilo chakwe sichekilafika.
JHN.8.21	Kangi swe akuvalongela, “Nene ndihega, nanye musaka, nanye samufwa munzanangifu senyu. Nene kwendibita nyenye simuhwaniti muse.” 
JHN.8.22	Swe Avayudaya vitigila, “Ndawuli iwulaga? Pe itigila: ‘Nene kwendibita nyenye simuhwaniti muse?’” 
JHN.8.23	Neke avalongele, “Nyenye mwahumile baha pasi nene ndahumite kuchanya. Nyenye mwiva mung'i iyi nene sindiva mung'i iyi. 
JHN.8.24	Nambi ndivalonje ulwa samufwa munzanangifu senyu; pesi mwifuuwa ulwa ‘Nene ye nene’ mufwa munzanangifu senyu.” 
JHN.8.25	Swe vakumutigila, “Winani veve?” Neke Yesu atigile, “Lula lwendavalonje uluhuma pamwandi! 
JHN.8.26	Ndinaso nzolofu isa ukuvalongela nu kuvahiga. Neke umwene yeanumite vanachene; nane sendapulike hela kulumwene siso senguyilongela ing'i.”
JHN.8.27	Nawo Sivalukagwi ulwa avalongelige ulwa udade. 
JHN.8.28	Swe Yesu akuvalongela, “Mbaka pemumutumbike Umwana va Umunu ipo pesamung'agulila ukuta, ‘Nene ye nene’, na kangi ulwa singwivangila ukupiga nambi lukani muludali lwangu, pesi ulwa ndilonga sisila hela sendimwigise na Dada. 
JHN.8.29	Nave yeanumite alipamwi na nene; siakundeka ndiyena nda, pakuva nene ndipigaga mbepali sila isikumunogela.” 
JHN.8.30	Nave pealongige iso avanu wolofu vamufuuvitwe.
JHN.8.31	Neke Yesu avalongele Avayudaya avevamufuuvitwe, “Nyenye Wone mwinatile ulukani lwangu muva nachene vanyigendo vangu. 
JHN.8.32	Kangi muyikagula inachene, na ulwa nachene iyo yivavika muwutemapenyu.” 
JHN.8.33	Neke vamupitule, “Hwehwe twihuma mumbegalo ya Abulahamu, na sitwetulava vanyawingi ulusika lwelweluvesaga. Ino wilonga ndawuli ulwa, ‘Muva mwivatemapenyu.’” 
JHN.8.34	Yesu avapitwe, “Nachene nguvalongela, yeyeapigaga inzanangifu munyawingi va inzanangifu. 
JHN.8.35	Umunyawingi siakwikalagi mukaye mbepali, neke umwana uyo yakwikalaga mukaye mbepali. 
JHN.8.36	Ino wone umwana avavike mu wutemapenyu, ipo nachene muva mwivatemapenyu. 
JHN.8.37	Ngulukagula ukuta nyenye mwimbegalo ya Abulahamu. Neke ulwene, mwisaka ukumbulaga pakuva simukulwidikila ulukani lwangu. 
JHN.8.38	Nene ndilonga sendasiwene kwa Dada, neke nyenye mwipiga sila semwapulike ku Dadenyu.”
JHN.8.39	Swe vakumupitula vitigila, “Hwehwe Udadetu ye Abulahamu!” Ndawe Yesu avalongelige, “Muke muve mwivana va Abulahamu, muke mupiga ifipigo fyeapigige Abulahamu. 
JHN.8.40	Ino nene nguvalongela inachene yandayipulike kwa Nguluvi, nambi ndahihyo mwisaka ukumbulaga. Abulahamu sapigiti ndahihyo. 
JHN.8.41	Nyenye mwipigaga ifipigo fifila fyapigige udadenyu.” Pepene pevamulonje ulwa, “Hwehwe sitwivasavahele nda, hwehwe twina Dadetu yumwi swe, Nguluvi.” 
JHN.8.42	Neke Yesu avalongele, “Wone ake ave Nguluvi ye Dadenyu muke munzenda nene, pakuva nene ndahumite kwa Nguluvi nane swe ngusa baha. Na sindiyusi kwa uludali lwangu, pesi lwa umwene yeandetite. 
JHN.8.43	Mbino ndawuli simukusikagula iso sendilonga? Ndita wanda pakuva simwamwiwenda ukulupulikisa ulukani lwangu. 
JHN.8.44	Nyenye mwivana va Udadenyu Setani, na uwudobokesi wa udadenyu, Wemuwenda ukupiga. Umwene muwulasi, kangi sakwimagi mu nachene pakuva inachene isumuli mulumwene. Na pealongaga uwudesi; akwilongela isakwe yumwene, ulo lweiwali pakuva mudesi, kangi Dade va uwudesi. 
JHN.8.45	Nane pakuva ndilonga ulwa nachene nanye nambi simukufuuwa nda. 
JHN.8.46	Ye nani mwa nyenye yeahwana ukundagila ulwa ndi munyanzanangifu? Lino wone ndilonga isa nachene, ndawuli simwifuuwa? 
JHN.8.47	Ye va Nguluvi aipulikisa ing'ani sa Nguluvi. Lino nyenye simwipulikisa pakuva nyenye si mwivanu va Nguluvi.”
JHN.8.48	Avayudaya vamupitwe, “Mbi hwehwe sitwilongela mumwene nda, ulwa veve wi Musamaliya, na kangi wina lisoka?” 
JHN.8.49	Neke Yesu avapitulage, “Nene ndimugaya lisoka; nene ndina choga kwa Dada vangu, neke nyenye mwivagaya choga kwa nene. 
JHN.8.50	Nene singwisakila indolo yinene; pwali yumwi hela yeaisaka indolo iyo nave ye muhisi
JHN.8.51	Nachene nene nguvalongela, umunu yeakwinatila ulukani lwangu sisaafwa kitasila!” 
JHN.8.52	Swe Avayudaya vakumulongela, “Ino tulukagwe ulwa wina lisoka! Abulahamu afwe, na avavisi vafwe, veve ati witigila ‘umunu yeakwinatila ulukani lwangu sisaafwa kitasila!’ 
JHN.8.53	Veve ngali wi muvina ukulutila udadetu Abulahamu yeafwe? Na avavisi vafwe, lino veve ukwivika winani?” 
JHN.8.54	Yesu avapitwe, “Wone ndipele yinene indolo iso sisiva kinu nda. Dada vangu ye nyenye mukumutigila ye Dadenyu, ye yuyo yeakumela indolo. 
JHN.8.55	Nyenye simulava mumukagula, ali nene yendimukagwe. Na wone, nigile sindimukagwi, ipo ndeta ndawe nyenye. Nene ndimukagwe na ulukani lwakwe nzinatye. 
JHN.8.56	Abulahamu, Udadenyu aheyite ulwa ikimunyi changu, nave akiwene nu kuhekelela.” 
JHN.8.57	Sweno, Avayudaya vakumutigila, “Veve sulafikila nambi myaka machumi gahanu, nave uve vamuwene Abulahamu?” 
JHN.8.58	Neke Yesu avapitulage, “Nachene nene nguvalongela, Abulahamu wesialavaawoneka, nene nde ndipwali.” 
JHN.8.59	Ipo ndawe vasavige amaganga sambi vamukinye, ndawe Yesu ifihige swe ihuma mu tembeli.
JHN.9.1	Yesu pealutilige amuwene umunu umubofu uluhuma pakwegalwa. 
JHN.9.2	Avanyigendo vakwe vamuwusise, “Labi! Yenani yeapigite inzanangifu sunge uyu egalwe mubofu yumwene apangi avegasi vakwe?” 
JHN.9.3	Neke Yesu avapitule, “Nambi uyu siapigiti nzanangifu, nambi avegasi vakwe. Lwave de sambi uludali lwa Nguluvi lwelelulwe lwipiga ikipigo mulumwene. 
JHN.9.4	Lutuvaje ukupiga ifipigo fyakwe umwene yeandetite wepe munyi pakuva ikilo kikusa pe umunu sahwaniti ukupiga ikipigo. 
JHN.9.5	Ulusika lwengali mung'i, nene ndilung'ali lwa mung'i.” 
JHN.9.6	Peyealonzile iso, afunyite amati pasi swe iwuyapa lidope ndawe amubakige umubofu mumiho 
JHN.9.7	neke amulongele, “Bite ukakalave kwilamba ilya ku Siloamu.” (ilitawa kwekutigila, “Yeatumitwe.”). Ndawe abitige kukukalava, ipiluka we ilava.
JHN.9.8	Swe, avanyafivawo vakwe na vala vevamuwonige mumikaa akwisukilisa vatige, “Mbi uyu si yuyula yeake mumikaa yeakateng'emalige akwisukilisa?” 
JHN.9.9	Avamwi vatige, “Yumwene!” Avangi vatige, “Nda, neke ulwene vihwana nave!” Neke umwene yee mubofu atigile, “Yunene!” 
JHN.9.10	Swe vakumuwusa, “Mbi luve kinyandawuli sunge amiho gako galave?” 
JHN.9.11	Ndawe avapitulige, “Umunu yula yeitambulwa Yesu akawuyepe ilidope, swe akumbaka mumiho na ukunigila: ‘Bite ukakalave kwilamba lya ku Siloamu.’ Swe ndawe ndabitige ukukalava swe ndilava.” 
JHN.9.12	Avene swe vitigila umwene, “Alikwi?” Ndawe atigilige, “Haha! Manyi nene sindina nzeli!”.
JHN.9.13	Sweno ndawe vamusindikige umunu yula yeemubofu Avafalisayo. 
JHN.9.14	Nacho che ikimunyi cha isabato, Yesu peawuyepe ilidope nu kuwuponia uwubofu. 
JHN.9.15	Ndawe Avafalisayo vamuwusige kangi umunu uyo ulwa, “Lukave kinyandawuli sunge ulave?” Neke avalongele, “Akambakite ilidope swe nzamwilava.” 
JHN.9.16	Avamwi va Avafalisayo vatige, “Umunu uyo sahumiti kwa Nguluvi, pakuva siakwinatila ululagilo lwa isabato.” Avangi vitigile, “Luhwana ndawuli umunu umunyanzanangifu ukupiga ifilagilo ndawe ifi?” Swe visutana vavene ng'ani. 
JHN.9.17	Ndawe vamuwusige kangi yula yeemubofu, “Pakuva yakuponise amiho lino veve ukumutigila ndawuli?” Swe umwene akuvatigila uyu, “Muvisi.” 
JHN.9.18	Neke avavina va Avayudaya sivafuuvitwi ukuta umunu uyo ali mubofu pamwandi na ulwa ino ilava, mbaka pevavakemelye avegasi vakwe, 
JHN.9.19	swe vakuvawusa avegasi iwo, “Ngali uyu ye mwanenyu? Ye nyenye mwitigila egilwe mubofu? Mbino alafile kinyandawuli?” 
JHN.9.20	Avegasi vakwe vavapitule ukutigila, “Ena tukulukagula ulwa uyu ye mwanetu, ulwa egilwe mubofu. 
JHN.9.21	Neke ulwa alafile kinyandawuli, ulo hwehwe situluseli, kangi na yula yeamuponise alave situmuseli. Mumuwusage yumwene pakuva uyo munu muvina ilongela.” 
JHN.9.22	Avegasi vakwe valonzile ndahihyo pakuva vali na muhwehwe vawogopige avavina va Avayudaya ulwa yeveviyidikise ukuta umunu yeamwidikila Yesu ulwa ye Kilisito uyo adagwa ahege mu sinagogi. 
JHN.9.23	Nambi lwelwene ulwalesile avegasi vatigile, “Umwene munu muvina mumuwuse!”
JHN.9.24	Swe vakumukemela kangi uyo yeemubofu vakumutigila, “Longele mumwene we ukumogopa Nguluvi! Hwehwe twitigila ukuta umunu uyu munyanzanangifu.” 
JHN.9.25	Umunu yula apitwe akuvatigila, “Wone umwene munyanzanangifu nene singulukagula. Neke ulwene kinu kimwi chengukikagula ukuta, “Nge ndimubofu lino ndilava.” 
JHN.9.26	Swe vakumuwusa, “Akakupije kiki? Akapigite kinyandawuli sunge ulave?” 
JHN.9.27	Umunu uyo avapitwe, “Yendivalonje nanye simwiwenda ukupulika; mbi ndawuli pemumbusaga mupulike kangi? Ngali nanye mukwenda muve vanyigendo vakwe?” 
JHN.9.28	Neke avene vaginage ukumuliga vitigila, “Veve ye wimunyigendo vakwe; hwehwe twivanyigendo va Musa. 
JHN.9.29	Hwehwe tukulukagula ulwa Nguluvi, alonzile na Musa, neke umunu uyu situkumukagula kweihuma!” 
JHN.9.30	Nave ndawe avapitulige, “Ulukani ulu lwa king'ulo! Nyenye simukukagula kweihuma neke ulwene nene amonise amiho ndilava. 
JHN.9.31	Tukulukagula ukuta Nguluvi sakuvapulika avanu avanyanzanangifu, akumupulika hela umunu munyachoga na kukwisa isa uwende wakwe. 
JHN.9.32	Uluhuma pamuvango silwelulapulisa ulwa umunu amuponise alave umubofu uluhuma pakwegalwa. 
JHN.9.33	Wone umunu uyo ake sahumiti kwa Nguluvi, sakeahwana ukupiga kinu!” 
JHN.9.34	Neke avene vapitule, “Neke veve, yewegalilwe munzanangifu. Uhwana ndawuli ukutwigisa hwehwe?” Swe ndawe vamudagige ahume mu sinagogi.
JHN.9.35	Yesu peapulike ulwa yevevamudasile mu sinagogi, nave ave akumuwona amutige, “Ngali Veve ukumufuuwa umwana va umunu?” 
JHN.9.36	Umunu uyo amutige, “Mulugu ndongele umwene ye nani, sambi ndimufuuwe!” 
JHN.9.37	Yesu amulongele umunu uyo, “Ye umuwene, na uyo yeilongana na veve lino ye mwene.” 
JHN.9.38	Swe umunu uyo atige, “Ndifuuwa Mutwa!” Swe akumusunyalila Yesu. 
JHN.9.39	Yesu swe itigila, “Nene ngasile mung'i umu kwa luhigilo, vesivilava sambi valave na avilava vabofule.” 
JHN.9.40	Avamwi va Avafalisayo avepamwi nave swe vapulike iso, vakumuwusa, “Ngali nayi hwehwe nahwe twivabofu?” 
JHN.9.41	Nave Yesu avatigile, “Wone muvelage mwivabofu, simuke muva mwivananzi. Neke lino nyenye mwakwitigila: ‘Hwehwe twilava’, na ulo lwelwene ulwilagila ulwa pemwivananzi na kulino.”
JHN.10.1	Yesu avatige, “Nachene nguvalongela nyenye; umwene yesigendela mukikolo peakwingila mwigagala ilya ing'olo igendela apangi uyo muhiisi kangi muposi. 
JHN.10.2	Neke yeakwingila mukikolo uyo yemukwamili ing'olo, 
JHN.10.3	Umulolesi va ikikolo akumudindulila uyo na ing'olo sakumupulika iliswi lyakwe, nave akusikemala ing'olo amatawa gaso peilalusa yimwi yimwi sihume kwivala. 
JHN.10.4	Nave pealalwe, akusilongolela kuwutalo, naso ing'olo sakumufwata, pakuva silisele iliswi lyakwe. 
JHN.10.5	Na ing'olo iso, sisihwaniti ukumufwata umugenzi, simukimbila pakuva sisimuseli umugenzi iliswi lyakwe.” 
JHN.10.6	Yesu avalonje ikiganiso iki neke avene valemwe ukukikagula icheavalongelige.
JHN.10.7	Nambi Yesu awilye kangi akuvatigila, “Nachene nene nguvalongela nene ye nene ndikikolo cha ing'olo. 
JHN.10.8	Na mbevali vevalongwe ukusa, nene lwende ngali sindilasa, iwo ve vahisi na avaposi, nawo na sing'olo sisavapuliki. 
JHN.10.9	Nene ye nene ndikikolo, umunu yeakwingila mwa nene, apokwa, ingila nu ukuhumanisa, nave awuwona uwukwamililo. 
JHN.10.10	Umuhiisi sakusagi chaka, pesi ulwa akusaga sambi ahiise nu kuwulaga nu kuwulagila ng'ani. Nene ndasile, nyenye muve nu wumi, uwumi uwukwilaniche.
JHN.10.11	“Nene ye nene nde mukwamila ing'olo umunofu. Umukwamila ing'olo umunofu akwitawula uwumi wakwe uwimila ing'olo sakwe. 
JHN.10.12	Umunu ye ihombwa amagobole, nave si mukwamila ing'olo nda kangi na sing'olo si fikwamilwa fyakwe, pembe awone ingwami yikusa, akusileka ing'olo ikimbila. Nayo ingwami yikwibata nu kusitagalisa. 
JHN.10.13	Umunu ye ihombwa amagobole aikimbila pakuva umwene va amahombo na situgagi ulwa ing'olo. 
JHN.10.14	Nene ye nene umukwamila ng'olo umunofu. Avangu ndivakagwe, nawo avangu vakung'agula nene, 
JHN.10.15	ndawe dada lweakung'agula nene nane lwendimukagwe Dada. Nane nguwutawula uwumi wangu ukwimila ing'olo. 
JHN.10.16	Posili ing'olo sangu isingi sesisupali mwigagala ili, lumbaje naso ndisilete; naso simulika liswi lyangu. Kuva na kipinga kimwi na umukwamili ng'olo yumwi.
JHN.10.17	“Nambi Dada anzenda pakuva nditawula uwumi wangu, sambi kangi ndiwutegule. 
JHN.10.18	Sikwali umunu yeanzanuka uwumi wangu; pesi ulwa nguwutawula yinene hela. Uludali lwa ukutawula ndinalo, na uludali lwa ukuwutegulila kangi na lulo ndinalo. Na Dada ulo lweandaje mige.”
JHN.10.19	Swe kwave na kusutana kangi mu Vayudaya uwimila ing'ani isi. 
JHN.10.20	Awolofu vawo vatige, “Ina lisoka; kangi mugulufu! Mbi veki ukumupulikisa?” 
JHN.10.21	Neke avangi vatigilage, “Ing'ani iso sa munu umunya lisoka, Mbi lisoka lihwanite liponie avanu avabofu valave?”
JHN.10.22	Ino uko ku Yelusalemu kwekwina uluhekelelo ulwa ukuyifunyilila itembeli. Lwe lusika lwa ikitungwi. 
JHN.10.23	Nave Yesu agendige mutembeli mu bwalo ya Solomoni. 
JHN.10.24	Ndawe Avayudaya vamupilimige neke vamuwuse, “Mbaka panili peutufwahisa? Mwene veve wi Kilisito. Siutulongele wima hela?” 
JHN.10.25	Yesu avapitwe ukutigila ndavalonje, “Neke nyenye mulemwe ukufuuwa. Ifipigo ifi fyendipiga mwitawa lya Dada vangu fyefyene ifikunzolelela. 
JHN.10.26	Ino nyenye simwifuuwa, pakuva musumuli mukipinga cha ing'olo sangu. 
JHN.10.27	Ing'olo sangu sasipulika iliswi lyangu; na ndisikagwe, na sasikuninila. 
JHN.10.28	Ndangusipela uwumi wa mbepali, na sisasiyaga nda. Na sikwali umunu yeahwanite asaanuke mwiwoko lyangu. 
JHN.10.29	Dada vangu yeamelye iso muvina ukulutila mbevali na sikwali munu yeahwanite ukusaanuka mwiwoko lya Dada. 
JHN.10.30	Dada na nene tulilumwi.”
JHN.10.31	Neke kangi Avayudaya vasave amaganga sambi vamukinye. 
JHN.10.32	Neke Yesu avatige, “Ifipigo ifinofu fyolofu ndivalaje ifihuma kwa Dada, ino kipigo ikindawuli mwa ifyo ikileka mung'inye na amaganga?” 
JHN.10.33	Avayudaya vamupitwe, “Situkukukinya na amaganga wimila ifipigo ifinofu nda, tukukuvala uwulonga fivi! Pakuva veve wimunu hela, ino wawigela wivike wi Nguluvi.” 
JHN.10.34	Neke Yesu apitwe, “Si lwandikwi mundagilo senyu ulwa nene nige, ‘Nyenye mwivanguluvi?’ 
JHN.10.35	Nguluvi avatige vanguluvi vala avapelitwe ulukani lwakwe, nahwe tukulukagula ulwa Uwandike Uwelu wilongela mumwene. 
JHN.10.36	Yula ye Dada amofwige na ukumutuma mung'i, nyenye mukumutigila: ‘Mulonga fivi,’ ngali pakuva lulu lwe nige: ‘Nene ndimwana va Nguluvi?’ 
JHN.10.37	Pe sindipiga fipigo fya Dada vangu apo mutane ukufuuwa. 
JHN.10.38	Neke ulwene namuve simukufuuwa apo mufuuwe fifipigo ifyo fyendipiga sambi mulukagule ulwa Dada alimugati mwa nene nani ndilimugati mwa Dada.” 
JHN.10.39	Ndawe vagelige kangi ukumwibata swe isupatuka mumawoko gawo!
JHN.10.40	Swe akwibitilaga kangi kumwambu ya umukoga gwa Yolodani mbaka apono peabatisige Yohane ndawe ikalige kuko. 
JHN.10.41	Na avanu awolofu vamufwatite, “Nachene Yohane siapigiti nambi kilagilo nda. Neke mbesili sealonzile Yohane isa uyu salisanachene.” 
JHN.10.42	Neke uko vamufuuwe vanu wolofu.
JHN.11.1	Ino Umunu uyumwi e mutamwa ilitawa lyakwe Lasalo uva ku Betaniya, (munya boma yimwi na Maliya na umame Malita. 
JHN.11.2	Ye Maliya yula yamubakite Umutwa amafuta amanofu na ukumupuguha amagulu gakwe na ifwili sakwe, uyo e muhase va Lasalo yeali mutamwa.) 
JHN.11.3	Swe avahase vituma umulomo kwa Yesu vitigila, “Mutwa umunyawiyendi vako mutamwa!”
JHN.11.4	Nave Yesu peapulike atige, “Uwutamwa uwu si wafwa nda; luve de sambi wulete indolo sa Nguluvi na indolo sa umwana va Nguluvi siwonekele mumo.”
JHN.11.5	Neke Yesu alamwenda Malita, na umwanakwave na yumwene Lasalo. 
JHN.11.6	Ave ipulika ulwa Lasalo mutamwa ave peikala bahala peepwali filo fivili kangi. 
JHN.11.7	Neke peavalongele avanyigendo vakwe, “Tubitage kangi ku Yudaya!” 
JHN.11.8	Avanyigendo neke vamulongele “Labi! isusi hela, Avayudaya vakasakige ukukukinya na amaganga, nave peusogwe kuko?” 
JHN.11.9	Yesu apitwe, “Mbi ifivalilo fya pamunyi sifinyichumi na fivili? Umunu peigenda pamunyi siakwikuvala, iwona uwelu wa ing'i iyi. 
JHN.11.10	Neke wone agende pakilo ikuvala, pakuva uwelu wusumuli mulumwene.” 
JHN.11.11	Ave pe alonzile iso avalonje, “Umunyawiyendi vetu Lasalo agonelye ino ndibita ngamulamuse.” 
JHN.11.12	Neke Avanyigendo vamutigile, “Mutwa wone we agonelye hela, apona.” 
JHN.11.13	Avene vahosige ulwa alongelige ulwa ukugonelela itulo, kumbi Yesu alongige ulwa ifwa ya Lasalo. 
JHN.11.14	Sweno Yesu pe avalongele wima ukuta, “Lasalo afwe; 
JHN.11.15	Nani ndihekelela wimila nyenye ukuta singekuko sambi mufuuwe. Apo tukabitage kulumwene.” 
JHN.11.16	Ndawe Tomasi (Yeakemeligwe munyawendani) avalongelige avanyigendo avayagwe, “Tubitage nayihwehwe tukafwilase pamwi na yumwene!”
JHN.11.17	Yesu peyeafikite, afisile yeafwe na mutage filo wita nda fitayi de yefilutye. 
JHN.11.18	I Betaniya ye wipi wa kilomita sidatu de ukubita ku Yelusalemu. 
JHN.11.19	Na avanu wolofu va Avayudaya vevasile kwa Malita na Maliya kukuhungila ikivembo cha ifwa ya umuhasa vawo.
JHN.11.20	Malita aveipulika ulwa Yesu akusa, ahele ukumutang'anila; na Maliya alasige pakaye. 
JHN.11.21	Ndawe Malita amulongelige Yesu itigila, “Mutwa uke uvelage wipwali ipa umuhasa vangu sike afwa nda! 
JHN.11.22	Neke nayilino ngulukagula ulwa checheumusuka Nguluvi, Nguluvi akupela.” 
JHN.11.23	Swe akumulongela, “Umuhaso asilibuka.” 
JHN.11.24	Neke Malita amulongele, “Ngulukagula ukuta saasilibuka palusilibuko ulwa kimunyi cha uwusililo ing'i.” 
JHN.11.25	Ndawe Yesu amutigilige, “Nene ye nene lusilibuko na uwumi. Umwene yeakufuuwa nene na afwe ava pe anana 
JHN.11.26	na yeinana nu kufuuwa sisaafwa kitasila. Ndawuli wifuuwa ulu?” 
JHN.11.27	Swe Malita akumulongela, “Ena Mutwa! Nene fuuvitwe ukuta veve ye Kilisito ve Mwana va Nguluvi, yeakusa mung'i.”
JHN.11.28	Nave ave ilonga iso ahele kukumukemela Maliya palubali neke atigile, “Umwigisi pwali akukukemela.” 
JHN.11.29	Nave ave ipulika ahesile kinyaganisa ibita kwa Yesu. 
JHN.11.30	Na Yesu siealafika mukijiji, epe alibahala peamutang'anie Malita. 
JHN.11.31	Swe vala Avayudaya ave mukaye pamwi na Maliya vakumusikimika pevamuwene imihegele peihuma, vamufwatite kono wevitigila wanda asogwe akavembele pachanga.
JHN.11.32	Maliya ave ifika pala peepwali Yesu, nu kumuwona agwe pamagulu gakwe neke amulongele, “Mutwa, Uke uve wipwali ipa umuhasavangu sike afwa nda!” 
JHN.11.33	Yesu pamuwene ivemba, na vala Avayudaya avevamufwatite nawo vivemba; ahuguve hilo na ukukelagila munumbula. 
JHN.11.34	Swe itigila, “Mukamutasile kwi?” Ndawe vamulongelige, “Mutwa wuse ulave!” 
JHN.11.35	Yesu swe ivemba inzihosi. 
JHN.11.36	Ndawe Avayudaya vatigilige, “Mulavage lwealamwendite!” 
JHN.11.37	Neke avamwi vatigile, “Ndawuli uyu ye amuponise amiho yula, akalemilwe ukutanila Lasalo alemwe ukufwa?”
JHN.11.38	Neke Yesu kono weahuguve munumbula afikite pachanga. Ichanga nacho che lipalika iligeleke iliganga pamulyango. 
JHN.11.39	Neke Yesu atigile, “Muhese iliganga” Malita, umuhase va uyo yealafwe amulonje, “Mutwa ino inung'a pakuva ave mufimba filo fitayi!” 
JHN.11.40	Neke Yesu peamulongele, “Singengulonje ukuta wone ufuuwe usiwona indolo sa Nguluvi?” 
JHN.11.41	Swe vihesa iliganga lila. Yesu swe ilava kuchanya swe itigila, “Dada ngukulumba pakuva umulike. 
JHN.11.42	Nani ndendilusele ulwa veve wakumulika mbepali, ndilonga ulu wimila umukong'ano gwa vanu ugu gwe gusile, vafuuwe ulwa ye veve ye wandetite.” 
JHN.11.43	Nave ave ilonga iso ihugite ikemela kwa liswi likomi, “Lasalo! hume kwivala!” 
JHN.11.44	Yula yealafwe ahumite kwivala mupilingise isanda mumagulu na mumawoko, na uwusu wugubike ikitema, nave Yesu swe akuvalongela, “Mumupilingule mukamuleke ibitilage.”
JHN.11.45	Avanu wolofu mu Vayudaya avevasile kwa Maliya na kusiwona sila seapigite Yesu vafuuvitwe. 
JHN.11.46	Neke avamwi vahele ku Vafalisayo nu kuvalongela seapigite Yesu. 
JHN.11.47	Ndawe Avafalisayo na avatambisi avavina vakong'anige vitigila, “Tugitage ndawuli? Pakuva umunu uyu ipiga ifilagilo fyolofu. 
JHN.11.48	Wone tumuleke, avanu mbevali vamufuuwa, na Avalumi vasa vatupoka ing'i yetu na ukwananga i tembeli ya Nguluvi!” 
JHN.11.49	Neke umunu uyumwi, mwa avene Kayafa yeali mutambisi muvina umwaka gula avalonje, “Nyenye simuluseli nambi lukani! 
JHN.11.50	Simwihosa ulwa luvaje umunu uyumwi afwe wimila avanu, sindawe ukuyasa avanu mbevali mung'i?” 
JHN.11.51	Na ulukani ulo siilonji hela muluhala lwakwe, alonzile pakuva ali mutambisi muvina umwaka gula, avilige ukuta Yesu afwa wimila avanu va ing'i yawo, 
JHN.11.52	kangi si ukwimila avanu va ing'i yawo hela, pesi ulwa peahwana ukuvakong'asa avana va Nguluvi avatagalye sambi vave valilumwi.
JHN.11.53	Na Uluhuma kikimunyi kikila, avavina va Avayudaya vasakige ing'asi yevamuwulagila Yesu. 
JHN.11.54	Nambi Yesu siavi peagendela pawelu mu Vayudaya. Nave ahesile kuko ahele mbaka apono ape pipi na ibalali, ulutanana ulwatambuligwe Efulaimu, na kuko ikalite na avanyigendo vakwe. 
JHN.11.55	Na uluhekelelo lwa i pasaka ya Avayudaya lweluhegelye, na avanu wolofu vabitige ku Yelusalemu veswe inzanangifu sawo i pasaka pesiyilafika. 
JHN.11.56	Swe avene vavanzile ukumolela Yesu, vave vikong'ana mu tembeli viwusise we vavene ng'ani, “Mwiwona ndawuli? Mwitigila siasa lwa i Pasaka?” 
JHN.11.57	Avatambisi avavina na Avafalisayo vevalaje ulwa wone munu amuwone apono alongage sambi vamwibate.
JHN.12.1	Lwave filo fimutanda wesiyilafika i Pasaka Yesu afikite ku Betaniya kweikalige Lasalo yula yamusilibwise uluhuma mufwa. 
JHN.12.2	Ndawe vamugelanikisige kuko ikilyo cha pamihye nave Malita avapigilige; nayi Lasalo e yumwi va vavala avali vateng'eme Ukulya ikilyo. 
JHN.12.3	Neke Maliya ategwe isupa iyilipinga ku lita yimwi ya amafuta amanofu ga nalido iyigusiwaga amagobole molofu, swe akumuhululisisa Yesu amagulu na ukumupuguha na ifwili sakwe swe mukaye mwinung'ilila wunofu. 
JHN.12.4	Ndawe Yuda Isikalyote uyumwi va avanyigendo vakwe yula yeamupitwike atige, 
JHN.12.5	“Mbi ndawuli amafuta agindawe iga sigagusiswi magobole dinali magana gadatu sambi vapelwe avamikaa?” 
JHN.12.6	Nave alonzile iso si kwa lusungu ku vamikaa nda, alongelige uwuhiisi weeinawo pakuva yeali mulolesi va ibogolo ya magobole, nave ahiisige ifyemofili. 
JHN.12.7	Neke Yesu atigile, “Mulamufwahisa umung'inetu uyu! Mumulekage angelanikise cheinacho, ukwimila ikimunyi cha ukutagwa kwangu muchanga. 
JHN.12.8	Pakuva avamikaa mulipamwi nawo mbepali neke nene simbapamwi na nyenye mbepali.”
JHN.12.9	Swe avanu awolofu mu Yudaya vapulike ulwa Yesu ali kuko. Siwita vasakige ukumuwona Yesu hela pesi ukuta vasakige ukumuwona na yi Lasalo, yula ye Yesu alaamusilibwe uluhuma kuvafwe. 
JHN.12.10	Ndawe avavina va avatambisi vagahige ukumuwulaga na yi Lasalo, 
JHN.12.11	ukwimila uwolelesi wa Lasalo Avayudaya wolofu vavagaluche vavabesise avavina vawo va kumufuuwa Yesu.
JHN.12.12	Pa ikimunyi icha kavili avanu wolofu vevasile ku Pasaka vevapulike ukuta Yesu akusa ku Yelusalemu. 
JHN.12.13	Swe vitegula amatagala ga imikosi vihuma kukumutang'anila kono we viheya vitigila, “Hosana! Ye mufunyilile yakusa mwitawa lya Mutwa, mufunyilile Umutema va Isilaeli.”
JHN.12.14	Nave Yesu ave iletelwa ichana cha idogovi swe ihova ndawe we lwe lwandike.
JHN.12.15	“Ulogopa, ve mwanahinza va ku Sayuni!
JHN.12.15	Lavage, Umutema vako akusa ahofile
JHN.12.15	ichana cha idogovi.”
JHN.12.16	Ulusika lulo, avanyigendo vakwe sivasikaguligi ing'ani iso, neke Yesu peinje mundolo sakwe pepene peviwike ulwa andikilwe iso na ulwa vamupije siso.
JHN.12.17	Avanu avepamwi na Yesu peamukemelye Lasalo uluhuma muchanga na ukumusilibula uluhuma kuvafwe wolelelye lwe valuwene. 
JHN.12.18	Palulo amalugu ga vanu vahele kukumutang'anila pakuva ve vapulike ukuta Yesu yapigite ikilagilo icho. 
JHN.12.19	Neke Avafalisayo vilonganze vavene vitigila, “Nye mukuluwona? Ukuta situhwana ukupiga kinu! Mulavage ing'i mbeyili yikumuninila yumwene!”
JHN.12.20	Pepina Avagiliki avamwi mwilugu lya avanu avevahele mukwifunya pa ikimunyi cha uluhekelelo ulo. 
JHN.12.21	Iwo vahele kwa Filipo (munya ku Betisaida ya ku Galilaya) neke vamusuke vitigila, “Mulugu, hwehwe twisaka ukumuwona Yesu.” 
JHN.12.22	Filipo swe ibita akumulongela Andeleya, neke avavili iwo Filipo na Andeleya, swe mbevali vibita vakumulongela Yesu. 
JHN.12.23	Nave Yesu avapitwe, “Ikivalilo kifikite icha Umwana va Umunu ukwanukila indolo! 
JHN.12.24	Nachene nene nguvalongela nyenye, ulupeke lwa ingano pesilugwi paluganga lufwe lwakwikala ndahihyo lwiyena, neke pelufwe lwalwiveleka hilo. 
JHN.12.25	Umwene yakuwuwenda uwunu wakwe awuyasa, yakuwuvipila uwunu wakwe mung'i umu awupoka mbaka kuwumi wa mbepali. 
JHN.12.26	Umunu yeiwenda ukumigila nene aninilage, sambi na pala pemba ndipwali nene, baho peava pwali umukami vangu. Na yeyeavesaga munu yeakunigila nene, nave Dada vangu amupela ululumbo.
JHN.12.27	“Lino inumbula yangu yihuguve nane nigile ndawuli? Nigile: ‘Dada, umoke mu kivalilo iki?’ Neke ulo lwelwene lwendasye sambi ngendele mu kivalilo iki cha uluteseko. 
JHN.12.28	Dada ulipele indolo ilitawa lyako.” Ipo iliswi lyapulise uluhuma kuchanya, “Yendilipelye indolo na kangi ndilipela indolo.”
JHN.12.29	Ndawe vamalugu avevimite pipi vapulikige iliswi ilyo neke avangi vatigile kwina limadadama avamwi vatige, “Munyivaha alonzile nave.” 
JHN.12.30	Neke Yesu apitule atigile, “Iliswi ili silyusili kwa nene nda, lyusile kwa nyenye. 
JHN.12.31	Ino ikivalilo cha ukuhigwa ing'i iyi kifikite, na umutema va ing'i iyi atoosiwe kwivala. 
JHN.12.32	Nane peng'ang'wilwe pachanya ya ing'i ndivakwegela mbevali kwa nene.” ( 
JHN.12.33	Pealongige de alagilige ifwa iyindawuli yakusa afwile).
JHN.12.34	Neke vamalugu vamupitule, “Hwehwe twilongelwa mu ndagilo ulwa Kilisito saanana kitasila. Ino lwiva ndawuli pewitigila lumuvaje Umwana va Umunu ukukang'ulwa? Uyu Umwana va Umunu ye nani?” 
JHN.12.35	Neke Yesu avalongele, “Ulung'ali pelwipwali na nyenye lusika ludodo. Mugendelage lulo pelwiva lwipwali, sambi ulwisa lulemwe ukuvatindasa, pakuva yeigendela mulwisa saakupakagula peisogola. 
JHN.12.36	Sweno, ulusika lwe ulung'ali lwipwali pepene pemufuuwagwe; sambi muve avana va ulung'ali.” Pealonzile iso, Yesu ibitye akwifiha pataali na avene.
JHN.12.37	Nambi Yesu alapigite ifilagilo ifi mbefili pa avene, avene sivamufuuvitwi. 
JHN.12.38	Sambi lukwile ulukani lula ulwealonzile umuvisi Yesaya:
JHN.12.38	“Mutwa,
JHN.12.38	ye nani yeafuuvitwe ulukani lwetu?
JHN.12.38	Na uludali lwa Umutwa yenani umulagile?”
JHN.12.39	Palulo sivahwaniti ukufuuwa. Nambi Yesaya alonzile kangi,
JHN.12.40	“Nguluvi avabofwise amiho gawo,
JHN.12.40	na agubiche uluhala lwawo;
JHN.12.40	sambi valemwe ukulava, na miho gawo
JHN.12.40	valemwe ukulukagula na uluhala lwawo
JHN.12.40	na ukumitukila nene sambi ndivaponie.”
JHN.12.41	Ing'ani iso alonzile Yesaya pakuva awuwene uwunyandolo wa Yesu swe ilonga ing'ani sakwe.
JHN.12.42	Neke ulwene, vemovali na avavina wolofu va Avayudaya avamufuuvigwe ino pakuva vawogopige Avafalisayo vifihige valonga vahakwe musinagogi. 
JHN.12.43	Pakuva vawendige ukusumilwa na avanu valeke ukusumilwa na Nguluvi.
JHN.12.44	Swe Yesu akwihuga liswi itigila, “Yeakufuuwa nene sakufuuwa nene hela, ava akumufuuwa yeandetite nene. 
JHN.12.45	Umunu yeyeavesaga akumbona nene ava akumuwona yeandetite. 
JHN.12.46	Nene nzusile mung'i nda lung'ali, sambi yeyeavesaga akufuuwa nene alemwe ukusigalila mulwisa. 
JHN.12.47	Wone umunu apulike ing'ani sangu neke abedale nene sindimuhiga. Pakuva singasili mwe kuhiga ing'i ngasile mukuyipoka. 
JHN.12.48	Yeyeakumbihila nene yesiakwidikila ing'ani sangu inave yeamuhiga, ulukani ulo lwendonzile lwelwene lwelumuhiga pa kimunyi cha uwusililo. 
JHN.12.49	Ulu lwa nachene, pakuva sindilonga kwa kwiyendela hela nda, ye Dada yeanumile andaje isa ukulonga na wengitage pakulonga. 
JHN.12.50	Nane ngulukagula ulwa ululagi lwakwe we wumi wa mbepali. Ino sendilonga iso, sesene seandaje Dada ndongage.”
JHN.13.1	Che kimunyi kimwi ukufika uluhekelelo lwa i Pasaka. Yesu alukagwe ulwa ikivalilo chakwe yekifikite cha ukuhegela mung'i, nu kubita kulu Dade nave ali avendite avanu vakwe va mung'i avendite ulutalamu!
JHN.13.2	Yesu na avanyigendo vakwe vave vikong'ana valye ikilyo cha pamihye. Nave Setani yealamupelye Yuda umwana va Simoni Isikalyote umutima gwa kumupituka Yesu. 
JHN.13.3	Yesu alalukagwe ulwa udade amupelye uludali mbeluli mumawoko gakwe, na ulwa ahumite kwa Nguluvi nave ipiluka kwa Nguluvi. 
JHN.13.4	Ahesile pawulilo, swe ivika palubali umugolole gwakwe neke ategule ikitema swe akwipinya. 
JHN.13.5	Swe isuuka ululenga mufugo neke avange, ukuwofuga avanyigendo amagulu nu kuvapuguha na ikitema kila chaliipinyite. 
JHN.13.6	Ave ifika kwa Simoni Petulo uyo amulonje, “Mutwa, veve sunzofuga amagulu nene?” 
JHN.13.7	Neke Yesu amupitule, “Lwendipiga nene lino sulukagula, ulukagula pambele.” 
JHN.13.8	Swe Petulo akumutigila, “Veve sunzofuga nene amagulu gangu nda!” Ndawe Yesu amulongelige, “Pesingofwigi siulilumwi na nene nda.” 
JHN.13.9	Simoni Petulo neke atigile, “Mutwa apo siga magulu hela nda, luvelage na mawoko gangu na gu mutwe.” 
JHN.13.10	Yesu amupitwe, “Umwene yeyakalive umuvili aakofuga ga magulu hela, pakuva yeesile umuvili mbeguli. Nyenye mbemuli mwesile neke si mbemuli.” ( 
JHN.13.11	Pakuva alamusele umwene yeamupituka nambi alonzile, “Si mbemuli ye mwesile.”)
JHN.13.12	Ave peye awofwige amagulu na ukutegula kangi umugolole gakwe na ukuteng'emala avalonje, “Ndawuli, mulukagwe ulo lwendivapije? 
JHN.13.13	Nyenye mukung'emelaga Mwigisi na Mutwa, ipo mwilongelaga mumwene pakuva lwendiwali. 
JHN.13.14	Wone nene ye ndi Mutwa na Mwigisi venyu ndiwofwige amagulu nyenye, luvavaje nanye ukwiyofuga amagulu yinyenye kwa yinyenye. 
JHN.13.15	Pakuva ndivapelye icholelesi ndawe nene lwendivapije, nayinyenye mupigage ndahihyo. 
JHN.13.16	Nachene nguvalongela nyenye, umukami si muvina ukulutila Umutwa vakwe na umwigendo si muvina ukulutila yeamuletite. 
JHN.13.17	Pemusikagwe iso na ukupiga muva muvafunyilile.
JHN.13.18	“Ing'ani isi sindilonga ukwimila nyenye mbemuli, ndivasele vala ve ndavahagwe. Neke luvaje Uwandike wukwile uwitigila; ‘Umunu yetwalilise ikilyo changu amitwike.’ 
JHN.13.19	Uluhuma ino nguvalongela wesilulava, sambi peluwonike mufuuwe ulwa, Nene ye Nene. 
JHN.13.20	Nachene nguvalongela, umwene yeakumwanukila umunu yeyendimuletaga ava akunzanukila nene, nave yeakunzanukila nene ava akumwanukila umwene yeandetite.”
JHN.13.21	Nave Yesu ave ilonga iso ahuguve munumbula, neke alonge kimalamangi atigile, “Nachene nguvalongela umuyenyu uyumwi amituka.” 
JHN.13.22	Avanyigendo ndawe vilavilige kono wevisina ulwa yenani yakumulonga. 
JHN.13.23	Na epwali uyumwi va avanyigendo vakwe yealahegime pamambaga ya Yesu, yeali mwende va Yesu. 
JHN.13.24	Swe Simoni Petulo akumusinisa ni liwoko ulwa, “Muwuse yenani yeakumulonga.” 
JHN.13.25	Ndawe umunyigendo yealateng'eme pipi na Yesu amuwusige, “Mutwa, ye nani?” 
JHN.13.26	Neke Yesu apitule, “Ye yula yendimupela inonge isabise mu kinyandilo,” Ndawe asabisige inonge na ukumupela Yuda umwana va Simoni Isikalyote. 
JHN.13.27	Yuda ave anukile inonge, Setani amwinje. Neke Yesu peamulongele, “Sewisaka upige; wangufye upige!” 
JHN.13.28	Pepagaya na yumwi mwaavevateng'eme ukulya ikilyo yalukagwe mbi kiki ikilesile amulongele ndahihyo. 
JHN.13.29	Neke avanu vahosige ukuta pakuva Yuda yeali mulolesi va ibogolo ya magobole, Yesu amulongelige ulwa gule fyetwisaka ifya uluhelelo, apangi, ulwa avapele avamikaa kinu. 
JHN.13.30	Yuda peanuche inonge ahumite kwivala lulusika lulo. Kangi che kilo.
JHN.13.31	Yuda ave ihuma Yesu atige, “Ino Umwana va Umunu apelitwe indolo; nave Nguluvi apelitwe indolo mulumwene. 
JHN.13.32	Na wone indolo sa Nguluvi siwoneche mulumwene, sweno, nave Nguluvi asivika pawelu indolo sa Umwana mugati mulumwene, ena apiga ndahihyo na sahaava.
JHN.13.33	“Nye vana nyenye pendilipamwi na nyenye, lusika ludodo. Nanye musaka, neke ndawe lwe ngavalonje avalongosi va Avayudaya, nguvalongela kangi, ‘Kula kwesogwe nyenye simuhwaniti ukusa!’. 
JHN.13.34	Ululagilo ulupya nguvapela mwiyendage, ndawe lwe ndavendite nyenye na yinyenye mwiyendage ndahihyo. 
JHN.13.35	Wone mwiyende yinyenye kwa yinyenye avanu mbevali pevalukagula mwivanyigendo vangu.”
JHN.13.36	Ndawe Simoni Petulo amuwusige, “Mutwa wibita kwi?” Yesu amupitwe, “Kwendibita veve suhwaniti ukuninila lino neke ukwene uninila pambele.” 
JHN.13.37	Petulo neke amulongele, “Mutwa mbi ndawuli ulwalino sinywaniti ukuninila!” Nene nawula uwumi wangu wimila veve. 
JHN.13.38	Neke amupitule “Be, veve utawula uwumi wako ukwimila nene? Nachene ngukulongela inzogolo wesiyilavika uva umbihye kadatu!”
JHN.14.1	Yesu avalonje, “Mulahuguvala munumbula senyu. Mumufuuwagwe Nguluvi, mufuuwagwe nayi nene. 
JHN.14.2	Mukaye ya Dada vangu muna wikalo wolofu; manyi silwindahihyo singe ndivalongela, pakuva ndibita kukuvagelanikisa uwikalo. 
JHN.14.3	Nene penyele kukuvagelanikisa wikalo nzusa kangi kukuvanukila mwingile ukwangu sambi pendi pwali nene nayi nyenye muvelage baho. 
JHN.14.4	Nani kwesogwe ing'asi muyisele.”
JHN.14.5	Tomasi neke amulongele, “Mutwa, hwehwe tuyikagula ndawuli ing'asi?” 
JHN.14.6	Yesu amupitwe, “Nene ye ng'asi, inachene na uwumi, sikwali umunu yeabita kwa Dada pesiakweti kwa nene.” 
JHN.14.7	Wone muke, “Mukung'agule nene muke mukumukagula nayi dada. Na uluhuma lino mumukagwe, kangi yemumuwene.”
JHN.14.8	Filipo amutige, “Mutwa, tulagile Dada, lutukwila.” 
JHN.14.9	Yesu apitwe, “Nene mbe pamwi na nyenye filo mbefili ifi veve sukung'agula Filipo? Yeambwene nene amuwene Dada. Ino veve wilonga ndawuli pewitigila, ‘Tulagile dada?’ 
JHN.14.10	Siwifuuwa ulwa ndilimugati mwa dada na Dada alimugati mwa nene? Ing'ani iso senguvalongela nene singwilongela hela nda, Dada yeakwikala mugati mwa nene aipiga ifipigo fyakwe. 
JHN.14.11	Mufuuwage ulwa nene ndilimugati mwa dada nayi dada alimugati mwa nene. Pesimwifuuwa ulo apo mufuuwe ukwimila ifyene ifipigo fyendipiga. 
JHN.14.12	Nachene nguvalongela, umwene yeakufuuwa nene na ifipigo fyendipiga nene nave apiga, kangi apiga ifipigo ifikomi, ukulutila ifyo, pakuva nene sogwe kwa Dada. 
JHN.14.13	Nyenye pemusukite ulweluva mwitawa lyangu, ulo miga sambi Dada ave na indolo mugati mwa Umwana. 
JHN.14.14	Wone musuke lulweluva mwitawa lyangu, nene miga.
JHN.14.15	“Wone munzende, mwinatila indagilo sangu. 
JHN.14.16	Nani ndimusuka Dada, nave avapela Umutanzi yungi yeikala na nyenye mbepali. 
JHN.14.17	Ye Muhe, vanachene yesianukilwa na avanu va ing'i, pakuva sivakumuwona nambi ukumukagula. Neke nyenye mukumukagula, pakuva akwikala kwa nyenye nave ava mugati mwa nyenye.
JHN.14.18	“Sindivaleka nyenye mwivakiva nzusa kwa nyenye. 
JHN.14.19	Lusige lusika ludodo avanu va ing'i sivambona kangi, neke nyenye mukumbona pakuva nene ndimumi nayi nyenye muva mwiwumi. 
JHN.14.20	Ikimunyi icho, samulukagula ulwa nene ndili mugati mwadada vangu, nyenye mugati mwa nene, nayi nene mugati mwanyenye. 
JHN.14.21	Umwene yeakwanukila indagilo sangu na ukusinatila uyo yeava akunzenda, nave yeakunzenda endwa na Bada vangu nayi nene ndimwenda na ukwiyelelula kulumwene!”
JHN.14.22	Yuda (siyula Yuda Isikalyote nda) amulonje, “Mutwa luhwana ndawuli ulwa ukwiyelelula kwa hwehwe nasi kwa avanu va mung'i nda?” 
JHN.14.23	Yesu amupitwe ukuta, “Umunu yeanzendite inatila ulukani lwangu na Dada vangu amwenda, nahwe tusa kulumwene neke tuva tuhamye kulumwene. 
JHN.14.24	Umunu yesiakunzenda uyo siakwinatila ing'ani sangu. Na ulukani lwemwipulika silwangu nda ulo lwa Dada yeandetite.
JHN.14.25	“Iso sesene sengavalongelige pengikalige kwa nyenye 
JHN.14.26	neke uyo Umutanzi, uyo Umuhe Umwelu, ye Dada amuleta mwitawa lyangu, avigisa mbesili na ukuviwusa mbesili sendendivalonje.
JHN.14.27	“Uwikalakunoga wangu nguvalekela; uwikalakunoga wangu nguvapela; sindawe ing'i lweyitawulaga. Mulahuguvala mumitima jenyu kangi mulava na muhwehwe. 
JHN.14.28	Mukapulike ulwa nene ngavalonje ukutigila: ‘Ngwibitilaga, kangi nzusa kwa nyenye.’ Ndamuke muve mukunzenda muke muhekelela pakuva ndibita kwa Dada. Pakuva Dada ye muvina ukundutila nene. 
JHN.14.29	Nayilino ndivalonje wesilulava, sambi peyelufikite mufuuwe. 
JHN.14.30	Nene sindonga na nyenye kangi ing'ani nzolofu, pakuva akusa umuvina va ing'i iyi, neke umwene mugaya ludali kwa nene; 
JHN.14.31	Neke ing'i yivaje ukulukagula ukuta nene ndimwenda Dada, na ukuta ndandipiga lweandagise Dada. Muhege, twibitilage!
JHN.15.1	“Nene yenene nde musabibu gwa nachene, na Dada vangu ye mulimi. 
JHN.15.2	Lilyelivesaga litagala mugati mwa nene lyesiliveleka amakowo akulihesa, na lilyelivesaga ilitagala lyeliveleka amakovo aitotekela sambi liveleke amakowo molofu. 
JHN.15.3	Nyenye yemuve mwivelu wimila mulukani lula lwendavalonje. 
JHN.15.4	Mwikalage mugati mwanene, nane mugati mwanyenye. Ndawe ilitagala lwesilivelekagi liyena pesilili mugati mumusabibu lwindahihyo nayi nyenye pesimukwikala mugati mwa nene.
JHN.15.5	“Nene gwe musabibu, nyenye mwimatagala. Yakwikala mugati mwanene nane mugati mulumwene, uyo aiveleka amakowo molofu, pakuva pesi nene nyenye simuhwaniti ukupiga kinu. 
JHN.15.6	Umunu yesiakwikala mugati mwa nene aitagwa kwivala ndawe ilitagala nu kukala. Ilitagala ilyo avanu vavikong'asa nu kusopa mumoto lipye. 
JHN.15.7	Wone nyenye mwikale mugati mwanene na amaswi gangu pegikalite mugati mwanyenye musukage chechemwisaka nacho mupigilwa. 
JHN.15.8	Palulo Dada vangu apelwa indolo wone muveleke amakowo molofu na muva vanyigendo vangu. 
JHN.15.9	Ndawe Dada lweanzendite nene, nayinene lwendavendite nyenye mwikalage muwende wangu. 
JHN.15.10	Wone mwinatile indagilo sangu munana mu wende wangu ndawe nene lwendinatye indagilo sa Dada vangu na ukunana mu wende wakwe. 
JHN.15.11	Ing'ani iso ndivalonje sambi uluhekelelo lwangu lukwilanikile. 
JHN.15.12	Ulu lwe lulagilo lwangu: “Mwiyendage, yinyenye kwa yinyenye ndawe nene lwendavendite nyenye.” 
JHN.15.13	Asukuli umunyawende wolofu ukulutila uwu, wa umunu ukutawula uwumi wakwe wimila avanyawiyendi vakwe. 
JHN.15.14	Nyenye mwivanyawiyendi vangu pe mwipiga senguvalagisa. 
JHN.15.15	Sindivakemela nyenye ulwa muvakami nda, pakuva umukami saluseli lweipiga Umutwa vakwe. Ino nyenye ndivatige mwivanyawiyendi vangu, pakuva mbesili sengapulike kwa Dada vangu ndivalonje. 
JHN.15.16	Si Nyenye nda yemwanyagwe nene, ali nene yendavahagwe nyenye neke ndivavike muveleke amaveleko, na amaveleko geganana sambi luve chechemusukaga kwa Dada mwitawa lyangu avapele. 
JHN.15.17	Ululagilo lwangu lwe ulu, mwiyendage yinyenye kwa yinyenye.
JHN.15.18	“Wone muwone avanyamung'i vakuvavipila, mulukagulage ulwa vali vambipye nene wesivalavavipila nyenye. 
JHN.15.19	Muke muvelage mwiva mung'i, ing'i yikeyivenda ndamwivayo. Ino pakuva nyenye si mwivamung'i na nene ndavahagwe uluhuma mung'i nambi avamung'i vakuvavipila. 
JHN.15.20	Mwiwukage ulukani lula lwendendivalonje: umukami si muvina ukulutila Umutwa vakwe. Wone vambifise nene, vavavifya na yinyenye, wone vinatye ulukani lwangu vinatila na lulwenyu. 
JHN.15.21	Ino isi mbesili vavapigila mwivalwa ilitawa lyangu, pakuva sivamuseli yeandetite. 
JHN.15.22	Ngembe singasili na ukulongana nawo, sivakevava na nzanangifu, neke lino vagaya cha ukutyegela mu wananzi wawo. 
JHN.15.23	Umwene yeakumbipila nene iva akumuvipila nayi Dada vangu. 
JHN.15.24	Ngembe singapigiti pavene ifipigo fyesiealapiga umunu uyungi, sivake vava na inzanangifu. Neke lino vakaluwene swe vakutuvipila nene na Dada vangu. 
JHN.15.25	Sila inzandike mundagilo sawo sikwile; ‘Vambipye hela!’
JHN.15.26	“Peasile uyo umutanzi, yendivaletela uluhuma kwa Dada, uyo Muhe va nachene yeihuma kwa Dada, anzolelela. 
JHN.15.27	Nayi nyenye mukolelela pakuva uluhuma pamuvango mukepamwi na nene.
JHN.16.1	“Ing'ani iso mbesili ndivalonje sambi mulemwe ukululeka ulufuuwo lwenyu. 
JHN.16.2	Vavahesa mumasinagogi. Kangi ikivalilo kikusa pe umunu yeyeavesaga akuvawulaga atigila ngumutambikila Nguluvi. 
JHN.16.3	Na iso vavapigila pakuva sivamukagwi Dada na nene. 
JHN.16.4	Neke ndivalonje iso, sambi ikivalilo pechusile mwiwukage ulwa nene ndavalonje.
JHN.16.4	“Sindavalonji iso uluhuma pamuvango pakuva ngepamwi na nyenye. 
JHN.16.5	Neke lino nene ngwibitilaga kulumwene yeandetite sipwali mwanyenye yeambusa: ‘Wibita kwi?’ 
JHN.16.6	Pakuva ndivalonje iso inumbula senyu sihuguve. 
JHN.16.7	Neke nene nguvalongela ulwa nachene: lunoje nyenye, nene nyege pakuva nene pesinyesili uyo umutanzi siasa kwa nyenye neke nene penyesile ndimuleta kwa nyenye. 
JHN.16.8	Nave peasile ayidadisa ing'i ulwa inzanangifu, uwugolofu na uluhigilo. 
JHN.16.9	Ulwa inzanangifu, pakuva sivakufuuwa nene; 
JHN.16.10	ulwa uwugolofu pakuva nene gwibitilaga kwa Dada na sisamumbona kangi; 
JHN.16.11	ulwa ukuhigwa pakuva yula umuvina va mung'i iyi yeahigitwe.
JHN.16.12	“Napendinaso nzolofu isa ukuvalongela, ino ulwalino simuhwaniti mwikangase. 
JHN.16.13	Neke umwene peasile uyo Muhe va nachene avalongosa mu wanachene mbewuli, pakuva sisaalonga isakwe hela nda, saalonga mbesili seapulika na isikusa, saavapavila inzeli yakwe. 
JHN.16.14	Umwene amela indolo nene pakuva ategula mung'ani sangu nu kuvapavila inzeli. 
JHN.16.15	Na mbesili seinaso Dada sangu nene; nambi nige ategula mung'ani sangu na ukuvapavila inzeli.
JHN.16.16	“Lusige lusika ludodo nayinyenye simumbona, kangi lusige lusika ludodo mumbona!” 
JHN.16.17	Swe avanyigendo avamwi vilonganzise vitigila, “Lukani luki ulu lweakutulongela: ‘lusige lusika ludodo nayinyenye simumbona, na kangi lusige lusika ludodo nyenye mumbona’ na ngwibitilaga kwa Dada?’ 
JHN.16.18	Ndawe vatigilige, Lukani luki ulo lweilonga: ‘Lusige lusika ludodo?’ Situkulukagula lweilonga.” 
JHN.16.19	Yesu alukagwe ulwa visaka vamuwuse, swe akuvalongela, “Ngali lulu lwemukwiwusa ulwa nige: ‘Lusige lusika ludodo nayinyenye simumbona; kangi lusige lusika ludodo nyenye mumbona?’ 
JHN.16.20	Nachene nguvalongela, nyenye samuvemba nu kuhuguvala neke ing'i sayihekelela, samuhuguvala, neke uwuhuguvafu wenyu sawupituka wuve luhekelelo. 
JHN.16.21	Ulusika lwe umung'inetu akwegala ayiva ahuguve pakuva ikivalilo cha ukwivikula chakiva kifikite, neke peyeeje umwana siakwiwuka kangi uwuvafi uwo ukwimila uluhekelelo ukuta umunu yawonike mung'i. 
JHN.16.22	Lino nyenye pede mwina wuhuguvafu. Neke nene ndivawona kangi na luhekelelo lwenyu sipwali yeavapoka. 
JHN.16.23	Kangi ikimunyi kila sisamumbusa lukani nda, nachene nguvalongela pemumusukite Dada kichekivesaga avapela mwitawa lyangu. 
JHN.16.24	Na yilino simulasuka kinu mwitawa lyangu; Musukage nayinyenye mupelwa sambi uluhekelelo lwenyu lukwilanikile.
JHN.16.25	“Iso ndonzile na nyenye kwa nzivililo. Ikivalilo chusa pesisandonga na nyenye kwa nzivililo, neke ulwa Dada ndivalongela wima hela. 
JHN.16.26	Na ikimunyi icho samusuka mwitawa lyangu na singuvalongela ulwa nene ndivasukila kwa Dada; 
JHN.16.27	pakuva yumwene Dada avenda wimila nyenye ukunzenda nene, na ukufuuwa ulwa nene ndahumite kwa Nguluvi. 
JHN.16.28	Ndahumile kwa Dada nane nzusile mung'i kangi nguyileka ing'i na ukubita kwa Dada.”
JHN.16.29	Neke avanyigendo vakwe vatigile, “Lavage! lino wilonga wima hela sipeulonga kwa nzivililo nda. 
JHN.16.30	Lino tulukagwe ulwa veve usisele mbesili na kugaya munu yeakuwusa lukani ino twifuuwa ulwa wahumite kwa Nguluvi.” 
JHN.16.31	Yesu avapitwe, “Ino mwifuuwa? 
JHN.16.32	Mulavage ikivalilo kikusa, na yilino yechusile pesamutagalila munu na pakwe na ukundeka nene ndiyena. Neke ulwene nene sindiyena nda, pakuva Dada alipamwi na nene. 
JHN.16.33	Iso ndivalonje sambi muve na uwikalakunoga mugati mwa nene. Mung'i umu muva na lugudo ino mulogopa! Nene ndiyidwesise ing'i!”
JHN.17.1	Yesu peyeasinzile iso, alafile kuchanya neke atigile, “Dada ikivalilo yekifikite! Mupele indolo Umwanako, sambi nave akupele indolo. 
JHN.17.2	Ndawe lwewamupelye umwana uludali kuvanu mbevali, sambi avanu mbevali vewamupelye apele uwumi wa mbepali. 
JHN.17.3	Na uwumi wa mbepali we uwu vakukagule veve Nguluvi ye wiyena na va nachene, na Yesu Kilisito yewamuletite. 
JHN.17.4	Nene ngupelye indolo mung'i; ikipigo kila chewamelye yesinzile. 
JHN.17.5	Ino Dada mele indolo pa veve, indolo sila sendendinaso pamwi na veve wesiyilava yigawa ing'i.”
JHN.17.6	Ilitawa lyako ndivelelulye avanu vala vewamelye mung'i, nambi vevako, wamelye nene vave vangu na ulukani lwako vinatyee. 
JHN.17.7	Ino valukagwe ulwa mbesili sewamelye sihuma kwa veve. 
JHN.17.8	Pakuva ing'ani sewamelye ndivapelye avene neke nawo vanukile we vakulukagula ulwa ndahumite kwa veve, nene vafuuvitwe ukutigila veve ye veve yewandetite.
JHN.17.9	“Nene nguvasukila iwo; singuyisukila ing'i nguvasukila iwo vewamelye pakuva iwo vako. 
JHN.17.10	Mbevali ava nene vako na ava veve vangu; melitwe indolo mugati mwa avene. 
JHN.17.11	Nene sipemba va mung'i kangi, neke avene pevali mung'i. neke nene ngusa kwa veve. Dada ve Mwelu! Muludali lwa litawa lyako lyewamelye, ngukugongola uvalolelage wunofu sambi vave kinu kimwi ndawe hwehwe lwe twikinu kimwi. 
JHN.17.12	Pendepamwi nawo, nene ndavakwamilige mu ludali lwa ilitawa lyako lyewamelye, neke ndivagose na sipwali nambi yumwi yeayasile pesi yula hela umwana va uwuyasi sambi uwandike wukwile. 
JHN.17.13	Na ino ngusa kwa veve na ing'ani isi ndilonga mung'i sambi vahange uluhekelelo lwangu. 
JHN.17.14	Nene ndivapelye ulukani lwako na ava mung'i vavavipye pakuva avene sivamung'i nda, ndawe nene lwesindiva mung'i nda. 
JHN.17.15	Nene sindisuka ukuta uvahese mung'i umu nda, ndisaka uvakwamile kulu mutavangu. 
JHN.17.16	Avene sivamung'i ndawe nene lwesindiva mung'i. 
JHN.17.17	Uveesage mu uwanachene; ulukani lwako ye nachene. 
JHN.17.18	Ndawe lweweunumite nene mung'i na yinene ndahihyo nguvatuma nawo mung'i. 
JHN.17.19	Na wimila avene ngwiyesa yinene sambi iwo veesiwe mu nachene.
JHN.17.20	“Singuvasukila iva swe nda, pesi nguvasukila na vavala vevafuuwa wimila ulukani lwawo. 
JHN.17.21	Nguvasukila mbevali vave vali lumwi. Dada! Ndawe veve Dada uli mugati mwa nene, nane mugati mwa veve. Iwo nawo vave mugati mwa hwehwe sambi avamung'i vafuuwe ulwa veve ye veve yewandetite. 
JHN.17.22	Nane uwunyandolo wula wewamelye ndivapelye avene sambi vave vali lumwi ndawe hwehwe we tuli lumwi. 
JHN.17.23	Nene mbe mugati mwawo, veve mugati mwa nene; Ndisuka vakwilanikile ukuvavalilumwi, ava mung'i pevalukagula ulwa ye veve yewandetite nave wavendite ndawe lwewanzendite nene.
JHN.17.24	“Dada! Iwo vewamelye ndisaka vave valilumwi na nene kukwembesaga, sambi vilavile uwunyandolo wangu wewamelye, pakuva wanzendite wesilulavikwa ulutu lwa ing'i. 
JHN.17.25	Dada ve Mugolofu! Avamung'i sivevakuseli, neke nene ndengusele na iwo valukagwe ulwa ye veve yewandetite. 
JHN.17.26	Nane ngavalonje inzeli ya ilitawa lyako kangi ndivapela inzeli ya ulo sambi uwende wula wewanzendite nene wuve mugati mwawo nane mbe mugati umwawo.”
JHN.18.1	Ave pealonzile iso, Yesu ahesile pamwi na vanyigendo vakwe. Alowike mu mwambu gwa akakoga ka Keduloni, uko kwekwina ikinyungu swe akwingila umwene na vanyigendo vakwe. 
JHN.18.2	Nave Yuda, yeamupitwike alapasele apono pala, Pakuva Yesu abitige kolofu na vanyigendo vakwe. 
JHN.18.3	Swe, Yuda peyeanuche ikilugu cha avanyigalu na avakami avahumige ku vavina va avatambisi na Avafalisayo vahele kuko we vakolye ifyenge na amahomelo. 
JHN.18.4	Neke Yesu kono weakulukagula isikumusila iyelelwe na ukuvawusa, “Yenani ye mukumusaka?” 
JHN.18.5	Neke vamupitule, “Twisaka Yesu Umunasaleti!” Swe Yesu akuvatigila, “Ye nene.”
JHN.18.5	Nave Yuda yeamupitwike eimile pamwi na avatavangu. 
JHN.18.6	Ave akuvalongela, “Ye nene.” Vapilwike kimbele mbele swe vigwa pasi. 
JHN.18.7	Neke avawuse kangi, “Mwisaka nani?” Neke vatigile, “Yesu Umunasaleti!” 
JHN.18.8	Swe akuvapitula, “Nyenye ndivalonje ulwa ye nene. Apo pemwisaka nene, muvaleke tandi iva vibitilage.” ( 
JHN.18.9	Alonzile ulu sambi lukwile ulukani lweealonzile, “Vala veweumelye sindamuyasisi nambi yumwi.”) 
JHN.18.10	Ino Simoni Petulo, eina limage muhala, swe isonola nu kumuputa ilisigisa lya kundyo lya umukami va umutambisi umuvina. Na umukami yula ilitawa ali ye Maliko. 
JHN.18.11	Swe, Yesu akumulongela Petulo, “Pilule ilimage muhala. Ngali ndemwage ukunywela ikinywelo cha uluteseko cheamelye Dada?”
JHN.18.12	Swe ndawe vala avanyigalu, na umuvina vawo, na vala avalolesi va Avayudaya vamwibete Yesu na ukumupinga 
JHN.18.13	neke vamusindike tasi kwa Anasi; pakuva e mukwive va Kayafa, yee mutambisi umuvina umwaka ugo. 
JHN.18.14	Nave Kayafa uyu ye yula yeali avalonje Avayudaya ulwa lwinogela umunu uyumwi afwe wimila avanu.
JHN.18.15	Simoni Petulo na umunyigendo uyungi vamufwatite Yesu. Na umunyigendo uyo ali akagulanike na Umutambisi Umuvina, swe akwingila pamwi na Yesu mwipala lya Umutambisi Umuvina. 
JHN.18.16	Petulo aliimite kwivala, pamulyango. Ndawe yula umunyigendo uyungi yalakagulanike nu Mutambisi Umuvina ahumige na ukumulongela umwanahinza, umulolesi va umulyango swe akumwingisa Petulo mwipala. 
JHN.18.17	Swe yula umwanahinza umulolesi va umulyango amuwusise Petulo, “Veve nave si wimunyigendo va umunu uyu?” Nave swe itigila, “Si nene nda!”
JHN.18.18	Navala avakami na avanyigalu veve vimite vakosise umoto gwa amakala vakota, pakuva kwekwina nungwi. nave Petulo alipamwi nawo akota.
JHN.18.19	Neke Umutambisi Umuvina amuwusise Yesu ulwa avanyigendo vakwe na ulwa inzigiso sakwe. 
JHN.18.20	Yesu amupitwe, “Nene ngalonzile na ing'i wima hela. Mbepali ngigisige mumasinagogi na mu tembeli mwevakong'anige Avayudaya mbevali na sindendilalonga lukani lwa kinyele. 
JHN.18.21	Lweki pukumbusa nene? Vawuse vala vevapulike kiki chendavalonje, avene vakukikagula chendavalonje.” 
JHN.18.22	Ave ilonga iso umukami uyumwi yeeimile pipi amuvatwe itigila, “Ukumupitula de Umutambisi Umuvina?” 
JHN.18.23	Neke Yesu amupitule, “Wone ndonzile fivi, nzolelele uwubi, neke wone ndonzile wunofu, ‘Umbatulye kiki?’” 
JHN.18.24	Ndawe Anasi amusindikige, we mupinge, kwa Kayafa Umutambisi Umuvina.
JHN.18.25	Nave Simoni Petulo eimite kuko akota umoto. Swe vakumuwusa vitigila, “Veve nave si wiyumwi va vanyigendo vakwe?” Nave swe ibihila itigila, “Sinene nda!” 
JHN.18.26	Umukami uyumwi va Umutambisi Umuvina, umunyalukolo va yula yealaputitwe ilisigisa na Petulo, amuwusise, “Nene singenguweni mu kiwunga pamwi nave?” 
JHN.18.27	Swe Petulo ibihila kangi, ndawe lulusika lulo inzogolo yavikige.
JHN.18.28	Ndawe vamusindikige Yesu uluhuma kwa Kayafa, Vakumusindika Kwivaha, ukwitambulwa Pulaitolyo ye pe milawu hilo; nawo sambi valye i Pasaka sivinji valava vahongawinya. 
JHN.18.29	Swe Pilato ihuma kwivala neke atigile, “Mwitosa nongwa ng'iki kulumunu uyu?” 
JHN.18.30	Ndawe vamupitulige, “Ake uyu simwananga kinu siketumuleta kwa veve.” 
JHN.18.31	Neke Pilato avalongele, “Ale apo mukamutegulage, mukamuhige kwa indagilo senyu.” Neke Avayudaya vamutigile, “Hwehwe twivagaya lulagilo lwa ukuwulaga munu.” ( 
JHN.18.32	Valonzile ulo sambi lukwile ulukani lwealonzile Yesu ulwa saafwa ifwa iyindawuli?) 
JHN.18.33	Ndawe Pilato ingilige kangi mwivaha swe akumukemela Yesu nu kumuwusa, “Ndawuli, veve wi Mutema va Avayudaya?” 
JHN.18.34	Yesu amupitwe, “Veve wilonga de yuveve, ngali apangi avanu vangi vakulonje ing'ani sangu?” 
JHN.18.35	Pilato amupitwe, “He! Mbi nene ndi Muyudaya? Sivavanu va ukwenyu na Avatambisi Avavina vevakuletite kwa nene. Mbi wananzile kiki?” 
JHN.18.36	Yesu amupitwe, “Uwutwa wangu si wa mung'i iyi nda. Wone Uwutwa wangu wuke wuve wa mung'i iyi, avakami vangu vake vananga ndemwe ukutawulwa mumawoko ga Avayudaya. Lino, uwutwa wangu si wa ipa.” 
JHN.18.37	Swe Pilato akumuwusa, “Ino veve wi Mutema?” Yesu amupitwe, “Veve ye wilonga ulwa nene ndi Mutwa. Nene ndawonike wimila isi, na wimila isi nene ndasile mung'i ukolelela avanu ulwa nachene. Yeyeavesaga va nachene aipulika iliswi lyangu.” 
JHN.18.38	Pilato swe iwusa, “Nachene che kiki?”
JHN.18.38	Nave Pilato ave ilonga ulukani ulo elelwike kangi ku Vayudaya avali kwivala na ukuvalongela, “Nene singuluwona lweananzile. 
JHN.18.39	Ino kwa nyenye kwina misimu jenyu ulwa nywanite ukumudindulila umunu yumwi mukimunyi icha Pasaka. Sweno, mwiwenda ndivadindulile Umutwa va Avayudaya?” 
JHN.18.40	Swe kangi viyovela ng'ani vitigila, “Si uyu nda! avelage Balaba!” Nave Balaba alimuposi.
JHN.19.1	Pepene pe Pilato alaje Yesu vamutegulage, atowe ni ngoda. 
JHN.19.2	Nawo Avanyigalu vasaavite ilihalama lya imifwa nu kumufwika ku mutwe neke vamufwike na gumwenda gunya livala ilinyakilesi. 
JHN.19.3	Swe vivanga ukumwelanga vitigila, “Kamwene ve Mutema va Avayudaya!” vakumuvatulanga ni fipi.
JHN.19.4	Swe Pilato ihuma kangi kwivala neke avalongele, “Umunu uyu yengumuleta kwa nyenye sambi mulukagule ulwa nene singuluwona lweananzile.” 
JHN.19.5	Pepene Yesu peahumite kwivala nave weafwite ilihalama lya imifwa na umwenda gunya livala ilinyakilesi. Neke Pilato peavalongele, “Mulavage! Umunu umwene ye uyu!” 
JHN.19.6	Neke vala avavina va avatambisi na avalolesi vawo vave vakumuwona, vayofile vitigila, “Mutumbike! Mutumbike!” Pilato neke avatigile, “Apo mumutegulage yinyenye mukamutumbike, pakuva nene singukiwona ikinu cheananzile.” 
JHN.19.7	Avayudaya vapitwe, “Hwehwe twinalo ululagilo, na kwa ululagilo ulo anoje ukufwa pakuva akwivika Mwana va Nguluvi.”
JHN.19.8	Pilato ave ipulika ulukani ulu ogwipe hilo. 
JHN.19.9	Swe akwingila kangi mwivaha, ndawe amuwusige Yesu, “Veve wihuma kwi?” Yesu samupitwi kinu. 
JHN.19.10	Swe Pilato akumutigila, “Siwilonga kwa nene? Siukulukagula ulwa nene ndina uludali lwa ukukulekesa na uludali lwa ukukutumbika?.” 
JHN.19.11	Yesu apitwe, “Veve suke uva na ludali nda kwa nene uke uve sukapelitwi uluhuma kuchanya, ino yeanawe mumawoko gako ina nzanangifu ngomi wuhulo.” 
JHN.19.12	Uluhuma baho Pilato asakige ukumudindulila neke Avayudaya vayove vitigila, “Peumudindulye uyu veve siwiva munyawiyendi vakwe Kaisali! Pakuva yeyeakwivika ave Mutwa aiva asutine na Kaisali!” 
JHN.19.13	Pilato ave ipulika ing'ani iso, amuhumise Yesu kwivala, swe iteng'emala mukigoda icha ukuhigila apono apitambulwa: “Pa luhiga lwa maganga” (ku Kiebulaniya Gabata.)
JHN.19.14	Na chekivalilo cha mutanda pamunyi ikimunyi cha ukugelanisa i Pasaka neke Pilato avatigile Avayudaya, “Mulavage Umutema venyu!” 
JHN.19.15	Swe vala viyova vitigila, “Muhese! Muhese! Mutumbike!” Pilato neke avatigile, “Ndawuli ndimutumbike Umutema venyu?” Avavina va Avatambisi vamupitwe, “Hwehwe twivagaya Mutema, pesi yi Kaisali swe!” 
JHN.19.16	Pepene Pilato peamutawe Yesu vakamutumbike.
JHN.19.16	Swe vakumutegula Yesu. 
JHN.19.17	Ndawe ahumige kono weategwe umusalaba gakwe, mbaka apono apitambulwa, “Pa kibang'a.” (mu Kiebulaniya vitigila Goligota). 
JHN.19.18	Swe kuko vakumutumbika pamwi na avangi avavili uyumwi ulubali lwa kundyo na uyungi ulubali lwa kung'igi, nave Yesu pagatinagati. 
JHN.19.19	Nave Pilato swe akwandika ikilagilo, nu kuvika pachanya pa musalaba. Nacho chandikwe de: “Yesu Umunasaleti Umutema va Avayudaya.” 
JHN.19.20	Ino ikilagilo icho vimbige avanu wolofu mu Uyudaya. Kangi apono pala peeatumbikwe Yesu pepipi na iboma, nacho chechandikwe mu Kiebulaniya, Kilumi na Kigiliki. 
JHN.19.21	Sweno, avavina va avatambisi vamulonje Pilato, “Tane ukwandika: ‘Umutema va Avayudaya’ tigile, ‘yula yeakatigilige, nene ndi Mutema va Avayudaya.’” 
JHN.19.22	Pilato apitwe, “Chenzandike ye nzandike!”
JHN.19.23	Na avanyigalu peyevamutumbike Yesu vategwe imyenda jakwe neke vagavase mufilundo fitayi yeyeavesaga munyigalu ategulige kilundo kimwi na yisopeka yakwe; isopeka iyo yenive mbeyili, ngaya luhono. 
JHN.19.24	Ndawe Avanyigalu valonganige ulwa, “Tulademulasa tuyitovele isimbi sambi yive ya nani.” Ulu lwapigike sambi wukwile uwandike Uwelu uwitigila:
JHN.19.24	“Vagavine imyenda jangu,
JHN.19.24	na yisopeka yangu vatovye isimbi.”
JHN.19.24	Na ulu lwelwene lwevapigite avanyigalu.
JHN.19.25	Na pala pipi nu musalaba gwa Yesu vevimile uyuve na umame va uyuve, Maliya umukina Kileopa na Maliya Magadalena. 
JHN.19.26	Yesu ave akumuwona uyuve na yula umunyigendo yealamwenda imile pipi, amulonje uyuve, “Yuva, lavage umwana!” 
JHN.19.27	Neke peamulongele umunyigendo yula, “Lavage uyuwo.” Na uluhuma ikivalilo kikila umunyigendo yula amutegwe kukaye yakwe.
JHN.19.28	Yesu alukagwe ulwa mbesili yesikwilye; na sambi Uwandike Uwelu wukwilye atige, “Ng'elwike.” 
JHN.19.29	Ipo pepina ikinyandilo ichekimemile idifayi inzasamufu. Swe visabika ilidodoki mu difayi inzasamufu nu kupingilisa mu ludete ulwa umubiki gwa hisopo vamupelanise mumulomo gwakwe. 
JHN.19.30	Yesu ave akwanukila idifayi inzasamufu yila atige, “Lusisile!” Swe igondamya umutwe na umutima gwidumuka.
JHN.19.31	Umusika gugo peafwilye che kimunyi cha ukugelanisa isabato, sweno, sambi imifimba gilemwe ukwikala mu misalaba pa kimunyi cha isabato, “Na isabato iyo che kimunyi ikikomi.” Avayudaya vamusukite Pilato iwo avali vatumbikwe vadenywe amagulu na imifimba jawo gihesewe. 
JHN.19.32	Swe avanyigalu vibita nu kudenya amagulu ga umunyakutala, na uyungi yealatumbikwe pipi na Yesu. 
JHN.19.33	Vave vakusa kwa Yesu swe vifika yeafwe neke valemwe ukumudenya amagulu. 
JHN.19.34	Neke uyumwi va avanyigalu amuhomite nu mugoha mulubafu, swe yihuma idanda nu lulenga. ( 
JHN.19.35	Nave yeilavye yeolelye, na uwolelesi wakwe wa nachene, nave akulukagula ulwa ilongela mumwene, sambi nyenye nanye mufuuwe.) 
JHN.19.36	Pakuva iso save ndahihyo sambi Uwandike wukwile “Sipokili ikisege chakwe chesakidenywa.” 
JHN.19.37	Kangi Uwandike uwungi witigila, “Savamulava umwene yevamutumbwe.”
JHN.19.38	Pesilutye iso, Yosefu uva ku Alimataya, amusukite Pilato sambi akagutegule umufimba gwa Yesu. ( Yosefu ali munyigendo va Yesu, ulwene lwe lwa kinyele, pakuva awogopige avavina va Avayudaya). Pilato ndawe amutawulilige umufimba, swe Yosefu ndawe abitige ukuguhesa. 
JHN.19.39	Nave Nikodemu yula pakutala yealamubitye Yesu pakilo, ahele akaleta ifihanzwa fya amafuta na migoda fikwenda fikwile kilo machumi gadatu. 
JHN.19.40	Ndawe vategulige umufimba gwa Yesu vagufwike isanda inofu pamwi na ifya ukunung'ilila fila, ndawe wegiwali imigendele ja Avayudaya mu kutaga. 
JHN.19.41	Na pala peemutumbike pepina kinyungu na mukinyungu mwemuna wuvi wesiwewulatagwa munu. 
JHN.19.42	Pakuva che kimunyi cha ukwigelanisa Avayudaya ikimunyi ikilekela i sabato na ulwa uwuvi uwo we pipi na baho, swe ndawe vagutagige umufimba gwa Yesu mumo.
JHN.20.1	Pamilawu peyekwindaluka pa Jumapili, Maliya Magadalena ahele kuchanga swe ifika iliganga lyevevadinye uwuvi lihesiswe. 
JHN.20.2	Ndawe abitige luvilo ifika kwa Simoni Petulo na kwa umunyigendo uyungi yealimwende va Yesu akuvalongela ukuta, “Vamuhesise Umutwa muchanga, na situkukukagula kwe vamuvikite.” 
JHN.20.3	Swe Petulo ihuma na yula umunyigendo uyungi vibita kuchanga. 
JHN.20.4	Ndawe vabitige luvilo we vavili, na umunyigendo uyungi amulutye akumutalila Petulo ukufika kuchanga. 
JHN.20.5	Ndawe agondamige na ukuhungilila swe akuyiwona isanda, neke umwene siinji. 
JHN.20.6	Swe ndawe Simoni Petulo, nave afikige na ukwingila muwuvi ilava isanda. 
JHN.20.7	Na kikitema ichekipilingise Mumutwe gwa Yesu, sichekilipamwi na iyo isanda, chepalubali kipilingise kiyena. 
JHN.20.8	Neke peingile, na yula umunyigendo uyungi yealatasile ukufika kuchanga swe ilava, na ukufuuwa. ( 
JHN.20.9	Sivevalawukagula Uwandike uwewulonzile ukutigila, lumuvaje ukusilibuka.) 
JHN.20.10	Ndawe avanyigendo vala vapilukige ukwawo.
JHN.20.11	Maliya eimite pivala pipi na uwuvi ivemba. Wepeavemba agondime ilava muwuvi, 
JHN.20.12	swe akuvawona Vanyivaha va Nguluvi vavili vafwite imyenda imyelu vateng'ime pegwepogoli umufimba gwa Yesu uyumwi kumutwe uyungi kumagulu. 
JHN.20.13	Swe vakumuwusa, “Yuva, mbi wivembela kiki?” Neke apitule, “Vamuhesise Umutwa vangu na singukukagula kwe vamuvisile!”
JHN.20.14	Nave ave ilonga iso apitwike swe akumuwona Yesu imile neke alemwe ukumukagula ulwa ye Yesu. 
JHN.20.15	Yesu amuwusise, “Yuva, mbi wivembela kiki? wisaka nani?” Maliya atigilige wanda ye mulolesi va ikinyungu, swe akumutigila, “Mulugu wone umuhesise veve ndagile pumuvikite, nane ndimutegula.” 
JHN.20.16	Swe Yesu akumukemela, “Maliya!” nave Maliya apitwike, swe akumulongela kwa Kiebulaniya, “Laboni.” Kwekutigila, “Mwigisi.” 
JHN.20.17	Yesu amulonje, “Ulandibata, pakuva sindilapiluka kwa Dada. Ino bitage ku vanyalukolo vangu ukavalongele ulwa ndipiluka kwa Dada vangu nave Dadenyu kwa Nguluvi vangu nave Nguluvi venyu.” 
JHN.20.18	Maliya Magadalena swe ibita kukuvalongela avanyigendo ulwa ndimuwene Umutwa na ulwa amulonje iso.
JHN.20.19	Pamihye kikimunyi kicho pa Jumapili avanyigendo vevakong'ine pamwi kono imilyango we midinde, pakuva wogopige avavina va Avayudaya. Ndawe Yesu aasige na ukwima pagati apawo neke avatigile, “Uwikalakunoga wuvelage na nyenye!” 
JHN.20.20	Na peyealonzile ulu swe akuvalagila amawoko gakwe na palubafu lwakwe. Ndawe avanyigendo vahekelelige pevamuwene. 
JHN.20.21	Swe Yesu avalongele kangi, “Uwikalakunoga wuvelage na nyenye! Ndawe Dada lweanumite nane nguvatuma nyenye.” 
JHN.20.22	Neke avaputile itigila, “Mwanukile Umuhe Umwelu. 
JHN.20.23	Wone muvadegepele avanu inzanangifu, vava vadegepilwe, wone mutane ukuvadegepela, vava sivadegepelwi.”
JHN.20.24	Ino Tomasi umunyigendo uyumwi va avanyichumi na vavili yeitambulwa munyawendani alasupali, Yesu peakuvelelukila. 
JHN.20.25	Swe avanyigendo vayagwe vakumulongela, “Tumuwene Umutwa.” Ndawe Tomasi avatigilige, “Nene pesindigaweni amavamba ga imisumali mumawoko gakwe na ukwambala ni chala changu mumavamba, na liwoko lyangu palubafu lwakwe nene sisafuuwa.”
JHN.20.26	Peyefilutye ifilo fimunana avanyigendo vakwe vevali mukaye na Tomasi epamwinga nawo. Swe Yesu akusa imilyango we midinde akwima pagati nagati akuvatigila, “Uwikalakunoga wuvelage na nyenye!” 
JHN.20.27	Neke peamutigile Tomasi, “Aliogo kaletage ipa ichala chako ulave, lete iliwoko lyako wambale palubafu lwangu. Ulava ndawe yesiifuuwa, velage ndawe yeifuuwa!” 
JHN.20.28	Neke Tomasi pamupitule na ukutigila, “Mutwa vangu na Nguluvi vangu!” 
JHN.20.29	Yesu amutige, “Veve ufuuvitwe pakuva umbwene, vafunyilile avifuuwa wesivalawona!”
JHN.20.30	Ino kwekwina ifilagilo fyolofu fyapigite Yesu pa avanyigendo vakwe fyesifyandikwi mukitabu iki. 
JHN.20.31	Neke ifi fyandikwe sambi mufuuwe ulwa Yesu ye Kilisito Umwana va Nguluvi na kwa ukumufuuwa muve na wumi mwitawa lyakwe.
JHN.21.1	Peyelulutye ulu, Yesu iyelelwe kangi kwa avanyigendo vakwe pa nyanza ya ku Tibeliya. Nave iyelelwe de: 
JHN.21.2	Simoni Petulo na Tomasi (yatambuligwe munyawendani), na Nataneli (yula umunya ku Kana iya ku Galilaya) na avana va Sebedayo na avavili va avanyigendo vakwe vepamwi. 
JHN.21.3	Simoni Petulo neke avalongele itigila, “Ndibita kukulova isomba.” Neke vamutigile, “Tubitasa.” Swe vihega vihova ikipugu neke ikilo mbekili sivambulii kinu. 
JHN.21.4	Na pesambi kwidandaluka, Yesu imite pamugekela gwa inyanza, neke avanyigendo sivamukaguligi ulwa ye Yesu. 
JHN.21.5	Swe Yesu akuvawusa, “Vanangu mwina mboga?” Swe vitigila, “Twihela.” 
JHN.21.6	Ndawe avalongelige, “Mutoose ikilovelo ulubali lwa kundyo, lwa ikipugu, nanye mulova.” Vave vitoosa ikilovelo neke pe valemwe ukukwega, pakuva chekimemite. 
JHN.21.7	Umunyigendo yealimwende va Yesu amulonje Petulo ukuta, “Ye Mutwa.” Simoni Petulo peapulike ukuta ye Mutwa ipinyite ikitema (pakuva ewufuula) swe akwitoosa munyanza. 
JHN.21.8	Avanyigendo avangi vaasile kumwani mukipugu kono wevikuluna ikilovelo ikimemile isomba; pakuva sivevali pataali na imwani se nda nzwambo ligana de. 
JHN.21.9	Vave vifika pa mwani vaguwene umoto gwa makala na pachanya pepina somba na umukate. 
JHN.21.10	Yesu avatige, “Mulete ipa isomba isimwi se mulofile.” 
JHN.21.11	Neke Simoni Petulo ingile mukipugu na ukukwegela ikilovelo pamwani kimemite isomba ingomi ligana na machumi gahanu na sidatu; nambi we nzolofu ndahihyo ikilovelo sichademwiki. 
JHN.21.12	Neke Yesu avalongele, “Muse twiswawule.” Asukuli yeigelye ukumuwusa ulwa: “Winani veve?” Pakuva valukagulige ukuta ye Mutwa. 
JHN.21.13	Yesu swe ibita akwegula umukate na ukuvapela na sisomba ndahihyo.
JHN.21.14	Ulu lwa kadatu Yesu ukwiyelelula ku vanyigendo vakwe peyeasilibwike uluhuma kuvafwe.
JHN.21.15	Peyevalye, Yesu atige kwa Simoni Petulo, “Simoni ve mwana va Yohane! Veve unzenda ukulutila iva?” Neke amutigile, “Ena, Mutwa; ukulukagula veve. Ulwa ngwenda” Yesu amulongele, “Pelelelage ifyana fya ing'olo sangu.”
JHN.21.16	Yesu amuwuse kangi ulwa kavili, “Simoni va Yohane! Unzenda?” Petulo amupitule, “Ena, Mutwa veve ukulukagula ulwa nene ngwenda veve.” Sweakumupitula, “Kwamilage Ing'olo sangu.”
JHN.21.17	Yesu kangi amuwuse ulwa wudatu, “Simoni va Yohane! unzenda?” Petulo ahuguve pakuva amuwusise ulwa wudatu, “Unzenda?” Petulo akumupitula itigila, “Mutwa veve usisele mbesili, ino veve ulukagwe ulwa ngwenda.” Yesu amutigile, “Pelelelage ing'olo sangu! 
JHN.21.18	Nachene ngukulongela, pewe wimunyakilambo weusovye ukwipinya, nu kubita kukwekuvesaga kwewiwenda. Neke pewiva ugogwe, ugolola amawoko gako na umunu uyungi akupinga na ukukusogosa kwe siwiwenda.” ( 
JHN.21.19	Pakulonga isi Yesu alagilige ifwa iyindawuli yesafwila Petulo na ukumupela indolo Nguluvi.) Neke Yesu amutigile, “Ninile!”
JHN.21.20	Baho Petulo apitwike, ndawe amuwonige yula umunyigendo yeemwende va Yesu, akuvaninila. Umunyigendo uyu, ye yuyula yeali ikalite pipi na Yesu pa ikilyo cha pamihye, yeamuwusise Yesu itigila, “Mutwa ngali ye nani yeakupituka.” 
JHN.21.21	Neke Petulo peamuwene uyo swe akumulongela Yesu, “Mutwa na uyu nave ndawuli?” 
JHN.21.22	Yesu amupitwe, “Wone ndiwenda uyu ikale mbaka pendipiluka kikuvava kiki veve? Veve ninile nene.” 
JHN.21.23	Swe ulukani ulo lwipulisa na kwa vanyalukolo ukuta umunyigendo yula sisaafwa. Neke ulwene Yesu salongigi ulwa munyigendo yula ukuta sisaafwa, alongige ulwa, “Wone ndiwenda ikale mbaka pendipiluka kikuvava kiki veve.”
JHN.21.24	Uyu ye yula umunyigendo yeakolelela ing'ani isi, na ye andike. Nahwe tukulukagula ukuta uwolelesi wakwe wa nachene.
JHN.21.25	Ino, kosili na isingi nzolofu seapigite Yesu wone sikesandikwe lumwi, lumwi, nditigila ing'i mbeyili siyike yikwila ifitabu fyefike fyandikwa.
ACT.1.1	Ve mutambule Teofilo, mu kitabu cha pamwandi ndakwandiche ing'ani mbesili sa Yesu seapigite na ukwigisa ukuhuma pamuvango gwa ifipigo fyakwe 
ACT.1.2	mbaka pa ikimunyi kikila cheabitye kuchanya. Na wesialabita kuchanya avalagilye kwa uludali lwa Umuhe Umwelu vala avanu veala avahagwe vave vigendo vakwe. 
ACT.1.3	Pakuva kwa ulusika lwa ifilo machumi gatayi ukuhuma ukufwa kwakwe ave peavasila kolofu avigendo na ipo ave peavalagila ulwa umwene pe mumi. Vamuwene, nave avalongelige ulwa Uwutwa wa Nguluvi. 
ACT.1.4	Na peyevakong'ine mbevali, swe ndawe avalagilige de: “Mulahega ipa pa Yelusalemu, muvela pemusindila ulufingano lula lwa Dada lula lwemwamulike nene nguvalongela ulwa ikipelwa. 
ACT.1.5	Pakuva Yohane abatisige nu ululenga, neke lino pefilutye filo fikefu, nyenye mubatisiwa nu Umuhe Umwelu.”
ACT.1.6	Napeyevakong'ine pamwi avigendo na Yesu vamuwusise, “Mutwa ulusika ulu peuvapilulila kangi Uwutwa wula Vaisilaeli?” 
ACT.1.7	Neke Yesu avapitule, “Imisika na ifivagwa ifyo mbefili filimululagilo na muludali lwa Dada, ulo silwanyenye ukulukagula pesalulava. 
ACT.1.8	Neke samupelwa uludali pe Umuhe Umwelu aviche nyenye, nanye samuva wolelesi vangu mu Yelusalemu na mu Yudaya mbeyili na mu Samaliya na mung'i mbesili.” 
ACT.1.9	Avelige ilonga iso, mbevali wevakumulava ndawe, anyanyuligwe kuchanya; lifufu limusikage pamiho gawo sivamuweni kangi.
ACT.1.10	Na lwevevakali vilava kuchanya umwene peakwibitila, lavage avanu vavili vafwite imyenda myelu, vimite pipi nawo. 
ACT.1.11	Swe vitigila, “Nyela mwevanu va mu Galilaya! mbi ndawuli mwimite mwilava kuchanya? Yesu uyu yeibita kuchanya ukuhuma kwa nyenye saasa kangi ndahihyo ndawe lwemumuwene ibita kuchanya.”
ACT.1.12	Ndawe avigendo vapilukige ku Yelusalemu ukuhuma kukidunda chekitambulwaga miseitumi, ulugendo ulugelaniche wita kilomita yimwi ukuhuma paboma. 
ACT.1.13	Ndawe wafikige mu boma swe vakwingila kukibupa cha pachanya, apono pevikalige nawo veva: Petulo, Yohane, Yakobo na Andeleya, Filipo na Tomasi, Batolomayo na Matayo, Yakobo umwana va Alufayo, Simioni umuselote na Yuda umwana va Yakobo. 
ACT.1.14	Iva mbevali vakong'anige kwa mutima gumwinga vakwifunya, pamwi na avang'inetu avangi pamwi na Maliya uyuve va Yesu na avanakwave avakwamisi.
ACT.1.15	Na peyefilutye filo fikefu pepogoli umukong'ano gwa vevevafuuvitwe avendige vafike ku ligana na machumi gavili kwa mbevali ndawe Petulo inukige pa avene, 
ACT.1.16	atige, “Vanyalukolo vangu lwinogela Uwandike Uwelu wukwile, walonzile Umuhe Umwelu ukukola kwa Daudi, ulwa Yuda, yula yeali mulongola vavala vevamwibete Yesu. 
ACT.1.17	Pakuva Yuda alimuyetu na hwehwe, pakuva alimuhagule ukuhanga na hwehwe mukipigo iki.”
ACT.1.17	( 
ACT.1.18	“Mukulukagula ulwa umwene agusile lilungulu, na amagobole geanuche ukuhuma mukipigo chakwe ichanangifu. Agwe pasi neke atudike, na ulutumbu lwakwe luhume mwivala. 
ACT.1.19	Avanu mbevali vevikalige mu Yelusalemu, vapulike iso, sweno valitambule lilungulu lila mundongele yawo vitigila, ‘Akeli Dama’, kwekutigila, ‘Lilungulu lya Idanda.’) 
ACT.1.20	Pakuva nzandike mu kitabu icha inzimbo (Sabuli):
ACT.1.20	‘Lekage ikaye yakwe live lihame;
ACT.1.20	Lekage nambi munu alikala mumo.’
ACT.1.20	Kangi nzandike:
ACT.1.20	‘Lekage umunu uyungi ategule apono pakwe
ACT.1.20	mukupiga ikipigo.’
ACT.1.21+ACT.1.22	“Ino lunoje umunu yungi, ave molelesi pamwi na hwehwe ulwa ulusilibuko lwakwe Umutwa Yesu. Luvaje ave yumwi mwa vala vevagendasige na hwehwe mufilo mbefili, fye Umutwa Yesu pe avelige na hwehwe, ukuhuma ulusika lwe Yohane abatisige, mbaka ikumunyi kila che Yesu anyanyulilwe ukuhuma kwa hwehwe nu kubita kuchanya.”
ACT.1.23	Ndawe vatambulige matawa ga vanu vavili, yeatasile Yosefu yevamutambulige Balasaba (apamwi atambuligwe Yusito), na vakavili Matiya. 
ACT.1.24	Neke ndawe vifunyige vitigila, “Ve Mutwa, veve yeusikagwe inumbula sa avanu mbevali, lino veve Mutwa, utulagilage yenani mwa iva avavili yeumuhagwe, 
ACT.1.25	sambi ahalile mukipigo nu wigendo uwu, weawulesile Yuda, neke ibitilage apakwe yumwene.” 
ACT.1.26	Ndawe vatosige isimbi ukuhagula muvanu avavili, isimbi yamudonyite Matiya ndawe ahangige mwa vala avigendo avanyichumi na yumwi.
ACT.2.1	Na ikimunyi cha i Pendekosite chavelige kifika, vala vevevafuuvitwe vevakong'ine pamwi mbevali. 
ACT.2.2	Sukumwi kwa kutinukisiwa na umubumo ugwihuma kuchanya gwipulisa witigila kifulufumbi ndawe chamemige mukaye mbeyili yevevikalite. 
ACT.2.3	Ndawe savawonekelige indimi, witigila lwenge lwa moto gutagalye uko na uko sikuvikila mumitwe jawo yumwi, yumwi. 
ACT.2.4	Mbevali ndawe vamemige Umuhe Umwelu, swe vivanga ukulonga mundongele isingi ndawe Umuhe mweavasogokisige.
ACT.2.5	Na kuko ku Yelusalemu kwe vikalige Avayudaya na avanu avangi va mung'i mbesili vevakumufuuwa Nguluvi. 
ACT.2.6	Vavelige vipulika umubumo ugo, neke lilugu likomi swe likong'ana, mbevali vasasave hilo, pakuva avanu mbevali vavapulike iwo vilonga mundongele sawo. 
ACT.2.7	Neke vasasavale na ukutinuka vitigila, “Mbi iva mbevali vevilonga si vanu va mu Galilaya? 
ACT.2.8	Lwiva ndawuli, hwehwe mbetuli tukuvapulika iva vilonga indongele isa ukwetu kwetwegalilwe? 
ACT.2.9	Hwehwe yetwipwali twihuma ku Paliti, Mediya na ku Elami, na avangi ukuhuma ku Mesopotamiya, Yudaya, na ku Kapadokiya, ku Pondo na ku Asiya, 
ACT.2.10	ku Filigiya, na ku Pamufiliya, ku Misili na kumbali sa ku Libiya pipi na ku Kilene; neke avamwi mwahwehwe vihuma ku Lumi, 
ACT.2.11	Avayudaya na Avamyanza vevevapituche ulufuuwo lwa Kiyudaya; na avamwi mwahwehwe twihuma ku Kilete na ku Alabiya. Neke mbetuli tukuvapulika iva vilonga indongele setu ifipigo ifikomi fya Nguluvi.” 
ACT.2.12	Mbevali vasasave na ukuhuguvala vasamukwiwusa vavene, “Ulu kwekutigila kiki?” 
ACT.2.13	Neke avangi vavayovelese vevevafuuvitwe, vitigila, “Avanu iva vagaasi!”
ACT.2.14	Neke ndawe Petulo imige pamwi na vala avanyichumi na yumwi ivanga ukuvadalikila kwa iliswi likomi: “Vanyalukolo Avayudaya na nyenye mbemuli yemwikalite mu Yelusalemu, mupulikise musikite isi sendilonga. 
ACT.2.15	Avanu iva sivagaaliti ndawe lwemwihosa nyenye; mbona pemilawu hela pekivalilo cha wudatu? 
ACT.2.16	Neke ulwene ulukani ulu lwe lula lwelwelulonge na Umuvisi Yoheli:
ACT.2.17	‘Nguluvi itigila de, Mufilo fila fya ku mudugo,
ACT.2.17	Sandivisikisa avanu mbevali Umuhe vangu.
ACT.2.17	Avanenyu, vanyidama na avang'inetu,
ACT.2.17	savadalika ulukani lwangu;
ACT.2.17	Avanyakilambo venyu savagubulilwa ing'ani,
ACT.2.17	na avagogolo venyu savalota amaloto.
ACT.2.18	Ena, na avavanda vangu, vanyidama na avang'inetu,
ACT.2.18	sandivisikisa Umuhe gwangu ifilo ifyo,
ACT.2.18	nawo savadalika ulukani lwangu.
ACT.2.19	Samiga imiitu kwilanga kuchanya,
ACT.2.19	na ifilagilo konong'i pasi;
ACT.2.19	sakuva na idanda, umoto na ilisusi lisito;
ACT.2.20	Ilisuva salipituka ukuva lwisa,
ACT.2.20	na Umwesi sagupitulwa guve danda,
ACT.2.20	Lwesikilafika ikimunyi kila ikikomi
ACT.2.20	cha indolo sa Umutwa.
ACT.2.21	Ipo, yeyeavesaga yesaifunya mwitawa
ACT.2.21	lya Umutwa saapokwa.’
ACT.2.22	“Mwevanyang'i va mu Isilaeli, mupulikise ing'ani isi! Yesu uyu va ku Nasaleti e munu munyaludali lwa Nguluvi. Ulu lwawonike wimila mu miitu na uwuhulo we Nguluvi apigite ukukola kulumwene. Nanye mbemuli musisele isi pakuva iso sapigiche pagatinagati apenyu. 
ACT.2.23	Nguluvi mumigosekese jakwe yumwene, yealalamwe ulwa Yesu saatawulwa kwa nyenye; nayi nyenye mwamuwulige kwa ukuvalekela avanu avanyanzanangifu vamutumbike. 
ACT.2.24	Neke Nguluvi amusilibwe ukuhuma kwa avafwe na ukumupoka muwuvafi wa ifwa pakuva silweluhwaniti nambi, ifwa yimuleme. 
ACT.2.25	Nambi Daudi alonzile kulumwene ulwide:
ACT.2.25	‘Ndamuwonige Umutwa pamiho gangu mbepali;
ACT.2.25	pakuva ealipamwi na nanene ulubali lwangu lwa kundyo,
ACT.2.25	sambi ndemwe ukudengadenga.
ACT.2.26	Nambi, inumbula yangu yihekelela,
ACT.2.26	nane ndakufile ingulugulu kwa luhekelelo.
ACT.2.26	Na umuvili gwangu sagwikala mu luhuvi;
ACT.2.27	Pakuva veve sisauyileka inumbula yangu kuvafwe, nave
ACT.2.27	ukumutawula umwelu vako awole.
ACT.2.28	Veve undaje ing'asi sa ku wumi, na lwe wiwali,
ACT.2.28	na ulwa wipwali ukumela uluhekelelo!’
ACT.2.29	“Vanyalukolo vangu, ndiwenda ndivalongele pelu hela isa Daudi ukukwetu. Uyo afwe na ukutagwa, na ichanga chakwe kilibaho mbaka neng'ino de. 
ACT.2.30	Neke pakuva ali muvisi, alukagwe ulufingano lwa Nguluvi lweamwilapye kwa ulwilapo ukutigila mumbegalo yakwe, samuvika uyumwi mu kigoda chakwe ateme. 
ACT.2.31	Mwene Daudi pakuva yealasikagwe iso nambi alulonzile ulusilibuko lwakwe Kilisito peatige. ‘Inumbula yakwe siyalekitwi kuvafwe nambi umuvili gwakwe sigwawosili.’ 
ACT.2.32	Sweno, Nguluvi amusilibwe uyo Yesu na hwehwe mbetuli twiwolelesi va ulukani ulo. 
ACT.2.33	Yesu akung'umikwe pachanya mbaka kulubali lwa kundyo kwa Nguluvi, na ukwanukila ukuhuma kulu Dade kila ikipelwa cha Umuhe Umwelu, che alavahuvise nambi isi mbesili semukusiwona lino nu kupulika, kwe kwiswa kwa uyo Umuhe. 
ACT.2.34	Neke Daudi umwene, siakung'umikwi kuchanya; neke umwene alonzile:
ACT.2.34	‘Umutwa amutige Umutwa vangu:
ACT.2.34	Wikale kwiwoko lyangu lya kundyo,
ACT.2.35	mbaka pendivavikite avatavangu vako
ACT.2.35	vave nda kigoda cha ukugeleka amagulu gako.’
ACT.2.36	“Na avanu mbevali va mu Isilaeli lwinoga valukagule hilo nachene ulwa uyo Yesu yemwamutumbike, ye yuyo ye Nguluvi amuwuyipe ave Mutwa na Mesiya.”
ACT.2.37	Sweno, avanu vavelige vipulika iso, swe lwavavafile munumbula, ndawe vavawusige Petulo na avigendo avayagwe: “Vanyalukolo lino tugitage ndawuli?” 
ACT.2.38	Petulo avapitwe, “Muhongesage nu kubatisiwa mbemuli, mwitawa lya Yesu Kilisito, sambi mudegepelwe inzanangifu senyu, nu kwanukila kila ikipelwa, Umuhe Umwelu. 
ACT.2.39	Pakuva ulwihuviso ulo mwihuvisiwe yinyenye na avanenyu, na kwa mbevali avali kutali na vala mbevali ve Umutwa Nguluvi saavakemela vamusile.”
ACT.2.40	Petulo awolelelye kwa nzolofu, nu kuvasukanisa we akuvagongola avanu akuvatigila, “Mwiponiage nyenye na amalugu inzanangifu senyu.” 
ACT.2.41	Awolofu ikimunyi icho, vidiche ulukani lwakwe nu kubatisiwa. Wongeleche vanu mbilima sidatu kwa avevafuuvitwe. 
ACT.2.42	Na iva mbevali viyigisige ukuhuma kuvigendo na ukwikala kinyalukolo, na mukumegula umukate nu kwifunya.
ACT.2.43	Pakuva imiitu myolofu na ifilagilo fyolofu fyapigikige mwa avigendo, avanu mbevali vave na muhwehwe. 
ACT.2.44	Na avevafuuvitwe mbevali vali lumwi, vave vahangite mbefili. 
ACT.2.45	Vagusige ifinu fyawo, na ukugavana mbevali, umunu mweawendelige. 
ACT.2.46	Nawo vave pevakong'ana mu Tembeli chechekivesaga kimunyi na valisige ifilyo fyawo pamwi mukaye sawo kwa luhekelelo na mutima gwa uwilevesi, 
ACT.2.47	Vamulumbige Nguluvi, na ukwendwa na avanu mbevali. Na Umutwa ongelesige avapokigwe we kwache.
ACT.3.1	Ikimunyi ikimwi, Petulo na Yohane vingilige mu Tembeli pakivalilo cha igonza pelitegamwike ulusika lwa ukwifunya. 
ACT.3.2	Na baho pipi na umulyango ugwa i Tembeli, gwegwitambulwa “Umulyango umunofu,” pepwali munu mugosi, munyakiteve ukuhuma ukwegalwa kwakwe. Avanu mbepali vamwegulige umunu uyo na ukumuvika baho, sambi isukilisage fya uwuwuya kuvanu avingilige mu Tembeli. 
ACT.3.3	Avelige akuvawona va Petulo na Yohane vakwingila mu Tembeli, avasusile vamupele ichekivesaga. 
ACT.3.4	Petulo na Yohane vamulafile hilo, pambele Petulo amutigee, “Tulavage!” 
ACT.3.5	Nave ndawe avapitukilige, ahosige ukupelwa ichekivesaga ukuhuma kuvene. 
ACT.3.6	Ndawe Petulo amutigilige, “Nene ndimugaya magobole nambi sahabu, neke kila chendinacho ngukupela. Mwitawa lya Yesu Kilisito va ku Nasaleti, gende!” 
ACT.3.7	Kangi, ndawe amwibatige iliwoko lya kundyo, na ukumwimya. Lulusika lululaga amagulu na amafugamilo gakwe swe gikangala. 
ACT.3.8	Ndawe asumbige, akwima ivanga ukugenda. Swe vakwingilasa na mu Tembeli igenda, kono idibuka dibuka we akumulumba Nguluvi. 
ACT.3.9	Na avanu mbevali vevebaho vamuwene igenda akumulumba Nguluvi. 
ACT.3.10	Vavelige vakumukagula ukutigila yemwene yeavelige akwisukilisa pa “Umulyango ugwatambuligwe Umunofu” gwa pa Tembeli, vasasave hilo neke valemwe ukulukagula lwelupigike kulumwene.
ACT.3.11	Avanu mbevali wepevasasavala hilo, ndawe vavangige ukukong'ana pamwi pepitambulwaga “Bwalo ya Solomoni,” apono peali ipwali umunu yula iva peavaninila va Petulo na Yohane. 
ACT.3.12	Sweno, Petulo avelige akuvawona avanu iwo ndawe avapitukilige akuvatigila, “Mwevanyang'i va mu Isilaeli mbi ndawuli mukutulava hwehwe, mwitigila wanda kwa ludali lwetu, apangi kwa uwunofu wetu nambi tumwinwise uyu agende? 
ACT.3.13	Nguluvi va Abulahamu na Isaki na Yokobo, Nguluvi va avakukwetu amupelye indolo umukami vakwe Yesu. Uyu yemwene yemwamuhumise nyenye, neke mumusope mumawoko ga avatema nu kumubihila pa Pilato, nambi Pilato awendige ukumulekesa. 
ACT.3.14	Ali munu munofu kangi mwelu, neke nyenye mwamubihye, mwiwenda umunu uyungi yeali muwulasi adindulilwe. 
ACT.3.15	Swe nyenye mwamuwulige yula ikilamuko cha uwumi. Neke Nguluvi amusilibwe, na hwehwe mbetuli twiwolelesi va ulukani ulu. 
ACT.3.16	Ilitawa lya Yesu na ulufuuwo mwitawa ilyo fyefimupelye uludali umunu uyu yemukumuwona na ukumukagula. Ulufuuwo mwa Yesu, lwelumuponise hilo umunu uyu ndawe lwemukuwona mbemuli.
ACT.3.17	“Lino vanyalukolo vangu, mukulukagula ulwa nyenye pamwinga na avavina venyu mwapije uwugaya nzeli. 
ACT.3.18	Neke Nguluvi lweasikwisise ndahihyo, sila sealaje idaha ikola imilomo ja avavisi mbevali, ulwa Kilisito vakwe saateseka. 
ACT.3.19	Sweno, mupitulage imigendele jenyu ja uwanangifu, mumupitukile Nguluvi, nave peavahesekesa inzanangifu senyu, 
ACT.3.20	Mupigage lulo sambi luse ulusika lwa ukusupa munumbula nukuvaletela yula yeamuhagwe uluhuma pidaha, yemwene Yesu. 
ACT.3.21	Lumuvaje Yesu asigalile kuchanya mbaka lufike ulusika ulwa ukufivika ifinu mbefili wupya, ndawe Nguluvi lwealonzile ukukola kwa avavisi vakwe avelu ukuhuma pidaha. 
ACT.3.22	Pakuva Musa alonzile, ‘Umutwa Nguluvi venyu saavaletela umuvisi yeindawe nene ukuhuma mwa nyenye ye mumupulikage mwa mbesili seilonga. 
ACT.3.23	Umunu yeyeavesaga sakumupulikisa umuvisi uyo saaheswa nu kutoswa kutaali ukuhuma ku vanu va Nguluvi nu kwangamila.’ 
ACT.3.24	Avavisi mbevali, ukuhuma kwa Samweli na vala avahumambele mbevali, vadalikige ing'ani isi sesikave sipigika ifilo ifi. 
ACT.3.25	Inyuviso sa Nguluvi seihuvise ukukola kwa avavisi sikwimila nyenye; nanye mwihanga ulufingano lula lwe Nguluvi afingine na avakukwenyu, ndawe lwe amulonje Abulahamu: ‘Kwa ukukola ku mbegalo yako, avanu mbevali va mung'i savafunyililwa,’ 
ACT.3.26	Sweno, Nguluvi amusilibwe umukami vakwe kwa ukwambula kwenyu tandi, amutumite alete uwufunyilile kwa yeyeavesaga ipela na ukuwuleka uwanangifu wakwe.”
ACT.4.1	Petulo na Yohane wepe vavadalikila avanu, avatambisi na umuvina va avanyakulolela i Tembeli na Avasadukayo avangi vavasye. 
ACT.4.2	Vavifile hilo, pakuva avigendo iwo vavigisige nu kuvadalikila avanu ukutigila Yesu asilibwike, ulukani ulwilagila ulwa avafwe savasilibuka. 
ACT.4.3	Sweno, ndawe vavibatige pakuva yelyelisalye swe vakuvasopa mundinde mbaka pamilawu. 
ACT.4.4	Neke awolofu mwa vala vevapulike ulukani ulwadalikigwe vafuuvitwe, nawo vaginite ukongelekela nu kufika wita vanu vagosi mbilima sihanu.
ACT.4.5	Peyekuche avavina va Avayudaya, na avavaha na avigisi va indagilo vakong'ine uko ku Yelusalemu. 
ACT.4.6	Vakong'ine pamwi na Anasi, Kayafa, Yohane, na Alekisanda na avangi veve va mulukolo lwa umutambisi umuvina. 
ACT.4.7	Swe vakuvimya avigendo pavene, neke vavawuse vitigila, “Mbi nyenye mwipigila isi muludali na mwitawa lya nani?”
ACT.4.8	Ipo, Petulo we amemile Muhe Umwelu akuvatigila, “Nye valongosi va avanu na avavaha! 
ACT.4.9	Wone mukutuwusa neng'ino, ulwa ikipigo ikinofu cheapigilwe yula umunu yeake munyakiteve, na lweaponite uyu, 
ACT.4.10	Sweno, nyenye na vanu mbemuli va mu Isilaeli, luvavaje mulukagule ukuta umunu uyu imile pa nyenye neng'ino, aponite, ukukola uludali lwa ilitawa lya Yesu va ku Nasaleti, ye nyenye mwamutumbike neke Nguluvi amusilibwe ukuhuma kuvafwe. 
ACT.4.11	Uyu ye uwandike Uwelu wukumulonga:
ACT.4.11	‘Iliganga lye mwalibihihye nyenye mwe vasenzi,
ACT.4.11	lino live lye liganga likomi lya mu lutu.’
ACT.4.12	Wusukuli uwupoki ukuhuma umunu uyungi yeyeavesaga, pakuva pagaya litawa lya umunu uyungi mung'i lyevapelitwe avanu vapokelwe nalyo.”
ACT.4.13	Iwo avavaha va pa wuhigilo, vevavasele va Petulo na Yohane ve vanu hela vesivimbiti, neke vavasasavalige pevakuvawona vilonga kwa wupifu vagaya muhwehwe. Valukagwe ulwa iva vakavelige na Yesu. 
ACT.4.14	Nawo vavelige vakumuwona umunu yula yealaponite vimise pamwi, swe vigaya cha ukulonga. 
ACT.4.15	Sweno, ndawe vavatigilige vahume pivala pawuhigilo, avene vave na ikilega vihehe. 
ACT.4.16	Viwusise, “Lino tuvagitage ndawuli avanu iva? Pakuva umwitu ugu yegukagulanike kuvanu mbevali va mu Yelusalemu, na ulwa ugo gupigitwe navene, nambi hwehwe situhwana ukugukana. 
ACT.4.17	Neke wone tusake ulukani ulu lulemwe ukutagalila mu vanu, sweno tuvakenyelage, valava pevalonga kangi na umunu yeyeavesaga mwitawa lya Yesu.”
ACT.4.18	Ndawe vavakemelige kangi vingile, swe vakuvakenyela ulwa valalonga kangi pavanu nave ukwigisa umunu mwitawa lya Yesu. 
ACT.4.19	Neke Petulo na Yohane vapitwe vakuvatigila, “Ulu mululavage yinyenye wone lwinoga nachene pa Nguluvi tuvapulike nyenye nu kulemwa ukumupulika Nguluvi. 
ACT.4.20	Pakuva siluhwaniti nambi hwehwe tulemwe ukulonga ing'ani setwapulike nu kusiwona.” 
ACT.4.21	Nawo, avavaha va pa wuhigilo vave vigina ukuvakenyela, pambele vakuvalekesa. Pakuva sivaluweni ulukani lwa ukuvahiga, na avanu mbevali vamulumbige Nguluvi, ukwimila ulo lwelwelupigike. 
ACT.4.22	Nave umunu uyo yeaponiswe yealalutye ku myaka machumi gatayi.
ACT.4.23	Nawo va Petulo na Yohane vavelige vilekeswa, vahele kuvayawo, nu kuvalongela mbesili sevavalonje avatambisi avavina na avavaha. 
ACT.4.24	Pevapulike iso mbevali kwa umutima gumwi vifunyite pamwi kwa Nguluvi swe vitigila, “Mutwa veve ye wagafile kuchanya na ing'i, ibahali na mbefili ifilimumo! 
ACT.4.25	Veve ye wamsogwise ukukwetu Daudi alonge ukukola Umuhe Umwelu ukutigila;
ACT.4.25	‘Mbi ndawuli avamyanza vakalipe?
ACT.4.25	Na avanu vihosa uwupuva?
ACT.4.26	Avatwa va mung'i vigelanise,
ACT.4.26	na avatema vakong'ine pamwi sambi vamubese Umutwa
ACT.4.26	na Kilisito vakwe.’
ACT.4.27	“Pakuva, nachene lwelwave Helodi, Pondyo Pilato, na ing'olo sa Isilaeli na avamyanza baha pevakong'aniche muboma yiyi ukumubesa Yesu umukami vako Umwelu, yewamuhagwe neke umubake amafuta. 
ACT.4.28	Ena, nachene, vakong'ine sambi vapige sisila mbesili, sewavagite nu kusigelanisa mu ludali lwako, ukuhuma pidaha. 
ACT.4.29	Lino Mutwa lavage ukukabusa kwawo. Utupelage uludali hwehwe twe vakami vako sambi tudalike ulukani lwako kwa wupifu. 
ACT.4.30	Gololage liwoko lyako uvaponie avanu. Pige imiitu na uwuhulo mwitawa lya umukami vako Umwelu Yesu.”
ACT.4.31	Vavelige visinda ukwifunya, pala apono pevevakong'ine, pahogalike, nawo mbevali vamemite Umuhe Umwelu. Mbevali vavanzile ukudalika ulukani lwa Nguluvi vagaya muhwehwe.
ACT.4.32	Ililugu mbelili lya avevafuuvitwe vevina mutima na inumbula yimwi. Siekwali umunu yungi yeali na ikinu yeatigilige icho chakwe iyena, pesi ulwa vevahanzile mbefili. 
ACT.4.33	Na avigendo kwa uludali lolofu vawolelelige isa ulusilibuko lwa Umutwa Yesu, nave Nguluvi ndawe avafunyililige hilo. 
ACT.4.34	Siekwali umunu yeagulumige kinu, pakuva mbevali avevina amalungulu nave kaye vagusige. 
ACT.4.35	Nawo vatawulige amagobole igo kwa avigendo, swe vigavilwa ifikwilaniche umunu na cheawendige ukugula. 
ACT.4.36	Alipwali umunu uyumwi va ulukolo lwa Levi, umwegalilwa ku Kipulo, ilitawa lyakwe Yosefu, ye avigendo vamutambulige Balanaba (kwekutigila, “Mnyalusikimiko”). 
ACT.4.37	Nave eina lilungulu lyakwe, agusise ndawe asindikige amagobole kwa avigendo.
ACT.5.1	Neke epwali umunu yeatambuligwe Ananiya na uvakwe Safila nawo vagusise lilungulu lyawo. 
ACT.5.2	Neke kwa ukwiyidikisa nu vakwe akepwise amagobole agamwi vakuvafiha avigendo. 
ACT.5.3	Sweno, Petulo amuwusise Ananiya itigila, “Ananiya, mbi ndawuli Setani akwinje mu numbula yako, sambi umusange Umuhe Umwelu, ukepule amagobole agalipinga gewugusise lilungulu? 
ACT.5.4	Peuke sulagusa, like lyako, na peye ugusise amagobole gake gako uke upigila mwewiwendela yuveve. Mbi ndawuli lino, ulamwe munumbula yako ukupiga ulukani ulu? Lino ulukagulage ulwa sumusanzili munu pesi Nguluvi!” 
ACT.5.5	Nave Ananiya avelige ipulika isi, agwe pasi nu kufwa baho. Nu muhwehwe mukomi gwavibete mbevali vevapulike ing'ani isi. 
ACT.5.6	Vanyakilambo vinwike, vakugufwika isanda umufimba, vakugusindika kwivala kukugutaga muchanga.
ACT.5.7	Pefilutye wita fivalilo fidatu de, uvakwe inje mukaye, we sakulukagula uluwonike. 
ACT.5.8	Petulo amutige, “Be Safila undongele tandi, ati iyi ye mbalilo ya amagobole gemukagusise ililungulu?” Nave atige, “Ena ye mbalilo yiyo.” 
ACT.5.9	Nave Petulo amutige, “Mbi ndawuli mulagine nu vako ukumugela Umuhe Umwelu? Lavage tandi! Vala avanu vevamutasile uvako, vali pamulyango, nawo vakusindika nayiveve kwivala.” 
ACT.5.10	Lusika lulo Safila agwe pasi pamagulu ga Petulo, swe nave ifwa baho baho. Vanyakilambo vakwingila, vamufikite afwe, nawo vakumusindika kwivala, vakumutaga pipi nu vakwe. 
ACT.5.11	Na Ilikanisa mbelili na mbevali vevapulike iso, vibatike nu muhwehwe mukomi hilo.
ACT.5.12	Avigendo vapigite imiitu na uwuhulo wolofu muvanu. Avevafuuvitwe vakong'anige pamwi kuko mbevali, ku bwalo ya Solomoni. 
ACT.5.13	Siekwali umunu yungi yesalafuuwa yeigelelige ukwihanza nawo. Nambi ndahihyo mbepali avanu vevesivalafuuwa vavasumilige. 
ACT.5.14	Vevamufuuvitwe Umutwa avagosi na avang'inetu, vaginige ukongelekela. 
ACT.5.15	Na uwimila lulo, avanu vavasindikige avatamwa vawo mumakasi na ukuvalambalika mumasa na ifivasikiso sambi Petulo peilutila, pembe nambi umwigigi gwa Petulo guvafikile avamwi vawo. 
ACT.5.16	Avanu wolofu vasile avihuma muboma isilimwipi na pa Yelusalemu vakuvaleta avatamwa vawo, na vala avevina amasoka, nawo vaponiswe mbevali.
ACT.5.17	Sweno Umutambisi umuvina na avayagwe vevepamwi na ikilugu cha avasadukayo, vavawonie igila avigendo. 
ACT.5.18	Sweno, vavibete na ukuvasopa mundinde ingomi. 
ACT.5.19	Neke pakilo umunyivaha va Umutwa adindwe imilyango ja indinde, na ukuvahumya kwivala, avatigile, 
ACT.5.20	“Mubitage mukime mu Tembeli na ukuvalongela avanu mbesili isa uwumi uwu.” 
ACT.5.21	Avigendo vamupulike, ndawe vingilige mu Tembeli pamilawu pesililavala, swe vivanga ukwigisa.
ACT.5.21	Umutambisi Umuvina na avayagwe vavelige vifika, vakong'ise umukong'ano gwa pawuhigilo pamwinga na gwa avavaha va Avayudaya mbevali, ndawe vavatumige avanu vabite kundinde vakavalete vala avigendo. 
ACT.5.22	Neke avakami iwo pevafisile kula kundinde sivavafisili mula mundinde. Swe ndawe vapilukige ukugulongela umukong'ano, 
ACT.5.23	vitigila, “Tufisile indinde yiwidinde imbali mbesili na avalolesi wevilolela imilyango. Neke tuvelige twidindula mugati situmufisili umunu yeyeavesaga umo.” 
ACT.5.24	Umuvina va avalolesi vanyakulolela i Tembeli na avatambisi avavina vavelige vipulika ulukani ulo vakelagine, valemwe pakulukagula ulweluvafikite. 
ACT.5.25	Avafisile pala umunu yungi swe akuvatigila, “Vala avanu vemukavasopite mundinde, lino de vimite mu Tembeli, vakwigisa vanu!” 
ACT.5.26	Ipo Umuvina va avalolesi va i Tembeli pamwinga na avanu vakwe vahele ku Tembeli, vasakuvaleta. Neke sivavibeti kwa mabatu, pakuva vawogwipe avanu ukutigila vahwanite vakinywe na amaganga.
ACT.5.27	Sweno, ndawe vavasindikige, vasakuvimya pawuhigilo. Umutambisi Umuvina avatige, 
ACT.5.28	“Nyenye tukavatanie hilo ulwa muligisa kangi mwitawa lya umunu uyu; lino kumbi nyenye yemutagalise inzigiso senyu mbekuli mu Yelusalemu, na mukalalye mutusongele hwehwe mufwa ya umunu uyo.”
ACT.5.29	Petulo pamwi na avigendo avayagwe vapitwe, “Lutuvaje tumupulike Nguluvi neke si avanu. 
ACT.5.30	Nguluvi va avakukwetu amusilibwe Yesu yula ye nyenye mwamuwulige kwa ukumutumbika mu musalaba. 
ACT.5.31	Uyo ye Nguluvi amukung'umike pachanya kwiwoko lyakwe lya kundyo ave Mulongola, na Umupoki, avawuyape avanu va mu Isilaeli vahongese sambi vadegepelwa inzanangifu sawo. 
ACT.5.32	Na hwehwe yetwiwolelesi va isi mbesili, nave Umuhe Umwelu, yula ye Nguluvi avapelye vala vevakumupulika nave akolelela siso.”
ACT.5.33	Neke mbevali veve pawuhigilo pevapulike iso vavifile swe viva na lilakali, vagahite ukuvawulaga. 
ACT.5.34	Neke Umufalisayo uyumwi yeatambuligwe Gamalieli, yeali mwigisi va indagilo yealakagulanike hilo ukulutila mbevali, imite pawuhigilo ndawe avatigilige vavahumyage avigendo kwivala kwa ulusika ludodo. 
ACT.5.35	Ndawe avatigilige avapawuhigilo, “Nye vanya ing'i va Isilaeli vayangu, mwikomalilage kwa ulo lwemwisaka ukuvapigila avanu iva! 
ACT.5.36	Simisika hilo, pemumwiwuka Tewuda yeitigilige umwene mutambule na avanu ave vafikite magana gatayi neke vamufuuwe na kumuninila. Neke umwene vamuwulige, na vanyigendo vakwe vatagalye nililugu lyakwe mbelili lyayasile. 
ACT.5.37	Kangi pealutye uyo awonike Yuda va ku Galilaya pevavaliligwe avanu. Uyu nave ave na vanu wolofu avamuninilige, na yuyu nave vamuwulige, na vanyigendo vakwe mbevali vatagalye. 
ACT.5.38	Na kulino nene nguvalongela, nyenye mulavahiga kinu; muvalekage! Pakuva, wone ulukani ulu lwihuma kwa avanu lwisilila lulwene, 
ACT.5.39	neke wone lwihuma kwa Nguluvi, simuhwana ukuvatanila nangi longamuwoneke, pambele nda mukwibesa na Nguluvi.”
ACT.5.39	Swe ndawe vamwidikilige. 
ACT.5.40	Nawo vavelige vakuvakemela avigendo, vavatofile ngoda, na kuvatigila, valekelage ng'ani ukwigisa mwitawa lya Yesu ndawe vavalekesige vitibitilage. 
ACT.5.41	Avigendo vahumite kwivala pawuhigilo vahekelye, pakuva luwonike ulwa avene vanoje ukuhongelwa inyoni vivalwa litawa lya Yesu. 
ACT.5.42	Nawo vave pevigisa nu kudalika ulukani lunofu lwa Yesu, mu Tembeli na mukaye sa avanu ulwa umwene ye Kilisito.
ACT.6.1	Pambele pe vanyigendo wongelekelige, pave na lwing'ulanzo mwa vanyigendo vevalongige indongele ya Kigiliki na vala vevalongige iki Hebulaniya, na vevalongige i Kigiliki ving'ulanzige vitigila, avafwile vawo sivavagosigi hilo mu kupelwa ifya muwugulumu wawo wa mbepali. 
ACT.6.2	Nawo avigendo avanyichumi na vavili vavakemelye lilugu lya avevafuuvitwe mbevali, vakuvatigila, “Silwinoga hwehwe tuleke ukudalika ulukani lwa Nguluvi sambi twingile mukugavila avanu ifinu. 
ACT.6.3	Sweno, vanyalukolo vetu, muhagulage mwanyenye vanu vimufung'ati, vanyandolo na vevilongoswa na Umuhe Umwelu na uluhala, sambi tuvapele ikipigo iki. 
ACT.6.4	Neke hwehwe, tuhwesaga mukwifunya nu kudalika ulukani lwa Nguluvi.”
ACT.6.5	Ulukani ulo lwavanoje mbevali vevevafuuvitwe. Ndawe vavahagulige Stefani, umunu munyalufuuwo hilo na yeilongoswa na Umuhe Umwelu, Filipo, Polokolo, Nikanoli, Timoni, Palamena, na Nikolao uva ku Andyokiya yepamwandi eapituche ulufuuwo lwa iki Yudaya. 
ACT.6.6	Swe ndawe vavavikige pa avigendo, nawo vavagelike amawoko nu kuvafunyilila.
ACT.6.7	Ulukani lwa Nguluvi lwaginite ukutagalila na vevevafuuvitwe uko ku Yelusalemu, vaginite ukoloka, na ililugu likomi lya avatambisi nawo vanuche ulufuuwo.
ACT.6.8	Sitefani we amemile uwuwuya na uludali apigite ifipigo fya imiitu na fya uwuhulo mu vanu. 
ACT.6.9	Neke veleluke avanu vangi sambi vibese na Sitefani. Avamwi va avanu iwo vevahumite kwisinagogi ilyatambuligwe, “Lisinagogi lya Avanu Avakombole.” (ndawe lwevalitambulige) nawo vevahumite ku Kilene na ku Alekisanda; avangi vevahumite ku Kilikiya na ku Asiya. 
ACT.6.10	Neke sivamulemiti Sitefani pakuva eina uluhala na kangi eina yula Umuhe yamusogosige ulusika lwealongige. 
ACT.6.11	Ndawe vavafupige avanu vangi sambi vatigile, “Tumupulike Sitefani ilonga ing'ani isa maligo kwa Musa na kwa Nguluvi!” 
ACT.6.12	Na kwa ulo, vasongise liyowo muvanu, avavaha na avigisi va indagilo. Swe vakumubitila Sitefani, vakumwibata nu kumusindika pawuhigilo. 
ACT.6.13	Nawo vavikite awolelesi va uwudesi vevatige, “Umunu uyu mbepali silekagi ukulonga ing'ani sa maligo kwa apono ipa apelu na indagilo sa Musa. 
ACT.6.14	Pakuva yetwetumupulike ati itigila uyo Yesu uva ku Nasaleti saapananga ipa nu kwananga imisimu mbegili jeatulaje Musa.” 
ACT.6.15	Na mbevali avali pawuhigilo vamulafile Sitefani neke vamuwone uwusu wakwe wiva nda wusu wa munyivaha va Nguluvi.
ACT.7.1	Nave umutambisi Umuvina amuwusise itigila, “Be ing'ani isi sa nachene?” 
ACT.7.2	Sitefani apitwe, “mumulikise nye vanyalukolo vangu, nanye mwevadadangu! Nguluvi umunyandolo amuwoneche ukukwetu Abulahamu peeali ku Mesopotamiya wesalahamila ku Halani. 
ACT.7.3	Neke Nguluvi amulongelage ukutigila: ‘Hege mung'i yako; uvalekage avanyalukolo vako, bitage kung'i ye ngulagila nene!’ 
ACT.7.4	Swe ndawe, Abulahamu ahegige mung'i iya uwukalidayo asakuhamila ku Halani. Na peyeafwe udade, Nguluvi amuhamise kangi ahege pa Halani nu kumuleta mung'i iyi yemukwikala nyenye lino. 
ACT.7.5	Nguluvi samupeli nambi lutanana ludodo mung'i iyi sambi live lilungulu lyakwe nda. Neke nambi ndahihyo Nguluvi amwilapye ukutigila saamupela ing'i iyi, yive yakwe na imbegalo yakwe, pealutye umwwene, kono we ulusika ulo Abulahamu ali mugaya mwana. 
ACT.7.6	Ulu lwe Nguluvi amulonje: ‘Imbegalo yako sayikala mung'i inzagile na avanu vangi, kwesavava vanyawingi nu kupigilwa fivi kwa myaka magana gatayi. 
ACT.7.7	Neke nene sandivahombela umukole avanu va ing'i iyo vesavavavika muwunyawingi. Sweno sandivahesa mung'i yawo, sambi muse musunyalile apono ipa.’ 
ACT.7.8	Sweno Nguluvi avisile ukuwoolwa sambi kive kilagilo cha ulufingano. Nambi, Abulahamu amuwoolite umwanakwe Isaki ikimunyi cha munana ukuhuma pakwegalwa. Nayi Isaki ndahihyo, amuwoolite Yakobo. Nayi Yakobo avapije ndahihyo vala avakukwetu avanyichumi na vavili.
ACT.7.9	“Nawo avakukwetu vamuwonie igila Yosefu vamugusise nu kumusindika kuwunyawingi ku Misili. Neke Nguluvi alipamwi nu mwene. 
ACT.7.10	Amupokite mu neseko mbesili. Nguluvi amupelye uwuwuya nu luhala pa Falawo umutwa va mung'i ya ku Misili, mbaka Falawo amutemye ave muvina mung'i yiyila, mbaka na mukaye yakwe ya uwutwa. 
ACT.7.11	Sweno, chagwe ikinge mung'i mbeyili ya mu Misili na ku Kanani, nacho chaletite neseko ngomi, na avakukwetu sivavi na cha ukuponela. 
ACT.7.12	Neke Yakobo avelige ipulika ulupweng'enyu ulwa uko ku Misili kofili ifilyo, ndawe avatumige avanakwe vala avakukwetu, sambi vabite ku Misili ulugendo ulwa ukutala. 
ACT.7.13	Ulugendo ulwa kavili, Yosefu ilonzile kwa vanyalukolo vakwe, na Falawo peavakagwe vanyalukolo va Yosefu. 
ACT.7.14	Yosefu atumite ulukani kuludade na kwa vanyalukolo vakwe mbevali, kwa mbevali vevafikite vanu machumi gimufung'ati na vahanu, ukutigila vasage ku Misili. 
ACT.7.15	Sweno, Yakobo ndawe abitige ku Misili, uko kwe umwene na avakukwetu avangi vafwilye kuko. 
ACT.7.16	Neke imifimba jawo vagisindike mbaka ku Sekemu, kwe vagitasile muchanga cha Abulahamu cheagusile na amagobole ku vana va Hamoli.
ACT.7.17	“Ulusika lwavelige lwikwila, Nguluvi akwisise uluhuviso lweeamwilapye Abulahamu, avanu kula ku Misili yevewolwike na ukuva wolofu hilo. 
ACT.7.18	Pambele Umutwa uyungi atemite yeali samuseli Yosefu. 
ACT.7.19	Uyo avatesise hilo avakukwetu avapije fivi, akuvatigila vavahumyage mwivala avana fyali pevawonike valanana. 
ACT.7.20	Musa awonike ulusika lulo, nave ali mwana munyawunofu uwiyena. Alolelilwe pa dade kwa myesi gidatu! 
ACT.7.21	Na vave vakumuhumya kwivala, Umwalive va Falawo amwinwe, nukumulolela wita mwanakwe yeamweje. 
ACT.7.22	Musa igisiwe mbesili sa uluhala lwa ava Misili, swe iva mupifu mu milongele nu kupiga.
ACT.7.23	“Peyeafikite myaka machumi gatayi ukuhuma ukwegalwa alamwe akavagose avanyalukolo vakwe va Isilaeli. 
ACT.7.24	Uko amuwene uyumwi va avanyalukolo vakwe ipigilwa fivi, ahele ukumutanga nu kwihombela umukole amuwulige yula umumisili. ( 
ACT.7.25	Atige apangi ulwa vanyalukolo vakwe va Isilaeli valukagula ulwa Nguluvi ake akola umwene ukuvakombola, neke silwavi ndahihyo.) 
ACT.7.26	Ikimunyi cha kavili, afisile va Isilaeli vavili vakwitova agelite ukuvalamula akuvatigila, ‘Nyenye mwilukolo lwi ndawuli kangi mukwipigila fivi we nyenye ng'ani?’ 
ACT.7.27	Yula yeamutovige umuyagwe amusugikise Musa palubali akumutigila: ‘Ye nani yeakakuvisile veve uve wimulongola na ve mulamusi vetu? 
ACT.7.28	Ngali ukwenda umbulage ndawe lweukamuwulige yula Umumisili igolo?’ 
ACT.7.29	Musa avelige ipulika iso, akimbye mu Misili ikimbilila kung'i ya ku Midiyani na uko kweegalye avana vavili vakwamisi.
ACT.7.30	“Peyegilutye myaka machumi gatayi, munyivaha va Nguluvi amuwoneche Musa mukisaka chechakige umoto ku balali pipi na ikidunda cha Sinayi. 
ACT.7.31	Musa asasave pakomi, pealuwene ulukani ulo, ndawe ahegelelige pipi alave wunofu; ndawe apulikige iliswi lya Umutwa. 
ACT.7.32	‘Nene ndi Nguluvi va avakuko, Nguluvi va Abulahamu, Isaki na Yakobo!’ Musa akuvye kwa muhwehwe na siigelii ukuva pealava. 
ACT.7.33	Umutwa amutige, ‘Wopole indatu sako pakuva apono ipa pewimite pelu. 
ACT.7.34	Ndisiwene ing'ani imbi sevipigilwa avanu vangu kula ku Misili. Ndikipulike ikivembo chawo, nane nzusile ukuvapoka. Sweno wuse ipa ngutume ku Misili.’
ACT.7.35	“Musa ye yula yevamubihye avanu va Isilaeli. Vakumutigila, ‘Yenani akuvisile veve uve mulongola na umulamusi vetu?’ Yumwene Musa ye Nguluvi amutumite ave mulongola na umukombosi, ukukola kwa yula munyivaha va Nguluvi, yeamuwoneche mukisaka chechakige umoto. 
ACT.7.36	Ye yuyo yeavahesise avanu ukuhuma mung'i ya ku Misili, ikola mufipigo fya uwuhulo mung'i ya ku Misili na mu Bahali ya mu Shamu na mubalali kwa ulusika lwa myaka machumi gatayi. 
ACT.7.37	Ye mwene yuyo Musa yeavatige avana va Isilaeli, ‘Nguluvi saavahagulila Umuvisi ye indawe nene ukuhuma muvanyalukolo venyu.’ 
ACT.7.38	Na ulusika avanu va Isilaeli lwevakong'anige ku balali, ye Musa yeekuko pamwi nawo. Ali alikuko pamwi na avakukwetu, pamwi na yula munyivaha va Nguluvi yevalonganige nave mu kidunda cha ku Sinayi, yeyuyu yeanuche ing'ani sa uwumi, sambi atupele hwehwe.
ACT.7.39	“Neke ye mwene ye avakukwetu vabihye ukumupulika, vamusugikise kulubali, vadobokage ukupiluka ku Misili. 
ACT.7.40	Ndawe vamulongelige Haluni: ‘Tuwuyapilage fihwana nguluvi fyefitulongolela kuwutalo, pakuva situlalukagula lwe lumuwoneche Musa yeakatulongolelige uluhuma ku Misili!’ 
ACT.7.41	Ipo peviwuyapye ikihwananguluvi kinyalwihwano lwa ingwada vakukitambikila na ukukiheyela ikinu ikiwuyape na amawoko gawo vavene. 
ACT.7.42	Neke Nguluvi ahesile pavene, avalesile vasunyalile ing'eng'esi sa kwilanga, ndawe lwandikwe mu kitabu cha avavisi,
ACT.7.42	‘Nye mwe vana va Isilaeli!
ACT.7.42	siye nene yemwanawulye inambika na ifitawulwa
ACT.7.42	kwa myaka machumi gatayi kula ku balali!
ACT.7.43	Nyenye mwapikige ilihema lya kihwana nguluvi Moloki,
ACT.7.43	na ifihwana ing'eng'esi fya nguluvi venyu Lefwani.
ACT.7.43	Ifihwana nguluvi fyemwiwuyapye ifyo fyemwafisunyalye.
ACT.7.43	Na uwimila lulo ndivasindika mwivagalule kutali ukulutila
ACT.7.43	na ku Babiloni!’
ACT.7.44	Uko ku balali avakukwetu vevina ilihema lyelyolelelige ulwa Nguluvi pwali. Nalyo lyeliwuyape ndawe Nguluvi mwealamulonje Musa, sambi live mu lwihwano lulula lwealamulagilye. 
ACT.7.45	Sweno, avakukwetu vilekelige ilihema mbaka ulusika lwa Yosuwa, lwevingilye ukuyisagila ing'i yevavaposile ing'olo se Nguluvi aliasidasile sihege pavene. Ipo likalite mbaka ulusika lwa Daudi. 
ACT.7.46	Daudi apelitwe uwuwuya pa Nguluvi, swe akumusuka Nguluvi amutawule amusengele uwikalo wumwene Nguluvi va Yakobo. 
ACT.7.47	Neke Solomoni yeamusenje Nguluvi ikaye.
ACT.7.48	“Neke nambi ndahihyo, Nguluvi Umunyandolo siakwikala mukaye inzenge na amawoko ga avanu, ndawe lweilonga umuvisi:
ACT.7.49	‘Umutwa itigila:
ACT.7.49	Kuchanya chekigoda changu cha indolo,
ACT.7.49	na ing'i wewukanyago wa amagulu gangu.
ACT.7.50	Lino kaye iyindawuli yemuhwana ukunzengela?
ACT.7.50	Apono apalikwi pe suupa nene?
ACT.7.50	Ifinu ifi mbefili ye nene yendafigafile? Mbi tutigile siyenene?’
ACT.7.51	“Nyenye mwivatalamu ukupulika! Inumbula na amapulikilo genyu gindawe ga avanu vesivamuseli Nguluvi (avamyanza) nyenye mwihwana avakukwenyu. Mbepali mwakumubesa Umuhe Umwelu. 
ACT.7.52	Mbi kwali umuvisi nambi yumwi ye avakukwenyu sivamutesisi? Vavawulagige avanu avevatumitwe na Nguluvi, uluhuma pidaha vadalike ukusa kwa umukami vakwe umugolofu. Neke lino nyenye mwamupitwike nu kumuwulaga. 
ACT.7.53	Na nyenye ye mwanuche indagilo seasiletite kwa nyenye umunyivaha, va Nguluvi, nanye simwinati nambi.”
ACT.7.54	Vala avavaha va pawuhigilo pevapulike iso, vavifile hilo, vagelesulage na mino kwa ililakali. 
ACT.7.55	Neke Sitefani we amemite Umuhe Umwelu, alafile kuchanya swe akusiwona indolo sa Nguluvi na Yesu ikalite ulubali lwa kundyo kwa Nguluvi. 
ACT.7.56	Atige, “Mulavage! Ndiwona kuchanya kudindwike na Umwana va Umunu imite kulubali lwa kundyo kwa Nguluvi.”
ACT.7.57	Ipo, avanu mbevali pala pawuhigilo vayofile na ukudinda amapulikilo gawo ni fyala. Ndawe vamusumbilige mbevali sukumwi, 
ACT.7.58	vamuhumise kwivala ya iboma, swe vakumukinya na amaganga. Vala awolelesi, vavisile imyenda jawo pasi sambi munyakilambo uyumwi ilitawa lyakwe Sawulo agilolele. 
ACT.7.59	Vaginite ukumukinyanga Sitefani na amaganga, kono umwene we akwifunya itigila, “Ve mutwa Yesu, wanukilage inumbula yangu!” 
ACT.7.60	Afugime alongele pachanya itigila, “Be Mutwa, ulavahiga uwimila inzangifu iyi.” Peasinzile ukulonga isi, swe baho baho ifwa.
ACT.7.60	Nave Sawulo lwamunoje hilo ulukani ulu lwa ukumuwulaga.
ACT.8.1	Na ikimunyi icho kwave na luteseko lukomi mu likanisa ilye ku Yelusalemu. Avevafuuvitwe mbevali, vatagalye vibita mung'i sa mu Yudaya na mu Samaliya, pesi vala hela avigendo vevasigee. 
ACT.8.2	Avanu avamwenda Nguluvi vamutasile Sitefani nu kumuvembela ikivembo kikomi.
ACT.8.3	Na lulusika lulo, Sawulo eagahite aliduse ilikanisa. Ingilige mukaye mbesili, sambi akwegangage avevafuuvitwe vagosi kwa vang'inetu, avasopage mundinde.
ACT.8.4	Vala avevafuuvitwe vevevatagalye, vahele mbekuli vakidalika lula ulukani. 
ACT.8.5	Nave Filipo inje mu Samaliya akumudalika Kilisito kwa vanyang'i vabaho. 
ACT.8.6	Avanu wolofu vakong'ine pamwi ukupulikisa kwa uwinatifu lula ulukani lweadalikige Filipo na ukwilavila gila imiitu jeapigige. 
ACT.8.7	Pakuva avanu wolofu ave vina amasoka, gahumige kono we giyoya. Na awolofu ave vina matela mumivili jawo na avalema mbevali vaponiswe. 
ACT.8.8	Kwave na luhekelelo lukomi hilo muboma yila. 
ACT.8.9	Sweno, pepwali umunu uyumwi yeitambulwa Simoni yealapigite nzolofu isa uwuhavi muboma iyo kwa ifilo ifyefilutye yeavahuguvikige avanya Samaliya, uyo ivahige uwuvina. 
ACT.8.10	Avanu mbevali, avavina na avadodo, vamupulikisige kwa winatifu vitigila, “Simoni ye lula uludali lwa Nguluvi ulwitambulwa ‘Uludali ulukomi.’” 
ACT.8.11	Vamupulikisige hilo pakuva yealavahuguvike kwa uwuhavi wakwe kwa filo fyolofu. 
ACT.8.12	Neke vavelige vakumufuuwa Filipo ulwa ulukani ulunofu lwa uwutwa wa Nguluvi, na ilitawa lya Yesu Kilisito, vabatisiwe vagosi na vang'inetu. 
ACT.8.13	Nayi Simoni nave afuuvitwe; na peyeabatisiwe ave pamwinga na Filipo, na peilavilige ifilagilo na uwuhulo fyefyapigike asasave pakomi.
ACT.8.14	Neke vala avigendo avali ku Yelusalemu peyevapulike ulwa avanyang'i vamu Samaliya nawo yevanuche ulukani lwa Nguluvi; vavasindiche va Petulo na Yohane. 
ACT.8.15	Na vavelige vifika vavasuche sambi avevafuuvitwe vamwanukile Umuhe Umwelu, 
ACT.8.16	pakuva ulusika ulo Umuhe Umwelu siealamwikila umunu yeyeavesaga mwaavene, yevevabatisiwe hela mwitawa lya Umutwa Yesu. 
ACT.8.17	Sweno, ndawe vavagelekige amawoko gawo nawo vamwanuche Umuhe Umwelu. 
ACT.8.18	Na ipo Simoni alukagwe kwa ukugelekwa amawoko ga avigendo avevafuuvitwe vanuche Umuhe Umwelu ndawe avapelige amagobole va Petulo na Yohane itigila, 
ACT.8.19	“Mumelage nane uludali ulu sambi umunu yeyeavesaga yendimugeleka amawoko gangu, sambi amwanukile Umuhe Umwelu.”
ACT.8.20	Neke Petulo amupitule, “Yagilage kutali veve na amagobole gako pakuva wihosa ulwa uhwanite ukugula ikipelwa cha Nguluvi na amagobole! 
ACT.8.21	Veve wimugaya nambi kigawo nave uwulilumwi mukipigo iki pakuva inumbula yako si ngolofu pa Nguluvi. 
ACT.8.22	Lino, hongesage inzanangifu iyi wifunye kulu Mutwa, apangi udegepelwa ilihosa lya munumbula yako. 
ACT.8.23	Pakuva ngukuwona umemite igila, kangi upinzilwe ni nzanangifu!” 
ACT.8.24	Simoni apitwe itigila, “Nguvagongola musukile kulu Mutwa sambi mbesili semulonzile silemwe ukunzusila nambi yingi.”
ACT.8.25	Avene va Petulo na Yohane vavelige visinda ukolelela nu kudalika ulukani lwa Umutwa, vapilwike ku Yelusalemu, vidalika ulukani ulunofu mu fijiji fyolofu fya ava Samaliya.
ACT.8.26	Na munyivaha va Umutwa amutige Filipo, “Wigelanise ubite ulubali lwa kusika wigendela ing'asi iyihuma ku Yelusalemu yisogwe ku Gasa.” (Ing'asi iyo yigendela mubalali.) 
ACT.8.27	Sweno, Filipo ndawe avangige ulugendo. Na ulusika lulo epwali munu Muetopiya, mupase, yeali mulugendo ibita ukwawo. Umunu uyo ali mulongola va avalolesi va uwunono va Kandake, umunumwehe va ku Etopiya. (Mutwa mung'inetu) Ahele ku Yelusalemu ukumusunyalila Nguluvi, na ulusika lulo apilukige ahofile umutuka ugwa ukukwegwa. 
ACT.8.28	Na peapilukige ave weakwimba ikitabu cha Umuvisi Yesaya. 
ACT.8.29	Sweno, Umuhe Umwelu amulonje Filipo, “Hegelele pipi na umutuka ugo mugendase.” 
ACT.8.30	Filipo agukimbilye umutuka gula ndawe amupulikige umunu uyo akwimba mukitabu cha Umuvisi Yesaya. Ipo Filipo amuwusise, “Be usikagula sukwimba iso?” 
ACT.8.31	Umunu uyo amupitwe, “Mbi ndisikagula ndawuli pesawoniki umunu yeanzigisa?” Swe ndawe amugongolige Filipo ahove vateng'emalase. 
ACT.8.32	Sweno pala peimbige mu wandike uwelu pe ipa,
ACT.8.32	“Asindikwe ndawe ing'olo iyisindikwa kukudumulwa, wita chana cha ing'olo wekisikaga pekisegetwa uwubahila.
ACT.8.32	Nave ndahihyo asikite salonzili nambi lukani.
ACT.8.33	Vamuhonje inyoni na pakuhigwa vamuwonie. Sikwali
ACT.8.33	yeahwana ukusima sa imbegalo yakwe,
ACT.8.33	pakuva uwumi wakwe yewuhesiswe mung'i.”
ACT.8.34	Uyo Umwetopiya amutige Filipo, “Ndongele uyu umuvisi ilonga ing'ani sa nani? Ngali sa umwene apangi sa umunu yungi?” 
ACT.8.35	Nave Filipo avanje pa uwandike wuwo uwelu, nave amudaliche isa Yesu. 
ACT.8.36	Nape vasogolige, vafikite pa lulenga na umunu uyo atige, “Lavage ipa pololi ululenga ndawuli mbi kokili che kikunanila ukubatisiwa?” ( 
ACT.8.37	Filipo atige, “Wone yeufuuvitwe mu numbula yako mbeyili, lukwilye ukubatisiwa.” Nave apitwe swe itigila, “Ena ndifuuwa ulwa Yesu Kilisito ye Mwana va Nguluvi”) 
ACT.8.38	Umunu uyo alaje umutuka gwime. Na mbevali ndawe vavili, Filipo na umunu uyo vasulunwike pa lulenga. Neke Filipo ndawe amubatisige. 
ACT.8.39	Na pevahumite pa lulenga, Umuhe va Umutwa amunyelebwise Filipo, na uyo Umwetopiya siamuweni kangi: neke umwene ndawe ibitilige na ulugendo lwakwe kono ina luhekelelo lukomi 
ACT.8.40	Neke Filipo iwene ali ku Asoto. Nave ave peadalika Ulukani Ulunofu muboma mbesili, mbaka pambele afikite na ku Kaisaliya.
ACT.9.1	Na ulusika ulo Sawulo eaginite ukuwogofya avanu nu nukutosa ukuvawulaga vala avevamufuuvitwe Umutwa. Ahele kwa Umutambisi Umuvina 
ACT.9.2	asuke ulwandiko ulwa ukumukagulisa mumasinagogi aga Ikiyudaya uko ku Damesiki, sambi wone avafike uko avagosi na avang'inetu vevafuuvitwe ing'asi ya umutwa avibate na ukuvaleta ku Yelusalemu.
ACT.9.3	Neke peali mung'asi pipi na ukufika ku Damesiki, sukumwi ulung'ali uluhuma kwilanga lwamung'aliche imbali mbesili. 
ACT.9.4	Agwe pasi neke apulike iliswi likumutigila, “Sawulo! Sawulo, mbi ndawuli ukunesa?” 
ACT.9.5	Nave Sawulo amuwusise, “Wi nani veve Mutwa?” Iliswi lila lyapitwe, “Nene ye nene Yesu yukunesa veve. 
ACT.9.6	Neke veve wime, wingile muboma uko kwe usakulongelwa lwelukuvaje veve upige.” 
ACT.9.7	Vala avanu vevagendasige pamwinga na Sawulo vevimite bahala, vafwe libupwi; vapulike lila iliswi neke sivamuweni munu. 
ACT.9.8	Sawulo imite, na avelige ilava alemilwe ukukiwona nambi kinu; sweno, avanu vala ndawe vamwibatige Sawulo iliwoko vakumusindika mbaka ku boma ya mu Damesiki. 
ACT.9.9	Sawulo ikalite filo fidatu wesilava, na ulusika ulo salisigi nambi kunywa.
ACT.9.10	Sweno, uko ku Damesiki epwali munyigendo uyumwi yealafuuvitwe yeitambulwa Ananiya. Umutwa amulonje mu maloto, “Ananiya!” Nave Ananiya akwidika, “Nene ndibaha, Mutwa.” 
ACT.9.11	Swe Umutwa amutige, “Wigelanise ubite ku ng'asi iyitambulwa inyakidonya, na mukaye ya Yuda wusage umunu uyumwi Sawulo va ku Taliso. Lino de akwifunya. 
ACT.9.12	Na mumaloto amuwene umunu yeitambulwa Ananiya akwingila na ukumugeleka amawoko sambi alave kangi.” 
ACT.9.13	Neke Ananiya apitwe, “Mutwa, nene mulike kwa wolofu ing'ani isa umunu uyo; mulike na ing'ani imbi seakuvapigila avanu vako uko ku Yelusalemu. 
ACT.9.14	Na lino asile ipa we ina ululagi ukuhuma kwa Avatambisi avavina ukuvibata mbevali vevakwifunya mwitawa lyako.” 
ACT.9.15	Neke umutwa amutigile, “Veve bite hela, pakuva nene ndimuhagwe amigile, adalike ilitawa lyangu kwa vesivamuseli Nguluvi (avamyanza) na avatwa vawo na kuvana va Isilaeli. 
ACT.9.16	Na yunene ndimulagila inzolofu, sesimwambusa ateseke ukwimila litawa lyangu.”
ACT.9.17	Sweno, Ananiya ndawe abitige, swe akwingila mukaye yiyo. Ndawe amugelekige Sawulo amawoko gakwe swe itigila, “Munyalukolo Sawulo, Umutwa umwene Yesu yeakweleluche veve mung'asi lweukasige kono, anumite nene sambi ulave kangi na ukupelwa Umuhe Umwelu.” 
ACT.9.18	Sukumwi ifinu witigila ifibandi fyagwe pasi ukuhuma mumiho ga Sawulo, ndawe avangige ukulava kangi. Ndawe imige, swe ibatisiwa. 
ACT.9.19	Na avelige ilya ichakulya, uludali lwakwe ndawe lwemupilukilige kangi.
ACT.9.19	Sawulo ikalite filo fikefu pamwi na vanyigendo uko ku Damesiki. 
ACT.9.20	Lusika lulula Sawulo avanzile ukudalika mumasinagogi ukutigila Yesu ye Mwana va Nguluvi. 
ACT.9.21	Avanu mbevali vevamupulike vasasave, vitigila, “Uyu si ye yuyu yakavawulagige vala vevakifunyige mwitawa lili kula ku Yelusalemu? Kangi akalakasile ipa ina lukani lulo ulwa ukuvibata avanu iwo na ukuvasindika ku vatambisi avavina!” 
ACT.9.22	Sawulo aginite ukupelwa uludali, na pe aginige pakuva mupifu pa kulonga ukuta Yesu ye Kilisito, palulo avahuguvike hilo Avayudaya va ku Damesiki. 
ACT.9.23	Pefilutye ifilo fyolofu, Avayudaya vakong'ine sambi vagahe ikigaho cha ukumuwulaga Sawulo. 
ACT.9.24	Neke Sawulo apulike ulupweng'enyu lwa ikigaho chawo. Avene pakilo na pamunyi valolelige imilyango ja ukwingilila muboma sambi vamuwulage Sawulo. 
ACT.9.25	Sweno pakilo vala avanyigendo vakwe vevepamwi nave, vamutegwe Sawulo mulihang'a, swe vakumwisa mulinang'ana lya mulukanzi ahume.
ACT.9.26	Sawulo peafikite ku Yelusalemu agelite ukwihanza na vala avanyigendo. Neke mbevali vamwogopige, na sivafuuvitwi ulwa nave Sawulo ye ave munyigendo va Yesu. 
ACT.9.27	Ipo, ndawe Balanaba asige ukumutegula Sawulo, swe akumusindika ku avigendo na ukuvalongela lwe Sawulo akitang'ine na Umutwa mung'asi na lwe Umutwa akalonzile nave. Avalonje kangi na lwe Sawulo akadalikige ku Damesiki mugaya muhwehwe. 
ACT.9.28	Sweno, Sawulo ndawe ikalige nawo, na ukugenda mu Yelusalemu mbeyili idalika ulukani lwa Umutwa we mugaya muhwehwe. 
ACT.9.29	Kangi, olelelige na ukwibesa na Avayudaya vevalongige Ikigiliki, neke iwo vagahige ukumuwulaga. 
ACT.9.30	Vala vanyalukolo avevafuuvitwe vavelige vakulukagula ulukani ulo, vamutegwe Sawulo, na ukumsindika mbaka ku Kaisaliya swe vakumuleka abite ku Taliso.
ACT.9.31	Ulusika ulo ilikanisa mbelili lya mu Yudaya, na mu Galilaya na mu Samaliya lyave muwikalakunoga. Ilikanisa lyaginite ukongelekela na ukusikimala mu choga kulu Mutwa na ukoloka avanu mu ludali lwa Umuhe Umwelu.
ACT.9.32	Petulo peagendige apono polofu afisile kwa avanu va Nguluvi vevikalige ku Luda. 
ACT.9.33	Uko kweamufisile umunu uyumwi yeitambulwa Eneya yeemutamwa kwa myaka gimunana ealambale mulupasa pakuva eina litela. 
ACT.9.34	Sweno, Petulo ndawe amutigilige, Eneya, Yesu Kilisito akukuponia. “Lamuke utandike ulupasa lwako.” Eneya ndawe anyaganisige ukulamuka. 
ACT.9.35	Avanu mbevali avikalige ku Luda na ku Saloni vamuwene Eneya, na mbevali ndawe vamupitukilige Umutwa.
ACT.9.36	Epwali mung'inetu uyumwi muboma iya ku Yopa yeitambulwa Tabita (kwa Kigiliki ye Dolika, kwekutigila, Nyalusi). Umung'inetu uyo apigige inofu pakuvatanga avamikaa mbepali. 
ACT.9.37	Ulusika ulo atamike swe ifwa. Avanu wofwige umufimba gwakwe, neke vaguvike mukibupa cha pachanya. 
ACT.9.38	Pa Yopa sipataali hilo ukuhuma ku Luda; swe avanyigendo avevafuuvitwe vavelige vipulika ulwa Petulo ali mu Luda, ndawe vavatumige avanu vavili kulumwene vakamutigile; “Wuse ukwetu yilino de.” 
ACT.9.39	Sweno, Petulo ndawe abitasige nawo. Avelige ifika swe vakumusindika pachanya pala pa kibupa avang'inetu avafwile wolofu vamupilime Petulo kono vivemba na ukumulagila imyenda jeawuyapige Dolika peemumi. 
ACT.9.40	Petulo avahumise mbevali kwivala, ndawe afugamige akwifunya. Ndawe agupitulige gula umufimba swe itigila, “Tabita lamuke.” Nave ndawe adindulige amiho swe ilamuka, na avelige akumuwona Petulo, ndawe ateng'emalige. 
ACT.9.41	Petulo ndawe amutangilisige sambi ime, ndawe avakemelige vala avanu va Nguluvi na vala avang'inetu avafwile, ndawe amutawulige kwa avene yave mumi. 
ACT.9.42	Ulukani ulwa ikipigo iki lwatagalye mbekuli uko ku Yopa, na avanu wolofu vamufuuvitwe Umutwa. 
ACT.9.43	Petulo ikalite filo fyolofu uko ku Yopa, kwa umunu uyumwi umunyakuhona ing'ingo yeitambulwa Simoni.
ACT.10.1	Epwali umunu ku Kaisaliya yeitambulwa Koleneli, Umuvina va Avanyigalu va ikilugu chekitambulwa, “Ikilugu cha Kiitalya.” 
ACT.10.2	Umunu uyo ali munofu, umwene pamwinga na avanu va mukaye yakwe vevina choga kwa Nguluvi. Apigige nzolofu ukuvatanga avamikaa va Ikiyudya ifunyige mbepali kwa Nguluvi. 
ACT.10.3	Mu kivalilo wita icha igonza pelitegamwike, awene pelu mumaloto munyivaha va Nguluvi akwingila kugati na ukumutigila, “Koleneli!” 
ACT.10.4	Koleneli amulafile uyo munyivaha kono we akogopa, amutigee, “Kwina kiki Mulugu?” Uyo umunyivaha amutigee, “Nguluvi idiche na ukwiwuka ukwifunya kwako na ifitawulwa fyako kwa avamikaa. 
ACT.10.5	Sweno, vatumage avanu ku Yopa vakamukemele umunu uyumwi yeitambulwa Simoni, ilitawa lingi itambulwa Petulo. 
ACT.10.6	Umwene ali mukaye ya Simoni umunyakuhona ing'ingo yeikaye yakwe yipipi na ibahali.” 
ACT.10.7	Uyo munyivaha peyealonzile iso ibitye, Koleneli avakemelye avakami vakwe vavili va mukaye na uyumwi va avanyigalu vakwe yee mwogopa Nguluvi, 
ACT.10.8	swe akuvalongela mbesili sesesiwonike, ndawe avatumige ku Yopa.
ACT.10.9	Ikimunyi cha kavili, avanu iwo avadatu we vali mulugendo, neke vepipi ukufika ku Yopa, Petulo iilyee pachanya piking'a mukivalilo icha mutanda pamunyi sambi ifunye. 
ACT.10.10	Inzala yeyimuvafile, neke afwe musale. Peviteleka ichakulya, alotite amaloto. 
ACT.10.11	Awene kwilanga kudindwike na ikinu witigila lyenda likomi likwisiwa pasi kono wevalibete imbali sitayi. 
ACT.10.12	Mulyenda ilyo mwemofili ifikoko ifilipolofu: ifikoko finyamagulu gatayi, ifikoko fyefyafitambala na ifidege. 
ACT.10.13	Apulike iliswi likumutigila, “Petulo lamuke udumule sambi ulye!” 
ACT.10.14	Petulo apitwe, “Nda, Mutwa; sindendilagela nangi ukulya ikinu chaafu nambi ikihongawinya.”
ACT.10.15	Lila liswi lyapulise kangi litigila: “Ulafitigila fihongawinya ifinu fye Nguluvi afyofwige!” 
ACT.10.16	Ulo lwapigike kadatu, sweno ndawe ilyenda lila lyapilukige kuchanya.
ACT.10.17	Petulo we peasasavala ulwa amaloto igo gealotite kwekutigila kiki vala avanu avatume na Koleneli, vayikagwe ikaye ya Simoni, vafisile pamulyango, 
ACT.10.18	swe ndawe vihugige ukukemela: “Ndawuli ipa pina umunu umugenzi yeitambulwa Simoni Petulo?”
ACT.10.19	Petulo eakali peihosa amaloto gala kwekutigila kiki, na baho Umuhe amutige, “Pulikise! Kwina vanu vadatu ipa vakukusaka yuveve. 
ACT.10.20	Wangufye wike na ulemwa kusina pakubitasa nawo, pakuva ye nene yendivatumite.” 
ACT.10.21	Sweno, ndawe Petulo ikige pasi, akuvatigila avanu vala, “Ye nene yemukusaka. Mbi ndawuli musile?” 
ACT.10.22	Nawo ndawe vamupitulige, “Umuvina va avanyigalu Koleneli ye munu munofu, munyachoga kwa Nguluvi umutambule pamiho ga Avayudaya mbevali atutumite. Munyivaha Umwelu akamulonje akulaalike veve kukaye yakwe, sambi akupulikise veve kwa chechekivesaga winacho icha ukumulongela.” 
ACT.10.23	Petulo ndawe avakemelige vingile mukaye, swe akuvalagila pawuvaso ikilo kikila.
ACT.10.23	Peyekuche, Petulo avangige ukugenda pamwinga nawo na avangi mwavala avevafuuvitwe nawo vahelelise. 
ACT.10.24	Ikimunyi icha kavili vafisile ku Kaisaliya na uko Koleneli avasindilige Umwene na va mukaye yakwe na avanyawiyendi vakwe veeavalaalike. 
ACT.10.25	Petulo peingilige, Koleneli ahumite kwivala amwanukile, ndawe amufugamilige na ukugondama mbaka pasi. 
ACT.10.26	Neke Petulo swe akumwimya, akumutigila, “Wime, pakuva nene ndi munu hela.” 
ACT.10.27	Petulo ave pealonga na Koleneli kono vakwingila mukaye umo mwemwemovali avanu wolofu vakong'ine. 
ACT.10.28	Petulo avatige, “Nanye mulusele wunofu ukutigila Umuyudaya mutanile na Indagilo sakwe isa ulufuuwo lwakwe ukuhanga na avanu vesivamuseli Nguluvi avamyanza. Neke lino Nguluvi anzigise ulwa ndemwage ukumutigila umunu yeyeavesaga muhongawinya na apangi mwaafu. 
ACT.10.29	Nambi kwaulo, muvelige mukung'emela nzusile ndimugaya lukani. Sweno, nguvawusa; mbi ndawuli mung'emelye?” 
ACT.10.30	Koleneli atige, “Ifilo fidatu fyefilutye ulusika ndawe lulu, ikivalilo icha igonza pelitegamwike, nene ndifunyige mwidama lyangu. Sukumwi, umunu yealafwite imyenda igimalavadika imite pa nene, 
ACT.10.31	itigila: ‘Koleneli! Ukwifunya kwako na ifitawulwa fyako kuvamikaa Nguluvi idiche. 
ACT.10.32	Mutume umunu ku Yopa akamukemele umunu uyumwi yeitambulwa Simoni, ilitawa ilingi ye Petulo; afiche mukaye ya Simoni umunyakuhona ing'ingo pipi na ibahali.’ 
ACT.10.33	Nambi nene numite avanu kwa veve na sifuvalii pakupiga ulo, nave ugisile wunofu pakusa. Lino, hwehwe tuli pa Nguluvi, tupulikise chechekivesaga che Umutwa akulaje ukutulongela.”
ACT.10.34	Petulo ndawe avangige ukulonga: “Lino yendilukagwe nachene ulwa Nguluvi siayipigila avanu kwa luhagu. 
ACT.10.35	Umunu yeyeavesaga mung'i yeyeivesaga yeiva na choga kwa Nguluvi na ukupiga isa uwugolofu uyo akwidikilwa na umwene. 
ACT.10.36	Na ulu lwe lukani lwe Nguluvi avasindiche avana va Isilaeli, idalika ulukani ulunofu ulwileta uwikalakunoga ukukola kwa Yesu Kilisito Umutwa va mbevali. 
ACT.10.37	Nyenye mulusele ulukani ulwawonike mung'i mbeyili iya Avayudaya ukuvangila ku Galilaya pewulutye wula uwubatiso weadalikige Yohane. 
ACT.10.38	Mumusele Yesu uva ku Nasaleti na lwe Nguluvi amuhagwe kwa ukumwisikisa Umuhe Umwelu na uludali. Nguluvi ali pamwinga nave; umwene abitige uko na uko ipiga inofu na ukuponia mbevali avevibatike na yula umwanangifu. 
ACT.10.39	Na hwehwe twiwolelesi va ing'ani mbesili seapigite mung'i iya Avayudaya na mu Yelusalemu. Sweno, vamuwulige vakumutumbika mumusalaba; 
ACT.10.40	neke Nguluvi amusilibwe ikimunyi icha wudatu, amugisile sambi awoneke 
ACT.10.41	si kwa mbevali nda pesi kwa vala ve Nguluvi eavahagwe vave wolelesi vakwe, ukutigila hwehwe yetwalisige na ukunywa pamwinga nave peasilibwike ukuhuma kwa avafwe. 
ACT.10.42	Na atulaje ukudalika ulukani ulunofu ku vanu mbevali na ukolelela ulwa ye mwene umuhagule na Nguluvi ave muhisi va awumi na avafwe. 
ACT.10.43	Avavisi mbevali valonzile isa umwene ulwa umunu yeyeavesaga akumufuuwa saadegepelwa inzanangifu sakwe mbesili mwitawa lyakwe.”
ACT.10.44	Petulo weepealonga ing'ani iso, Umuhe Umwelu avasye mbevali vevapulikisige ulukani ulo. 
ACT.10.45	Vala Avayudaya na avevafuuvitwe vevevasile pamwinga na Petulo ukuhuma ku Yopa vasasave pakuva Nguluvi avapelye ikipelwa cha Umuhe Umwelu vala avamyanza nawo; 
ACT.10.46	pakuva vapulike vilonga indongele isingi vilumba indolo sa Nguluvi. Ipo Petulo atige, 
ACT.10.47	“Avanu iva vamwanuche Umuhe Umwelu ndawe hwehwe lwetukamwanuche. Mbi, lino poyoli umunu yeahwanite ukuvatanila valemwe ukubatisiwa kwa ululenga?” 
ACT.10.48	Sweno, ndawe avalagile vabatisiwe mwitawa lya Yesu Kilisito. Swe ndawe vamusukige Petulo ikale nawo filo fikefu.
ACT.11.1	Avigendo na avanyalukolo ave ku Yudaya vapulike ukutigila avanu avamyanza nawo yevanuche ulukani lwa Nguluvi. 
ACT.11.2	Sweno, Petulo avelige apiluka ku Yelusalemu, vala Avayudaya avevafuuvitwe vevawendige avanu avamyanza vawoolwagwe vamung'ulite, Vakumutigila: 
ACT.11.3	“Veve ukahele kuvanu vesivawoole neke wikale na ukulya nawo!” 
ACT.11.4	Ipo Petulo ndawe avangige ukuwolelela wunofu mwa mbesili sesikapigike ukuhuma pamuvango: 
ACT.11.5	“Ikimunyi Ikimwi pendifunyige muboma ku Yopa, ndalotite amaloto; ndakiwene ikinu witigila lyenda likomi likwika pasi ukuhuma kuchanya kono wevalibete imbali isitayi, swe livikwa palubali panene. 
ACT.11.6	Ndavelige ndihungilila wunofu mugati ndafiwene ifikoko finyamagulu gatayi, ifikoko ifya mwihala, ifikoko fyefyafitambala pasi, na ifidege fya mwihala. 
ACT.11.7	Swe ndawe ndapulikige iliswi likunigila, ‘Petulo lamuke udumule sambi ulye.’ 
ACT.11.8	Neke nene ndatige: ‘Nda, Mutwa; pakuva kwa nene ikinu ikinyawinya sichekilagela kingile mumulomo gwangu.’ 
ACT.11.9	Iliswi lila lyapulise kangi ukuhuma kuchanya: ‘Ulemwage ukufitigila finyawinya ifinu ifyofuge na Nguluvi.’ 
ACT.11.10	Ulukani ulo lwawonike kadatu, neke pambele ndawe fyapilukige kuchanya. 
ACT.11.11	Lulusika lulo, avanu vadatu avevatumitwe kwa nene vihuma ku Kaisaliya vafisile pakaye yendefiche. 
ACT.11.12	Umuhe anige mbitage nawo ndemwakusina. Iwo vanyalukolo avimutanda vahelelise na nene ku Kaisaliya uko twinje mukaye ya Koleneli. 
ACT.11.13	Nave atulonje lwe akamuwene munyivaha mukaye yakwe na ukumutigila: ‘Mutumage umunu abite ku Yopa akamukemele umunu uyumwi yeitambulwa Simoni, ilitawa ilingi ye Petulo. 
ACT.11.14	Uyo yeakulongela ing'ani veve na va mukaye yako mbevali isa uwupoki.’ 
ACT.11.15	Na ngavelige ndivanga ukulonga, Umuhe Umwelu swe akuvasila ndawe lwe atusye hwehwe pamwandi. 
ACT.11.16	Ipo ndiwike ing'ani sila seealonzile Umutwa: ‘Yohane abatisige na ululenga, neke nyenye mubatisiwa kwa Umuhe Umwelu.’ 
ACT.11.17	Sweno, wone Nguluvi avapelye nawo avanu avamyanza ikipelwa kikila cheatupelye hwehwe peyetumufuuvitwe Umutwa Yesu Kilisito, mbi nene ndendinani yendendimubesa Nguluvi?” 
ACT.11.18	Vavelige vipulika ulo, swe vileka ulubesa vakumulumba Nguluvi vitigila, “Nguluvi avapelye ikilega sambi vahongese na ukupela vave na uwumi!”
ACT.11.19	Avevafuuvitwe vala vevevatagalye ukwimila ukuteseka ukwe kuwonike ulusika lwe Sitefani vamuwulaje. Avamwi vahele mbaka ku Foinike, na ku Kipulo na ku Andyokiya vidalika ulo ulukani ku Vayudaya swe. 
ACT.11.20	Neke avamwi mwavala avevafuuvitwe vevevahumite ku Kipulo na ku Kilene, vahele ku Andyokiya vidalika ulukani ulo kwa avamyanza vakuvadalikila ulukani ulunofu lwa Umutwa Yesu. 
ACT.11.21	Umutwa avatanzile na avanu wolwike vanyakufuuwa na ukumupitukila Umutwa. 
ACT.11.22	Ing'ani sa ulukani ulo sapulise kulikanisa lya ku Yelusalemu. Swe ndawe vamutumige Balanaba abite ku Andyokiya. 
ACT.11.23	Avelige ifika uko na ukwilavila uwuwuya wa Nguluvi kuvanu vala, ahekelye na ukuvasukanisa mbevali vaginage muwuhuvilwa wawo kulu Mutwa. 
ACT.11.24	Balanaba ali munu munofu, eamemite Umuhe Umwelu na ulufuuwo. Ililugu likomi lyamupituche Umutwa. 
ACT.11.25	Sweno, Balanaba ndawe abitige ku Taliso ukumusaka Sawulo. 
ACT.11.26	Na peamuwene amuletite ku Andyokiya. Nawo ndawe vavili vikalite na ilikanisa lila kwa ulusika lwa mwaka mbeguli vakwigisa ililugu likomi lya avanu. Uko ku Andyokiya kwekwene avanyigendo vatasile ukuvatambula vakilisito.
ACT.11.27	Ulusika lulo avamwi va avavisi vasile ku Andyokiya vihuma ku Yelusalemu. 
ACT.11.28	Sweno, uyumwi va vawo yeitambulwa Agabo imite, na kwa uludali lwa Umuhe apavite ulwa kuva na kinge mung'i mbeyili (Ikinge icho chawonike ulusika lwe Kulawudio pee Kaisali.) 
ACT.11.29	Vala avanyigendo valamwe ukuta umunu yeyeavesaga ina kinu asindikage vavatange avanyalukolo avikalige mu Yudaya. 
ACT.11.30	Sweno ndawe vagitige ndahihyo neke vavapelage Balanaba na Sawulo umuhangu ugo vasindike vavene kuvavaha va ilikanisa.
ACT.12.1	Pipi na Ifilo ifyo baho Umutema Helode avanzile ukuvatesa avanu va likanisa. 
ACT.12.2	Amuwulige Yakobo umame va Yohane kwa ilimage. 
ACT.12.3	Na avelige iwona Avayudaya vahekelye kwa ikipigo icho, ave peawila ulo, amwibete Petulo (Ulo lwapigike ikimunyi ikikomi icha imikate je simihate uwuhahu.) 
ACT.12.4	Petulo avelige akwibatika, vamutosise mundinde, swe iva mukumingwa na ikilugu cha avanyigalu vatayi, vatayi. Helode adagige ukumuhiga pekilutye ikimunyi ikikomi icha i Pasaka. 
ACT.12.5	Sweno, Petulo peemundinde, likanisa lyave mukwifunya kwa Nguluvi likumusukila kwa uwupifu mbewuli.
ACT.12.6	Pakilo, wesikilafika ikimunyi cha Helode cheadagige ukumuhiga Petulo, Petulo ali agonelye pagati ya avanyigalu vavili. Alimupinge na iminyololo givili na avanyigalu avalolesi vamingige umulyango ugwa Indinde. 
ACT.12.7	Sukumwi, munyivaha va Umutwa imite pipi na Petulo swe ulung'ali lwing'alika ilidama mbelili ilya indinde. Swe munyivaha amupamise mulubafu akumutigila, “Wawangufye uhege!” ulusika lulo iminyololo jagwe pasi ukuhuma mumawoko gakwe ge gali mapinge. 
ACT.12.8	Munyivaha amutige, “Wiwopage umusipi gwako fwale na indatu sako.” Swe igita ndahihyo. Swe munyivaha amutige, “Fwale isopeka yako, uninile.” 
ACT.12.9	Petulo ndawe amuninilige kwivala, neke sialukagwi ulwa mbesili sesapigitwe na munyivaha nachene sesene, ihosige ulwa ilota amaloto. 
ACT.12.10	Valutye pamulyango ugwa ukutala, apepovali avanyigalu, na ugwa kavili, pambele vafisile pamulyango ugwa ichuma ugwa ukwingilila muboma. Umulyango ugo nago gwadindwike gugwene, nawo ndawe vahumige kwivala. Swe vave vigenda mwikasi sukumwi yula munyivaha amulesile Petulo iyena. 
ACT.12.11	Ipo pe Petulo pealukagwe chekiwonike, itigila, “Lino yendilukagwe nachene ulwa Umutwa amutumite munyivaha vakwe amoke uluhuma mumawoko ga Helodi na mwa mbesili seavanu va Isilaeli vakalavisige siwoneke.”
ACT.12.12	Petulo pealukagwe ahele kidonya mbaka kukaye ya Maliya uyuve va Yohane yeitambulwa Maliko. Umo mwe avanu wolofu vevakong'ine vakwifunya. 
ACT.12.13	Petulo ndawe akong'onige umulyango na umukami uyumwi umwanahinza yeitambulwa Loda, ahele pamulyango ukwidika. 
ACT.12.14	Umwanahinza uyo alikagwe iliswi lya Petulo swe ihekelela hilo, pakuleka adindule umulyango alemilwe swe ibita ukuvalongela avayagwe ulwa Petulo imite pamulyango. 
ACT.12.15	Swe vakumutigila yula umuhinza ulwa, “Be kumbi ugulwike!” Neke umwene atigane ukutigila ulo nachene. Nawo vamutige, “Uyo ye munyivaha vakwe.” 
ACT.12.16	Ipo Petulo epeakong'ona umulyango. Pambele ndawe vamudindulilige, swe vakumuwona neke vasasavale. 
ACT.12.17	Petulo ndawe avasinisige vakatukage, swe akuvalongela lwe Umutwa akamuhumise mundinde. Ndawe avatigilige ulwa ulukani ulo vabitage vakamulongele Yakobo na avanyalukolo avangi, swe ndawe awukige akwibitila apono pangi. 
ACT.12.18	Na pekuche, kwave na uwuhuguvafu wukomi kwa vala vanyigalu kwa chekiwonike kwa Petulo. 
ACT.12.19	Helode alaje ulwa vamusakage hilo, neke nambi ndahihyo sivamuweni. Sweno, ndawe alagilige vala avanyigalu vavanase hilo. neke alagile ulwa vavawulagage. Sweno, Helode ahesile ku Yudaya ibita ku Kaisaliya kweahele ukwikala.
ACT.12.20	Helode vamuvifise hilo avanu va ku Tilo na ku Sidoni. Neke avene vamusindiche avanu kulumwene valongane. Nawo vamususile Bulasito ave ulubali lwawo. Bulasito yee muvina va ikaye ya Umutwa. Sweno, ndawe vamusukige Helode kuve na uwikalakunoga, pakuva ing'i yawo yeyihuvye ukutegula ichakulya ukuhuma mung'i iya Umutwa. 
ACT.12.21	Ikimunyi ikihagule, Helode we afwite imyenda ija uwutwa na ukwikala mukigoda icha uwutwa, avadalikilige avanu. 
ACT.12.22	Avanu vala vamukuvye ing'ongo kwa luhekelelo swe vitigila, “Ili liswi lya Nguluvi, si lya munu nda.” 
ACT.12.23	Lulusika lulo munyivaha va Nguluvi amutofile Helode pakuva samupeli Nguluvi indolo iso. Swe iliiwa na amang'onyo ifwa. 
ACT.12.24	Ulukani ulwa Nguluvi lwaginite ukutagalila na ukukangala.
ACT.12.25	Balanaba na Sawulo vavelige visinda ifipigo fyawo, vahesile kangi mu Yelusalemu, vakumutegula Yohane yeitambulwa apangi Maliko pamwinga nawo.
ACT.13.1	Mu likanisa lya ku Andyokiya kwekovali avanu avangi veve Vavisi na Avigisi, mwavawo ve pwali Balanaba, Simoni yeatambuligwe kangi Umutitu, Lukiyo uva ku Kilene, Manaheni yealakulise pamwi na Helodi Umutema, na Sawulo. 
ACT.13.2	Nape vamusunyalilige Umutwa na viyimige ukulya, Umuhe Umwelu atigee, “Mumbikile palubali Balanaba na Sawulo sambi vapige ikipigo chendivahagulye.” 
ACT.13.3	Swe, peyevaginite ukwiyima ukulya na ukwifunya, ndawe vavagelekige amawoko, swe vakuvaleka vibitilage.
ACT.13.4	Swe, Balanaba na Sawulo peyevatumitwe na Umuhe Umwelu, vasulunwike mbaka ku Seleukiya ukuhuma kuko vahofile ikipugu ikikomi mbaka pa kigunguli cha ku Kipulo. 
ACT.13.5	Vavelige vifika ku Saloni vadalike ulukani lwa Nguluvi mu Masinagogi ga Avayudaya. Yohane (Maliko) nave avatangige. 
ACT.13.6	Vagenzile uluhuma ulubali ulumwi mbaka ulwa kavili lwa ikigunguli cha ku Pafo, uko vamufisile umunu uyumwi umuhavi Umuyudaya yeitambulwa Baliyesu umuvisi va uwudesi. 
ACT.13.7	Uyu epamwi na Seligiyo Pawulo umutema va ing'i yila, yee munu umuseela hilo. Seligiyo Pawulo avakemelye Balanaba na Sawulo sambi apulike ulukani lwa Nguluvi. 
ACT.13.8	Neke uyo Elima, umuhavi (ndawe lwevamutambulige ku Kigiliki), agelite ukuvatanila sambi amutanile uyo Umutema va ing'i alemwe pakupitukila ulufuuwo ulwa uwu Kilisito. 
ACT.13.9	Swe, Sawulo yeatambuligwe kangi Pawulo, kono we ina Umuhe Umwelu, ndawe amulavilige kwa iliho ilivifu uyo Umuhavi, 
ACT.13.10	swe akumutigila, “Ve mudesi hilo veve! Wi mwana va setani! Veve wi mutavangu va ikinu chechekivesaga ikinofu; siwilekagi ukwananga ing'asi isa Umutwa ingolofu. 
ACT.13.11	Lino iliwoko ilya umutwa likudogofya: uva wimubofu na suhwana ukuliwona ilisuva kwa lusika. Sukumwi amiho gakwe ndawe gatilivalige, swe ivanga ukubumangila akuvasuka avanu vamusogose.” 
ACT.13.12	Yula umutema va ing'i avelige akusiwona iso mbesili, ndawe apitukige swe iva mufuuwa; asasave hilo inzigiso seapulike isa Umutwa.
ACT.13.13	Ukuhuma ku Pafo, Pawulo na avayagwe vahofile ikipugu ikikomi ndawe vabitige mbaka ku Pelige mu Pamufiliya; neke Yohane (Maliko) avalesile, swe ipiluka ku Yelusalemu. 
ACT.13.14	Neke avene vave wepevabita ulugendo uluhuma ku Pelige mbaka muboma ya Andyokiya mu Pisidiya. Ikimunyi icha isabato vinje mu Sinagogi, swe viteng'emala.
ACT.13.15	Pevimbite ukuhuma mukitabu icha indagilo sa Musa na mu wandike wa avavisi, avavina va isinagogi vavatige: “Vanyalukolo muva na ulukani ulwa ukuvalongela avanu ulweluhwanite ukuvakangasa, muvalongele.” 
ACT.13.16	Swe, Pawulo imite, akuvakatusa vamupulikise, swe ivanga ukulonga: “Nye vagosi va mu Isilaeli na avangi mbevali vevakumogopa Nguluvi mupulikisage! 
ACT.13.17	Nguluvi va avanu va Isilaeli avahagwe avakukwetu na ukuvawuyapa vave lukolo lukomi ku Misili. Nguluvi avahumise kwa uludali lwakwe ulukomi. 
ACT.13.18	Ikangalise nawo kula kubalali kwa imyaka gila machumi gatayi. 
ACT.13.19	Peawulige avanu va ing'olo isimufung'ati sa avanu avikalige mu Kanani, avapelye avanu vakwe ing'i iyo yive yawo. Myaka magana gatayi na machumi gahanu pegilutye ijo, 
ACT.13.20	avapelye avalamusi vavalongose mbaka mufilo fya umuvisi Samweli. 
ACT.13.21	Ipo pevawendite ukuva na Umutema, na Nguluvi avapelye Sawulo, umwana va Kisi va mulukolo lwa Benyamini, ave Mutema vawo kwa ulusika lwa myaka machumi gatayi. 
ACT.13.22	Peyeamuhesise Sawulo, Nguluvi amuhagwe Dawudi ukuva Mutema vawo. Nguluvi amolelelye itigila: ‘Ndimuwene Dawudi Umwna va Yese; umunu yetukwipulika na nene; umunu yeakwisa mbesili sendimutuma ukupiga.’ 
ACT.13.23	Ukuhuma mulukolo lwakwe umunu uyu, Nguluvi, ndawe lwealonzile, avaletye avanu va mu Isilaeli Umupoki, ye Yesu. 
ACT.13.24	Yesu wesialasa, Yohane alongwe ukuvadalikila avanu mbevali va Isilaeli ulwa vahongesage na ukupela na ukubatisiwa. 
ACT.13.25	Yohane peasindilisige ikipigo chakwe avalonje avanu: ‘Mwitigila nene ndinani? Nene si ye yula yemukumulavisa. Umunu uyo akusa mumbele mwa nene, nene sinywaniti nambi ukuhogosa inzisi isa indatu sakwe.’
ACT.13.26	“Vanyalukolo, nyenye ye mwivana va ulukolo lwa Abulahamu, na avangi mbevali vevakumufuuwa Nguluvi! Ulukani ulu ulwa uwupoki luletitwe kwa nyenye. 
ACT.13.27	Pakuva avangi va mu Yelusalemu na avavina vawo sivamukagwi umwene ukuva Mupoki, na sivasikagwi ing'ani isa avavisi sesakwimbwa mbepali mukimunyi icha isabato. Nambi ndahihyo vambwise ing'ani isa avavisi sikwile kwa ukumuhiga Yesu ukufwa. 
ACT.13.28	Nave sivaluweni ulukani ulwanangifu ulukwambusa awulagwe, vamususile Pilato amuhige ukufwa. 
ACT.13.29	Na pevakwisise mbesili ise nzandike ukwimila umwene, vamwisise mumusalaba, swe vakumutaga muchanga. 
ACT.13.30	Neke Nguluvi amusilibwe ukuhuma kwa vevafwe. 
ACT.13.31	Nave, kwa filo fyolofu ilaje kwa vala vevamuninilige ukuhuma ku Galilaya mbaka ku Yelusalemu. Iwo kulino vewolelesi vakwe ku vanu va mu Isilaeli. 
ACT.13.32+ACT.13.33	Na hwehwe tusile ukuvaletela nyenye Ulukani Ulunofu lula lwe Nguluvi eavahuvise avakukwetu ukutigila: yeakwisise ulukani ulo kwa hwehwe twevasukulu vawo kwa ukumusilibula Yesu. Na kangi ndawe lwandike mukitabu cha Sabuli (inzimbo) umulyango gwa kavili:
ACT.13.32+ACT.13.33	‘Ye veve Mwanangu,
ACT.13.32+ACT.13.33	neng'ino mbe ndi dado.’
ACT.13.34	Na ulwa ukumusilibula ukuhuma kuvafwe, na ulwa sisaapilukila kangi uko ku wanangifu Nguluvi alonzile de:
ACT.13.34	‘Sangupela uwufunyilile uwelu na uwanachene
ACT.13.34	ndawe lwe ndendimuhuvise Dawudi.’
ACT.13.35	Ena, na ndawe lwelwilongwa mumilyango igingi ija ikitabu cha Inzimbo: (Sabuli)
ACT.13.35	‘Ulwa sisaumuleka Umwelu vako ingile mu wanangifu.’ 
ACT.13.36	Lino, Dawudi umwene akwisise uwende wa Nguluvi ulusika lwakwe, ndawe afwisige na ukutagwa pipi na ifyanga fya avakukwe, na umufimba gwakwe gwawosile. 
ACT.13.37	Neke yula ye Nguluvi amusilibwe ukuhuma kuvafwe sawosilii. 
ACT.13.38+ACT.13.39	Vanyalukolo vangu, mulukagulage lino ulwa, ukukola kwa umunu uyo mwidalikilwa ulukani ulwa ukudegepelwa inzanangifu senyu na ukuta yeyeavesaga akumufuuwa Yesu idegepelwa inzanangifu mbesili, ulukani lwe lukesiluhwaniti ukwimila indagilo sa Musa. 
ACT.13.40	Sweno, mwikomalilage, sambi mulemwe ukwibatika na sila sesendonge na avavisi:
ACT.13.41	‘Mupulikisage nyenye nyevanyambedasi,
ACT.13.41	musasavalage muyage!
ACT.13.41	Pakuva ndipiga ikipigo che simuhwaniti mufuuwe,
ACT.13.41	nambi munu avaganulile.’”
ACT.13.42	Vavelige vihuma kwivala avanu vavasukite vase kangi vavalongele hilo ing'ani iso isabato ya kavili. 
ACT.13.43	Umukong'ano ugo peyegusisile, Avayudaya wolofu na avanu avamyanza avevapituche ulufuuwo lwa Kiyudaya vavafwatite va Pawulo na Balanaba. Nawo avigendo vatinise nawo vakuvakangasa imitima sambi vananage mu wuwuya wa Nguluvi.
ACT.13.44	Ikimunyi icha isabato yeyafwatite, avanu va iboma yila vendige vahumile ng'ani ukusa ukupulikisa ulukani lwa Umutwa. 
ACT.13.45	Neke Avayudaya pevaliwene lila lilugu lya avanu vave na mbafya, swe vivanga ukubesa chechalongigwe na Pawulo na ukumuliga. 
ACT.13.46	Nambi ndahihyo Pawulo na Balanaba valonzile kwa wupifu hilo, swe vitigila, “Lwe lulagile ukutigila ulukani lwa Nguluvi ludalikwage kwa nyenye tandi, pakuva nyenye mulubihye na ukwiwona simuhwaniti muwumi wa mbepali apo swe tukuvaleka twipitukila avanu avamyanza. 
ACT.13.47	Pakuva Umutwa atulaje de:
ACT.13.47	‘Nene nguhagwe veve uve lung'ali
ACT.13.47	kwa avanu avamyanza,
ACT.13.47	uve ing'asi ya uwupoki kwa
ACT.13.47	avanu mbevali konivala.’”
ACT.13.48	Avamyanza vavelige vipulika ulukani ulo vahekelye hilo, vakululumba ulukani lwa Nguluvi, na vala ave vahagule ukwanukila uwumi uwutasila, swe viva vafuuwa.
ACT.13.49	Ulukani lwa Nguluvi lwatagalye mbekuli mulutanana lula. 
ACT.13.50	Neke Avayudaya vasagise liyowo kwa avang'inetu avamwogopige Nguluvi avevalongola kuvayawo na kwa avagosi avatambule ava muboma yila. Ndawe vavangige ukuvatesa va Pawulo na Balanaba nu kuvahaka vahege mulutanana lula. 
ACT.13.51	Swe, avigendo vapunite lingundi lya mumagulu gawo vakuvakenyela, neke vabitage ku Ikonio. 
ACT.13.52	Neke vala avanyigendo vamemite uluhekelelo na Umuhe Umwelu.
ACT.14.1	Kula ku Ikonio ing'ani save ndawe lwe sawonike ku Andyokiya. Pawulo na Balanaba vahele ku sinagogi iya Avayudaya vatinase nawo kwa uwupifu mbaka Avayudaya wolofu na Avagiliki vave vafuuwa. 
ACT.14.2	Neke Avayudaya avangi avevabihye ukufuuwa swe visagasa liyowo muvanu avangi avamyanza sambi vavavipile iwo vanyalukolo na ukuvabesa. 
ACT.14.3	Pawulo na Balanaba vikalite kuko lusika hilo. Valongige kwa wupifu isa Umutwa, nave Umutwa akangise inachene ya ulukani lwevalongige ulwa uwuwuya wakwe, pakuvatanga ukupiga imiitu na uwuhulo. 
ACT.14.4	Avanu va iboma iyo vigavite. Avangi vimite ulubali lwa Avayudaya, neke avangi vimite ulubali lwa avigendo.
ACT.14.5	Pambele, avamyanza na Avayudaya, vihanga na avavina vawo, valamwe ukuvapigila fibi iwo avigendo na ukuvakinya na amaganga. 
ACT.14.6	Avigendo vavelige vakulukagula ulukani ulo, swe vikimbilila ku Lisitila na Delibe, iboma isa Likaonia, na munanana ise mwipi, 
ACT.14.7	vave wevadalika Ulukani Ulunofu uko.
ACT.14.8	Uko ku Lisitila epwali umunu yee mulema amagulu uluhuma pakwegalwa, na esalagenda nambi. 
ACT.14.9	Umunu uyo amupulikisige Pawulo peidalika. Pawulo amulafile hilo, na avelige akumuwona ulwa ina lufuuwo lweluhwanite luleke apone, 
ACT.14.10	alonzile kwa iliswi likomi, “Wime ugoloke kwa amagulu gako!” Umunu uyo umulema ndawe inukige sukumwi, swe ivanga ukugenda. 
ACT.14.11	Ililugu lya avanu vavelige vakuluwona lweapigite Pawulo, vavanzile ukuyova kwa indongele ya Kilikonia: “Vanguluvi vatwiiche hwehwe mu lwihwano lwa avanu!” 
ACT.14.12	Balanaba vamutambule Sewu, na Pawulo pakuva yee mulonzi, swe itambulwa Heleme. 
ACT.14.13	Nave umutambisi va i Tembeli ya Sewu yeyepivala pa iboma ndawe aletige ing'ambakwa ya isenga na amaluva pamulyango mukomi ugwa iboma, umwene pamwi na lila ililugu lya avanu vasakige ukuvatambikila iwo avigendo.
ACT.14.14	Balanaba na Pawulo vavelige vakuluwona ulukani ulo swe ndawe vademulige imyenda jawo vikimbila mula mwilugu lya avanu vilonga kwa iliswi likomi: 
ACT.14.15	Vitigila, “Vanyalukolo mbi ndawuli mwipiga ulukani ulu? Hwehwe nahwe twivanu hela ndawe yunyenye. Nahwe tusile ipa tuvadalikile ulukani ulunofu, sambi mupituke muhume mufileke ifinu ifi ifigayakinu mumupitukile Nguluvi umumi yeagafile ing'i na kuchanya na ibahali na mbefili ifilimung'i. 
ACT.14.16	Pidaha Nguluvi avatawe avanu mbevali vigendele mweviwendela vavene. 
ACT.14.17	Nave ndahihyo Nguluvi sialekiti ukwilagila kwa ukuvapigila uwunofu: akuvaletela indonya ukuhuma kuchanya, kangi akuvapela isanga ulusika pelufisile, akuvapela ichakulya na ukuvagavila uluhekelelo munumbula senyu.” 
ACT.14.18	Nave valonzile ulo nambi ndahihyo silwelupefu ukuvatanila valemwe ukuvatambikila.
ACT.14.19	Neke Avayudaya avamwi vaasile uluhuma ku Andyokiya na ku Ikonio, vavafundite avanu vave ulubali lwawo, ndawe vamuhudige Pawulo na amaganga na ukumukuluna mbaka pivala ya iboma vihosige ulwa yeafwe. 
ACT.14.20	Neke avevafuuvitwe vakong'ine na ukumupilima ndawe alamukige, swe ipiluka muboma. Peyekuche ikimunyi cha kavili, umwene pamwinga na Balanaba vahele ku Delibe.
ACT.14.21	Pawulo na Balanaba vavelige vidalika ulukani ulunofu uko ku Delibe na avanu wolofu vevafuuvitwe, swe ndawe vavangige ulugendo vibita ku Lisitila kangi ku Ikonio na ku Andyokiya ya Pisidiya. 
ACT.14.22	Vave we vakuvakangasa avevafuuvitwe muboma sila sambi vanane mulufuuwo. Vavalonje, “Ulwa mbetuli lutuvaje ukugendela mukutoka na ukuguda kolofu sambi twingile muwutwa wa Nguluvi.” 
ACT.14.23	Ndawe vavahagulige avavaha va amakanisa ukwimila vevevafuuvitwe na pevifunyite na ukwiyima ukulya sambi vifunyage, ndawe vavavikige avavaha va amakanisa pamiho ga umutwa yevevamufuuvitwe.
ACT.14.24	Na peyevalutye mung'i ya mu Pisidiya, swe ndawe vafikige mu Pamufiliya. 
ACT.14.25	Na peyevadalike lula ulukani uko ku Pelige, ndawe vabitige ku Ataliya. 
ACT.14.26	Uluhuma uko vagendye mukipugu ikikomi vipiluka ku Andyokiya kula kwe pamutalo vevavisilwe pawulolesi wa uwuwuya wa Nguluvi ukwimila ifipigo fye vevakwisise.
ACT.14.27	Vavelige vifika uko ku Andyokiya vakemelye umukong'ano gwa likanisa gwa apono pala, swe vakuvalongela ing'ani mbesili se Nguluvi akapigite pamwinga nawo, na lwe akavadindulye umulyango avamyanza vingile nawo mulufuuwo. 
ACT.14.28	Nawo vikalite na vala avevafuuvitwe kwa misika myolofu.
ACT.15.1	Sweno, avanu avangi vafisile ku Andyokiya vihuma ku Yudaya ndawe vavangige ukuvigisa vala vanyalukolo swe vitigila, “Wone mulemwe ukuwoolwa ndawe imisimu jealaje Musa, simuhwaniti ukupokwa.” 
ACT.15.2	Ulukani ulo lwambwise ulubesa lukomi, na Pawulo na Balanaba vavelige visinda ukulongana nawo, ndawe vavahagulige Pawulo na Balanaba pamwinga na avevafuuvitwe avamwi va ilikanisa lya ku Andyokiya vabite ku Yelusalemu, vakavawuse avigendo na avavaha ukwimila ulukani ulu.
ACT.15.3	Swe, ilikanisa ndawe lyavasindikige, nawo pevalutilige mu Foinike na mu Samaliya vavalonje lwe avamyanza vakamupituche Nguluvi. ing'ani isi pevapulike vala avanyalukolo mbevali vahekelye hilo. 
ACT.15.4	Vavelige vifika ku Yelusalemu likanisa lyavanuche, pamwinga na avigendo na avavaha; nawo ndawe vawolelelige mbesili se Nguluvi akapigite ikola avene. 
ACT.15.5	Neke avevafuuvitwe avangi va mu Kilugu cha Avafalisayo vimite, vitigila, “Lulagile avamyanza vawoolwagwe na ukwigisiwa ukwinatila indagilo sa Musa.”
ACT.15.6	Sweno, avigendo na avavaha vakong'ine pamwi ukugosa hilo ulukani ulo. 
ACT.15.7	Na peyevalongine misika hilo, Petulo imite, ndawe atigilige, “Vanyalukolo vangu, nyenye mukulukagula ulwa pamwandi Nguluvi awendite ukuhagula nene mwanyenye ndalike ulukani ulunofu, sambi avamyanza vapulike na ukufuuwa. 
ACT.15.8	Nave Nguluvi yeasisele inumbula sa avanu, akangise ukutigila avidiche pakuvapela Umuhe Umwelu ndawe lweatupelye hwehwe. 
ACT.15.9	Savisili uluhagu kwa hwehwe na avene; asofwige inumbula sawo kwa ulufuuwo. 
ACT.15.10	Neke lino, mbi ndawuli tumugele Nguluvi kwa ukuvatwika avafuuvitwe ikitegulo che avakukwetu nave hwehwe chatulemite pakupika? 
ACT.15.11	Lulemwe ukuva ndahihyo, neke tufuuwagwe ulwa hwehwe na avene mbetuli twipokwa ukwimila uwuwuya wa Umutwa Yesu.”
ACT.15.12	Neke baho ililugu mbelili lwave sili, likuvapulikisa va Balanaba na Pawulo pevakolelela imiitu na uwuhulo we Nguluvi akapigite kwa ukukola mwa vene mu vanu vesivamuseli Nguluvi. 
ACT.15.13	Vavelige visinda ukolelela, Yakobo avanzile ukulonga, “Vanyalukolo vangu mumulikisage! 
ACT.15.14	Simoni alonzile lwe Nguluvi pamuvango avalolelige avamyanza, swe ihagula avamwi mwa vene vave vanu vakwe. 
ACT.15.15	Ulukani ulu luling'ene hilo na Ing'ani isendonge na avavisi, ndawe uwandike uwelu lwewitigila:
ACT.15.16	‘Pambele pesilutye ing'ani isi samiluka,
ACT.15.16	sanzenga kangi ikipagalo kila cha Dawudi ichagwe;
ACT.15.16	sambuyapa kangi amahame na ukusenga wupya.
ACT.15.17	Ipo avanu avangi mbevali,
ACT.15.17	avanu va ing'i mbesili,
ACT.15.17	vendavakemelye vave vanu vangu
ACT.15.17	savamusaka Umutwa.
ACT.15.18	Ulu lweilonga Umutwa,
ACT.15.18	umwene yeagisile ulukani ulu lukagulike
ACT.15.18	uluhuma pidaha.’
ACT.15.19	“Apo, nene ndilamula dee: tulemwage ukuvafwahisa avanu vesivamuseli Nguluvi (avamyanza) vevakumupitukila Nguluvi. 
ACT.15.20	Neke tuvandikilage hela tuvatigilage ulwa valemwage ukulya ifinu ifinyawinya ifitawule inambika kufihwananguluvi, na vikomalilage na mu wugoni; valemwage ukulya ing'oko yeyibuditwe na ukunywa idanda. 
ACT.15.21	Pakuva uluhuma idaha ing'ani sa Musa sikave sidalikwa muboma mbesili na ukwimbwa mumasinagogi mbegali mufimunyi ifya isabato.”
ACT.15.22	Avigendo, avavaha na ilikanisa mbelili valamwe ukuvahagula avanu avangi ukuhuma mwavene sambi vavatume ku Andyokiya vabitase na Pawulo na Balanaba. Sweno, ndawe vamuhagulige Yuda yeitambulwa kangi Balanaba, na Sila iwo mbevali vevakagulike hilo mu vanyalukolo. 
ACT.15.23	Ndawe vavapelige ulwandiko ulu,
ACT.15.23	“Hwehwe vigendo na avavaha, vanyalukolo venyu tukuvatigila kamwene mbemuli vanyalukolo vetu ye mwiva mung'i isingi yemwikalite uko ku Andyokiya, ku Siliya na ku Kilikiya. 
ACT.15.24	Tukapulike ulwa avanu vangi ukuhuma kono vakasile ukwenyu na ukuvatindasa na ing'ani sawo, na ukuvahuguvika imitima jenyu. Neke vakapigite ing'ani iso wesivalagile na umunu yeyeavesaga mwahwehwe. 
ACT.15.25	Neke lino, hwehwe mbetuli tulamwe pamwi ukuvahagula avanu avangi na ukuvatuma kwa nyenye pamwinga na vanyawende vetu Balanaba na Pawulo, 
ACT.15.26	vevakitawe uwumi wawo ukwimila ilitawa lya Umutwa vetu Yesu Kilisito. 
ACT.15.27	Neke lino, tukuvatuma Yuda na Sila kwa nyenye; iva vavalongela vavene isi setuvandiche. 
ACT.15.28	Sweno, Umuhe Umwelu na hwehwe twiyidikise ulwa tulemwage ukuvatwika ikitegulo ikisito pesi sisila hela ing'ani ingomi: ulwa 
ACT.15.29	mulemwage ukulya ifinu ifitawule nambika kwa ifihwana nguluvi; na uliya idaho; na inyama ya ing'oko iyibuditwe; mwikomalilage na mu wugoni. Pemupigite ulo muva muwuyipe lunofu. Kamwene mbemuli!”
ACT.15.30	Peyevavilasile, vala avatume vahele ku andyokiya, vavelige vifika vakong'ise umukong'ano gwa avevafuuvitwe mbevali, ndawe vavapelige lula ulwandiko. 
ACT.15.31	Peyevimbite ulwandiko lula ing'ani isenzandike savakangise imitima jawo, swe vihekelela hilo, 
ACT.15.32	Yuda na Sila, venawo ve vavisi, vatinise na iwo vanyalukolo kwa misika myolofu vakuvakangasa imitima na ukuvapela uludali. 
ACT.15.33	Peyevikalite uko kwa lusika de, vanyalukolo va mu Andyokiya ndawe vavilagige vakuvasukila uwikala kunoga, sweno ndawe vapilukige kwa vala avevavatumite. [ 
ACT.15.34	Neke Sila awene lunofu ukusigala kuko.]
ACT.15.35	Neke Pawulo na Balanaba vasigee kuko ku Andyokiya kwa lusika ludodo kangi; vakwigisa na ukudalika ulukani lwa Umutwa, viva pamwinga na avanu avangi wolofu.
ACT.15.36	Pefilutye filo fikefu de, Pawulo amutige Balanaba, “Tupiluke tukavagendele vala vanyalukolo muboma mbesili kwetudalikige ulukani lwa Umutwa, tukilavile lweviwali kulino.” 
ACT.15.37	Balanaba asakige vamutegule nayi Yohane yeitambulwa kangi Maliko. 
ACT.15.38	Neke Pawulo siawendigi ukumutegula Maliko, ye pamwandi avalesile kula ku Pamufiliya na ukubihila pakupigasa ikipigo. 
ACT.15.39	Swe ndawe lwalamukige ulubesa lukomi hilo, mwavene, swe vilekana Balanaba amutegwe Maliko swe vihova ikipugu ikikomi vibita ku Kipulo. 
ACT.15.40	Nave Pawulo ndawe amutegulige Sila, peye vanyalukolo va apono ipo yevamuvikite muwulolesi wa uwuwuya wa Umutwa, ndawe ahegige. 
ACT.15.41	Mulugendo ulo, akwete mu Siliya na mu Kilikiya akugakangasa amakanisa.
ACT.16.1	Pawulo afisile ku Delibe na ku Lisitila, uko kweikalige umufuuwa uyumwi yeitambulwa Timoti. Uyuve nave ye ee Muyudaya ee mufuuwa; neke udade ali Mugiliki. 
ACT.16.2	Mwa vavala avanyalukolo kula ku Lisitila na ku Ikonio Timoti ee mulonge wunofu. 
ACT.16.3	Pawulo adagige Timoti vagendase nave mulugendo, sweno ndawe amuwolige. Apigite ulo pakuva Avayudaya mbevali vevikalige munanana iso vevalukagwe ulwa udade va Timoti ali Mugiliki. 
ACT.16.4	Na pevalutilige muboma sila vavalongelige avanu ing'ani isendagise na avigendo na avavaha va kula ku Yelusalemu, na ukuvatigila vinatilage. 
ACT.16.5	Neke baho, gala amakanisa gaginite ukukangala mulufuuwo, na vevafuuvigwe nawo vaginite ukoloka mbepali wekwache.
ACT.16.6	Ndawe vagendelige munanana isa mu Filigiya na mu Galatiya, neke Umuhe Umwelu avakanie ukudalika ulukani ulo mulutanana lwa mu Asiya. 
ACT.16.7	Na peyevafisile mwipi na mu Misiya vagesile ukwingila mulutanana lwa mu Bitiniya; neke Umuhe va Yesu avakanile. 
ACT.16.8	Sweno, vagendye ku Misiya, swe vibita kidonya mbaka ku Toloya. 
ACT.16.9	Neke baho pakilo Pawulo alagilwe mumaloto iva nda akumuwona munu va ku Makedoniya imite baho na ukumusuka itigila, “Lowoke wuse kono ku Makedoniya ukatutange.” 
ACT.16.10	Swe Pawulo pealuwene ulo mumaloto, swe ndawe twigelanisige ukubita ku Makedoniya sitwahafili, twalukagwe nachene ulwa Nguluvi atukemelye tuvasindikile ulukani ulunofu.
ACT.16.11	Ukuhuma ku Toloya, twinje mukipugu ikikomi, swe twibita kidonya mbaka ku Samotulake, na ikimunyi chakavili twafisile ku Neyapoli. 
ACT.16.12	Uluhuma uko, twahele mbaka ku Filipi, iboma ingomi ya mulutanana ulwa mu Makedoniya, kangi ye boma yeyeyina Avalumi wolofu. Twikalite muboma iyo filo fikefu de. 
ACT.16.13	Ikimunyi icha isabato twahumite pivala ya iboma, ndawe twabitige palubali lwa umukoga apono petwihosige ulwa apangi pava pepakwifunyila. Twateng'eme, tutinase na avang'inetu avevakong'ine apono ipo. 
ACT.16.14	Na mwavawo vevatupulikisige epwali umung'inetu uyumwi, yeemunyachoga kwa Nguluvi yeitambulwa Lidiya munyang'i va ku Tiyatila, yee musulusi va imyenda ginyalivala linyakilesi. Umunu ye Umutwa eadindwe inumbula yakwe sambi anukile Ing'ani sila se Pawulo alongige. 
ACT.16.15	Na abatisiwe umung'inetu pamwinga na vamukaye yakwe atulaalike itigila, “Wone nachene mumbwene nene ulwa ngumufuuwa umutwa swe akutukemela mukaye yakwe,” atugongolesige tubite.
ACT.16.16	Ikimunyi ikimwi, petwabitige apono pakwifunyila, umuhinza uyumwi munyalisoka linya ludali lwa uwulagusi itang'ine na hwehwe. Umuhinza uyo avapelige uwunono hilo, avanyamwenave muwulagusi wakwe. 
ACT.16.17	Sweno, umuhinza uyo amuninilige Pawulo na hwehwe, kono we iyoya na ukutigila, “Avanu iva vavanda va Nguluvi umuvina. Vakuvadalikila ing'asi iya uwupoki.” 
ACT.16.18	Agitige ndahihyo kwa ifilo fyolofu mbaka ikimunyi ikimwi Pawulo avifile, ndawe amupitukilige na ukulitigila lila lisoka, “Ngukulagila mwitawa lya Yesu Kilisito, muhume uyu!” Sukumwi ndawe lisoka ilyo lyahumige.
ACT.16.19	Avanyamwenave va yula umuhinza pevaluwene ulwa uluhuvi lwawo lwa uwunono yeludusile vavibete Pawulo na Sila, vakuvakuluna mbaka paluvanza, kuvatema. 
ACT.16.20	Vakuvasongela kwa avahisi swe vitigila, “Avanu iva Vayudaya lino visagasa liyowo muboma yetu. 
ACT.16.21	Vakwigisa imisimu je hwehwe twe Valumi sitwivatawule ukwanukila nambi ukwinatila.” 
ACT.16.22	Ililugu ilya avanu swe likuvabitila lihanga ukuvatova, na avahisi vavawopwe imyenda jawo ndawe valagilige vatovagwe ni ngoda. 
ACT.16.23	Na peyevatofilwe hilo, swe ndawe vavasopige mundinde, na umunyigalu va indinde vamulagile ulwa avavikage mukumingwa hilo. 
ACT.16.24	Umunyigalu peyevamulaje ulo, swe nambi avasopite kugati hilo mwa indinde na ukuvapinga amagulu mufipanda.
ACT.16.25	Neke pipi na mukilo mwilangali Pawulo na Sila vafunyige na ukwimba inzimbo sa ukumulumba Nguluvi, kono avanyandinde avangi vakuvapulikisa. 
ACT.16.26	Sukumwi, kwave na ikitulo kikomi na ulutu lwa indinde luhogalike. Ndawe imilyango mbegili ja indinde jadindukige na iminyololo jevevavapinje najo jadumwike. 
ACT.16.27	Munyigalu uva indinde avelige ilamuka afisile imilyango mbegili gidindwike, neke ihose ukutigila avanyandinde mbevali vava yevakimbye; ndawe akwegige umumage gwakwe, isaka iwulage. 
ACT.16.28	Neke Pawulo amukemele kwa iliswi likomi itigila, “Ulemwa kwitesa pakuva hwehwe mbetuli twibaha.”
ACT.16.29	Munyigalu alagile valete ulung'ali, Neke umwene akimbilile kugati, swe igwa kono ikuvila pa magulu ga Pawulo na Sila. 
ACT.16.30	Swe ndawe avalongosige vahume mundinde, ndawe avawusige, “Mwevatambule ngitage ndawuli sambi mokwe?” 
ACT.16.31	Avene ndawe vamupitulige, “Mufuuwage Umutwa Yesu nave upokwa veve na mbevali avali mukaye yako.” 
ACT.16.32	Swe, ndawe vamudalikilige ulukani lwa Umutwa umwene vala ave mukaye yakwe. 
ACT.16.33	Umunyigalu yula, awofuge amavamba gawo ikilo kicho, sweno umwene na mbevali ave mukaye yakwe ndawe vabatisiwige baho. 
ACT.16.34	Swe ndawe avasindikige kukaye yakwe yu mwene, swe akuvatengela ichakulya. Neke umwene na vala va mukaye yakwe vave na ikiwungo, pakuva lino yeve vamufuuvitwe Nguluvi.
ACT.16.35	Imilawu peyekuche, avavina va uwuhigilo vavatumite avavina va vanyigalu vawo vitigila, “Muvadindulile avanu vala.” 
ACT.16.36	Yula munyigalu ndawe amulongelige Pawulo: “Avavina va uwuhigilo vatumite lukani sambi mudindulilwe. Lino muhwanite ukuhega ipa na ukwibitila kwa uwikalakunoga.” 
ACT.16.37	Neke Pawulo amupitule, “Lwindawuli? Nave sitwivananzi, vakatutofile ingoda pavanu kono hwehwe twivanyang'i va mu Lumi. Kangi, vakatusopite mundinde na lino visaka vatudindulile kinyele! Silwindahihyo nda! Luvavaje vase vavene ipa vatudindulile.” 
ACT.16.38	Vala avatume vahele ukuvalongela avanu va uwuhigilo ulukani ulo, nawo pevapulike ulwa Pawulo na Sila kumbi vanyang'i va mu Lumi, wogwipe. 
ACT.16.39	Sweno, ndawe vabitige ukuhongesa na peyevavadindulye vavagongolite vahege muboma yila. 
ACT.16.40	Pawulo na Sila vahumite mundinde, swe vibita kukaye ya Lidiya. Uko kweviwene na vanyalukolo avevafuuvitwe na ukuvakangasa imitima swe ndawe vawukige.
ACT.17.1	Pawulo na avayagwe vagendye mu Amufipoli na mu Apoloniya, ndawe vafikige mu Tesalonike, apono apepina isinagogi iya Avayudaya. 
ACT.17.2	Swe Pawulo ahele ukuhanga nawo ndawe umusimu gwakwe gwa mbepali alongine nawo kwa lusika lwa sabato sidatu, ikola uwandike uwelu. 
ACT.17.3	Avalonje na ukuvalagila ulwa lulagile Kilisito ukuteswa na ukusilibuka ukuhuma kuvafwe. Avalonje ulwa, “Yesu yenguvadalikila nyenye ye Kilisito.” 
ACT.17.4	Avamwi mwavene vidiche ing'ani iso swe viva lubali lwa Pawulo na Sila. Kangi, awolofu hilo va Avagiliki vevamogopige Nguluvi na avang'inetu wolofu avalongosi nawo vave ulubali lwawo.
ACT.17.5	Neke Avayudaya vawene igila; swe vasakulaalika avanu avanyamalanga vavihwesaga mu mumagulilo, sambi vasagase liyowo muboma mbeyili. Vahele vasakwingila mukaye ya Yasoni vihosige ulwa vavafika mumo Pawulo na Sila sambi vavalete pivala pa malugu. 
ACT.17.6	Neke sivavafisili swe vakumukuluna Yasoni pamwinga na vanyalukolo avangi (avevafuuvitwe) mbaka ku vavina va iboma, kono viyova: “Avanu iva vakave visasing'asa ing'i mbeyili na lino yevafisile ipa pa boma. 
ACT.17.7	Yasoni avanuche mukaye yakwe mbevali na kwa ulo apigite lwesilulagila na Kaisali pakuva vahele vitigila ati, ‘Pwali Mutema yungi yeitambulwa Yesu.’” 
ACT.17.8	Pa ukulonga ing'ani iso vavahuguvike avavina va iboma na ililugu lya avanu. 
ACT.17.9	Ndawe vamuhofyige Yasoni na avayagwe swe vakuvaleka vibitilage.
ACT.17.10	Kwavelige kwitinala pakilo, vala vanyalukolo ndawe vavasindikige Pawulo na Sila vabitage ku Beloya. Napeyevafisile kula, vahele mu sinagogi iya Avayudaya. 
ACT.17.11	Avanu va uko vevinatifu hilo ukulutila vala va ku Tesalonike. Iwo vanuche ulukani kwa uwupifu hilo, vagosige Uwandike Uwelu we kwache, sambi vilavile manyi va Pawulo na Sila vilongela mumwene. 
ACT.17.12	Avanu wolofu mwaavene vafuuvitwe; na avang'inetu Avagiliki avalongola na avagosi.
ACT.17.13	Neke, Avayudaya va ku Tesalonike pevalukagwe ukutigila Pawulo adalikige ulukani lwa Nguluvi uko ku Beloya, ndawe vabitige kuko, swe ndawe vavangige ukusagasa liyowo mwilugu lya avanu. 
ACT.17.14	Sweno, vala vanyalukolo ndawe vamuhumyige muboma angupe ukubita kumwani neke Sila na Timoti vasige mu Beloya. 
ACT.17.15	Vala vanyalukolo vahelelise na Pawulo mbaka ku Atene. Sweno, ndawe vapilukige na uwulagise ukuhuma kwa Pawulo ukutigila Sila na Timoti vangupage ukumufwata valahaava.
ACT.17.16	Pawulo peakuvasindila va Sila na Timoti vase ku Atene, avifiswe hilo avelige akuyilava iboma lwe yimemite ifihwana nguluvi. 
ACT.17.17	Alonganige na Avayudaya na avanu avangi vevamogopige Nguluvi mu Sinagogi; na kangi alonganige na avanu avakong'anige muwugulilo na avangi mbevali. 
ACT.17.18	Avangi vevevinatye amahosa ga Epikulewo na ga Sitoiki vibesise nave. Avangi vatige, “Isaki ukulonga kiki uyu munyang'ani nzolofu?” Pakuva Pawulo adalikige Ulukani Ulunofu na ulwa ulusilibuko; avangi vatige, “Iwoneka wanda idalika ing'ani isa nguluvi ngenzi.” 
ACT.17.19	Sweno, ndawe vamutegulige Pawulo, vakumusindika apono pevakong'anige pevapatigilige pa Alyapago swe vitigila, “Twisaka utulongele hilo ulwa ulukani ulu ulugenzi lwewilonga veve. 
ACT.17.20	Ing'ani isingi setupulike kwa veve siwoneka ngenzi hilo. Twiwenda utuganulile ing'ani iso kwekutigila kiki?” 
ACT.17.21	Avanyag'i va mu Atene na avangi mbevali vevawenda mbepali ukolelela na ukupulikisa ing'ani ingenzi.
ACT.17.22	Sweno, Pawulo imite pala pevakong'anige pevapatambulige Alyapago, swe itigila, “Nye mwevanyang'i va mu Atene! Ndiwona ukuta mwaimbesili nyenye mwivanu ye muhele mbepali mwisokama hilo ing'ani isa uwufuuwe. 
ACT.17.23	Na ulo ndilukagwe pendutilige muboma yeyu na ukwilavila yunene ifihwana nguluvi fyenyu fye mukwifunyila neke ndipawene pifunyo apangi pepandike: ‘Ukwimila Nguluvi yula yesikagulanika.’ Sweno, uyo nyenye mwakwifunya wesimumuseli ye yuyo ye nene nguvadalikila. 
ACT.17.24	Uyu ye Nguluvi, yeagafile ing'i na mbefili ifilimumo, ye Mutwa va ing'i na kuchanya; Umwene siakwikala mutembeli inzenge na avanu. 
ACT.17.25	Nave kupigilwa kwa amawoko ga avanu witigila wanda isaka kinu chechekivesaga kila, pakuva umwene yeakuvapela avanu uwumi, sambi vahwane ukwehela na ukuvapela mbefili. 
ACT.17.26	Na ukuhuma kulumunu uyumwi agafile avanu mbevali, na ukuvavika vikale mbekuli konivala. Umwene alamwe na ukugelanisa ulusika na apono pe avanu iwo mbevali pesavikala. 
ACT.17.27	Agafile ulo sambi avanu iwo vamusake nave kwa kwambala, nambi ndahihyo. Umwene salipataali na yeyeavesaga munu. 
ACT.17.28	Luling'ene na lwealonzile umunu uyumwi:
ACT.17.28	‘Mulumwene hwehwe twinana,
ACT.17.28	twigenda, na ukuva twipwali!’
ACT.17.28	Lwindawe avimba nzimbo venyu avangi lwevatige:
ACT.17.28	‘Hwehwe nahwe twivanakwe.’
ACT.17.29	Sweno, manyi hwehwe twivana va Nguluvi silwinoga hwehwe tumuhose Nguluvi na ukumwiganisa ulwa ihwana na isahabu, amagobole apangi iliganga ilihongole wunofu na avanu. 
ACT.17.30	Imyaka je avanu vevapuva Nguluvi ave nda silava. Neke lino ilagila avanu mbevali, va apono bahapavesaga vahongesage nu kupela vagileke imigendele jawo imyanangifu. 
ACT.17.31	Pakuva yeavisile ikimunyi chesa ayihiga ing'i kwa uwugolofu ukwimila umunu yula uyumwi umuhagule. Nguluvi yealakangise ulukani ulu kwa ukumusilibula Umunu uyo ukuhuma kuvafwe.”
ACT.17.32	Vavelige vipulika Pawulo ilonga ulwa ukusilibuka kwa avafwe, avangi mwaavene vamuhesile kwa kumubedala; neke avangi vatige, “Twisaka ukukupulikisa kangi ulwa ulukani ulu!” 
ACT.17.33	Sweno, Pawulo avalesile, ndawe ahegige pevakong'anige. 
ACT.17.34	Neke avanu avangi de vave ulubali lwakwe, swe viva vafuuvitwe. Mwavawo vepovali Dionisi va pa Alyapago, na umung'inetu uyungi yeitambulwa Damali na avangi avayagwe.
ACT.18.1	Pelulutye ulo, Pawulo ahesile mu Atene, ndawe abitige ku Kolindo. 
ACT.18.2	Uko ku Kolindo, amufisile uyumwi yeitambulwa Akila Umuyudaya umwegalilwa mu Pondo. Akila pamwinga na uvakwe yeitambulwa Pilisika, yevevapilwike ifilo fifyo hela ukuhuma ku Italiya pakuva Kaisali Kulawudio alalaje ulwa Avayudaya mbevali vahegage mu Lumi. Swe Pawulo ndawe abitige ukuvawona, 
ACT.18.3	na pakuva avene vahonige amahema ndawe umwene Pawulo lweapigige, swe Pawulo ikalite nawo ipiga ifipigo. 
ACT.18.4	Na peyivelaga Sabato Pawulo adalikige na ukulongana nawo mu sinagogi, avagongolige sambi vafuuwe sealongige Avayudaya na Avagiliki.
ACT.18.5	Neke peyevafisile va Sila na Timoti ukuhuma ku Makedoniya, Pawulo ave ulusika mbeluli idalika, na ukuvalongela Avayudaya ulwa Yesu ye Kilisito. 
ACT.18.6	Neke peyevamubesise na ukuvanga ukumuliga, ndawe apumunige imyenda jakwe pamiho gawo swe itigila, “Wone muyage ulo luva lwenyu yunyenye; nene mba sindimwananga kinu ukwimila lulo. Na uluhuma lino nguvapitukila na ukubita kwa avamyanza.” 
ACT.18.7	Swe, ndawe ahegige pala ndawe abitige ukwikala mukaye ya umunu uyumwi umogopa Nguluvi yeitambulwa Tito Yusito. Ikaye yakwe ye pipi na isinagogi yila. 
ACT.18.8	Neke Kilisipo, Umuvina va isinagogi, amufuuvitwe Umutwa umwene pamwinga na va mukaye yakwe mbevali. Avakolindo wolofu vapulikise ulukani ulo, ndawe vafuuwigwe na ukubatisiwa.
ACT.18.9	Ikimunyi ikimwi pakilo, Umutwa amulonje Pawulo mumaloto; “Ulemwage ukogopa, kalalilage ukudalika hela uladedela, 
ACT.18.10	pakuva nene ndilipamwinga na veve. Pagaya umunu yeigelela ukukutesa pakuva ipa paboma povali avanu wolofu avali ulubali lwa nene” 
ACT.18.11	Swe, Pawulo ikalite uko akwigisa ulukani lwa Nguluvi mwavene kwa ulusika lwa mwaka gumwi na ugulipinga.
ACT.18.12	Neke ulusika lwe Galiyo e Mutema va ulutanana lwa mu Akaya, Avayudaya mbevali vamwibete Pawulo na ukumusindika pawuhigilo. 
ACT.18.13	Swe vitigila, “Tukumutosa umunu uyu pakuva akuvagongolesa avanu vamusunyalile Nguluvi kwa lwesilulagile mundagilo.” 
ACT.18.14	Pawulo wesalavanga ukulonga, Galiyo ndawe avatigilige Avayudaya, “Mupulikise nyela mwe Vayudaya! Ulukani ulu luke luvelage nachene lwa uwananzi nave wanangifu nene nge ndivapulikisa. 
ACT.18.15	Neke lino lwiva nda lukani lwa ulubesa lwa amatawa na indagilo senyu, ulo muhigage yunyenye. Nene sindiwenda ukwingila mu wuhisi wa ing'ani isi!” 
ACT.18.16	Sweno, ndawe avadagige vahege pawuhigilo. 
ACT.18.17	Nawo mbevali ndawe vamwibatige Sositene ye e muvina va isinagogi, na ukumutova bahala pawuhigilo. Neke Galiyo satugiti.
ACT.18.18	Pawulo ikalite na vala vanyalukolo uko ku Kolindo filo fyolofu. Sweno, ndawe avilagige, swe ihova ikipugu ikikomi ibita ku Siliya pamwinga na Pilisika na Akila. Uko ku Kengeleya, amosile ifwili sakwe pakuva eamwilapye Nguluvi. 
ACT.18.19	Vafisile ku Efeso na baho Pawulo avalesile va Pilisika na Akila, ndawe abitige ku Sinagogi, asakulongana na Avayudaya. 
ACT.18.20	Vamugongolite ikale nawo lusika lolofu hilo, neke ave siidichi. (siawenditi ukuva peikala) 
ACT.18.21	Neke peahegige, atige, “Nguluvi peawendite sanzusa kangi kwa nyenye.” Ndawe ahegige pa Efeso ihova ikipugu ikikomi.
ACT.18.22	Ikipugu ikikomi kimite pa Kaisaliya, nave Pawulo ndawe abitige ku Yelusalemu ukulihungila likanisa, sweno, ndawe abitige ku Andyokiya. 
ACT.18.23	Ikalite uko lusika ludodo, sweno, ndawe avangige ulugendo, igendela munanana isa mu Galatiya na mu Filigiya akuvakangasa imitima avevafuuvitwe mbevali.
ACT.18.24	Umuyudaya uyumwi yeitambulwa Apolo umwegalilwa ku Alekisandeliya, easile ku Efeso. E munu munyandolo pakulonga na yealawusele Uwandike Uwelu. 
ACT.18.25	E mwigise mu ng'asi ya Umutwa, adalikige ulukani lwa Yesu kwa ulwa nachene hilo. Alongige na ukwigisa wunofu hilo, nave alaabatisiwe kwa uwubatiso wa Yohane hela. 
ACT.18.26	Pilisika na Akila vavelige vakumupulika idalika kwa uwupifu mula mugati ya i sinagogi, ndawe vamukemelige ukwawo swe vakumwigisa wunofu hilo ulwa ing'asi ya Nguluvi. 
ACT.18.27	Apolo peasakige ukubita ku Akaya, vala vanyalukolo vamukangise umutima kwa ukumupela ibalula akavapele avevafuuvitwe kula ku Akaya sambi vamwanukile. Na peafisile uko, kwa uludali na uwuwuya wa Nguluvi, avatanzile hilo vala vanyalukolo avevafuuvitwe; 
ACT.18.28	pakuva emupifu avalemige Avayudaya pelu hela akuvalagila muwandike uwelu ulwa Yesu ye Kilisito.
ACT.19.1	Ulusika lwe Apolo ali mu Kolindo Pawulo agenzile munanana isa mubalali, pambele afisile ku Efeso, uko kwe avafisile avanyigendo avevafuuvitwe avamwi. 
ACT.19.2	Swe akuvawusa, “Ndawuli mwamwanuche Umuhe Umwelu pala pemwavelige mwifuuwa?” Nawo ndawe vamupitulige, “Nda! Sitwetulapulika ulwa kwali Umuhe Umwelu.” 
ACT.19.3	Nave ndawe avawusige, “Mbi lino mwabatisiwe na uwubatiso uwindawuli?” Swe vakumupitula, “Uwubatiso wa Yohane.” 
ACT.19.4	Nave Pawulo ndawe avatigilige, “Uwubatiso wa Yohane walagilige ukuta avanu vahongise na Yohane avalonje avanu vamufuuwage yula yeakusa mumbele mwa umwene, kwekutigila Yesu.” 
ACT.19.5	Pevapulike ulo, swe vibatisiwa mwitawa lya Umutwa Yesu. 
ACT.19.6	Sweno, Pawulo ndawe avagelekige amawoko, na Umuhe Umwelu swe akuvasila, swe vivanga ukulonga indongele isingi na ukulonga isa wuvisi. 
ACT.19.7	Kwa mbevali vevafikite vanu vagosi vanyichumi na vavili.
ACT.19.8	Mulusika lwa myesi gidatu Pawulo abitige mu sinagogi, avelige na ililonge lya ukuvagongolesa hilo isa uwutwa wa Nguluvi. 
ACT.19.9	Neke avangi vave na lubesa, vabihye pakufuuwa, swe vivanga ukulonga fibi ulwa iyo ing'asi ya Uwutwa. Ipo Pawulo ndawe avalekige uwutipulika, swe akuvategula palubali avevafuuvitwe, atinasige nawo mbepali mukaye ya ukwimbila ya Tilano. 
ACT.19.10	Agitige ndahihyo kwa ulusika lwa myaka givili, mbaka avanyang'i mbevali va mu Asiya, Avayudaya na avamyanza, valupulike ulukani lwa Umutwa.
ACT.19.11	Nguluvi apigite imiitu iminyawuhulo ukukola mu mawoko ga Pawulo. 
ACT.19.12	Avanu vategulige imyenda ija ukupigila na ifitema na igingi jeapigilige Pawulo, ndawe vavasindikilige avatamwa, nawo ndawe vaponige ifitamwa fyawo; na vala ave vina amasoka gahumile mwavene. 
ACT.19.13	Avayudaya avamwi vevayingige uko na uko vihumya amasoka vagelite ukukola litawa lya Umutwa Yesu vatigilige, “Nguvalagila mwitawa lya Yesu yula ye idalikwa na Pawulo.” 
ACT.19.14	Avana avimufung'ati va Sikeva, Umutambisi Umuvina va Kiyudaya, vevalipamwi na vawo vevapigige ndahihyo. 
ACT.19.15	Neke lisoka lyavapitwe, “Ndimukagwe Yesu, na Pawulo nave ndimukagwe, mbi nyenye yunyenye vanani?” 
ACT.19.16	Sweno, umunu yula munya lisoka swe akuvasumbila kwa ludali mbevali, swe akuvasuuma. Na iwo avana va Sikeva vakimbye vali wufuula ukuhuma mukaye yila kono vina nzeya imivili mbegili. 
ACT.19.17	Mbevali avikalige mu Efeso Avayudaya na Avagiliki valupulike ulukani ulo, neke vave na muhwehwe, swe ndawe valilumbige ilitawa lya Umutwa Yesu. 
ACT.19.18	Avevafuuvitwe wolofu vasile vilogole mbesili sevapigite. 
ACT.19.19	Avamwi pamwandi ve vahavi, vakong'ise ifitabu fyawo fya uwuhavi, vakufinyanya pamiho ga avanu mbevali, ifitabu ifyo fye fihwanite ukugulwa amagobole agafikite mbilima machumi gahanu. 
ACT.19.20	Na ukwimila lulo, ulukani lwa Umutwa lwaginite ukutagalila na ukukangala.
ACT.19.21	Pesilutye iso, Pawulo alamwe ukubita ku Yelusalemu igendela mu Makedoniya na mu Akaya. Atigee, “Pefikite uko, lumbaje ndiyiwone na i Lumi nayo.” 
ACT.19.22	Sweno, ndawe avatumige avatanzi vakwe avavili, Timoti na Elasito, vatale ukubita ku Makedoniya, nave asigee lusika ludodo uko ku Asiya.
ACT.19.23	Ulusika ulo pelyawonike iliyowo likomi uko ku Efeso ukwimila Ing'asi iya Umutwa. 
ACT.19.24	Alikwali umuponzi amagobole uyumwi yeitambulwa Demetiliyo, yee ina ikipigo cha ukuponda ifitembeli ifya amagobole ifyefihwana na itembeli ingomi ya nguluvi ung'inetu yeitambulwa Alitemi. Avaponzi vambulige kinu mukipigo icho. 
ACT.19.25	Demetiliyo avakong'ise iwo mbevali vevapigige pamwinga na umwene na avangi avali mukipigo kicho, akuvatigila, “Nyela vayangu, mukulukagula ulwa hwehwe twakwambula kinu kikomi ukuhuma mukipigo iki. 
ACT.19.26	Lino, mwipulika na ukwilavila yunyenye ing'ani sa Pawulo seipiga, kangi si baha hela pa Efeso, akave ipiga lulu mu Asiya mbeyili. Umwene akuvagongolesa nu kuvapitula avanu na lino yevidiche ukutigila ifihwana nguluvi fyetwiponda ifyo si finguluvi nda. 
ACT.19.27	Sweno, powuli wutalamu siwita hela uwusulusi wetu wupelwa litawa libi. Kangi silulo hela, pakuva ulukani ulu yelwambusa na itembeli ya ukwisunyalila ya Alitemi yive nda kinu cha wupuva. Pambele na lulumbo lwakwe uyo ye i Asiya, na konivala mbekuli vakumusunyalila luduga.”
ACT.19.28	Vavelige yevapulike iso, vave na ililakali, swe vivanga ukuyova: “Alitemi ye muvina mu Efeso!” 
ACT.19.29	Iboma mbeyili swe yiva mwiyovo. Ndawe vavasumbilige Gayo na Alisitako, avanyang'i va mu Makedoniya, vevagendasige na Pawulo, swe vakuvakweganga mbaka ku luvanza ulwa ifiwungo. 
ACT.19.30	Pawulo umwene awendige ukwitang'ana na ililugu ilya avanu, neke vala ave vafuuvitwe swe vakumutanila. 
ACT.19.31	Avatema avangi va ulutanana ulo lwa mu Asiya, veve vanyawiyendi vakwe, vamutumye Pawulo ulukani vakumugongola alemwage ukwambusa uwumi wakwe ukubita ku luvanza ulwa ifiwungo. 
ACT.19.32	Ulusika ulo, umunu yeyeavesaga ayovige, avangi viyova vilonga ulu na avangi viyova vilonga lula, pakuva umukong'ano gwegusasing'ine. Avangi wolofu sivakikagwi na chechalesile avene vikong'ana pala. 
ACT.19.33	Avamwi vihosige ulwa Isikanda ye mwene yeasagise liyowo, neke Avayudaya vamutige Isikanda abite pawutalo, swe Isikanda ndawe avasinisige avanu vakatuke pakuva awendige ikanile pa ililugu lya avanu. 
ACT.19.34	Neke vavelige vakulukagula ulwa umwene Muyudaya, mbevali kwa liswi limwi vayofile, “Alitemi ye muvina mu Efeso!” Vave pevayova ndahihyo kwa lusika lwa fivalilo fivili. 
ACT.19.35	Pambele umwandisi va iboma iyo ahwanite ukuvakatusa akuvatigila, “Vanyang'i va mu Efeso, mbemuli mukulukagula ukutigila iboma iyi ya Efeso ye yayigosa itembeli ya nguluvi Alitemi na ukugosa ikihwana nguluvi kila chechasulunwike ukuhuma kuchanya. 
ACT.19.36	Asukuli yeahwanite ukubesa ulukani ulu. sweno, musike, mulemwage ukupiga kinu mwivagaya wusikimafu. 
ACT.19.37	Muvakemelye avanu iva ipa nave sivamulisili nave ukuyilonga fibi itembeli ya nguluvi vetu ung'inetu. 
ACT.19.38	Wone luve, Demeteliyo na avaponzi avayagwe vina lukani kwa avanu iva, uwuhigilo powoli na avatema va inanana nawo povali, vahwanite ukuvatosa kuko. 
ACT.19.39	Neke wone mwina lukani lungi kangi, musindike apono apahwanite. 
ACT.19.40	Pakuva tuke tuhwanite ukwisongela ulwa tusagise liyowo kwa ulwiwoneka namunyi lye ligaya kivalwa. Na tuke tulemwa pakolelela kuvatema mbaka vidikile ikivalwa cha iliyowo ili.” 
ACT.19.41	Pealonzile ulo, swe ndawe agutagalisige umukong'ano.
ACT.20.1	Lila liyowo lya ku Efeso lyavelige yelisisile Pawulo avakong'ise vala ave vafuuvitwe, akuvakangasa imitima. Sweno, ndawe avilagige, ivanga ulugendo ibita ku Makedoniya. 
ACT.20.2	Alutilige igendela munanana sa ing'i sila akuvakangasa imitima avanu akuvalongela ing'ani nzolofu pambele afisile ku Ugiliki 
ACT.20.3	kwe ikalite lusika lwa myesi gidatu pe akwigelanisa ukubita ku Siliya swe avelige akulukagula ulwa Avayudaya vevina lukani lubi kulumwene, swe ndawe alamulige ukupiluka ikola ku Makedoniya. 
ACT.20.4	Neke Sopatulo umwana va Piho, ukuhuma ku Beloya, ahelelise nave, kangi na Alisitako na Sekundo ukuhuma ku Tesalonike, Gayo ukuhuma ku Delibe, Timoti, Tikiko na Tolofimo va mulutanana lwa mu Asiya. 
ACT.20.5	Iwo vatutalye vilongola sambi vakatusindile kula ku Toloya. 
ACT.20.6	Hwehwe, pekilutye ikimunyi ikikomi cha Imikate je simihate uwuhahu, swe ndawe twahovige ikipugu ikikomi ukuhuma ku Filipi na pefilutye filo fihanu twafisile kula ku Toloya. Uko twikalite filo fimufung'ati.
ACT.20.7	Ikimunyi icha pa Jumamosi pamihye petwetukong'ine pamwinga sambi tugumegule umukate, Pakuva Pawulo e alamwe ukuhega ikimunyi cha kavili, avadaliche avanu musika hilo mbaka mukilo mwilangali. 
ACT.20.8	Mula mukibupa cha pachanya, che twetwipwali, mwemofili ifing'ali fyolofu ifikwaka. 
ACT.20.9	Neke munyakilambo uyumwi yeitambulwa Otika eateng'eme pakinang'ana ulusika lwe Pawulo adalikige. Otika avanzile ukusinzila ludodo ludodo neke pambele akwibatika na itulo ndawe agwisige pasi uluhuma mukibupa cha ikaye ya wudatu uluhuma kuchanya. Vamusafile pasi yeafwe. 
ACT.20.10	Neke Pawulo asulunwike pasi, swe igondama, akumukumbatila itigila, “Mulemwage ukuhuguvala pakuva akaali pe ina uwumi mulumwene.” 
ACT.20.11	Sweno ndawe ililige kangi pachanya swe imegula umukate swe ilya. Ave peadalika Ulukani Ulunofu mbaka pekwidandaluka, ndawe ahegige. 
ACT.20.12	Avanu vala vamwegwe yula munyakilambo vakumusindika kukaye iva mumi hilo, ulo lwavapelye ulusikimiko.
ACT.20.13	Hwehwe twahofile ikipugu ikikomi swe twilongola ukubita ku Aso kwetwetulagine ukumufika Pawulo. Ulu lwetwetulagine; pakuva awendige ukubita uko igendela mubalali. 
ACT.20.14	Pe, atufisile kula ku Aso, ndawe twamutegulige mula mukipugu ikikomi, ndawe twabitige ku Mitulene. 
ACT.20.15	Ukuhuma uko twagenzile twifika ku Kiyo pamilawu. Ikimunyi chakavili twasuupite pa Samo, ikimunyi cha wudatu kangi twafikite ku Mileto. 
ACT.20.16	Neke Pawulo ealamwe ukugendela mululenga sambi alemwe ukukola ku Efeso ulwa alafuvalila mu Asiya. Angufisige sambi afike ku Yelusalemu manyi luhwane akifike ikimunyi ikikomi cha i Pendekosite.
ACT.20.17	Uluhuma ku Mileto Pawulo atumite lukani ku vavaha va ku Efeso sambi vatang'ane nave. 
ACT.20.18	Peyevafisile kulumwene avatige, “Mukulukagula lwendave ulusika mbeluli pamwinga na yunyenye uluhuma ikimunyi kila ikilongola chendafiche mu Asiya. 
ACT.20.19	Mukulukagula lwendamupigilige Umutwa kwa kwilevesa hilo, na kwa inzihosi na mung'ani inalamu sesafikite ukuhuma kwa Avayudaya. 
ACT.20.20	Mukulukagula ulwa sindawonigi lutalamu pakudalika apelu na mukaye senyu na ukuvigisa chechekivesaga chekihwanite ukuvatanga nyenye. 
ACT.20.21	Ndavakenyelige mbevali Avayudaya, na avangi avamyanza, vamupitukile Nguluvi na ukumufuuwa Umutwa vetu Yesu. 
ACT.20.22	Lino, mupulikise! Nene, Pengumupulika Umuhe, ndibita ku Yelusalemu wesingulukagula ulufika nene. 
ACT.20.23	Lwengulukagula lwe ulwa ukutigila Umuhe Umwelu akunzolelela ulwa muboma mbesili ukutigila ukupingwa na uluteseko ifyo fyefinzindye. 
ACT.20.24	Nene, sindihosa hilo ulwa uwumi wangu ukuva kinu hilo kwa nene pesi kula ukukwisa na ukusinda ikipigo chendatumitwe na ukupelwa na Umutwa Yesu sambi migage, kwekutigila ndalikage ulukani ulunofu lwa uwuwuya wa Nguluvi.
ACT.20.25	“Ngave ndibita uko na uko mwanyenye ndidalika Uwutwa wa Nguluvi. Neke lino, ngulukagula ukutigila asukuli nave munu mwanyenye yesaambona kangi. 
ACT.20.26	Pede, neng'ino de nguvalongela pelu ukutigila manyi sambi luwoneke umuyenyu uyumwi va nyenye peayasile, nene mba ndimugaya lwakulongwa lwelweluvesaga. 
ACT.20.27	Pakuva sindasiniti nambi ludodo ukuvalongela ulukani lwealuvikite Nguluvi tupigage. 
ACT.20.28	Mwikomalilage yunyenye; muligosage lila lilugu lye Umuhe Umwelu akavavisile nyenye muve valongola va ilikanisa. Mulikwamilage likanisa lya Nguluvi lyealigusile kwa idanda ya Umwanakwe. 
ACT.20.29	Ngulukagula hilo ulwa penyesile nene amagwami amakali gavasila gingila ukwenyu, gava magaya lusungu kwa ikipinga. 
ACT.20.30	Na ukuhuma mwa nyenye vawoneka avanu vevalonga ing'ani isa uwudesi sambi vavayase avanu vavafwate avene. 
ACT.20.31	Na palulo muvela miho mukwiwuka ulwa kwa ulusika lwa myaka gidatu, pakilo na pamunyi sindalekiti ukuvapavila mbemuli kwa inzihosi.
ACT.20.32	“Na swe lino, nguvavika nyenye mumawoko ga Nguluvi avakwamile mulukani lwa uwuwuya wakwe. Umwene yeahwanite ukuvakangasa nyenye sambi muhwane ukupelwa uwufunyilile wula weavaviche avanu vakwe. 
ACT.20.33	Nene nambi sukumwi sindabodochi amagobole, nambi isahabu, nambi imyenda ja munu yeyeavesaga. 
ACT.20.34	Mulukagwe yinyenye ukuta ngapigige ndikola amawoko gangu yinene sambi ndikwavile fyengulwime nene na avayangu. 
ACT.20.35	Ngavelige mbepali nguvalagila mwigage ukutigila kwa ukupiga ndahihyo twidaga ukuvatanga vala avahomefu, tukwiwuka ing'ani isa Umutwa Yesu umwene weatige: ‘Lwinoga hilo ukutawula sindawe ukwanukila.’”
ACT.20.36	Pealonzile ulo, Pawulo afugime pamwinga nawo, swe akwifunya. 
ACT.20.37	Neke mbevali vavembite; swe vakumwilaga vakumukumbatila na ukumunonela. 
ACT.20.38	Ulukani lwelwavahuguvike hilo lwelula lweatige sivamuwona kangi. Swe, ndawe vamusindikige mbaka ku kipugu ikikomi kumwani.
ACT.21.1	Twavelige yetuvilasile, twahofile ikipugu ikikomi twibita kidonya mbaka ku Kosi. Ikimunyi cha kavili twafisile ku Lode, na uluhuma uko twahele ku Patala. 
ACT.21.2	Uko, twakifisile ikipugu ikikomi chechabitige ku Foinike swe ndawe twahovige twiva mulugendo. 
ACT.21.3	Peyetuhegelye apono petwahwanite ukuyiwona ing'i ya i Kipulo, twakwete ulubali lwa kunena swe twidonya ku Siliya. Twasupite paboma ya i Tilo apono pevisiige ififundo uluhuma mula mukipugu ikikomi. 
ACT.21.4	Twavafisile avevafuuvitwe uko, twikalite nawo filo fimufung'ati. Avevafuuvitwe valongige mu uludali lwa Umuhe, vamutige Pawulo alemwage ukubita ku Yelusalemu. 
ACT.21.5	Neke ifilo peyefisisile twahesile. Mbevali viva pamwinga na avawo na avanawo vatusindikise mbaka vatuhumye muboma. Petufisile pamwani mbetuli twafugime swe tukwifunya. 
ACT.21.6	Sweno, ndawe vatwilagige, hwehwe swe twihova ikipugu ikikomi, nawo ndawe vapilukige ukwawo.
ACT.21.7	Hwehwe twave mulugendo lwetu ukuhuma ku Tilo twafisile ku Tolemayo apono petwavahunje vanyalukolo vetu., twahwe nawo ikimunyi kimwi. 
ACT.21.8	Imilawu yakwe twawusile swe twibita ku Kaisaliya. Uko twahele ku kaye ya umudalisi yeitambulwa Filipo uyu yeyula uyumwi va vala avimufung'ati avevahagule kula ku Yelusalemu. 
ACT.21.9	Uyo eina valive vadatu vigani vevavina ikipelwa cha uwuvisi. 
ACT.21.10	Peyetwikalite uko filo fikefu, Umuvisi uyumwi yeitambulwa Agabo asile ukuhuma ku Yudaya. 
ACT.21.11	Atusye, (asile kwa hwehwe) swe itegula umusipi gwa Pawulo, akwiyavika mumawoko na mumagulu, ndawe itigila, “Umuhe Umwelu itigila de: ‘Avayudaya kula ku Yelusalemu vamuvika de umunu umunya umukandala ugu na ukumusopa mumawoko ga avamyanza!’” (avanu vesivamuseli Nguluvi) 
ACT.21.12	Peyetupulike ulo, hwehwe na vala avanu avangi avebaho twamugongolite Pawulo alemwage ukubita ku Yelusalemu. 
ACT.21.13	Neke umwene atupitwe, “Mwisaka ukugita kiki? Mwisaka ukudenya umutima gwangu kwa ukuvemba kwenyu? Nene si wita ngwidikila hela ukusopwa mundinde kula ku Yelusalemu pesi nambi ukufwa ukwimila Umutwa Yesu.” 
ACT.21.14	Peyetulemilwe ukumutanila twakatwike, swe twitigila hela, “Uwende wa Nguluvi wewupigikage!”
ACT.21.15	Petwikalite pala lusika, twawopite ifitegulo fyetu swe, twiva mulugendo twibita ku Yelusalemu. 
ACT.21.16	Avangi mwa vala avevafuuvitwe va ku Kaisaliya vahelelise pamwinga na hwehwe, swe vakutusindika ku kaye ya Munasoni kwe twabitige ukwikala kwa ulusika ludodo. Munasoni ali munyang'i va ku Kipulo na yeafuuvitwe ifilo fyolofu.
ACT.21.17	Twavelige twifika mu Yelusalemu, vanyalukolo avefauuvitwe vatwanuche lunofu hilo. 
ACT.21.18	Imilawu yakwe Pawulo ahele pamwinga na hwehwe ukumuhungila Yakobo, na avavaha mbevali va ilikanisa vepovali. 
ACT.21.19	Peyetuvahunje, Pawulo ndawe awolelelige mbesili Nguluvi seakapigite kwa avamyanza (avanu vesivamuseli Nguluvi) ukukola mukipigo chakwe. 
ACT.21.20	Pevapulike ulo, vamulumbite Nguluvi. Sweno ndawe vamutigilige Pawulo, “Munyalukolo, uvawene ukutigila povali Avayudaya mbilima mbilima vevafuuvitwe na mbevali iwo pevinatila hilo indagilo sa Musa. 
ACT.21.21	Iwo vakakupulike veve ukutigila uhele ukuvigisa Avayudaya vevakwikala mung'i sa avamyanza valemwage ukwinatila indagilo sa Musa, valemwage ukuvawoola avana vakwamisi na kangi valemwage ukwinatila imisimu ija Avayudaya. 
ACT.21.22	Lino, ulukani ulu luva ndawuli? Pakuva nachene yevapulika ukuta veve ulibaha. 
ACT.21.23	Sweno, ugitage lwe hwehwe tukukulongela. Ipa povali vanu vevali mulwilapo. 
ACT.21.24	Ubite uhange nawo mulofugo na uvahombelage amagobole ga inambika sambi vamogwe na ifwili sawo. Apo pe avanu mbevali valukagula ukutigila ing'ani sila sevakapulike isa veve kumbi sawudesi, na ukutigila veve pewinatila imisimu na indagilo sa Musa. 
ACT.21.25	Neke vala avanu avamyanza vevakafuuvitwe, iwo tukavasindiche ulwandiko tukuvalongela lwe tukalamwe: ulwa valemwage ukulya ikinu ikitawule nambika kwa ifihwana nguluvi ifya uwudesi, valemwage ukulya inyama ya ing'oko yeyibuditwe, valemwage na ukwingila muwugoni.” 
ACT.21.26	Sweno, Pekuche Pawulo avinwe vala avanu ndawe vavangige ukusunyalila na ukugita ulofugo pamwinga nawo. Swe ndawe ingilige mutembeli ukuvalongela ulwa uwukwilanifu wa ifilo fya ulofugo na ukutawulwa kwa inambika yumwene na vala avayagwe.
ACT.21.27	Ulusika lwe ifilo ifyo ifimufung'ati sambi fisila, Avayudaya vevevahumite ku lutanana ulwa ku Asiya vamuwene Pawulo mu Tembeli. Ndawe vasagasige ililakali mwilugu lya avanu mbevali, swe vakumwibata, 
ACT.21.28	kono viyoya vitigila, “Mwevanyang'i va mu Isilaeli, mutange, mutange! Uyu yeyula umunu yeakwigisa apono bahapavesaga ing'ani sesisomeng'asa avanu va Isilaeli, na indagilo sa Musa na apono ipa apelu. Na kulino de avingise mu tembeli avanu avamyanza na ukupananga apono ipa apelu.” 
ACT.21.29	Chechalekite valonge ulo pakuva vevamuwene Tolofimo, umunyang'i va ku Efeso, iva alipamwi na Pawulo muboma, vahosige ulwa Pawulo ake amwingise mu tembeli.
ACT.21.30	Swe iboma mbeyili yave yisomeng'ine, avanu vasile vihuma imbali mbesili, swe vakumwibata Pawulo, vakumukuluna, vakumuhumya mu Tembeli, na baho baho vidinda imilyango ija i Tembeli. 
ACT.21.31	Ililugu lyawendige ukumuwulaga, neke ulukani ulo lwapulise kwa Umuvina va avanyigalu umulumi ukutigila i Yelusalemu mbeyili yisasing'ine. 
ACT.21.32	Swe, ndawe umuvina va avanyigalu ndawe ategulige vanyigalu na umulongola, swe ibitaga ku lililugu lya avanu. Nawo vavelige vakumuwona Umuvina va avanyigalu na vala vanyigalu, swe ndawe vamulekige Pawulo ukumutova. 
ACT.21.33	Umuvina va avanyigalu alaje vamwibate nu kumupinga ni minyololo givili. Sweno ndawe awusige, “Uyu ye nani, na agisile kiki?” 
ACT.21.34	Avangi mula mwilugu lya avanu valongige ulu avangi lula. Pakuva avanu vevasasing'ine, Umuvina va avanyigalu alemilwe ukukikagula chevakumuvala, alaje avanu vakwe vamusindike mwipuli. 
ACT.21.35	Pawulo avelige ifika pamulyango apagang'amufu, avanyigalu vawene lunofu vamwegale pakuva iliyowo lye likomi mwilugu. 
ACT.21.36	Pakuva lilugu likomi lya avanu vavaninilige viyoya vitigila, “Leke tumuwulage!”
ACT.21.37	Pevamusopige mwipuli, Pawulo amususile Umuvina va vanyigalu itigila, “Hwanite ukukulongela lukani?” Yula Umuvina va avanyigalu amupitwe, “Ndawuli uva ukisele i kigiliki? 
ACT.21.38	Ngali veve siwiyuyula umumisili ye isusi hela akasagise liyowo na ukuvasindika avanu mbilima sitayi avawulasi kubalali!” 
ACT.21.39	Pawulo apitwe, “Nene ndi Muyudaya, umwegalilwa ku Taliso ye yili mulutanana lwa ku Kilikiya, ndimunyang'i va iboma inambulike. Ngukusuka, unawule ndonge na avanu.” 
ACT.21.40	Yula Umuvina va avanyigalu swe akumutawula alonge. Neke Pawulo pe agang'amwike pachanya, ndawe avasinisige avanu kwa liwoko vavelige vikatuka, swe ndawe avangige ukulonga nawo mundongele ya i Kiebulaniya itigila,
ACT.22.1	“Vanyalukolo vangu na avadadangu, mumulikisage lino pengwikanila panyenye!” 
ACT.22.2	Vavelige vipulika ulwa ilonga nawo kwa i Kiebulaniya vaginite ukusika sili ukulutila pamwandi. Nave Pawulo ave pealonga, 
ACT.22.3	“Nene ndi Muyudaya, umwegalilwa ku Taliso ye yili mulutanana lwa ku Kilikiya. Neke ndavinie baha ipa pa boma pa Yelusalemu pamagulu ga Umwigisi Gamalieli. Nzigisiwe ukwinatila hilo Indagilo isa avakukwetu. Nditawe inumbula yangu mbeyili kwa Nguluvi ndawe nyenye mbemuli lwe mwiwali mbaka neng'ino de. 
ACT.22.4	Ndavatesige na ukuvawulaga vala avanu avinatilige ing'asi iyi. Ndavibatige avagosi na avang'inetu na ukuvasopa mundinde. 
ACT.22.5	Na ulu Umutambisi Umuvina na avavaha mbevali va pawuhigilo vahwanite ukolelela ulukani ulu. Ukuhuma kwa avene ndategulige ulwandiko lwendasindikilige vala vanyalukolo vetu Avayudaya vevikalige ku Demasiki. Ndahele ku Damesiki sambi ngavibate avanu iwo na ukuvaleta ku Yelusalemu kono vapinge sambi vahigwe.”
ACT.22.6	“Sweno, pende mung'asi pipi na ukufika ku Damesiki, wita pakivalilo cha mutanda pamunyi, ulung'ali lukomi lwawonike ukuhuma kuchanya kwilanga sukumwi lukung'alikila imbali mbesili. 
ACT.22.7	Ipo ndagwe pasi, swe ndipulika iliswi likunigila: ‘Sawulo, Sawulo! Mbi ndawuli ukunesa?’ 
ACT.22.8	Nane ndawusise: ‘Winani veve ve Mutwa?’ Nave ndawe anigilige: ‘Nene ndi Yesu uva ku Nasaleti ye veve ukunesa.’ 
ACT.22.9	Vala avayangu valuwene lula ulung'ali neke sivapuliki iliswi lya yula yetwalonganige. 
ACT.22.10	Sweno, nene ndawe ndawusige: ‘Ngitage ndawuli ve Mutwa?’ Nave Umutwa akunigila: ‘Wime, ubitage ku Damesiki na kuko kwe usakulongelwa mbesili se upiga veve.’ 
ACT.22.11	Pakuva umwangila gwa ulung'ali lula gwahomite amiho lwalesile ndemwe pakulava ipo avayangu vala vetwepamwi vandibete iliwoko vakusogosa mbaka petwifika ku Damesiki.”
ACT.22.12	“Uko epwali umunu uyumwi yeitambulwa Ananiya, umunu umwogopa Nguluvi, umunyakwinatila indagilo setu na yee mutambule hilo pa Avayudaya vevikalige ku Damasiki. 
ACT.22.13	Uyo asile ukundava, imite pipi na pende pwali, itigila: ‘Munyalukolo Sawulo! Lavage kangi.’ Ulusika lulo swe ndilava, ndawe ndamulavige. 
ACT.22.14	Ananiya atigee, ‘Nguluvi va avakukwetu akuhagwe veve sambi usikagule ing'ani sakwe, seiwenda na ukumuwona yula umukami vakwe umugolofu na ukumupulika umwene peilonga. 
ACT.22.15	Pakuva umolelela kwa avanu mbevali ukuvalongela mbesili seukasiwene na ukupulika. 
ACT.22.16	Sweno, mbi wihavila kiki? Lamuke ubatisiwe udegepelwe inzanangifu sako na ukulidikila ilitawa lyakwe.’”
ACT.22.17	“Swe, ndapilwike ku Yelusalemu, na pendifunyige mu Tembeli, swe ndilagilwa kinu ndiva ndandilota. 
ACT.22.18	Ndamuwene Umutwa akundongela: ‘Wangufye! Uhege mu Yelusalemu lilino pakuva avanu va ipa sividikila uwolelesi wako kwa nene.’ 
ACT.22.19	Nane ndamupitwe: ‘Ve Mutwa, avene valukagwe hilo ulwa nene yeyuyula yeakolige uko na uko mumasinagogi na ukuvibata na ukuvapinga vala ave vafuuvitwe. 
ACT.22.20	Na ukutigila umolelesi vako Sitefani pevamuwulagige, yunene ndebaho ndihekelela ikipigo icho na ukulolela imyenda ja vala vevamuwulagige.’ 
ACT.22.21	Nave Umutwa andonje: ‘Bitage, ngutuma kutali kwa avamyanza.’”
ACT.22.22	Mbaka ipo, avanu vala vepevamupulikisa, neke avelige ilonga ing'ani isi, swe ndawe vavangige ukuyova, “Mumuhesage uyu konivala! Umunu yeindawe uyu silwinoga ave mumi.” 
ACT.22.23	Vaginite ukuyova na ukuyunza imyenda jawo na ukutimulanga amangundi kuchanya. 
ACT.22.24	Yula Umuvina va avanyigalu alaje avanu vakwe vamusindike Pawulo mwipuli, akuvatigila vamutovage ingoda sambi vakikagule ikivalwa chekileka avayudaya vamuyoyele. 
ACT.22.25	Neke vavelige yevamupinzile sambi vamutove ingoda, Pawulo amuwusise umulongola va avanyigalu uyumwi yeeimite pala, “Mbi nyenye mwivatawule ukumutova ingoda umunu munyang'i va mu Lumi wesalahigwa?” 
ACT.22.26	Yula umulongola va avanyigalu peapulike ulo, swe akumulongela Umuvina vawo vanyigalu itigila, “Wisaka ukugita kiki? Umunu uyu munyang'i va mu Lumi!” 
ACT.22.27	Swe, umuvina va avanyigalu ahele kwa Pawulo, akumutigila, “Ndongele, nachene veve, wimunyang'i va mu Lumi?” Pawulo ndawe amupitulige, “Ena” 
ACT.22.28	Umuvina va avanyigalu atigee, “Nene ndimunyang'i va mu Lumi kwa kugula amagobole molofu.” Swe Pawulo amutigee, “Neke nene ndimunyang'i va mu Lumi kwa kwegalilwa mumo.” 
ACT.22.29	Vala avanu vevasakige ukumugosagosa Pawulo swe vitagalila. Na yuyula umuvina va avanyigalu ogwipe avelige akulukagula ulwa kumbi Pawulo munyang'i va mu Lumi na ulwa yeamupingite na iminyololo.
ACT.22.30	Imilawu pekuche, Umuvina va avanyigalu asakige ukukikagula ikivalwa ichene cheisongelelwa Pawulo ku Vayudaya. Ndawe vamuwopolige Pawulo iminyololo, swe ilagila avatambisi avavina na avavaha va pa wuhigilo vakong'anage. Sweno ndawe amuletige Pawulo, akumwimya pala pa wuhigilo.
ACT.23.1	Neke baho umwene Pawulo swe akuvalavila hilo vala avavaha va pawuhigilo, ndawe avangige ukulonga, “Vanyalukolo vangu, mbaka neng'ino de nene ngave ngwikala na inumbula yangu ngolofu pamiho ga Nguluvi.” 
ACT.23.2	Ipo umutambisi Umuvina Ananiya swe ilagila vala ave vimite pipi na Pawulo vamutove na ikipi mumulomo. 
ACT.23.3	Swe, Pawulo akumutigila, “Umwene Nguluvi akutova ikipi veve yewindawe ulukanzi uluhilive iswakala! Luhwana ndawuli veve uteng'emale ipo sambi unyige nene kwa ukwinatila indagilo kono we yuveve kangi ukwananga indagilo wilagila nene vanovage?” 
ACT.23.4	Avanu ave vimite pala swe vakumutigila Pawulo, “Ukumuliga umutambisi Umuvina va Nguluvi!” 
ACT.23.5	Swe Pawulo apitwe, “Vanyalukolo vangu, nene sindilukaguligi ukutigila umwene ye Umutambisi Umuvina. Pakuva Uwandike Uwelu wilonga de: ‘Ulemwage ukumulonga fibi umunzagila va avanu vako.’”
ACT.23.6	Neke ulusika ulo Pawulo alukagwe ukutigila avamwi mwa vala avavaha va pawuhigilo veve va Sadukayo na avamwi ve va Falisayo. Swe ayofile pala pawuhigilo: “Vanyalukolo vangu nene ndimufalisayo, mwana va umufalisayo. Nene vandetite ipa pawuhigilo pakuva ndihuvye ukutigila avafwe savasilibuka.” 
ACT.23.7	Pealonzile ulo, swe lwalamwike ulubesa lukomi na iliyowo mwa avafalisayo na Avasadukayo na avavaha va pawuhigilo swe vakwigava pavili. 
ACT.23.8	Na ikivalwa ichene che iki. Avasadukayo vibatilye ukutigila avafwe sivavisilibuka, vasupali vanyivaha, na imyuhe najo gisupali. Neke Avafalisayo vakwihuvila mbesili iso isidatu. 
ACT.23.9	Neke liyowo lyaginite na avamwi va avigisi va indagilo va ikilugu cha Avafalisayo vimite vabesise kwa uludali vitigila, “Hwehwe situkuluwona ulukani lwa uwananzi kulumunu uyu, yilava apangi Muhe nave munyivaha alonzile nave.”
ACT.23.10	Iliyowo lwaginite ukutagalila mbaka umuvina va vanyigalu ogwipe ukutigila Pawulo vahwanite vamunyugulase ahume polofu. Swe, ndawe alagilige vanyigalu vakwe vingile mula mwilugu lya avanu, vamuhese Pawulo na ukumupilula mwipuli.
ACT.23.11	Neke ikilo icho, Umutwa imite pipi na Pawulo, swe akumutigila, “Kangasage Umutima! Unzolelelye mu Yelusalemu, upiga ndahihyo na muboma iya ku Lumi.”
ACT.23.12	Peyekuche, Avayudaya vakong'ine kinyele, swe viva mulwilapo vitigila: “Situlya nambi ukunywa mbaka peyetumuwulige Pawulo.” 
ACT.23.13	Avanu iwo vevalutye kuvanu machumi gatayi ave vifingite ukupiga ulukani ulo. 
ACT.23.14	Swe, vahele ku vatambisi avavina na avavaha, vitigila, “Hwehwe twilapite ukutigila situgesa ikinu chechekivesaga mumilomo jetu mbaka ipo petumuwulige Pawulo. 
ACT.23.15	Sweno, nyenye pamwinga na avavaha va pawuhigilo mutumage umunu kwa umuvina va vanyigalu sambi amulete Pawulo kwa nyenye mwiva ndamwisaka ukupulika hilo ulukani kulumwene. Neke hwehwe twigelanisa ukumuwulaga wesalava afika ipa.”
ACT.23.16	Neke umukwamisi uyumwi umwipwave va Pawulo apulike ikigaho icho, swe ahele mwipuli, ndawe amulongelige Pawulo ulwa ikigaho icho. 
ACT.23.17	Ipo Pawulo amukemelye uyumwi va avanyigalu, akumutigila, “Musindike umukwamisi uyu kwa umuvina va avanyigalu; ina lukani lwa ukumulongela.” 
ACT.23.18	Munyigalu amwegwe yula umukwamisi, akumulongosa mbaka kwa Umuvina va avanyigalu, itigila, “Yula Pawulo yeali mundinde ang'emelye swe akusuka ndimulete umukwamisi uyu kwa veve pakuva ina lukani lwa ukukulongela.” 
ACT.23.19	Umuvina va vanyigalu amwibete liwoko uyo umukwamisi, swe akumusindika apono pa ikilega, ndawe amuwusige, “Wina lukani luki lwewisaka ukundongela?” 
ACT.23.20	Umwene ndawe atigilige, “Avayudaya viyidikise sambi vakusuke uvasindikile Pawulo ku wuhigilo vakwigita viva nda vina lukani lwe avavaha va pawuhigilo visaka ukupulika hilo ulwa umwene. 
ACT.23.21	Neke veve ulemwage ukwidikila pakuva povali vanu vevalutye kuvanu machumi gatayi vevigelanise ukumudibukila. Nawo vilapite ulwa sivalya nambi ukunywa mbaka peyevamuwulige. Na kulino de vigelanise vasindye hela chewilamula veve.” 
ACT.23.22	Umuvina va vanyigalu ndawe amulekige ibitilage akumukenyela alemwage ukumulongela munu yeyeavesaga ukutigila amulonje ing'ani iso.
ACT.23.23	Sweno, umuvina va avanyigalu avakemelye avanyigalu avavili swe akuvatigila, “Muhagulage avanyigalu magana gavili, na vanyakuhova ifwalasi machumi gimufung'ati na vanyigalu magana gavili avakolye imigoha, sambi vabite ku Kaisaliya; sambi muhege wesikilafika pakivalilo icha wudatu neng'ino de pakilo. 
ACT.23.24	Muvikage na ifwalasi isingi sambi ahove Pawulo, mumufisage mutelefu kwa Felisi, umutema va ulutanana.” 
ACT.23.25	Neke umuvina va avanyigalu andike ulwandiko de:
ACT.23.26	“Nene Kulawudio Lisiya ngukwandikila veve ve mutambule Felisi, ve Mutema va ulutanana. Ngukutigila Kamwene!
ACT.23.27	“Avayudaya vamwibete umunu uyu na supwe vamuwulage manyi nene ndendive sindilalongelwa ukutigila umwene munyang'i va mu Lumi swe nene ndahele pamwinga na vanyigalu ukumupoka. 
ACT.23.28	Ndamusindike pawuhigilo wawo uwukomi sambi ndikikagule ikivalwa chevakumusongelela. 
ACT.23.29	Ndalukagwe ukutigila inongwa iyo yeyimye mulubesa lwa imisimu igilipangi na pangi mundagilo sawo palulo sindaluweni ulukani lweapigite lweluhwanite ahigwe ukufwa nave ukusopwa mundinde. 
ACT.23.30	Ndavelige ndipulika kangi ukutigila Avayudaya vevagahite ukumuwulaga, nene ndalamwe ukumusindika kwa veve. Ndalonje vevakumusongela valetage inongwa iyo kwa veve.”
ACT.23.31	Swe, vanyigalu iwo vamwegwe Pawulo ndawe lweve valagile; vamusindike kikilo kicho mbaka ku Andipatele. 
ACT.23.32	Pamilawu avanyigalu vevagendige iya ligulu vapilwike kwipuli, swe vakuvaleka vala vanyigalu avevahofile ifwalasi vave pevabita mulugendo pamwinga na Pawulo. 
ACT.23.33	Peyevafisile ku Kaisaliya vamupelye umutema va ulutanana lula ulwandiko na ukumutawula Pawulo kulumwene. 
ACT.23.34	Felisi avelige akwimba ulwandiko ulo avawusise Pawulo ihuma ku lutanana ululikwi. Vavelige vakumulongela ukutigila ihuma ku lutanana lwa ku Kilikiya, 
ACT.23.35	swe akumutigila, “Ngupulikisa inongwa yako pevala vevakukusongela yevafisile.” Sweno ndawe alagilige Pawulo vamuvike mukumingwa mu bwalo ya Helodi.
ACT.24.1	Peyefilutye filo fihanu, umutambisi Umuvina Ananiya afisile ku Kaisaliya iva pamwinga na avavaha avamwi na Telitulo umulonzi vawo va indagilo. Vahele kwa yula umutema va ulutanana ukumulongela inongwa yawo na Pawulo. 
ACT.24.2	Vamukemelye Pawulo, na Telitulo itosa inongwa de:
ACT.24.2	“Ve mutambule Felisi, ukwimila uwutema wako uwunofu wewukalesile uwikalakunoga uwukomi na ukave wipitula pitula ing'ani ingomi ngomi kwa uwunofu wa avanu va ing'i yetu. 
ACT.24.3	Na ulukani ulu lukwanukilwa kwa luhekelelo na ululumbo ulukomi hilo mbepali na apono mbepali kwa veve. 
ACT.24.4	Neke, tuleke ukukufuvalisa hilo, tukukugongola kwa uwunofu wako, utupulikise ulukani lwetu ludodo hela. 
ACT.24.5	Hwehwe tukalukagwe ukutigila umunu uyu simunofu va kwikomalalila hilo. Umwene ayisagasa liyowo mu Vayudaya apono bahapavesaga konivala na kangi ye muvina va wula uwulilumwi wa Avanasaleti. 
ACT.24.6	Kangi agelite na ukuliga i Tembeli, nahwe twamwibete na ukumusopa mundinde. [Twasakige tumuhige ukwinatila Indagilo setu. 
ACT.24.7	Neke Lisiya, Umuvina va avanyigalu, swe akwingilila pagati, akumuhesa kwa ludali ukuhuma mumawoko getu. 
ACT.24.8	Sweno, ndawe alagilige vanyakumutosa vasage kwa veve.] Manyi nave umugosegose na ukumuwusa wusa yuveve, ulukagula hela ukutigila ing'ani isi setukumutosa twilongela mumwene.” 
ACT.24.9	Neke Avayudaya avangi vamutange umuyawo vitigila nachene seilonga sesene hilo.
ACT.24.10	Sweno, Umutema va ulutanana agolwe liwoko akumutawula Pawulo sambi alonge. Nave Pawulo atige, “Nene ndihekelela ukwikanila pa veve pakuva ngulukagula ukutigila ukave mutema va avanu vetu kwa myaka myolofu. 
ACT.24.11	Nditigila nave uhwanite ukulukagula yuveve ukutigila ifilo fyefilutye kufinyichumi na fivili pengengahele ukumusunyalila Nguluvi ku Yelusalemu. 
ACT.24.12	Avayudaya sivafisili nene ngwibesa na umunu yeyeavesaga. Na sivafisili nene ndisagasa liyowo mu Tembeli nambi mumasinagogi gawo nambi apono apangi mula muboma iyo. 
ACT.24.13	Na ipa sivahwaniti ukukangasa kwa uwolelesi mu ng'ani iso sevakusongela nene. 
ACT.24.14	Nene chengwidikila paveve che iki: Nene ndakumusunyalila Nguluvi va avakukwetu na ukwikala kwa ukwinatila Ing'asi yila ye avene vakuyitigila ya vala va uwulilumwi wa avadesi. Na nene ndifuuwa ing'ani mbesili inzandike mufitabu fya Indagilo na avavisi. 
ACT.24.15	Nene ngumwihuvila Nguluvi, na avene nawo vina luhuvi lulo, ukutigila avanu, avanofu na avananzi, savasilibuka. 
ACT.24.16	Palulo ngave mbepali ndimupifu ukuva na inumbula ngolofu pamiho ga Nguluvi na pavanu.
ACT.24.17	“Peyendikalite imyaka myolofu kutaali, ndapilwike ku Yelusalemu sambi ndivaletele avanyang'i vayangu ifitawulwa na ukutawula inambika. 
ACT.24.18	Ulusika lwendapigige ulo pebaho pevafisile nene mu Tembeli, pendesinzile ulofugo. Ipo pepagaya ililugu lya avanu nambi iliyowo. 
ACT.24.19	Neke pepovali na Avayudaya avangi ukuhuma ku lutanana lwa ku Asiya; iwo vevake vahwanite ukuva ipa paveve vitosa wone vake vave vina lukani lwa ukusongela nene. 
ACT.24.20	Apangi, valeke iva vevipwali valonge uwananzi wevakawuwene kwa nene ulusika lwendenzimite pawuhigilo wawo uwukomi, 
ACT.24.21	pesi ing'ani isi sendavalonje pendenzimite pavene: ‘Nyenye mukunyiga neng'ino de pakuva nene nzinatye ukutigila avafwe savasilibuka!’”
ACT.24.22	Ipo, Felisi, yula yealasisele umwene wunofu Ing'asi iyo, swe itigila inongwa yime baho tandi ukupulikiswa. Swe akuvatigila, “Ndiyilamula inongwa iyo peave asile Lisiya, Umuvina va avanyigalu.” 
ACT.24.23	Swe akumulagila yula umulongola va avanyigalu amusope Pawulo mundinde, neke ulwene vamulekelage uwutemapakwe wudodo, vanyawiyendi wakwe sivavatani ukumugendela na ukumutanga fyagulwime.
ACT.24.24	Pefilutye ifilo fikefu, Felisi afisile pamwinga na uvakwe Dulasila yee Muyudaya. Alaje Pawulo vamulete, amupulikise lweilonga ulwa ukumufuuwa Yesu Kilisito. 
ACT.24.25	Neke ulusika Pawulo peavangige ukulonga ulwa uwugolofu, na ulwa uwutuunafu na ulwa ikimunyi icha ukuhigwa ikikusa, Felisi ogwipe, sweitigila, “Kulino uhwanite wibitile; sangukemela kangi pendive na ikilega.” 
ACT.24.26	Na baho baho ihosige ukutigila Pawulo ake amufupa. Na ukwimila lulo amukemelige Pawulo kolofu kolofu itinasa nave.
ACT.24.27	Pegilutye myaka givili, Polikiyo Fesito ategwe uwutema pa Felisi, swe iva mutema va ulutanana pakuva Felisi awendige ukwiyendelesa kwa Avayudaya, Felisi amulekite Pawulo we ali mundinde.
ACT.25.1	Neke umwene Fesito peyeafikite pala pa lutanana na ukwikala filo fidatu, ahesile pa Kaisaliya ibita ku Yelusalemu. 
ACT.25.2	Avatambisi avavina pamwinga na avalongola va Avayudaya vamulonje ulwa inongwa yevinayo kwa Pawulo. Vamugongolite Fesito, 
ACT.25.3	sambi avasindikile Pawulo ku Yelusalemu; pakuva yevevagahite ukumusigamila vamuwulage mung'asi. 
ACT.25.4	Neke Fesito avapitwe, “Pawulo asigala mundinde kuko ku Kaisaliya na yunene sinyava pakubita kuko. 
ACT.25.5	Mulekage avalongola venyu tubitase nawo sambi vakatose inongwa yawo na Pawulo wone akapigite ikinu chechekivesaga cha wananzi.”
ACT.25.6	Fesito ikalite nawo kwa ulusika lwa ifilo fyefifikite kufimunana na apangi finyichumi de, ndawe apilukige ku Kaisaliya. Peyekuche ahele pawuhigilo, swe ilagila vamulete Pawulo umo. 
ACT.25.7	Neke peafikite Pawulo, Avayudaya avevahumite ku Yelusalemu vamupilime swe vivanga ukumusongela ing'ani nzolofu ingomingomi sesavalemite ukukangasa ulwa vilongela mumwene. 
ACT.25.8	Pakwikanila, Pawulo atige, “Nene sindananzili kinu chechekivesaga icha indagilo isa Avayudaya, nambi kwa Itembeli, nave kwa Kaisali.” 
ACT.25.9	Neke Fesito awendige ukwiyendelesa kwa Avayudaya ndawe amuwusige Pawulo, “Ndawuli uke uwenda ukubita ku Yelusalemu sambi uko ukahigwe inongwa yako pa nene?” 
ACT.25.10	Neke Pawulo apitwe, “Nene nzimite ipa pawuhigilo wa Kaisali, na baha ipa pepahwanite nene nyigwe. Ndawe na yuveve we ukulukagula wunofu, ukutigila nene sindavananji Avayudaya ikinu chechekivesaga. 
ACT.25.11	Sweno, wone mboneke ndimwananzi na kwa uwananzi uwo nene hwanite nyigwe ukufwa apo nene sindigongola ukudegepelwa nda. Neke wone ing'ani sevakusongela nene avanu iva sawudesi, asupali yeanawula nene kwavene. Nene ndihamya inongwa iyi yibite kwa Kaisali!”
ACT.25.12	Sweno, Fesito peyealongine na avavaha vakwe swe akumutigila Pawulo, “Ususile ukuhamya inongwa yibite kwa Kaisali, sweno, ubita kwa Kaisali.”
ACT.25.13	Peyefilutye filo fikefu, Umutema Agilipa na Belenike vafikite ku Kaisaliya sambi vamuhungile Fesito. 
ACT.25.14	Vikalise na Fesito kwa ifilo fyolofu uko nave Fesito ndawe amolelelige Umutema inongwa ya Pawulo ukutigila, “Ipa pwali umunu uyumwi ye Felisi amulekite musope mundinde. 
ACT.25.15	Ndavelige ndibita ku Yelusalemu avatambisi na avavaha va Avayudaya vamusonje kwa nene na ukusuka ndimuhige. 
ACT.25.16	Neke nene ndavapitwe ukutigila ugo simusimu gwa Avalumi ukumuhiga umunu we salatang'ana na vala vanyakumusongela na ukupelwa ikilega nave agele ukwikanila mwa ing'ani iso sevakumusongela. 
ACT.25.17	Sweno, peyevafisile ipa sindahaafili, swe ndikong'asa avanu pawuhigilo ikimunyi cha kavili, swe ndilagila umunu uyo vamulete. 
ACT.25.18	Vala vanyakumusongela vimite neke sivamusonji ulukani ulubi nambi lwa uwananzi ndawe lwe nene ndihosige. 
ACT.25.19	Neke ndalukagwe ulwa vibesige nave mung'ani isingi singi isa ulufuuwo lwawo na ulwa umunu uyumwi yeitambulwa Yesu yealafwe, neke Pawulo peibatilila ukutigila umunu uyo pemumi. 
ACT.25.20	Nene sindaseliti ulwa ukupiga mwidati ilyo. Sweno, ndamuwusise Pawulo wone awenda abite akahigwe pawuhigilo kula ku Yelusalemu ulwa inongwa yakwe. 
ACT.25.21	Neke Pawulo peasusile ukuhamya inongwa, asuusile asigale mundinde mbaka uwulamusi wa inongwa iyo wulamulwe na Kaisali. Nambi nene ndalamwe ukumuleka mundinde mbaka pemba yenywanite umusindika kwa Kaisali.” 
ACT.25.22	Swe Agilipa amutige Fesito, “Nane ngembwenda ukumupulika umunu uyo yunene.” Fesito akumutigila, “Umupulika imilawu.”
ACT.25.23	Sweno, peyekuche, Agilipa na Belenike vasile mu bwalo ya umukong'ano kwa lulumbo viva pamwinga na avavina va avanyigalu na avatema va iboma. Fesito ndawe alagilige vamuletage Pawulo mula mubwalo, 
ACT.25.24	ndawe atigilige, “Ve Mutema Agilipa na mbemuli yemwipwali ipa pamwinga na hwehwe! Ipa apenyu pwali umunu ye Avayudaya mbevali avipwali ipa na vala va ku Yelusalemu vasuusile mige lukani kulumwene we viyova vitigila umunu uyu silukuvagila ulwa avelage peanana. 
ACT.25.25	Neke nene sindaluweni ulukani ulubi nambi lwa uwananzi weweuvesaga wewuhwanite uyu ahigwe ukufwa. Neke, pakuva Pawulo umwene akasusile ukuhamya inongwa yibite kwa Kaisali, ngalamwe ukumusindika. 
ACT.25.26	Pede kwa ulubali lwa nene ndimugaya lukani hilo lwehwanite ndimwandikile Kaisali ulwa umunu uyu. Nambi nene ndimulesile ipa panyenye na pa veve ve Mutwa Agilipa, petumugosise, sambi ndive na cha ukwandika. 
ACT.25.27	Ndihosa ulwa luva lukani lwa wupuva ukumusindika umunyandinde wesiwilonga inongwa iyene yevakumusongela.”
ACT.26.1	Sweno, ndawe Agilipa amutigilige Pawulo, “Ngukutawula wilongele.” Ipo Pawulo agolwe liwoko lyakwe akwilongela de: 
ACT.26.2	“Mutema Agilipa, ndina mbalasi hilo neng'ino ukwilongela apako veve ulwa ing'ani se Avayudaya vakusongela nene. 
ACT.26.3	Ndihekelela pakuva veve usisele hilo imisimu ja Avayudaya na amadati gawo gevahele vakwilema avene kwa avene, ngukugongola umulikise kwa wukangalifu.
ACT.26.4	“Avayudaya vanzele nene uluhuma pa wudodo wangu, na lwendikalige uluhuma pamwandi mung'i yangu uko ku Yelusalemu. 
ACT.26.5	Vanzele kwa myaka myolofu, wone vawende, vahwanite ukolelela ulo, na ulwa ukutigila nene ndikalige mu uwulilumwi na vala avanyakwinatila hilo ing'ani isa ulufuuwo lwetu, kwekutigila ulwa Kifalisayo. 
ACT.26.6	Na kulino de ndipwali ipa ndihigwa ukwimila uluhuvi lula lwe Nguluvi avahuvise avakukwetu. 
ACT.26.7	Uluhuvi ulo lwelulo lwevevihuvye avanu vetu ing'olo ichumi na sivili, vakumupulikisa Nguluvi kwa uwinatifu kikimunyi nakikilo. Ve Mutema, Avayudaya vakusongela ukwimila luluhuvi lulo! 
ACT.26.8	Mbi ndawuli nyenye mwiwona lutalamu ukufuuwa ukutigila Nguluvi akuvasilibula avafwe? 
ACT.26.9	Nachene yunene ndefuuvitwe, ukutigila lumbaje nene ukupiga nzolofu ukulibesa litawa lya Yesu Umunasaleti. 
ACT.26.10	Na iso sendapigite uko ku Yelusalemu. Yunene de, pendemelitwe ululagi ukuhuma kwa avatambisi avavina, ndivasope mundinde avanu va Nguluvi. Na pevahigigwe ukuwulagwa ulo nane ndatosige isimbi yangu ngwidikila. 
ACT.26.11	Na kolofu ndavatovige mumasinagogi mbegali, na ukuvangala valubihilage ulufuuwo lwawo. Na ililakali lyangu kuvene lyaginite hilo, nambi ndagendige ukuwolela mbaka na mu boma na isilipataali.
ACT.26.12	“Na papene baho, pendabitige ku Damesiki ikimunyi ikingi ndimupele ululagilo ukuhuma kwa avatambisi avavina. 
ACT.26.13	Ve mutambule, ulusika lwe nde mung'asi, pakivalilo cha mutanda pamunyi, ndawene ulung'ali ulukomi ukulutila ulwa ilisuva lukutung'alikila imbali mbesili ukuhuma kuchanya, nene na vala avayangu ve twepamwinga nawo mulugendo. 
ACT.26.14	Hwehwe mbetuli twagwe pasi, nane ndapulike iliswi likunigila mundongele ya i Kiebulaniya: ‘Sawulo, Sawulo! Mbi mbi ndawuli kunesa nene? Veve ukwifwahisa hela wiva nda idogovi yeyipaana ichuma ichugi cha umunyamwenayo.’ 
ACT.26.15	Nene ndamuwusise: ‘Mbi winani veve Mutwa?’ Neke Umutwa apitwe: ‘Nene ndi Yesu ye veve ukunesa. 
ACT.26.16	Nave ndahihyo, lino lamuke, wime unoge. Nguwoneche sambi nguvike nachene uve wimukami vangu. Uvalongela avanu avangi sewilavye neng'ino na isingi sengulagila pambele. 
ACT.26.17	Nene ngupoka kwa Avayudaya na kwa avanu va ing'i isingi avamyanza kwe nene ngutuma. 
ACT.26.18	Veve uvadindula amiho gawo sambi uvawuyape vahume mu lwisa vingile ku welu; vahume mu wutema wa Setani, vamupitukile Nguluvi, sambi pevafuuvitwe, vadegepelwe inzanangifu sawo sambi vahange na vala avana va Nguluvi.’
ACT.26.19	“Neke lino baho, ve Mutema Agilipa, nene ndalemilwe ukuva na mbedasi kwa ukugubulilwa uko kwekwihuma kuchanya. 
ACT.26.20	Neke ndavanzile ukudalika kuvanu va ku Damesiki, pambele kwa vala va ku Yelusalemu na va mung'i mbeyili ya mu Yudaya, kangi na kwa avanu va ing'i isingi vala avamyanza. Ndavasukanise vamupitukile Nguluvi na valagilage mu ifipigo fyawo ukuta yevapitwike munumbula sawo. 
ACT.26.21	Iso sesene, sesalekite Avayudaya vakunzibata nene pende mutembeli, visaka vambulage. 
ACT.26.22	Neke mbaka kulino pe nangwa na Nguluvi nambi nzimite de nguwolela mbevali, avavina na avadodo. Isi sendilonga nene sesisila se valonzile Musa na avavisi ulwa iso sasiwoneka; 
ACT.26.23	Ukutigila Kilisito saateseka kangi na ukuva muvele va kusilibuka ukuhuma kuvafwe, sambi adalike ukutigila ulung'ali lwa uwukombolwa luvang'aliche lino avanu mbevali, Avayudaya na avanu va ing'i isingi avamyanza.”
ACT.26.24	Pawulo avelige iduga ipa pakwilongela, Festo alonzile kwa iliswi likomi itigila, “Pawulo! Mbi wiguluka lukwale! Ukwimba kwako ukulutye kukugulusa lukwale!” 
ACT.26.25	Neke Pawulo atige, “Nene singulwiki lukwale nda ve mutambule Fesito. Nene ndilongela mumwene hilo. 
ACT.26.26	Veve Mutema usisele ing'ani isi. Nambi nene ndilonga ndimugaya muhwehwe pa veve. Sindihuguvala ukutigila iso mbesili veve usisele pakuva ulukani ulu silwapigiki kwa kifiho. 
ACT.26.27	Mutema Agilipa, veve ukuvafuuwa avavisi? Ngulukagula ulwa ukuvafuuwa.” 
ACT.26.28	Agilipa swe akumupitula Pawulo, “Kwa ulusika ulu ludodo witigila nayunene umitule mbe mukilisito!” 
ACT.26.29	Neke Pawulo amupitwe, “Ngumusuka Nguluvi ukutigila, kwa ulusika ludodo naluve lukomi, si veve hela nditigila mbevali vevakumulikisa neng'ino vavelage ndawe nene, pesi ulwa valava na iminyololo.”
ACT.26.30	Ipo Umutema Agilipa, na Umutema va Ulutanana, na Belenike na vala mbevali veve pamwinga nawo, swe vakwima. 
ACT.26.31	Avanu peyevahesile pala, vavanzile ukulongana we vitigila, “Umunu uyu simwananga kinu chekihwanite kimwambuse ahigwe ukufwa nambi ukusopwa mundinde.” 
ACT.26.32	Nave Agilipa amulonje Fesito ukutigila, “Umunu uyu ake ahwanite adindulilwe ndasi akahamise inongwa yakwe yibite kwa Kaisali.”
ACT.27.1	Swe vavelige yevalamwe ukutusindika ku Italiya, ndawe vamuhanzige Pawulo na avanyandinde avangi viva mukumingwa na umulongola yeitambulwa, “Yuliyo umuvina va Avanyigalu vanyigana va ikilugu cha Agosito.” 
ACT.27.2	Twahofile ikipugu ikikomi cha Adilamito chechagendige kikolela mumwani inzolofu isa mulutanana lwa Asiya, swe ndawe twavangige ulugendo. Alisitako umunyang'i va ku Makedoniya ukuhuma ku Tesalonike eali pamwinga na hwehwe. 
ACT.27.3	Peyekuche twasuupite pa mwani iya ku Sidoni. Yuliyo amupije lunofu Pawulo pa kumutawula avahungile vanyawiyendi vakwe sambi vamupele ifinu na ifuka yakwe. 
ACT.27.4	Ukuhuma ipo twave mulugendo neke ikifulufumbi chekikomi chahumige kwetubita, swe twigendela ulubali lwa ing'i ya ikigunguli cha ku Kipulo kwe ikifulufumbi chekidodo. 
ACT.27.5	Neke ndawe twalowokige ibahali ya ku Kilikiya na ku Pamufiliya, swe twisuupa pa Mula, iboma iya Lukiya. 
ACT.27.6	Ipo yula umulongola va avanyigalu akifikite ikipugu ikikomi cha Alekisandeliya chechabitige ku Italiya, ndawe atusopige mumo.
ACT.27.7	Kwa ifilo fyolofu twagendige mola mola na kwa kutoka twafisile pipi na ku Nido. Pakuva ikifulufumbi chatupilulige kumbele, twahele kuwutalo twigendela mulubali lwa ku Kilete pipi na ku Lasi Salimone kwe ikifulufumbi che kidodo. 
ACT.27.8	Twakwete palubali twigenda mola mola mbaka tufike apono pepitambulwa, “Pa kilowoko ikinofu.” Pipi na pa boma ya Laseya.
ACT.27.9	Ulusika lolofu yelwelulutye, na ulusika lwa ukwiyima ukulya yelwelulutye. Nalo lwe lutalamu ukubitaga nu lugendo mukipugu kila, ndawe Pawulo avakenyelige ukuta, 
ACT.27.10	“Nye vanyalukolo, nene ndihosa ukutigila ulugendo lwetu ulu luva lutalamu na tuyasa fyolofu si kufinu ifilimumu hela na ikipugu, pesi kangi na wuwunani wetu.” 
ACT.27.11	Neke yula umulongola va avanyigalu aginite ukumupulikisa yula umunyakugendya ikipugu ikikomi na yula umwenacho ukulutila ing'ani sealonzile Pawulo. 
ACT.27.12	Na pakuva pa kilowoko kila pesipahwaniti vikale ulusika lwa pakitungwi, awolofu vawendige vaginage ukubita nu lugendo, na wone luhwane vafike ku Foinike, kula kwe vevahwana ukwikala ulusika lwa ikitungwi. Foinike che kilowoko cha ku Kilete ikidonyite ulubali lwa kusika kumihago na kunena kumihago.
ACT.27.13	Sweno, ulukala ulunofu ulwihuma kulutanana lwavanzile ukupuga, nawo swe vakwihosa ulwa ulo luvatanga; swe vivanga ulugendo vigendela pipi hilo na imwani iya ku Kilete. 
ACT.27.14	Neke silwaluti lusika, ikifulufumbi ikikomi ikitambulwa, “Ikifulufumbi cha ku Kusika cha kumihago.” Chavanzile kihuma pa ing'i ya mu kigunguli. 
ACT.27.15	Ikifulufumbi chatofile ikipugu ikikomi, na pakuva ikifulufumbi yechekitulemite swe ndawe twakilekige kiyunzwage na ikifulufumbi kila. 
ACT.27.16	Neke ing'i iyimwi indodo ya mu kigunguli chekitambulwa Kawuda chatusikite ludodo na ikifulufumbi kila; na petukwete ulubali lwa kunena lwa apono pala twavanzile ludodo ukulongosa, nave ndahihyo ye kwa kutoka. 
ACT.27.17	Vala awogesi va ibahali vakikwegite ikipugu ukuhuma mugati mwa ikipugu ikikomi, ndawe apingige ikipugu ikikomi nu mulegesi vipilimya swe vikangasa, wogopige ulwa vahwanite vahopele mulidope pala pa kilowoko cha Libiya. Swe ndawe visige ilyenda vakukileka ikipugu ikikomi kiyunzwage na ikifulufumbi. 
ACT.27.18	Ikifulufumbi chaginite ukupuga na ikimunyi chakavili swe vavanzile ukutosa ifitegulo mululenga vihumya mukipugu ikikomi. 
ACT.27.19	Ikimunyi chawudatu, vavanzile ukutosa kangi ifinu fya mukipugu ikikomi kwa amawoko gawo vawene. 
ACT.27.20	Kwa ifilo fyolofu sitwaliwonigi ilisuva nambi ing'eng'esi, ikifulufumbi chaginite ukupuga na uluhuvi lwa ukuponia uwumi wetu lwayasile.
ACT.27.21	Peyetwikalite filo fyolofu wesitwilya, Pawulo imite pagati apawo, itigila, “Vanyalukolo, mwemuve mumulikise tutane ukuhega ukuhuma ku Kilete, mwemupige ulu. 
ACT.27.22	Neke lino nene nguvasuka mukangase imitima; asupali nambi mwa hwehwe umunu uyumwi yeayasa uwumi wakwe pesi iki ikipugu ikikomi hela. 
ACT.27.23	Pakuva igolo pakilo munyivaha va Nguluvi yula ye nene ndi munu vakwe na yeyuyo ye nene nda kumusunyalila akanzusye, 
ACT.27.24	akunigila: ‘Pawulo, lemwage ukogopa! Lukuvaje veve usakwima pa Kaisali; nave Nguluvi, kwa uwuwuya wakwe, akupelye uwende kwa ukuvapoka mbevali vemugendise na veve sambi valemwe ukuyaga.’ 
ACT.27.25	Sweno, Vanyalukolo, mukangasage imitima! Pakuva nene ngumufuuwa Nguluvi ukutigila luva ndahihyo ndawe lweandonje. 
ACT.27.26	Neke tutosewa mukilowoko cha pa kagunguli akangi de.”
ACT.27.27	Neke pakilo ikimunyi icha ichumi na fitayi, ikifulufumbi chatuyunzige uko na uko mubahali ya Adiliya. Neke pipi na mukilo mugati awogesi va ibahali valukagwe ulwa tuve twipipi na ing'i ing'afu. 
ACT.27.28	Swe ndawe vagelige ukulava ikiseela icha ululenga vitoosa umulegesi umuwope ikinu ikisito, vapatite nzwambo machumi gatayi. Pambele vatoosise kangi vipata nzwambo machumi gadatu. 
ACT.27.29	Pakuva wogopige ukubumila amatalawe, vatosise ifinu fitayi ifisito kumbele ya ikipugu ikikomi; swe ndawe vifunyige sambi kwangupe kuche. 
ACT.27.30	Awogesi va ibahali vawendige ukukimbila, na yevevasulunwise kila ikipugu ikidodo mululenga viva ndavasogwe ukutosa ifinu ifisito kula kuwutalo wa ikipugu ikikomi. 
ACT.27.31	Neke Pawulo amulonje yula umulongola va avanyigalu na vanyigalu vakwe ukutigila, “Wone awogesi iva va ibahali valemwe ukusigala mu ikipugu ikikomi, simupokwa nda.” 
ACT.27.32	Ipo vala vanyigalu vadumwe imilegesi jejegibete kila ikipugu ikidodo, swe ikipugu kila vakilesile kitegulwe na ululenga. 
ACT.27.33	Pesambi kwicha, Pawulo avagongolite mbevali valisage, “Neng'ino de kimunyi cha ichumi na fitayi we muhuguve simwilya nambi kinu. 
ACT.27.34	Sweno, nene nguvagongola ulwa mulisage pemuhwana ukunana. Pakuva asupali nambi munu uyumwi mwa nyenye yeayaga.” 
ACT.27.35	Pealonzile ulo, Pawulo aategwe umukate, akumulumba Nguluvi pamiho gawo mbevali, swe imegula, ilisaga. 
ACT.27.36	Ipo swe mbevali viva na uludali, swe ivanga nawo ukulya. 
ACT.27.37	Kwa mbetuli twetufikite vanu magana gavili na machumi gimufung'ati na vimutanda mula mukipugu ikikomi. 
ACT.27.38	Pembetuli yetulye twigwite, vakepwise uwusito wa ikipugu ikikomi vitosa ifilyo mubahali.
ACT.27.39	Peyekuche, awogesi va ibahali sivayikagwi ing'i yila, swe vakupawona apono apepina ikilowoko; swe valamwe wone luhwane vakime baho. 
ACT.27.40	Sweno, ndawe vadumulige ifinu ifisito fyefyefibete ikipugu ikikomi fikale mubahali, swe vikunga ilyenda ilimwi, sambi ilikala livasindike pa kilowoko. 
ACT.27.41	Neke vafisile apono pe ing'asi sivili isa ibahali sitang'ana, swe ikipugu ikikomi kitwambagala. Kuwutalo ikipugu ikikomi chahopye mulidope nambi kuhogoleka kumbele ikipugu ikikomi chavanzile ukumegulangika kihuma polofu ukwimila amavingo gala amakomi.
ACT.27.42	Vanyigalu vawendige vavawulage vanyandinde mbevali wogopige ukutigila wogelela mbaka pakilowoko vakimbile. 
ACT.27.43	Neke pakuva yula umulongola va avanyigalu asakige ukumupoka Pawulo, avatanie valemwage ukuvawulaga. Swe ilagila vala vevawusele ukogelela vasumbage vahume wogelele vafike pamwani, 
ACT.27.44	na avangi vahumage mumbele vibatage ifibawo fya ikipugu ikikomi chekimegulangike. Ulo lwelwave mbetuli twafikite pamwani twivatelefu.
ACT.28.1	Peyetufikite mbetuli twivatelefu pala pa kilowoko, twapakagwe ukutigila ing'i yila che ikigunguli ikitambulwa Melita. 
ACT.28.2	Avanyang'i va pala vevanu vanofu hilo kwa hwehwe. Indonya yeyeyivanzile amapingo na ing'ala yenzolofu, swe ndawe vatupwitulilige umoto, swe vakututigila tubite tote. 
ACT.28.3	Pawulo asage inzagala ng'efu de swe akusisopa mumoto. Ipo, kwa uluhe lwa umoto, inzoka yahumite mula munzagala swe yikumuluma Pawulo mwiwoko swe yiva weyimung'ang'anie. 
ACT.28.4	Avanyang'i va pala vavelige vakuyiwona inzoka yimulumite na yitumbiila mwiwoko lyakwe vilonje vavene ukutigila, “Eawulige munu, nave aponite mubahali ukuyaga, ‘Neke uwugolofu’ siwumulesili ave peeanana!” 
ACT.28.5	Neke Pawulo ayipalikise inzoka mumoto, nave savi kinu nambi ludodo. 
ACT.28.6	Vala avanu valavisige ulwa ake atuna na baho baho agwa pasi na ukufwa. Pevalavisige lusika lukomi we kugaya kinu ikibi chekiwoneka kwa Pawulo, vilonje vavene kangi ukuta uyu nguluvi.
ACT.28.7	Pipi na baho pepogili imigunda ja Pubulio, umutema va ikigunguli icho yeitambulwa Pubulio. Pubulio yealatwanuche wunofu tuve tuvagenzi vakwe kwa filo fidatu. 
ACT.28.8	Sweno, lwave udade va Pubulio emutamwa alambale muwuhaga yimwibete mbungo na uwutamwa wa mwileme. Pawulo ahele kukumulava na peifunyite, swe ndawe amugelekige amawoko gakwe akumuponia. 
ACT.28.9	Kwa ukwimila ikipigo icho, avatamwa mbevali va pala pa kigunguli vasile avaponie. 
ACT.28.10	Avanu vatupelye ifinu ifya uwuwuya fyolofu, na petwavangige ulugendo, kangi vatusopye mukipugu ikikomi ifinu fyolofu fiva fuka yetu.
ACT.28.11	Peyegilutye myesi gidatu twavanzile kangi ulugendo tuhofile ikipugu ikikomi ikimwi cha ku Alekisandeliya chekitambulwa, “Nguluvi nyawendani.” Ikipugu icho kikalige umu mu kigunguli pa kitungwi. 
ACT.28.12	Twafisile pa boma iya ku Silakusi, swe tukwikala pala filo fidatu. 
ACT.28.13	Ukuhuma uko twavanzile ulugendo, twapilime swe twifika ku Legio. Pekilutye ikimunyi kimwi, ilikala lyavanzile ukupuga ukuhuma ulubali lwa kunena. Na pefilutye filo fivili twafisile pamwani iya ku Puteyoli. 
ACT.28.14	Uko twavafisile vanyalukolo vetu avangi iwo vatususile twikale nawo filo fimufung'ati, swe twiva yetufisile ku Lumi. 
ACT.28.15	Avanyalukolo va kula ku Lumi vatupulike, ndawe vasige ukutwanukila pawugulilo pa Apiyo na pa kaye isidatu isa avagenzi. Pawulo peavawene amulumbite Nguluvi, swe isikimala.
ACT.28.16	Peyetufisile ku Lumi, Pawulo vamutawe ikale iyena na munyigalu yumwi uva ukumuminga.
ACT.28.17	Pefilutye filo fidatu, Pawulo avakong'ise avalongola va Kiyudaya va apono ipo. Peyevakong'ine, Pawulo avatige, “Nye mwe Vaisilaeli vayangu, nene nambi singapigiti ikinu ikibi nambi ukubesa imisimu ija avavaha vetu. Vandibete kula ku Yelusalemu na ukusopa mumawoko ga Avalumi. 
ACT.28.18	Peyevangosise na ukumbona ulwa sindimwananga kinu, ikikwambusa nene mbulagwe, vawendige ukundekesa. 
ACT.28.19	Neke Avayudaya avamwi vabesise ulukani ulo, neke nene ndamule ukuhamya inongwa yibite kwa Kaisali nambi sinde na lukani ulwakuvasongela avanu vangu. 
ACT.28.20	Nambi kwa lulo sukite ukuvawona na ukutinasa na nyenye, pakuva ndimupinge na iminyololo ndivalwa uluhuvi lulula lwa Vaisilaeli.” 
ACT.28.21	Neke avene ndawe vamutigilige, “Hwehwe situlapelwa ulwandiko uluhumile kuvanu vetu ku Yudaya iyilonga sa veve nambi vanyalukolo nambi yumwi yeakasile ukulonga sa veve. 
ACT.28.22	Neke hwehwe tuketuwenda ukupulika amahosa gako. Pakuva hwehwe lwetukulukagula ukuta ikilugu icho kihele kibihilwa bahapavesaga.”
ACT.28.23	Sweno, ndawe viyidikisige ukukela ikimunyi ichene icha ukutang'ana, na awolofu vafisile uko kweeikwali. Uluhuma pamilawu mbaka pamihye awolelelige na ukuvaganulila ulwa uwutwa wa Nguluvi, igela ukuvahegelesa vamwidikile Yesu ikola indagilo sa Musa na uwandike uwa avavisi. 
ACT.28.24	Avamwi mwa avene vidiche ing'ani sakwe, neke avangi sivafuuvitwi. 
ACT.28.25	Sweno, kwave na kulekana mumahosa mwavene, pevahegige vakwibitila, Pawulo alonzile ulukani ulu, “Nachene siling'ene sila sesalonzilwe na Umuhe Umwelu kwa avakukwenyu ukukola kwa Umuvisi Yesaya 
ACT.28.26	itigila:
ACT.28.26	‘Bitage kuvanu iva ukavatigile;
ACT.28.26	ukupulika mupulika, neke simulukagula;
ACT.28.26	ukulava mulava, neke simuluwona.
ACT.28.27	Pakuva uluhala lwa avanu iva lusito,
ACT.28.27	vadibise amapulikilo gawo, vasisinise amiho gawo.
ACT.28.27	Pesi ndahihyo, vake valava kwa amiho gawo,
ACT.28.27	vake vapulika na amapulikilo gawo.
ACT.28.27	Vake valukagula mu wuseela wawo,
ACT.28.27	na ukumitukila, ilonga Umutwa,
ACT.28.27	nane ngendivaponia.’”
ACT.28.28	Sweno Pawulo asindilise kwa ukutigila, “Mulukagulage ukutigila ulukani lwa Nguluvi ulwa uwupoki yevapelitwe avanu avamyanza. Iwo valupulikisa!”
ACT.28.28	[ 
ACT.28.29	Pealonzile ulo, Avayudaya swe vakwibitilaga, kono vakwiwusa avene kwa avene ng'ani nzolofu.]
ACT.28.30	Kwa lusika lwa myaka mbegili givili Pawulo ikalige mukaye yealabasise na mbepali avanukilige avanu mbevali avabitige ukumuhungila. 
ACT.28.31	Adalikige uwutwa wa Nguluvi na ukwigisa ulwa Umutwa Yesu Kilisito kwa uwupifu wolofu, wesitanilwa na munu.
ROM.1.1	Nene Pawulo, ndimukami va Kilisito Yesu na Ndimwigendo umuhagule na umukemele na Nguluvi uwimila ukudalika Ulukani Ulunofu lwa Nguluvi.
ROM.1.2	Ulukani Ulunofu ulo eavahuvise avanu ukukola avavisi vakwe mu Wandike Uwelu. 
ROM.1.3	Ulukani Ulunofu ulu lwilonga ulwa Umwana va Nguluvi Umutwa vetu Yesu Kilisito, ye kwa umuvili, e mwegalwa na Daudi, 
ROM.1.4	Neke kwa Umuhe Umwelu akangiswe kwa uludali ukuva Mwana va Nguluvi kwa ukusilibulwa ukuhuma kuvafwe. 
ROM.1.5	Ukukola mulumwene, nene ndimupele uwuwuya wukuva mwigendo, sambi ukwimila umwene ndivalongose avanu va ing'i mbesili vafuuwe na ukuva na choga. 
ROM.1.6	Na yunyenye mwihanga na avanu iwo, mukemelitwe muve vanu vakwe Yesu Kilisito.
ROM.1.7	Sweno, ndivandiche nyenye mbemuli yemuli ku Lumi ve Nguluvi avenda, neke avahagule muve mwivanakwe. Uwuwuya na uwikalakunoga wuvelage kwa nyenye ukuhuma kwa Nguluvi udadetu na Umutwa Yesu Kilisito.
ROM.1.8	Ukutala kwa mbesili, ngumulumba Nguluvi ukukola kwa Yesu Kilisito ukwimila nyenye mbemuli, pakuva ulufuuwo lwenyu lukave lwipulisa mung'i mbesili. 
ROM.1.9	Nguluvi yengumusunyalila inumbula yangu mbeyili mu kudalika Ulukani Ulunofu lwa Umwanakwe, ye molelesi vangu ulwa nguviwuka 
ROM.1.10	mbepali mukwifunya kwangu. Ngumusuka Nguluvi wone awende, amele ikilega ikinofu cha ukusila ukwenyu lino de. 
ROM.1.11	Pakuva ndidoboka hilo ndivawone nyenye sambi ndivagavile ikipelwa cha Umuhe nu kuvakangasa nyenye. 
ROM.1.12	Kwekutigila twipela uludali: ulufuuwo ulwenyu lung'angasa nene, na ulufuuwo ulwangu luvakangasa nyenye.
ROM.1.13	Vanyalukolo vangu ndidaga mulukagule ulu, ulwa mbepali ndadagige ukusa ndivagendele neke lino peminging'aswa. Ngembwenda ukwanukila uwambule uwunofu mwa nyenye ndawe wendanuche mu avanu va ing'i isingi. 
ROM.1.14	Ndina mukole gwa ukudalika Ulukani lwa Nguluvi kuvanu mbevali, avanyalutogo na avagayalutogo, kwa vevimbite na vesivimbiti. 
ROM.1.15	Nambi ndidoboka kangi ukudalika ukwenyu nyenye ye muli ku Lumi Ulukani Ulunofu.
ROM.1.16	Singuluwonela inyoni Ulukani Ulunofu, ulwene lwe ludali lwa Nguluvi lwelwakuvapoka mbevali vevifuuwa ukutala Avayudaya neke vase avamyanza. 
ROM.1.17	Pakuva Ulukani Ulunofu luvika pawelu lula lwe Nguluvi akuvawuyapa avanu vave vagolofu; ulukani ulo lwipigikilaga mu lufuuwo, uluhuma pamuvango mbaka kumudugo. Ndawe lwandikwe, “Umunu umugolofu kwa ulufuuwo anana.”
ROM.1.18	Ililakali lya Nguluvi ligubwilwe uluhuma kuchanya ukwimila uwanangifu na uwananzi wa avanu ve kwa ing'asi sawo imbi vibesa inachene yilemwe ukukagulanika. 
ROM.1.19	Pakuva mbesili isihwana ukukagulanika isa Nguluvi silipelu muvene, pakuva Nguluvi yumwene asilaje. 
ROM.1.20	Uluhuma Nguluvi peigava ing'i, uludali lwakwe ulwa mbepali na uwunguluvi wakwe nambi sifiwonekagi kwa amiho, fihele fikagulanika hilo. Avanu vahwanite ukufikagula ifyo uwimila ifinu fye agafile Nguluvi. Ino vagaya ng'asi ukwikolela ukukana! 
ROM.1.21	Nambi we vakulukagula ukuta Nguluvi pwali, nambi ndahihyo neke sivakumupela ululumbo ulumunoje, nave ukumulumba. Ulungi na lulo, amahosa gawo gawuyasi na luluhala lwawo nalo lugaya kinu. 
ROM.1.22	Vakwivika nda vanyaluhala kumbi vapuva. 
ROM.1.23	Ino vileka ukumusunyalila Nguluvi uva mbepali neke avene vipitukila ukufisunyalila ifihwananguluvi ifinya lwihwano na umunu umunyakufwa, na finya lwihwano lwa ifikoko na ifidege, na apangi ifikoko ifinyakutambala.
ROM.1.24	Na ukwimila lulo, Nguluvi avalesile vafwile mu wudobokesi uwubi wa inumbula sawo na ukwipigila inzanangifu mumivili jawo. 
ROM.1.25	Vipitula uwanachene wa Nguluvi wuve wudesi; vivanachoga na ukukisunyalila ikigawa, vakumuleka Nguluvi umwene, ye anoje ululumbo lwa mbepali!
ROM.1.26	Sweno, Nguluvi avalesile avanu vafwate uwudobokesi uwubi. Na vang'inetu vidulika imipigile igihwana uwugave wa imivili jawo, kwa gila jesigihwana na uwugave wa imivili jawo. 
ROM.1.27	Lwindahihyo na vagosi nawo, vileka ukwinatila imipigile igihwana na uwugave wa umugosi nu mung'inetu, neke avene vakwidobokela vagosi ng'ani. Vagosi kwa vagosi, vakwipigila ing'ani inyonga nyoni, na ukwimila lulo, vakwiletela vavene ukuhigwa ukuvaje ifipigo fyawo fya uwanangifu.
ROM.1.28	Pakuva avanu vabihye ukumukagula Nguluvi, Nguluvi avalesile mumahosa gawo amanangifu, vapige sila sesisihwaniti ukupigwa na avene. 
ROM.1.29	Uwanangifu uwuvesaga wumemile muvene, uwuposi, uwuhatufu na uwaafu, vamemile uwifu, uwuwulasi, ulwitakilo, uwudesi na igila; uwuheesi, 
ROM.1.30	uwusongela, avanu avanyakumuvifya Nguluvi, vakomalafu, vanyakidada na vanyakwivahila uwuvina, vatiganu hilo kukupiga imbi na vagaya choga kuvavaha vawo; 
ROM.1.31	imitima jawo sijajitinuka, sivavikwisa indagano sawo, vagaya wuwuya nave lusungu kuvangi. 
ROM.1.32	Vakulukagula ulwa ululagilo lwa Nguluvi lwalwitigila, avanu avakwikala ndahihyo luvavaje ukufwa. Ukulutila paulo siukutigila vavipiga vavene swe, pesi ulwa vakuvalumba na vala vevavipigaga iso.
ROM.2.1	Sweno, munyawiyendi, wone ukuvahiga avangi, siuhwaniti wikanile nambi uvelage winani. Pakuva pe ukuvahiga avangi, ukwikotola yuveve pakuva nayuveve wawipiga sisila sewawihiga. 
ROM.2.2	Tukulukagula ulwa uwuhige wa Nguluvi kwa vala avavipiga ndahihyo wuhige wugolofu. 
ROM.2.3	Ino veve, munyawiyendi, yewakuvahiga vala avipiga ing'ani ndawe iso neke nave viva peupiga siso, witigila ukuluka uwuhige wa Nguluvi? 
ROM.2.4	Apangi ngali wibedala uwuwuya wakwe uwukomi, na uwukangalifu wakwe, na lwikangaliso lwakwe na uwunsindile wakwe sukulukagula ukuta mbesili isi sidonya veve sambi uhongese nu kupela? 
ROM.2.5	Neke ulwene wi mutalamu ni mbedasi mu numbula yako ukwivikila yuveve ililakali ku kimunyi kila cha uluhigilo lwa uwugolofu cha ililakali lya Nguluvi pesaliva ligubwilwe pawelu. 
ROM.2.6	Ikimunyi icho Nguluvi saamuhomba yeyeavesaga ukutegana nifipigo fyakwe. 
ROM.2.7	Vala avakwinatila ukupiga inofu, visaka indolo na ichoga cha Nguluvi na uwutafwa, vapelwa uwumi uwutasila. 
ROM.2.8	Neke vala avangi vamusatila pakwe, avanyakubihila uwugolofu neke vafwatage uwanangifu, ililakali na imbipi sa Nguluvi sivagwila. 
ROM.2.9	Sakuva na uluteseko na uwuvafi wesa wuvafika avanu mbevali avipiga uwanangifu. Sawuvafika tandi Avayudaya neke pevase avanu avamyanza. 
ROM.2.10	Neke Nguluvi saavapela Indolo, ululumbo na uwikalakunoga vala avavipiga inofu; Avayudaya tandi neke pevase avanu avamyanza. 
ROM.2.11	Pakuva Nguluvi mugaya luhagu.
ROM.2.12	Vala avavipiga inzanangifu wesivakusikagula indagilo savayaga. Na vala vevavipiga inzanangifu wevakusikagula indagilo na vawo savayaga ukwimila mundagilo. 
ROM.2.13	Mulatigila vala vevavipulika indagilo vevagolofu kwa Nguluvi hela pesi vala avakwinatila indagilo vevidikilwa ukuta vagolofu. 
ROM.2.14	Ngali tutigile avamyanza vagaya indagilo sa Musa; neke pevikwisa sa indagilo viva vilongoswa na imitima jawo, vavene viva kigelo cha indagilo nave sivakusikagula indagilo. 
ROM.2.15	Imigendele jawo gilagila ikipigo cha indagilo lwe nzandike munumbula sawo. Imitima jawo gikolelela ulwa ulu lwa nachene, pakuva amahosa gawo gahele apamwi gakuvasongela neke apangi gahele gakuvapavila. 
ROM.2.16	Ino ukuhuma mu Lukani Ulunofu ulu, lwendidalika salulava ndahihyo pakivalilo che Nguluvi pesaihiga ing'ani isa mukinyele sa avanu ukwimila kwa Yesu Kilisito.
ROM.2.17	Na yuveve ndawuli? Umwene veve ukwikemela wi Muyudaya; ukwihuvila indagilo na ukwiwona ulwa veve wiva Nguluvi; 
ROM.2.18	Ukuhuma mundagilo veve ukiyigise pakuhagula ulunofu lweiwenda Nguluvi, 
ROM.2.19	veve ukwiwona ulwa wimulongosi va avabofu, na ulung'ali kwa vala avali mu lwisa. 
ROM.2.20	Ukwiwona wimwigisi va avapuva na wimwigisi va vala vesivalakangala. Na mu ndagilo, mwe ukusikagulila inzigiso mbesili sa nachene. 
ROM.2.21	Lino veve ukwigisa avangi; mbi ndawuli si ukwiyigisa yu veve? Ukuvadalikila avangi valemwe ukuhiisa neke kumbi veve wihiisa. 
ROM.2.22	Witigila: “Mulava vagoni,” na kono veve wiva muwugoni, ukufivipila ifihwananguluvi kono veve ukwigelanisa ukuhiisa ifili mutembeli ifihwananguluvi. 
ROM.2.23	Kwa ukwivahila ulwa wina indagilo isa Nguluvi ndawuli siukuluwona ulwa ukwananga indagilo ukumubedala Nguluvi? 
ROM.2.24	Ndawe Uwandike Uwelu wewitigila, “Avanu avamyanza valilisile ilitawa lya Nguluvi ikivalwa nyenye nye Vayudaya!” 
ROM.2.25	Ukuwoolwa kwako kukupela kwambula, wone winatile indagilo. Neke wone ukwananga indagilo, apo ikiba ukewikale wesiwimuwoole. 
ROM.2.26	Wone umunu umumyanza yesimuwoole wone akwise indagilo we sidaga, nachene ahosekesewa nda muwoole. 
ROM.2.27	Avanu avamyanza vakuhiga veve ve Muyudaya ulwa ukwananga indagilo nambi wuve wapelitwe Uwandike wa indagilo, na uwuwoole, na kumbi avene vakwinatila indagilo nambi sivawoole. 
ROM.2.28	Kwekutigila siyeyeavesaga iwoneka kwivala ulwa Muyudaya ye Muyudaya vanachene kwa ukuwoolwa umuvili. 
ROM.2.29	Umuyudaya vanachene ye yula ye Muyudaya munumbula, yula umuwoole munumbula. Ulu lukani lwa Umuhe na silukani lwa Uwandike wa Indagilo. Umunu ndawe uyo akwanukila ululumbo si ukuhuma kwa avanu, pesi ukuhuma kwa Nguluvi.
ROM.3.1	Ino, Umuyudaya inakiki ikilutye kuvanu vangi? Mbi ukuwoolwa kwileta kiki? 
ROM.3.2	Ena, kokuli ukwambula mu nzolofu, ukutala Nguluvi avavisikise Avayudaya ulukani lwakwe. 
ROM.3.3	Mbi ino luva ndawuli wone avangi vawo sivevafuuwa? Mbi lino ndawuli ulukani ulo luhesa uwufuuwa wa Nguluvi? 
ROM.3.4	Nangi na ludodo! Nguluvi isigala mufuuwa mbepali, nambi luve avanu mbevali vadesi. Ndawe uwandike uwelu wewitigila,
ROM.3.4	“Peuvesaga wilonga,
ROM.3.4	ing'ani sako sa nachene na pewihiga mbepali
ROM.3.4	wakuvalema.”
ROM.3.5	Neke, wone uwanangifu wetu wukolelela ulwa Nguluvi aipiga kwa wugolofu, tutigile ndawuli? Mbi tutigila ulwa igaya uwugolofu pe akututova? (Ipa ndilonga kiwunuwunu.) 
ROM.3.6	Nangi na ludodo! Luke luvelage ndahihyo, Nguluvi ake ahwana ndawuli ukuyihiga ing'i?
ROM.3.7	Napo utigila, “Wone uwutafuuwa wa ulubali lwa nene wukumulagila Nguluvi ulwa mufuuwa ukulutila, na palulo lukumupela indolo, sweno siluke lumbaji nyigwe ukuta ndimunyanzanangifu.!” 
ROM.3.8	Luli ndawe ukutigila tupigage inzanangifu sambi tupelwe uwunofu lwe vakatufilite ukuta tukwigisa ndahihyo. Nguluvi saavahiga uluvavaje.
ROM.3.9	Mbi tutigile ndawuli lino? Ngali hwehwe twe Vayudaya twivanofu hilo ukulutila avangi? Nangi na ludodo hela! Pakuva yengaluwene uluhuma pamwandi ulwa Avayudaya na avamyanza mbevali vali muwutema wa inzanangifu. 
ROM.3.10	Ndawe Uwandike Uwelu wewitigila:
ROM.3.10	“Asukuli umugolofu na yumwinga!
ROM.3.11	Asukuli umunu yeakulukagula
ROM.3.11	nave yeakumusaka Nguluvi.
ROM.3.12	Mbevali vayasile, mbevali vananzile;
ROM.3.12	Asukuli yeaipiga inofu, asukuli na yumwi.
ROM.3.13	Imibeta jawo gindawe uwuvi uwulimwasi,
ROM.3.13	indimi sawo simemile uwudesi (uwusanzi)
ROM.3.13	Mumilomo jawo sihuma ing'ani sa uwuwulasi ndawe uwusungu wa inzoka.
ROM.3.14	Ing'ani sawo simemile ing'ooto ing'ali.
ROM.3.15	Amagulu gawo ginaluvilo kukuwulaga,
ROM.3.16	kukwevabitaga vakwananga na ukutesa.
ROM.3.17	Ing'asi iya uwikalakunoga sivayiseli,
ROM.3.18	sivihosagi ulwa ukumogopa Nguluvi.”
ROM.3.19	Tukulukagula ulwa indagilo savisilwe kwa vala avali mundagilo, sambi valemwe ukuva na ulukani lwa ukwikanila. Na ing'i mbeyili yili pasi ya uluhigilo lwa Nguluvi. 
ROM.3.20	Pakuva asukuli umunu yeyeavesaga yeakwidikilwa ukuva mugolofu pa Nguluvi uwimila ukwinatila indagilo; ikipigo cha indagilo kilagila umunu ulwa apigite inzanangifu.
ROM.3.21	Neke lino ing'asi ya Nguluvi iya ukuvidikila avanu ukuva vagolofu yeyive pawelu, kangi siyikwimila indagilo. Indagilo na avavisi vakolelela lulu. 
ROM.3.22	Nguluvi akuvidikila avanu ulwa vagolofu kwa ing'asi ya ulufuuwo lwawo kwa Yesu Kilisito; Nguluvi ipigaga ndahihyo kwa vala mbevali avifuuwa; kugaya luhagu lweluvesaga. 
ROM.3.23	Avanu mbevali vapigite inzanangifu na vagayite indolo sa Nguluvi. 
ROM.3.24	Neke pa ikipelwa icha uwuwuya wa Nguluvi, avanu mbevali vakwidikilwa ulwa vagolofu kwa ing'asi ya Yesu Kilisito yeakuvakombola. 
ROM.3.25	Nguluvi amutawe Yesu sambi kwa idanda yakwe ave ng'asi ya ukuvahesekesa avanu inzanangifu sawo ukwimila ulufuuwo lwawo kulumwene. Agisile ndahihyo sambi alagile ulwa umwene mugolofu. Pidaha Nguluvi akangalilige satugigi ulwa inzanangifu sa avanu; 
ROM.3.26	Neke lino de akwihoma na inzanangifu sa avanu sambi alagile uwugolofu wakwe. Pakugita ndahihyo umwene Nguluvi ailagila ulwa umwene mugolofu, na ulwa akumunosa ukuva mugolofu umunu yeyeavesaga yeakumufuuwa Yesu.
ROM.3.27	Sweno tuva na kiki cha ukwivahila? Kisukuli! Mbi ndawuli kisukuli? Ngali! Pakuva twikwisa indagilo? Nangi! pesi kwa ukukola ulufuuwo. 
ROM.3.28	Pakuva umunu akwidikilwa ulwa mugolofu uwimila ulufuuwo, na siwimila ukukwisa indagile mu ndagilo. 
ROM.3.29	Ngali Nguluvi ye Nguluvi va Avayudaya viyena apangi na va avamyanza nawo? Ena na vamyanza vawo. 
ROM.3.30	Nguluvi yeiyena, nave avanosa Avayudaya vave vagolofu kwa ulufuuwo lwawo na avamyanza nawo kwa ulufuuwo lwawo. 
ROM.3.31	Ngali twikola ulufuuwo sambi twanange indagilo? Na ludodo; pesi ulwa tukusipela indagilo na uludali lwayo.
ROM.4.1	Ngali tutigile ndawuli, ino ulwa Abulahamu, ukukwetu? Akwavite kiki? 
ROM.4.2	Wone yealavikitwe ukuva mugolofu uwimila uwupifu wakwe, sweno inacho kinu cha ukuvahila, neke si kwa Nguluvi. 
ROM.4.3	Pakuva Uwandike Uwelu witigila, “Abulahamu amufuuvitwe Nguluvi, nave Nguluvi amwidiche ukuva mugolofu.” 
ROM.4.4	Umunyakupiga ayipelwa amahombo, amahombo gakwe si kipelwa nda pesi ulwa ulo lumuvaje ukwimila ukupiga kwakwe. 
ROM.4.5	Neke umunu yesakwimila ifipigo fyakwe yumwene, pesi ulwa ukumufuuwa Nguluvi yeayidegepela avanyanzanangifu, sweno, Nguluvi ayilava hilo ulufuuwo ulwa umunu uyo, na palulo akumwidikila ukuva mugolofu. 
ROM.4.6	Nave Daudi ilonga de ulwa uluhekelelo lwa umunu yula ye Nguluvi amwidiche ukuva mugolofu wesihosa ulwa ifipigo fyakwe.
ROM.4.7	“Vafunyilile vala avanu avadegepele, inzanangifu na
ROM.4.7	Nguluvi, ve inzanangifu sawo sihesiwe.
ROM.4.8	Mufunyilile umunu ye inzanangifu sakwe Umutwa sisaiiwuka.”
ROM.4.9	Ndawuli uwufunyilile uwu we ilonga Daudi wa vala avawole swe? Nda na kwa avamyanza nawo wawo. Pakuva yetulonzile “Abulahamu amufuuvitwe, nave Nguluvi amwidiche ukuva mugolofu.” 
ROM.4.10	Ngali Abulahamu idikilwe wesialawoolwa apangi peyeawoolitwe? peesalawoolwa, na siukuta peyeawoolitwe. 
ROM.4.11	Abulahamu awoolitwe pelulutye ulo, nu kuwoolwa uko kwe kilagilo ikikangasa ulwa Nguluvi amwidiche ukuva mugolofu ukwimila ulufuuwo lwakwe lweenalo wesialawoolwa. Uwimila lulo, Abulahamu akave ye dadawo va vala mbevali, nambi wesivawoole, avakamufuuvitwe Nguluvi nu kuwuyapwa vagolofu. 
ROM.4.12	Lwindahihyo kangi umwene ye dadawo va vala avawoole; neke ulwene si pakuva vawoole, pesi ulwa nawo vakwinatila ing'asi yiyila ya ulufuuwo ye udadetu Abulahamu yealafwatite pesialawoolwa.
ROM.4.13	Nguluvi amuhuvise Abulahamu na imbegalo yakwe ulwa ing'i yila sa yive yawo. Uluhuviso ulo silwavi pakuva Abulahamu aliinatye indagilo, pesi ulwa alafuuvitwe, nu kwidikilwa ukuva mugolofu. 
ROM.4.14	Pakuva wone keyive vevipelwa uluhuviso lwa Nguluvi ve vala hela vevakwinatila indagilo, sweno, ulufuuwo lugaya cha kupiga, na uluhuviso lwa Nguluvi nalo sike luva kinu nda. 
ROM.4.15	Indagilo sasileta ililakali, neke wone pagaya indagilo, suhwana ukwananga.
ROM.4.16	Na ukwimila lulo, ulukani ulu lwakwimila ulufuuwo, palulo uluhuviso ulo lwihumaga mu wuwuya wa Nguluvi na ukuta uluhuviso ulo lwavisilwe kwa avanu mbevali si kwa vala avakwinatila indagilo pesi na kwa vavala avakwikala mulufuuwo ndawe Abulahamu umwene ye dadetu mbetuli. 
ROM.4.17	Ndawe Uwandike Uwelu wewitigila, “Nguvisile uve wi dadawo va avanu mbevali na ing'i mbesili.” Na uluhuviso ulo apelitwe Abulahamu pakuva amufuuvitwe Nguluvi yeakuvasilibula avafwe na kwa ululagilo lwakwe ifinu ifipya fyafigawa. 
ROM.4.18	Nave Abulahamu afuuvitwe nu kwihuvila, mung'ani ise nalamu ukwihuvila, nambi ave dadawo va ing'olo mbesili ndawe Uwandike Uwelu wewilonga, imbegalo yako sayoloka, “Ndawe ing'eng'esi.” 
ROM.4.19	Ali mugogolo yakwenda afike ku myaka ligana, neke ulufuuwo lwakwe silwakepiti, nambi we alukagulige ulwa umuvili gwakwe gwe ndagufwe, na kangi uvakwe Sala e muguumba. 
ROM.4.20	Neke Abulahamu sasiniti ulwa lula uluhuviso lwa Nguluvi, apelitwe uludali ukwimila ulufuuwo, nave amulumbite Nguluvi. 
ROM.4.21	Alalukagwe ulwa Nguluvi ahwana ukukwisa mbesili sealihuvise. 
ROM.4.22	Nambi Nguluvi amwidiche ukuva mugolofu, 
ROM.4.23	Pelwilongwa, “Amwidiche.” Silwilongwa ukwimila umwene iyena hela. 
ROM.4.24	Ulukani ulu lwidonya hwehwe kangi, yetukumufuuwa Nguluvi yeamusilibwe Yesu, Umutwa vetu uluhuma kuvafwe. 
ROM.4.25	Umwene yemutawule afwe ukwimila inzanangifu na asilibwike sambi hwehwe tuve twivagolofu.
ROM.5.1	Pakuva yetupelitwe uwugolofu ukwimila ulufuuwo, sweno, twina uwikalakunoga na Nguluvi ukwimila Umutwa Yesu Kilisito. 
ROM.5.2	Ukukola ulufuuwo lwetu, umwene atuletite ipa pa uwuwuya wa Nguluvi pala lino petwipwali. Sweno, tukwivahila uluhuvi lwetwinalo ulwa ukuhanga indolo sa Nguluvi! 
ROM.5.3	Ena, silulo hela, pesi ulwa twihekelela na mukuguda we tulukukagula ulwa mwiletaga uwusindile, 
ROM.5.4	na uwusindile nawo yayileta ulwikangaliso na ulwikangaliso nalo lwalwileta uluhuvi. 
ROM.5.5	Uluhuvi ulo siluhwaniti lutusange hwehwe, pakuva Nguluvi yeakatupelye munumbula setu uwende wakwe ukukola Umuhe Umwelu yeatupelye hwehwe. 
ROM.5.6	Ulusika lwave lukwilye, Kilisito afwe ukwimila hwehwe twevananzi! 
ROM.5.7	Silupefu nda umunu yungi afwile umunu umugolofu; apangi umunu ahwanite afwile umunu umunofu. 
ROM.5.8	Neke Nguluvi atulaje hwehwe lwe atwenda. Pakuva ulusika lwe twe twivanyanzanangifu, Kilisito afwe ukwimila hwehwe. 
ROM.5.9	Pakuva lino tupelitwe uwugolofu mu danda ya Kilisito, lulipawelu hilo ulwa yeatupokite ukuhuma mulilakali lya Nguluvi! 
ROM.5.10	Pakuva petwetukaali twivatavangu vakwe, Nguluvi alamwe twilamule nave ukukola ifwa ya umwanakwe. Na pakuva lino yetwilamwe nave, lulipawelu hilo ulwa satupokwa ukukola uwumi wa Kilisito. 
ROM.5.11	Kangi si lulo hela nda, pesi ulwa twihekelela kangi mwa Nguluvi ukukola Umutwa vetu Yesu Kilisito yeakatulamwe na Nguluvi.
ROM.5.12	Ukukola kulumunu yumwi inzanangifu yiinje mung'i, nayo yaletite ifwa. Lino ifwa yatagalye muvanu mbevali, pakuva avanu mbevali vapigite inzanangifu. 
ROM.5.13	Na indagilo pesisilasa, inzanangifu yeyipwali mung'i, neke inzanangifu siyeyivikwa mulwiwu wone pave pagaya indagilo. 
ROM.5.14	Neke uluhuma ulusika lwa Adamu mbaka ulusika lwa Musa, ifwa yeyitemile kwa mbevali mbaka, na kwa vavala vesivapigiti inzanangifu kwa ukumupituka Nguluvi ndawe Adamu.
ROM.5.14	Adamu ali kilagilo cha yula yeakusa mumbele. 
ROM.5.15	Neke ulwene popali apasutine; uwuwuya wa Nguluvi siwindawe inzanangifu ya Adamu. Nambi inzanangifu sa umunu yumwi sambwise ifwa yuse ku vanu mbevali ukwimila uwuwuya wu munu yumwi, kwekutigila Yesu Kilisito Nguluvi akavagimbite mbevali uwuwuya ni fipelwa fyakwe. 
ROM.5.16	Lino popali apasutine pagati ya ikipelwa cha Nguluvi na inzanangifu isa umunu yula uyumwi. Pakuva pawananzi wa umunu yula uyumwi, Nguluvi ahigite, neke pauwananzi wa avanu wolofu, Nguluvi atawe ikipelwa chakwe cha ukuvadegepela. 
ROM.5.17	Nachene, ukukola inzanangifu ya umunu yumwi ifwa yavanzile ukutema, ukwimila yu yo, neke ulwene lulipawelu hilo lweapigite umunu uyo Yesu Kilisito lunofu hilo. 
ROM.5.18	Sweno, ndawe uwananzi wa umunu uyumwi wambwise ukuhigwa kwa avanu mbevali, lwindahihyo kwa ikipigo kimwi ikigolofu kikuvapela uwutemapawo na uwumi. 
ROM.5.19	Na kwa uwutakwinatila wa umunu yumwi avanu wolofu vave vananzi, lwindahihyo kwa uwinatifu wa umunu yumwi kunosa avanu wolofu vidikilwe na Nguluvi. 
ROM.5.20	Ululagilo lwasile, swe lukwambusa ukoloka kwa uwananzi, neke pala peinzanangifu yesolwike, uwuwuya nawo wolwike, ukulutila. 
ROM.5.21	Ndawe lwe inzanangifu yitemaga mukukola ifwa, lwindahihyo uwuwuya witemaga mu wugolofu na ukuleta uwumi wa mbepali ukukola kwa Yesu Kilisito Umutwa vetu.
ROM.6.1	Sweno, tutigile ndawuli? Ngali tuvelage petugina ukwikala munzanangifu sambi uwuwuya wa Nguluvi woloke? 
ROM.6.2	Nangi na ludodo hela! Kulubali lwa inzanangifu hwehwe yetufwe, luva ndawuli tuvelage petugina ukwikala kangi mu nzanangifu? 
ROM.6.3	Pakuva, mukulukagula ulwa hwehwe yetwabatisiwe twave kinu kimwi na Kilisito Yesu, twabatisiwe nu kuhanga mufwa yakwe. 
ROM.6.4	Twavelige twibatisiwa twahanzile mufwa yakwe, nu kutagwa pamwinga nave, sambi ndawe umwene Kilisito lweasilibwike uluhuma kuvafwe ukukola ikipigo ikinyandolo cha udade, sambi nahwe tuve na imigendele imipya.
ROM.6.5	Pakuva, ndawe hwehwe yetuhanzile nave mufwa ndawe umwene, lwindahihyo twihanga nave mu kusilibuka ukuhuma kuvafwe ndawe Umwene. 
ROM.6.6	Tukulukagula ulwa uwunu wetu uwulovela watumbikwe pamwinga na Kilisito sambi wula uwunyanzanangifu wanangwe, sambi tulemwe ukuva vanyawingi va inzanangifu. 
ROM.6.7	Pakuva, umunu yeafwe inzanangifu yigaya ludali kulumwene. 
ROM.6.8	Sweno, wone yetufwe pamwinga na Kilisito, tufuuwagwe ulwa satwikala kangi pamwinga nave. 
ROM.6.9	Pakuva, tukulukagula ulwa Kilisito yeasilibwike uluhuma kuvafwe na sisaafwa kangi, ifwa ngaya ludali kulumwene. 
ROM.6.10	Sweno, pakuva afwe sukumwi hela, inzanangifu ngaya ludali kulumwene, kangi na lino de akwikala muminanile jakwe mu wulilumwi na Nguluvi. 
ROM.6.11	Lino, lwindahihyo na nyenye luvavaje mwikagulage ulwa kulubali lwa inzanangifu yemufwe, neke yemuve mwi wumi mu wulilumwi na Nguluvi ukukola kwa Kilisito Yesu.
ROM.6.12	Sweno, inzanangifu silatema mu mivili jenyu iginya kufwa, nambi mwidikile ukutemwa mu wudobokesi wayo. 
ROM.6.13	Mulatawula nambi ikigawa muvili chenyu sambi kipigikage mu wanangifu na inzanangifu. Ulungi na lulo, mwitawulage yinyenye kwa Nguluvi nda avanu vevasilibwike uluhuma kuvafwe, muwuhumyage uwunu wenyu mbewuli kwa Nguluvi ukwimila uwugolofu. 
ROM.6.14	Pakuva, inzanangifu sisasivatema nyenye kangi, pakuva simulipasi ya indagilo, pesi ulwa mulipasi pa uwuwuya.
ROM.6.15	Sweno, tutigile ndawuli? Ngali tupigage inzanangifu pakuva situlipasi ya indagilo, pesi ulwa tulipasi ya wuwuya? Nangi na ludodo hela! 
ROM.6.16	Mukulukagula ulwa wone mwitawule yinyenye nda mwivanyawingi nu kumogopa umunu yungi, mwiva nachene mwivanyawingi vakwe umunu yuyo. Na apangi mwiva vanyawingi va inzanangifu, na chekiwoneka baho ye ifwa, na apangi mwiva vanyawingi vaichoga, na chekiwoneka ipo kwe ukuwuyapwa ukuva vagolofu. 
ROM.6.17	Nambi pamwandi mwe mwivanyawingi va inzanangifu, neke lino ngumulumba Nguluvi mukinatye kwa inumbula mbeyili uwulagile na inzigiso semukanuche. 
ROM.6.18	Mwakombolilwe ukuhuma mu wunyawingi wa inzanangifu, nu kuva vanyawingi va uwugolofu. 
ROM.6.19	Lino ipa ndilonga indongele ya kiwunuwunu iya mbepali hela, ukwimila uwuhomefu wenyu yunyenye. Ndawe ulusika ulungi lwemwitawe yunyenye ukuwupigila uwaafu na uwananzi uwimila uwanangifu, lwindahihyo lino mwitawulage uwunu wenyu yunyenye muwupigile uwugolofu uwimila uwelu wi migendele. 
ROM.6.20	Pemwevanyawingi wa inzanangifu, mwe mwivatemapenyu mwe pataali na uwugolofu. 
ROM.6.21	Lino, mwambulyee kiki ulusika lulo ukuhumila mwasiso se kulino mwiwona sihonga inyoni? Pakuva chekiwoneka mwasiso ye fwa! 
ROM.6.22	Neke lino yemukombolilwe uluhuma mu wunyawingi wa inzanangifu, na yemuve mwivakami va Nguluvi, chemukwambulila umo lino we uwelu wa imigendele, na chekiwoneka baho we wumi wa mbepali. 
ROM.6.23	Pakuva amahombo ga inzanangifu ye fwa, neke ikipelwa cheitawula Nguluvi we wumi wa mbepali mukuva kinu kimwi na Kilisito Yesu Umutwa vetu.
ROM.7.1	Vanyalukolo vangu, nditigila wanda mukulukagula lwengwenda ndonge, pakuva nguvalongela avanu avasisele indagilo. Indagilo sakumutema umunu peiva mumi. 
ROM.7.2	Tutigile umung'inetu umugomwa, aiva apinzilwe na indagilo ulusika mbeluli pe uvakwe iva mumi, neke wone uvakwe afwe, indagilo iyo sipeyimupinga kangi umung'inetu uyo. 
ROM.7.3	Sweno, umung'inetu uyo wone ikalase na umugosi yungi ulusika lwe uvakwe we pe mumi, ava mugoni, neke wone uvakwe ave yeafwe, umung'inetu uyo ava mutemapakwe mu ndagilo, nambi agomwe na umugosi yungi saava mugoni. 
ROM.7.4	Na lwindahihyo kwa nyenye vanyalukolo vangu, nyenye nanye kulubali lwa indagilo mufwe pakuva nyenye mwilubali ulumwi lwa umuvili gwa Kilisito; lino mukave vanu vakwe umwene yeasilibwike ukuhuma kuvafwe sambi muveleke amaveleko amanofu ukwimila Nguluvi. 
ROM.7.5	Pakuva, pe twikalige mumigendele ja uwunuwunu hela, uwudobokesi wa inzanangifu ise sipwali ukukola mu ndagilo, sapigige ikipigo mu mivili jetu nu kutuletela ifwa. 
ROM.7.6	Neke lino tukave vatemapetu ukuhuma mundinde ya indagilo, pakuva yetukafwe mu sa inzanangifu, inzanangifu ingaya ludali kangi kwa hwehwe, lino tuhwana ukumupigila Nguluvi mu mikalile imipya ja Umuhe, na si ndawe ukwiga indagilo inzandike.
ROM.7.7	Sweno, tutigile ndawuli indagilo isene nzanangifu? Nangi na ludodo hela! Neke ulwene wone pagaye indagilo, nene sindendisikagula inzanangifu che kiki. Pakuva sindendilukagula ukuta che kiki ukudobokela imbi, wone indagilo sike silemwe ukutigila, “Uladobokela.” 
ROM.7.8	Kwa ukukola ululagilo ulo, inzanangifu save na ikilega cha ukulamusa uwudobokesi uwubi mugati mwanene. Pakuva apagaya indagilo inzanangifu yayiva yifwe. 
ROM.7.9	Ulusika ulungi nene nde mumi nde pataali na indagilo, neke pesusile indagilo inzanangifu sasilibwike, 
ROM.7.10	nane ndafwe, sweno indagilo iyadonyige ukuleta uwumi, kwa nene iyo yikandetye ifwa. 
ROM.7.11	Pakuva inzanangifu yave na ikilega cheyapelitwe na ulo ululagilo, ulo lwanzanzile nu kumbulaga.
ROM.7.12	Sweno, indagilo isene nzelu, na ululagilo nalo lwelu lwa wugolofu kangi lunofu. 
ROM.7.13	Ngali ulu kwekutigila kila ikinofu che kikwambusa ifwa yangu? Nangi, na ludodo hela! Ulwa nachene lwe ulu, ulwa sambi inzanangifu yiwoneke ukuta ye yene hilo, gendye mu ikinu ikinofu kila, swe yikumbulaga. Mwa ulo inzanangifu yiyelelwe ukuta mbi hilo.
ROM.7.14	Tukulukagula ulwa indagilo ya kinya umuhe; neke nene ndivamung'i hela ndagusiwe mbe munyawingi va inzanangifu. 
ROM.7.15	Singukikagula chendandipiga, pakuva kila chendiwenda ukupiga sindipiga, neke kila chengukivipila chendipiga kicho. 
ROM.7.16	Lino wone, ndipiga ikisutine na chendiwenda nene, sweno ulu kwekutigila kumbi ngwidikila ukuta indagilo nofu. 
ROM.7.17	Kumbi si yenene nachene yendipiga ulo, pesi yila inzanangifu iyilimugati mwanene. 
ROM.7.18	Ngulukagula ulwa lusumuli ulunofu ulweluvesaga mugati muwunu wangu. Pakuva nambi ndiwenda ukupiga ulunofu, na baho ndilemwa. 
ROM.7.19	Pala, apanoje mige ulunofu lwendiwenda, ndipiga lula ulubi lwesimbwendigi. 
ROM.7.20	Lino wone, ndipiga isisutine na sesindiwenda nene, sweno ulu kwekutigila si yenene yendipiga iso, pesi sila inzanangifu iyilimugati mwanene.
ROM.7.21	Lino, yendigukagwe umusimu ugu; ndiwenda ukupiga ulunofu, neke ngulufika lula ulubi lwenyagwe. 
ROM.7.22	Mugati mwanene hilo munumbula yangu ngusihekelela indagilo sa Nguluvi. 
ROM.7.23	Neke ndiwona ulwa kololi ululagilo ulungi ulwipiga mu muvili gwangu, ululagilo ulukwihoma na lula lwe uluhala lwangu lukulwidikila. Ulo lukumbika nene muwunyawingi wa ululagilo lwa inzanangifu ulwipiga mumuvili gwangu. 
ROM.7.24	Ndinalyo nene ndemumikaa! Yenani ye amoka ukuhuma mumuvili ugu ugukusindika nene kufwa? 
ROM.7.25	Ululumbo luvesage kwa Nguluvi, yeipigaga iso ukukola kulu Mutwa vetu Yesu Kilisito! Sweno, ulu lwendiwali nene; mu luhala lwangu ngulupigila ululagilo lwa inzanangifu neke mu wunu wangu ngulupigila ululagilo lwa inzanangifu.
ROM.8.1	Sweno, kugaya kuhigwa kwa vala ve mumikalile jawo vave kinu kimwi na Kilisito. 
ROM.8.2	Pakuva indagilo isa Umuhe, isiletaga uwumi mu kuhanga na Kilisito Yesu sikang'ombwe ukuhuma mu ndagilo sa inzanangifu na ifwa. 
ROM.8.3	Nguluvi akakwisise ulukani lula lwe indagilo sisahwaniti ukukwisa uwimila uwuhomefu wa uwunu. Nguluvi amuletite umwanakwe iva ina muvili ugutegine ni mivili jetu hwehwe vanyanzanangifu, sambi ihome na inzanangifu, na kwa umuvili gugo adwesise inzanangifu. 
ROM.8.4	Nguluvi apigite lulo sambi imbage mu indagilo sa wugolofu sikwilanikile hilo mugati mwetu hwehwe yetwinana, si muludali lwetu lwa uwunu, pesi kwa uludali lwa Umuhe. 
ROM.8.5	Pakuva vala vevakwikala muwudobokesi wa imivili, iwo vatemitwe na amahosa ga umuvili. Neke vala vevakwikala mumigendele ja Umuhe Umwelu, vavitemelwa na amahosa ga Umuhe. 
ROM.8.6	Amahosa ga umuvili giletaga ifwa, neke amahosa ga Umuhe giletaga uwumi na uwikalakunoga. 
ROM.8.7	Pakuva yula yeatemilwe na amahosa ga umuvili uyo mutavangu va Nguluvi, siakwinatilagi indagilo sa Nguluvi na sahwana nambi ukusinatila. 
ROM.8.8	Avanu avaviwenda isa umuvili sivahwana nambi ukumunogela Nguluvi.
ROM.8.9	Neke nyenye simukwikala mu sa umuvili, pesi ulwa mumigendele ja Umuhe, wone Umuhe va Nguluvi akwikala mugati mwenyu. Yeyeavesaga mugaya Umuhe va Kilisito, uyu si munu vakwe Kilisito. 
ROM.8.10	Neke wone Kilisito ali mugati mwenyu, nambi imivili jenyu gifwe uwimila inzanangifu, Umuhe va Nguluvi ye wumi wenyu pakuva muwuyipwe ukuva vagolofu. 
ROM.8.11	Wone Umuhe va Nguluvi, yeamusilibwe Kilisito ukuhuma kuvafwe akwikala mugati mwenyu, sweno uyo yeamusilibwe Kilisito ukuhuma kuvafwe agipela uwumi imivili jenyu iginya kufwa, nangi apiga lulo ukukola Umuhe vakwe yeakwikalaga mugati mwanyenye.
ROM.8.12	Sweno, vanyalukolo vangu, twinanzenga ngomi, si ya ukwikala ndawe imivili jetu we gidaga hwehwe tupige. 
ROM.8.13	Pakuva wone mwikale ndawe imivili we gidaga, mufwa. Neke wone mwikale mu Muhe muwulaga ifipigo ifya inzanangifu, ipo muva na uwumi. 
ROM.8.14	Vala mbevali avavisogoswa na Umuhe va Nguluvi ve vana va Nguluvi. 
ROM.8.15	Pakuva Umuhe ye mwamwanuche si Muhe yeivikaga avanu mu wunyawingi na mu muhwehwe, silwindahihyo pesi ukuta mwamwanuche Umuhe umunyakuvawuyapa muve vana va Nguluvi, na uwimila uludali kwa yuyo Umuhe hwehwe tuhwana ukumutambula Nguluvi “Dada!” 
ROM.8.16	Nave Umuhe yumwene ihanga ni numbula setu ukutolelela ulwa hwehwe twivana va Nguluvi. 
ROM.8.17	Sweno, pakuva hwehwe twivana va Nguluvi, satwanukila uwufunyilile mbewuli wa Nguluvi weavaviche avanu vakwe, na satuhanga ililila ilyo, pamwinga na Kilisito pakuva wone tuhange ineseko sakwe Kilisito, satuhanga kangi mundolo sakwe.
ROM.8.18	Nambi nguluwona uluteseko ulu lwalino ukuva si kinu na ludodo, wone tuteganise na yila indolo yesayiwoneka pa hwehwe. 
ROM.8.19	Na ifigawa mbefili fisindila kwa kuguluma Nguluvi avavike pawelu avanakwe. 
ROM.8.20	Pakuva ifigawa nafyo fyavisilwe mu wuhomefu uwukomi, neke sifiyendyi fifyene, pesi ulwa fyavikitwe umo ukwimila uwende wakwe Nguluvi. Nambi ndahihyo pepololi uluhuvi, 
ROM.8.21	pakuva ifyo ifigawa safipokwa uluhuma mu wunyawingi wa uwanangifu, vihange uwutemapawo uwunyandolo wa avana va Nguluvi. 
ROM.8.22	Pakuva tukulukagula mbaka lino ifigawa mbefili fivemba kwa uwuvafi ndawe yeakwivikula sambi egale. 
ROM.8.23	Kangi si fifyo hela ifigawa fiyena, pesi na hwehwe yetwinave yuyo Umuhe, uyo ye kipelwa cha uwulongolo mu fipelwa fya Nguluvi, nayuhwehwe twivembela munumbula, twisindila nu kulavisa ukuwuyapwa kwa avana va Nguluvi, naso inumbula setu sikombolwe. 
ROM.8.24	Na ukwimila uluhuvi lulo hwehwe yetukombolilwe, neke ulwene uluhuvi si kwekutigila tukukiwona kila chetwihuvye. Mbi yenani lino yeakwihuvila kila cheakukiwona lino? 
ROM.8.25	Wone twihuvile kila chesitulakiwona, sweno tukukisindila kwa lwikangaliso.
ROM.8.26	Lwindahihyo, nave Umuhe akututanga mu wuhomefu wetu. Pakuva situluseli ulutuvaje ukwifunya, neke Umuhe yumwene akutusukila kwa Nguluvi kwa wuhuguvafu we umunu sahwana ukolelela. 
ROM.8.27	Nave Nguluvi yeailava mugati munumbula sa avanu, akugakagula amahosa ga uyo Umuhe wegiwali; pakuva Umuhe akuvasukila avanu va Nguluvi uwimila mweayiwendela.
ROM.8.28	Tukulukagula ulwa, mwa mbefili, Nguluvi aipiga kipigo na ukukwisa pamwinga na mbevali avamwenda, kwe kutigila vala ve avakemelye, ndawe lweeadonyite. 
ROM.8.29	Pakuva vala vevevahagule na Nguluvi ukuhuma pidaha, vawo veavahagwe, sambi vihwane na umwanakwe, sambi umwanakwe ave mulongosi mu vanyalukolo awolofu. 
ROM.8.30	Sweno Nguluvi avakemelye vala veavahagwe na iwo veavakemelye avawuyipe kangi vidikilwe palumwene; na iwo veavawuyipe vidikilwe palumwene, avahanzise kangi mundolo sakwe.
ROM.8.31	Uluhuma kwa ifi mbefili, tutigile ndawuli kangi? Wone Nguluvi ali lubali lwetu, nani yeahwana ukutubesa?. 
ROM.8.32	Nguluvi samutanii; nambi umwanakwe yali iyena, pesi ukuta amutawe ukwimila hwehwe mbetuli. Wone apigite ulo, mbi satupela kangi uwunofu mbewuli? 
ROM.8.33	Nani yeavasongela avahagule va Nguluvi? Nguluvi yumwene akuvahesekesa uwanangifu. 
ROM.8.34	Mbi ye nani yeatuhiga? Asukuli! Pakuva Kilisito yeafwe, kangi asilibwike ukuhuma kuvafwe nayeali ulubali lwa kundyo kwa Nguluvi. Umwene akutusukila. 
ROM.8.35	Ye nani ino yeatugava hwehwe uluhuma muwende wa Kilisito? Ngali uwubane nave uwutalamu, nave uluteseko nave inzala nave uwumikaa nambi ukufuulika, nave inalamu na ukuwulagwa? 
ROM.8.36	Ndawe Uwandike Uwelu witigila:
ROM.8.36	“Uwimila veve, twilaving'ana ni fwa ikimunyi mbekili; tupigilwa wita ing'olo iyidumulwa.”
ROM.8.37	Neke, mwa mbesili iso, twiva tusuumite pakomi kwa uwutanzi wumwene yeatwenda. 
ROM.8.38	Ngulukagula hilo ulwa kisukuli chekihwana ukutugava hwehwe uluhuma muwende wakwe: nave ifwa nave wumi; nave vanyivaha nave uludali lwa kuchanya; nambi isiwoneka lino, nave sesasiwoneka pambele, nave uwutema, 
ROM.8.39	nave ing'i iya kuchanya, nave iya pasi hilo. Kugaya kinu ikigave chekihwana ukutugava na uwende wa Nguluvi ukukola mwa Kilisito Yesu Umutwa vetu.
ROM.9.1	Nene ndilonga ulwa nachene, sindideta kono we nyanzile na Kilisito. Inumbula yangu yisogoswa na Umuhe Umwelu, yikunzolelela ulukani ulu. 
ROM.9.2	Ndiwenda ukutigila de uwuhuguvafu wa nene wukomi hilo: uwuvafi wesiwisilagi munumbula yangu. 
ROM.9.3	Ikivalwa avanu vangu, avanyang'i vayangu! Wone kuke kuvelage na kwambula kinu kwa vene ngembwenda nene ng'otoke nu kuvikwa pataali na Kilisito wone ulo kekuvatanga kinu! 
ROM.9.4	Iwo ve vanu va Isilaeli ve Nguluvi avahagwe vavelage vanakwe, akuvahanza mundolo yakwe, afingine nawo, swe akuvapela indagilo sakwe, ulufuuwo lwanachene na inyuviso sakwe. 
ROM.9.5	Avene ve visukulu va vakuku, nave Kilisito, kuwunu wakwe, ahumite mulukolo lwawo. Nguluvi yeatemile mwa mbefili, alumbwagwe kitasila! Ena.
ROM.9.6	Sinditigila ulwa uluhuviso lwa Nguluvi yelupitwike; pakuva siwita avanu mbevali va mu Isilaeli vahagule va Nguluvi. 
ROM.9.7	Nasi wita imbegalo mbeyili yakwe. Pesi ukuta ndawe Uwandike Uwelu wewitigila, “Imbegalo yakwe yihuma kwa Isaki.” 
ROM.9.8	Kwekutigila, ulwa sivala vevawonike kwa ukwegalwa kwa mbepali hela ve vana va Nguluvi, pesi vala avegalwa ukwimila uluhuviso lwa Nguluvi, ve vawo vevatambulwa vanakwe. 
ROM.9.9	Pakuva uluhuviso ulwene lwe ulu, “Sangusila ulusika ulukwilaniche, nave Sala saegala mwana mukwamisi.”
ROM.9.10	Na kangi si lulo hela, pesi ulwa Lebeka nave egee vana vanyawendani kulu dadawo yumwi Isaki, yula ukukwetu. 
ROM.9.11	Neke sambi Nguluvi awoneke mutemapakwe pa kuhagula, nambi vala vanyalukolo vanyawendani pevevakaali sivalegalwa na sivalafikila pakulukagula ukuhagula ikinofu na ikibi, 
ROM.9.12	Uyuvawo Lebeka swe ilongelwa ulwa yula umwana umulongola amupigila yula va mumbele. Palulo uwuhagusi wa Nguluvi wakwimila lula lweigava yumwene, na siwukwimilagi mufipigo fya avanu. 
ROM.9.13	Ndawe Uwandike Uwelu we witigila: “Ndamwendite Yakobo neke ndimuvipile Esawu.”
ROM.9.14	Ino ngali tutigile ndawuli? Ulwa Nguluvi munyaluhagu? Nangi na ludodo hela! 
ROM.9.15	Pakuva amutige Musa: “Ndimuwonela ulusungu yula yendiwenda, ukumuwonela ulusungu; ndimuwonela ulusungu yeyeavesaga yengumwenda.” 
ROM.9.16	Sweno, mbesili sakwimila mulusungu lwa Nguluvi, si wita mu wupifu nambi uwende wa umunu. 
ROM.9.17	Pakuva Uwandike Uwelu witigila de kwa Falawo: “Ndakuvisile uve Mutema sambi ukwimila veve, uludali lwangu salukagulanike, na ilitawa lyangu lidalikwe mung'i mbesili.” 
ROM.9.18	Lino, lulipawelu, ulwa Nguluvi akumuwonela ulusungu umunu yeyeavesaga iwenda ukumuwonela ulusungu, na wone awende ukumuwuyapa uyungi ave munyalubesa, nalo ahwanite alupige.
ROM.9.19	Apangi umbusa witigila, “Wone luve ndahihyo, mbi Nguluvi ahwana wuli ukumutigila umunu mwananzi? Mbi nani yeahwana ukubesa cheavagite Nguluvi?” 
ROM.9.20	Neke, veve ve munu, winani mbaka wigelele ukumuwusa Nguluvi? Ngali ikitonga kihwanite kimuwuse umunyakukigada ulwa, “Mbi ndawuli ungadite de?” 
ROM.9.21	Umunyakugada ahwanite akole ililongo ukupiga mweiwendela, ahwanite agade fitonga fivili ikola ililongo lilyo hela, ikingi kiva kinyalulumbo, na ikingi kiva kigayalulumbo.
ROM.9.22	Na lwindahihyo kwa Nguluvi. Awendige alagile ililakali lyakwe na ukulukagulanisa uludali lwakwe. Sweno; ali na uwusindile hilo, akuvakangalila vala veve vadonyitwe na ililakali lyakwe, veve vavagilwe ukwanangwa. 
ROM.9.23	Na awendige kangi alagile uwolofu wa indolo sakwe, seatuboholye hwehwe ye twe tudonyitwe ulusungu lwakwe, hwehwe yeatugelanise ukwanukila indolo sakwe. 
ROM.9.24	Pakuva ye hwehwe yeatukemelye si ukutigila uluhuma ku Vayudaya, pesi ukuhuma ku vamyanza. 
ROM.9.25	Ulu lwelwene lweilonga mukitabu cha Hoseya:
ROM.9.25	“Vala veve si vanu vangu
ROM.9.25	ndivakemela: ‘Vanu vangu!’
ROM.9.25	Avanu veve sindivenda
ROM.9.25	ndivakemela: ‘Vende vangu!’
ROM.9.26	Na apono pevavalonje:
ROM.9.26	Nyenye ‘Simwivanu vangu’
ROM.9.26	ipo vakemelwa
ROM.9.26	‘Vana va Nguluvi umumi!’”
ROM.9.27	Nave Umuvisi Yesaya, kwa Isilaeli akwihuga liswi de; “Nambi avana va Isilaeli wolofu ndawe uluhanga lwa mumwani, neke hela vakefu avapokwa; 
ROM.9.28	pakuva Umutwa angufya ukukwisa uluhigilo lwakwe ulukwilaniche mung'i mbeyili.” 
ROM.9.29	Lwindawe Yesaya lwealonzile pamwandi, “Wone Umutwa va amalugu ake aleke ukutulekela avamwi va avana va Isilaeli, twetusila ndawe ku Sodoma, twetusila ndawe ku Gomola.”
ROM.9.30	Sweno, tutigile ndawuli? Tutigile de! Avanu avamyanza vesivifwahisigi ukwivika mu wugolofu, yevawuyipwe vagolofu ukukola ulufuuwo, 
ROM.9.31	neke avanu va Isilaeli vevasakige indagilo sa ukuvawuyapa ukuva vagolofu pa Nguluvi, sivayiweni. 
ROM.9.32	Mbi ndawuli? Pakuva vihuvyee ifipigo fyawo valemwe ukwihuvila ulufuuwo. Vikuve mwiganga linyakukuvasa. 
ROM.9.33	Ndawe uwilonga Uwandike Uwelu:
ROM.9.33	“Lavage!
ROM.9.33	Ndivika uko ku Sayuni iliganga ilinyakukuvasa
ROM.9.33	ilitalawe ilinyakugwisa avanu.
ROM.9.33	Neke yeamufuuwa
ROM.9.33	sisaahongelwa inyoni!”
ROM.10.1	Vanyalukolo vangu, ndidoboka hilo kwa inumbula yangu mbeyili ulwa avanyang'i vayangu vakombolwe. Kangi nguvasukila mbepali kwa Nguluvi. 
ROM.10.2	Kangi nywanite ukolelela ukwimila avene, ulwa nachene vapifu ukumusaka Nguluvi, neke uwupifu wawo siwukwimila mukumukagulila nachene Nguluvi. 
ROM.10.3	Pakuva sivalukagwi lwe Nguluvi akuvawuyapa avanu vave vagolofu, na vakivanje ing'asi yawo vavene na palulo sivakuyidikila ing'asi ya Nguluvi ya ukuvawuyapa vave vagolofu. 
ROM.10.4	Pakuva kwa ukusa kwakwe Kilisito. Indagilo yesifikite pa mudugo, gwa ifipigo fyawo sambi mbevali vevakumufuuwa Nguluvi vawuyapwe vagolofu.
ROM.10.5	Ulwa uwugolofu ukwimila indagilo Musa andike de: “Umunu yeyeavesaga ikwisa isisakiwa ni ndagilo anana.” 
ROM.10.6	Neke ulwa uwugolofu ukukola ulufuuwo, lwilongwa de: “Ulalonga munumbula yako: ‘Nani yeilila kuchanya?’” (ukumuleta Kilisito pasi); 
ROM.10.7	na kangi ulalonga: “Nani yeasulunuka kuvafwe?” (ukumuleta Kilisito ukuhuma kuvafwe?) 
ROM.10.8	Uwandike Uwelu witigila de, “Ulukani ulo lwa Nguluvi lulipipi na veve, luli mumulomo gwako na munumbula yako nalo lwe lula ulufuuwo lwetwidalika.” 
ROM.10.9	Wone widikile kwa umulomo gwako ukuta Kilisito ye Mutwa na ukufuuwa munumbula yako ukuta Nguluvi amusilibwe ukuhuma kuvafwe, upokwe. 
ROM.10.10	Pakuva umunu aifuuwa kwa inumbula nu kuwuyapwa mugolofu, na ukwidikila kwa umulomo gwakwe apokwe. 
ROM.10.11	Uwandike Uwelu witigila: “Yeyeavesaga akumufuuwa sisaahongelwa inyoni.” 
ROM.10.12	Ulu lwihanza mbevali, pakuva kugaya luhagu, ulwa Muyahudi na umumyanza, pakuva Mutwa va mbevali ye yumwi, nave muwuya hilo kwa mbevali vevakumusuka. 
ROM.10.13	Na Uwandike Uwelu witigila: “Yeyeavesaga akumusuka mwitawa lya Umutwa saapokwa.”
ROM.10.14	Mbino vamusuka ndawuli wone sivalamufuuwa? Na kangi; vamufuuwa ndawuli wone sivalapulika ing'ani sakwe? Na vapulika ndawuli ing'ani sakwe wone asupali umudalisi? 
ROM.10.15	Na avanu vadalika ndawuli wone sivalasindikwa? Ndawe Uwandike Uwelu wewitigila, “Lwinoga witigila kiki kwa ukusa kwa vala avanyakuleta Ulukani Ulunofu.” 
ROM.10.16	Neke mbevali sivalwanuchi Ulukani Ulunofu. Pakuva Yesaya atige, “Mutwa yenani yeafuuvitwe ulukani lwetu? 
ROM.10.17	Sweno, ulufuuwo lwakusa kwa kupulika ulukani, na ulukani ulo lwihuma mu lukani lwa Kilisito.”
ROM.10.18	Ino nene ndiwusa: Nachene sivapuliki ulukani ulo? Ena vapulike: ndawe Uwandike Uwelu witigila:
ROM.10.18	“Umubumo ugwa iliswi lyawo
ROM.10.18	gwahele kipulisa ing'i mbeyili; ing'ani
ROM.10.18	sawo sifikite kumudugo gwa ing'i.”
ROM.10.19	Ino nene ndiwusa; lwihwana nachene ulwa avanu va Isilaeli sivalukagwi? Musa yumwene ave mulongola ukupitula:
ROM.10.19	“Nene ndivawuyapa muvawonele mbafya,
ROM.10.19	avanu vesive lukolo lukomi,
ROM.10.19	ndivawuyapa muve na lilakali kuvanu avapuva.”
ROM.10.20	Kangi Yesaya igelye nu kutigila;
ROM.10.20	“Vala vesivasakiti vambwene;
ROM.10.20	Ndiyelelwe kwa avene vesivawusigi isangu.” 
ROM.10.21	Neke ulwa Isilaeli itigila:
ROM.10.21	“Pakilo na pamunyi ndavagololye amawoko
ROM.10.21	gangu avanu avayasi na vagaya choga.”
ROM.11.1	Sweno, ndiwusa: Nguluvi avabihye avanu vakwe? Nangi na ludodo hela! Na yinene ipa ndi Mwisilaeli, mbegalo ya Abulahamu, va ulukolo lwa Benyamini. 
ROM.11.2	Nguluvi siavabihyi avanu vakwe, veavahagwe uluhuma pamuvango. Mukwiwuka Uwandike Uwelu wewitigila ulwa Eliya peamukalalilige Nguluvi ukwimila va Isilaeli: 
ROM.11.3	“Mutwa vakavawulige avavisi vako neke vadenye na pifunyo pako. Yinene hela yendiyena yesige, nawo vidaga ukumbulaga.” 
ROM.11.4	Mbi Nguluvi amupitwe kiki? Amutige, “Ndiviche avanu mbilima simufung'ati vesivakumusunyalila Baali.” 
ROM.11.5	Sweno, lwe lwiwali, na kulino de; poyili imbalilo iyifulwike vevasige ve Nguluvi avahagwe ukukola wuwuya wakwe. 
ROM.11.6	Uwuhagusi wakwe wukwimilaga mu wuwuya wakwe na si wukwimilagi mufipigo fyawo. Pakuva, wone uwuhagusi vakwe wuke wuvelage mufipigo fya avanu apo uwuwuya wakwe siwuke wuva wuwuya kangi.
ROM.11.7	Lino ndawuli? Avanu va ku Isilaeli sivakiweni chevasakige; neke mbevali avahagule vakiwene. Avangi vadibise amapulikilo valemwe ukwidika. 
ROM.11.8	Ndawe Uwandike Uwelu wewitigila:
ROM.11.8	“Nguluvi awuyipe inumbula sawo sive sito,
ROM.11.8	mbaka neng'ino de
ROM.11.8	sivahwaniti valave kwa amiho gawo,
ROM.11.8	nambi ukupulika kwa amapulikilo gawo.”
ROM.11.9	Nayi Dawudi itigila:
ROM.11.9	“Lekage inyekelelo sawo sive lutego
ROM.11.9	lwa ukuvagwilisa, vagwile neke vapume.
ROM.11.10	Lekage amiho gawo gatilivale
ROM.11.10	sambi valemwe ukulava.
ROM.11.10	Neke imigongo jawo gidenyeke ukwimila
ROM.11.10	uludugo lwa mbepali!”
ROM.11.11	Sweno nene ndiwusa, mbi Avayudaya vikuve nu kwanangika sukumwi? Nangi na ludodo hela! Ukwimila uwananzi wawo uwukombolwa uvafiche avanu avangi vesi Vayudaya, sambi Avayudaya vavawonele mbafya. 
ROM.11.12	Uwananzi wa Avayudaya waletite uwufunyilile wolofu kwa avanu va ing'i isingi, na uwutafuuwa wawo wa kinyamuhe wuletite uwufunyilile wukomi uwulutye kwa avanu va ing'i isingi. Sweno lulipawelu hilo ukuta ukwingila kwa imbalilo yawo iyikwilaniche sakuleta uwufunyilile wukomi uwulutye.
ROM.11.13	Ino de nguvalongela nyenye nyevamyanza: Pakuva nene ngave mwigendo wa Avamyanza ngwivahila ikipigo changu, 
ROM.11.14	sambi nzambuse avanyang'i vayangu vavawonele nyenye imbafya na palulo sambi ndivapoke avamwi vawo. 
ROM.11.15	Pakuva wone ukubihilwa kwawo kukalesile ing'i yilamule na Nguluvi, luva ndawuli ulusika lwevidikilwa na Nguluvi? Avafwe vasilibuka!
ROM.11.16	Wone ulubali ulumwi lwa umukate lufunyililwe, umukate mbeguli apo gwiva mufunyilile, wone indela sa umubiki nofu, na matagala nago gava manofu. 
ROM.11.17	Ena amatagala agamwinga ga umuseituni gwa mukinyungu gatotekilwe, neke amatagala ga umuseituni gwa mwihala gwanapikiswe baho. Nyenye nye vamyanza mwindawe umuseituni gwa mwihala neke lino mwihanga muludali na uwunono wa umuseituni ugwa mu kinyungu. 
ROM.11.18	Ino mulavabedala vala avatotekilwe ndawe amatagala! Mbino nave pokili cha ukwivahila, mwiwukage ukuta si nyenye ye umubiki gwisipye, pesi indela semwisipye nyenye.
ROM.11.19	Ino mutigila, “Ena, ino amatagala gatotekilwe sambi nyalile nene.” 
ROM.11.20	Ena gatotekilwe pakuva lwagayite ulufuuwo, neke veve wimye mu lufuuwo lwako. Neke ulwene ulivahila; wikomalilage. 
ROM.11.21	Lino wone Nguluvi siavalesili Avayudaya, vevindawe amatagala amalovela mumubiki, mwitigila avaleka nyenye? 
ROM.11.22	Lino wiwukage, ukuta Nguluvi munofu kangi mukali. Umwene mukali kwa vala avagwe, kangi munofu kwa veve wone uve peuvelaga mu wunofu wakwe; neke wone sindahihyo nayiveve nave utotekelwa uwuuke. 
ROM.11.23	Nawo Avayudaya lwindahihyo, wone vawuleke uwutafuuwa, kangi vapilulwa pevevipwali. Pakuva Nguluvi ina uludali lwa ukuvapilula kangi. 
ROM.11.24	Nyenye mwevanu va ing'i isingi, kwa uwulovela mwindawe amatagala ga umuseituni gwa mwihala, lino mwahesiswe kuko, neke munapikisiwe mu museituni umulimilile gwa mu kinyungu, apono pe kwa uwulovela sipe penyu nda. Neke Avayudaya kwa uwulovela vindawe umuseituni gwa mu kinyungu, na salulava lukani lupefu hilo kwa avene ukunapikisiwa kangi mu mubiki gugula.
ROM.11.25	Vanyalukolo vangu, ndiwenda muyikagule inachene iyi yiyeyifihime samulonga mwitigile mwivanyaluhala ukulutila. Ulubesa lwa Avayudaya lwelwa lusika ludodo hela, mbaka avanu va ing'i isingi pevave yevamufiche Nguluvi. 
ROM.11.26	Ipo pepene pe ulukolo mbeluli Isilaeli pesalukombolwa, ndawe Uwandike Uwelu wewitigila:
ROM.11.26	“Umukombosi ahuma ku Sayuni,
ROM.11.26	awuhesa uwanangifu wa avana va Yakobo.
ROM.11.27	Ulu lwelufingano lwefingana nawo.
ROM.11.27	Ulusika lwendivahesekesa inzanangifu sawo.”
ROM.11.28	Pakuva Avayudaya vakulubihila Ulukani Ulunofu, Avayudaya yevave vatavangu va Nguluvi, neke ulwene lukwimila ukwambula kwenyu nyenye mwe vanu va ing'i isingi. Neke pakuva vahagule vakaali pe vanyawiyendi va Nguluvi ukwimila avakukwawo. 
ROM.11.29	Pakuva Nguluvi peavapelye avanu ifipelwa fyakwe na ukuvahagula, siayihuguvala peapigite ulo. 
ROM.11.30	Pamwandi nyenye mwe mugayite ichoga kwa Nguluvi, neke lino mwanuche uwudeke wakwe ukwimila uwugaya ichoga wawo. 
ROM.11.31	Ndahihyo, ukwimila ulusungu lwemwanuche nyenye, Avayudaya vakumubesa Nguluvi lino, sambi nawo vanukile ulusungu lwa Nguluvi ndahihyo. 
ROM.11.32	Pakuva Nguluvi avadindye avanu mbevali mundinde iya imbedasi sambi avalagile mbevali ulusungu lwakwe.
ROM.11.33	Uwunono na uluhala na uwuseela wa Nguluvi uwukomi ukulutila! Na ulusungu lwakwe silwawulongo! Na ing'asi sakwe nalamu ukukagulanika! Ndawe Uwandike Uwelu wewitigila:
ROM.11.34	“Yenani yahwana ukugakagula amahosa ga Umutwa?
ROM.11.34	yenani yahwana ukumwiyisa Nguluvi? 
ROM.11.35	Na apangi yenani yeamupelye kinu tandi
ROM.11.35	sambi ahwane ukupilulilwa kangi ikinu kicho?”
ROM.11.36	Pakuva ifinu mbefili fyagafilwe na umwene na ifinu mbefili fihumaga kulumwene, mbefili finu fyakwe na fili muludali lwakwe. Indolo sivelage kulumwene mbaka ku mbepali na mbepali! Ena.
ROM.12.1	Ino nguvagongola vanyalukolo vangu, mwitawulage uwunu wenyu kwa Nguluvi, yive nambika iya mbepali, nzelu na iyikumunogela. Iyo ye ng'asi iyanachene ya ukumusunyalila. 
ROM.12.2	Mulemwa ukwiga imigendele ja mung'i iyi, pesi ulwa mupitukage mugati mwenyu ukwa amahosa genyu. Ipo pepene pe muhwana ukwinatila uwende wa Nguluvi, ulo lwelulagila wunofu, ulukumunogela na ulukwilaniche.
ROM.12.3	Ukwimila uwuwuya weamelye Nguluvi nguvalongela nyenye mbemuli: mulidudumba ukuta mwina kinu ikilutye mwilutisa kwa lula uluvavaje luvelage. Amahosa genyu gavelage gakwilaniche ikigelo cha ulufuuwo lwe Nguluvi amugavye yeyeavesaga mumu. 
ROM.12.4	Umuvili gwina mbali nzolofu, na ulubali lweluvesaga lwina kipigo chakwe. 
ROM.12.5	Lwindahihyo nambi hwehwe twiwolofu, twimuvili gumwi pamwi na Kilisito, na yeyeavesaga munu iva lubali lwa umuyagwe. 
ROM.12.6	Twinafyo ifipelwa ifiliwungi na wungi tufipigilage ukwimila uwuwuya wetwapelitwe; wone uyumwi ina kipelwa icha uwuvisi kivelage kigelela mulufuuwo lwetu. 
ROM.12.7	Umunyakipelwa cha uwupisi nave akipigilage lulo. Uwunyakipelwa cha uwigisi avelage mwa lulo. 
ROM.12.8	Umunyakipelwa cha ukukenyela avangi nave avelage mwa lulo. Umunyakugavila avangi che inacho nave avelage mu wudeke. Umutanzi nave Imililage mu wuwuya wuwo; na yeyeavesaga ipiga ulukani lwa ulusungu nave agendelage lulo muluhekelelo.
ROM.12.9	Uwende wenyu wuvelage wugaya wubuganisi uwewuvelaga. Mubihilage imbi mbesili, mwinatilage inofu mbesili. 
ROM.12.10	Mwiyendage yinyenye kwa yinyenye nda vanyalukolo; yeyeavesaga mwa nyenye avelage na ichoga kulumuyagwe. 
ROM.12.11	Muladedela mu wupifu, mumalavadikage munumbula mu mupigilage Umutwa. 
ROM.12.12	Muhekelelage muluhuvi lwenyu: muvelage na uwusindile mulugudo na mwifunyage mbepali. 
ROM.12.13	Muvatangage avelu va Nguluvi, mwipigila muwudeke.
ROM.12.14	Muvasukilage uwufunyilile mbevali vevakuvatesa nyenye; ena, muvasukilage uwufunyilile mulemwa ukuvasukila ululeko. 
ROM.12.15	Muhekelelage pamwi na vala avihekelela muvembage na avivemba. 
ROM.12.16	Muvelage na uwunofu wuwula kwa mbevali. Mulivahila uwuvina, pesi ulwa mwilevesage na mufidodo.
ROM.12.17	Muliwona nda mwivanyaluhala ukulutila. Mulihombela umukole mu sa uwanangifu. Mwinatilage inofu kwa mbevali. 
ROM.12.18	Kwa lwe luhwana kwa ulubali lwenyu, muvelage na uwikalakunoga na avanu mbevali. 
ROM.12.19	Vanyawende vangu, mulihomela umukole, pesi ulwa mumulekelage Nguluvi ulukani ulo; pakuva Uwandike Uwelu witigila, “Ukuhomela umukole ulo lwangu; nene ye nyomela umukole ilonga Umutwa.” 
ROM.12.20	Nda wone, “Umutavangu vako peina nzala; mupelage ichakulya; na wone ave akelwike; mupelage anywe. Pakuva kwa ukupiga ulo pumuhongela inyoni hilo, uva nda umutwikite amakala ga umoto mu mutwe gwakwe.” 
ROM.12.21	Ulidikila uwubi wukuleme, uwulemage uwubi ku wunofu.
ROM.13.1	Yeyeavesaga munu lumuvaje awogopage avalongola mu wutema; pakuva ululagi lweluvesaga lwihumaga kwa Nguluvi, nawo vanyalulagi vavike na Nguluvi. 
ROM.13.2	Yeibesa uwulagise wa avatema ibesa lwealaje Nguluvi, nawo vevipiga siso vakwiyambusa vavene vahigwe. 
ROM.13.3	Pakuva; avatema sivavikabusa avanu avanofu, pesi kwa vala avabi. Sweno, wone wisaka ulemwe ukumogopa umunu munyalulagi? Pigage inofu nave akulumba, 
ROM.13.4	pakuva uyo mukami va Nguluvi yeipiga kwa uwunofu wenyu. Neke wone mupige imbi apo umunu uyo mumwogopage pakuva nachene ina ludali ulwa ukukuhiga. Umwene mukami va Nguluvi na ayikwisa uluvaje ililakali lya Nguluvi kwa vala veipiga imbi. 
ROM.13.5	Sweno, luvaje ukwilevesa kuvanyalulagi si ukuta ukwimila ukogopa ililakali lya Nguluvi, pesi kangi ukwimila ulwiyiwuko ulwisaka tugendelage lulo.
ROM.13.6	Na mwa lulo nyenye mwamwihomba imbemenenge, pakuva avatema iwo vakumupigila Nguluvi wone vikwisa ifipigo fyawo. 
ROM.13.7	Mumupigilage yeyeavesaga ulumuvaje, umunu va amahombo apelwagwe amahombo, na uva imbemenenge apelwagwe imbemenenge, na umunu yula yeavaje ululumbo nave apelwagwe ululumbo lwakwe.
ROM.13.8	Mulava na mukole kulumunu gwesimuhombe, pesi ulwa muvelage na mukole gwa mwiyendi yinyenye kwa yinyenye. Pakuva yeakumwenda umunyafivawo wakwe yeakwisise indagilo. 
ROM.13.9	Pakuva indagilo isi, “Ulava mugoni; ulawulaga; uladobokela.” na isingi mbesili, sihanga mu ndagilo iyi yimwi hela, “Mwendage umunyafivawo vako ndawe lwe ukwiyenda yiveve.” 
ROM.13.10	Yeyeakumwenda umunyafivawo vakwe samupigila fibi nangi. Sweno, ukwimila uwende indagilo mbesili sikwila.
ROM.13.11	Ukulutila kwa iso, na yinyenye mukulukagula ulwa tufikite palusika ulwindawuli, lino lwe lusika lwa ukulamuka mutulo, ena, uwupoki wetu lino, wuhegelye sindawe petwavangige ukufuuwa. 
ROM.13.12	Ikilo yekisisile na ikimunyi ye sambi kifika. Sweno, tutagage kutali mbesili isa ulwisa, tutegulage amahomelo ga ukwihomela mu lung'ali. 
ROM.13.13	Na imigendele jetu givelage ja ichoga ndawe ulunoje mu kimunyi, tulava vahatufu nambi vagaasi, avaafu na avagoni, vatakifu na vanya gila. 
ROM.13.14	Mumufwalage Umutwa Yesu Kilisito nda mwenda, mulemwa ukuleka muwudobokesi nambi ukwisa siso.
ROM.14.1	Mumwanukilage umunu umuhomefu mulufuuwo, neke ulwene mulahwa mukwidadisa ulwa amahosa gakwe. 
ROM.14.2	Ulufuuwo ulwa umunu uyumwi lukwidikila ukulya mbefili, neke umunu umuhomefu mulufuuwo ailya simboga sa amahamba swe. 
ROM.14.3	Umunu yeailya mbefili alamubedala yesiailya; na yula yeailya simboga sa mahamba swe alamuhiga yula yeailye mbefili, pakuva Nguluvi amwanuche uyo. 
ROM.14.4	Mbi veve winani, yewihiga umukami va umunu uyungi? Wone ave imile apangi agwe ulo lwa umuvina vakwe; ahwana ukumwimya.
ROM.14.5	Umunu uyumwi aitigila ikimunyi ikimwi kilutye kufiyafyo, na uyumwi itigila ifimunyi mbefili filing'ene. Yeyeavesaga munu ibatililage amahosa gakwe geinago. 
ROM.14.6	Yula yeakwinatila ikimunyi ikimwi wita kimunyi ikiliyena, ipigila lulo mulu Mutwa, yeilya inyama ilila mulu Mutwa, pakuva ahele akumulumba Nguluvi; na yula yakwiyima ipigila lulo mulu Mutwa nave ahele akumulumba Nguluvi. 
ROM.14.7	Pakuva asukuli umunu mwa hwehwe yeakwinanila yumwene hela, na asukuli yeayikwifwila yumwene, 
ROM.14.8	Pakuva wone tuve twinana twinanila mulu Mutwa, na petwifwa, tukumufwila Umutwa. Sweno, wone twinana nambi twifwa, hwehwe twi wunono hela wa Umutwa. 
ROM.14.9	Pakuva Kilisito afwe, asilibwike, sambi ave Mutwa va awumi na avafwe. 
ROM.14.10	Mbi ndawuli lino veve, ukumuhiga umunyalukolo vako? Nave ndawuli ukumubedala umunyalukolo vako? Hwehwe mbetuli satwima pa kigoda cha uluhigilo cha Nguluvi. 
ROM.14.11	Pakuva Uwandike Uwelu witigila:
ROM.14.11	“Ndawe nene lwe ndi mumi ilonga Umutwa,
ROM.14.11	umunu yeyeavesaga saafugamila.
ROM.14.11	Na umunu yeyeavesaga saidikila ukuta nene ye nene Nguluvi.”
ROM.14.12	Pakuva, hwehwe mbetuli satwilongela pa Nguluvi umunu na sakwe.
ROM.14.13	Sweno, tulekage ukwihiga, pesi ukuta sugunalage hela, ulwa tulongatuve fikuvaso ku munyalukolo na munyalukolo nambi ukumwambusa agwe mu nzanangifu. 
ROM.14.14	Ngulukagula na kangi ndiginalisiwa na Umutwa Yesu, ukuta kisukuli ikinu chechekivesaga ikinyawinya ku kilamuko chakwe; neke wone umunu ahose ukuta ikinu ikingi kinyawinya, sweno, kulumwene chakiva kinyawinya. 
ROM.14.15	Wone umuhuguvike umunyalukolo vako uwimila ichakulya, apo veve imigendele jako sigilongoswa mu wende. Pogole widikile ichakulya chako chambuse uyungi ayage ye Kilisito amufwilye! 
ROM.14.16	Sweno, mulidikila ikinu chemwiwona kinofu sambi kibedalwe. 
ROM.14.17	Pakuva Uwutwa wa Nguluvi si wukwimilagi mu kulya na mu kunywa, pesi ukuta wukwimilaga mu wugolofu, muwikalakunoga na luhekelelo ulwiletwa na Umuhe Umwelu. 
ROM.14.18	Na yeyeavesaga munu yeakumupigila Kilisito ede uyo akumunogela Nguluvi nu kwidikilwa na avanu.
ROM.14.19	Sweno, twinatilage mbepali ing'ani isiletaga uwikalakunoga na isikututanga ukwisenga yihwehwe kwa yihwehwe. 
ROM.14.20	Ino ulananga seapigite Nguluvi ukwimila ulubesa lwa ukulya. Ifyakulya mbefili finofu, neke silwinoga ukulya ichakulya ikikwambusa umunu agwe mu nzanangifu. 
ROM.14.21	Ikiba peulesile ukulya inyama, na ukunywa idifayi nave ukupiga lweluvesaga lukani ulukwambusa umunyalukolo vako agwe. 
ROM.14.22	Sweno, wibatililage chewifuuwa pagati ya veve na Nguluvi vako. Mufunyilile yula ye akwilamulila cheapiga neke inumbula yakwe yilemwe ukumuhiga. 
ROM.14.23	Neke wone umunu ave isina peilya, Nguluvi amuhiga wone alye, pakuva ikipigo icho sikikwimila mulufuuwo. Na chechekivesaga kipigo chesikikwimila mu lufuuwo icho cha wanangifu.
ROM.15.1	Hwehwe yetukange mulufuuwo lutuvaje ukuvatanga vala avahomefu, sambi vahwane ukulowoka mu nalamu sawo. Tuwulekage uwusatila petu. 
ROM.15.2	Yeyeavesaga munu mwa hwehwe lumuvaje amunogelage munyafivawo vakwe muwunofu, sambi uyo isenge mulufuuwo. 
ROM.15.3	Pakuva Kilisito sapigiti isikumunogela hela yumwene, Pesi ulwa ave ndawe Uwandike Uwelu wewilonga, “Amaligo mbegali gevakulisile gafiche nene.” 
ROM.15.4	Pakuva mbesili inzandike, sandikwe sambi sitwigise hwehwe nahwe tuve na uluhuvi na ulwikangaliso, na uwusikimafu wetwipelwa mu Wandike uwo Uwelu sambi tuve na uluhuvi. 
ROM.15.5	Nguluvi yula ye kilamuko cha ulwikangaliso na uwusikimafu mbewuli, avapelage nyenye uwulaganila kumwi ndawe ulwihwana mwa Kilisito Yesu, 
ROM.15.6	sambi nyenye mbemuli, kwa liswi limwi nu kulaganila kumwi mumupele indolo Nguluvi, Dada va Umutwa vetu Yesu Kilisito.
ROM.15.7	Sweno, mwiyanukilage ukwimila indolo sa Nguluvi ndawe Kilisito nave lweavanuche nyenye. 
ROM.15.8	Pakuva nene nguvalongela nyenye ulwa Kilisito avapijee Avayudaya sambi alagile uwuhuvilwa wa Nguluvi, na sila inyuviso sa Nguluvi seavapelye avakukwetu sambi sikwile, 
ROM.15.9	sambi nawo avamyanza vamupele indolo Nguluvi ukukola ulusungu lwakwe. Ndawe Uwandike Uwelu wewitigila:
ROM.15.9	“Palulo sangulumba,
ROM.15.9	pagati pa avanu avamyanza
ROM.15.9	sa nzimba ululumbo lwa ilitawa lyako.”
ROM.15.10	Kangi Uwandike witigila:
ROM.15.10	“Muhekelelage nyenye nye vamyanza pamwi
ROM.15.10	na avanu vakwe Nguluvi.”
ROM.15.11	Kangi witigila:
ROM.15.11	“Mumulumbe Nguluvi, nye vamyanza mbemuli;
ROM.15.11	mumulumbe, nye vanu mbemuli.”
ROM.15.12	Kangi Yesaya itigila:
ROM.15.12	“Umwisukulu va Yese saasa,
ROM.15.12	saakang'ulwa ateme ku vamyanza;
ROM.15.12	nawo savamwihuvila umwene.”
ROM.15.13	Sweno Nguluvi ye kilamuko cha uluhuvi, avapelage nyeye uluhekelelo mbeluli na uwikalakunoga uwihuma mulufuuwo lwenyu, uluhuvi luginage ukoloka muludali lwa Umuhe Umwelu.
ROM.15.14	Vanyalukolo vangu, nene yinene, ngulukagula nachene ukuta nyenye mumemile uwunofu, na uwimbi mbewuli, na muhwanite ukwiyisa yinyenye kwa yinyenye. 
ROM.15.15	Neke ulwene ndivandiche singi na singi mu balula iyi ngaya muhwehwe, sambi ndiviwuse isingi de. Migite ulo ukukola uwuwuya weamelye Nguluvi 
ROM.15.16	wukuva mukami va Yesu Kilisito kuvanu avamyanza. Icho che kipigo changu cha uwutambisi, ukudalika Ulukani Ulunofu lwa Nguluvi sambi avanu avamyanza vave nambika iyikwidikilwa na Nguluvi, inambika iyesiwe na Umuhe Umwelu. 
ROM.15.17	Sweno, kono wenyanzile na Kilisito nywanite nane ukwivahila ikipigo changu kwa Nguluvi. 
ROM.15.18	Singwigelela ukulonga ikinu kingi ichekivesaga pesi kila hela che Kilisito Yesu apigite ukunuma nene sambi avanu avamyanza vave na ichoga. Apigite ulo ukwimila ing'ani na ifipigo. 
ROM.15.19	Muludali lwa imiitu na uwuhulo na muludali lwa Umuhe va Nguluvi. Sweno, kwa ukugenda polofu ukuhumila ku Yelusalemu mbaka ku Iluliko, ngadalike hilo Ulukani Ulunofu lwa Kilisito. 
ROM.15.20	Na mbepali uwudobofu wangu wukave ukudalika Ulukani Ulunofu si pala pe ilitawa lya Kilisito likapulise, longanzenge mu lutu lwa umunu uyungi. 
ROM.15.21	Ndawe Uwandike Uwelu wewitigila:
ROM.15.21	“Avanu mbevali vesivalongele
ROM.15.21	isa umwene savalava.
ROM.15.21	Na vesivalapulika,
ROM.15.21	savalukagula.”
ROM.15.22	Nambi ukwimila lulo, ngatanilwe kolofu ukusa ukwenyu. 
ROM.15.23	Neke pakuva lino yendusise ikipigo changu imbali isi, na pakuva kwa myaka myolofu ngave na amahosa gaga ga ukusa ukwenyu, 
ROM.15.24	ngwihuvila ukupiga ulo lino. Ngembwenda ukuvawona pendilutila mulugendo lwangu pesogwe ku Sipaniya na ukwanukila uwutanzi wenyu mulugendo ulo petutinasa kwa pelusika ludodo na nyenye. 
ROM.15.25	Neke, kulino sogwe ukuvapigila avanu va Nguluvi kula ku Yelusalemu. 
ROM.15.26	Pakuva amakanisa ga ku Makedoniya na ku Akaya galamwe ukutawula umuhangu gwawo ukuvatanga avanu va Nguluvi avamikaa kula ku Yelusalemu. 
ROM.15.27	Vavene vevalamwee ukupiga lulo, neke ulwene nachene icho che kipigo chawo kwa avayawo. Pakuva avanu avamyanza vakahanzile mu wufunyilile wa munumbula wa Avayudaya, luvavaje nawo lino ukuvapigila Avayudaya mwa fyevagulwime ifya mung'i. 
ROM.15.28	Pesinzile ikipigo icho nu kuvapela umuhangu ugo gwevakakong'ise ukwimila avene, pendivagendela nyenye pendilutila sogwe ku Sipaniya. 
ROM.15.29	Ngulukagula ukuta penzusile ukwenyu ndivasila mu uwufunyilile mbewuli wa Kilisito. 
ROM.15.30	Sweno, vanyalukolo vangu, nguvagongola ukwimila Umutwa vetu Yesu Kilisito, na uwimila uwende uwihumaga kwa Umuhe, munangage ukusukila kwa Nguluvi. 
ROM.15.31	Musukage hilo sambi mokwe ukuhuma mwa vala vesivafuuvitwi avali ku Yudaya, na kikipigo changu nacho uko ku Yelusalemu, sambi nzidikilwe na avanu avelu avali kuko. 
ROM.15.32	Sweno, wone Nguluvi awende, nywana ukusa ukwenyu na mutima mwelu, suupe pamwi na nyenye. 
ROM.15.33	Nguluvi yula yemwene ikilamuko cha uwikalakunoga avelage na pamwi na nyenye mbemuli! Ena!
ROM.16.1	Ndiwenda ukumukagulisa ukwenyu Umuhasa vetu Fwebe umukami va ilikanisa lya ku Kengeleya. 
ROM.16.2	Mumwanukilage ukwimila Umutwa ndawe ulwinogela avanu va Nguluvi. Mumutangage mwa fyeava agulwime, pakuva umwene akave munu munofu hilo kwa awolofu na kwa nene kangi.
ROM.16.3	Ndihungisa kwa Pilisika na Akila, avanyakupiga vayangu mufipigo fya Kilisito Yesu. 
ROM.16.4	Avene vevitawe uwumi wawo ukwimila nene. Vinogela ukulumbwa, si ukuta ulo lwa nene hela, pesi na kwa amakanisa mbegali ga avanu avamyanza. 
ROM.16.5	Ndihungisa kangi na ku likanisa ilikong'ana mukaye yawo.
ROM.16.5	Ndihungisa kwa munyawiyendi vangu Epayineto yula uva ukutala ukumufuuwa Kilisito mulutanana lwa mu Asiya. 
ROM.16.6	Mumuhungilage nayi Maliya yeapigite kwa wupifu ukwimila nene. 
ROM.16.7	Ndihungisa kwa Anduloniko na Yuniya avanyang'i avayangu vevasopitwe mundinde pamwi na nene; nawo vakagulanike hilo mwa avigendo, kangi vatasile ukwingila mu wukilisito nene pesindilava nzingila.
ROM.16.8	Ndihungisa kwa Ambulyato, munyawiyendi vangu mu kuhanga na Umutwa. 
ROM.16.9	Ndihungisa kwa Ulubano, umunyakupiga muyangu mu wupisi wa Kilisito, kangi ngumuhungila Sitaku. 
ROM.16.10	Mumuhungilage nayi Apele ye uwufuuwa wakwe kwa Kilisito uwukawonike pelu. Ndihungisa kwa mbevali avali mukaye ya Alisitabulo. 
ROM.16.11	Ndihungisa kwa Helodiana, munyang'i muyangu; na kwa mbevali avali kwa Nalikisi yeakamwidiche Umutwa.
ROM.16.12	Mumuhungilage Tilifena na Tilifosa avipiga ifipigo mu wupisi wa Umutwa, na umunyawiyendi vangu Pelisi ye akapigite nzolofu ukwimila Umutwa. 
ROM.16.13	Mumuhungilage Lufo, munu umupifu hilo mu kumupigila Umutwa, nayu yuve kangi ye yuvangu nayinene, 
ROM.16.14	mumuhungilage nayi Asungilito, Filegoni, Helena, Patuloba, Helima na avanyalukolo mbevali avali pamwi nawo. 
ROM.16.15	Mumuhungilage Filologo nayi Yuliya, Neleya na umuhase, nayi Olimba pamwi na avanu mbevali va Nguluvi avali pamwi nawo.
ROM.16.16	Mwihungilage mukwinonela muwende wa kinyalukolo mbemuli. Kamwene mbemuli nguvahungila ukuhuma ku makanisa mbegali ga Kilisito.
ROM.16.17	Vanyalukolo vangu, nguvagongola muvawuulilage pawelu mbevali avakwambusa ukusutana na ukwambusa avangi vagwe, visutana na inzigiso semwigisiwe. Mwilegage na avanu avindawe iwo, 
ROM.16.18	pakuva avanu avindawe iwo sivakumupigila Kilisito Umutwa vetu, pesi vakugapigila amaleme gawo vavene. Vilonga inofu na ukudalika kwa ukugongolesa viyasa inumbula sa avanu avagolofu. 
ROM.16.19	Pakuva ichoga chemwinacho kikapulise kuvanu mbevali, nambi nene mbe na luhekelelo kwa nyenye, ngembwenda muvelage na uluhala ulukwilaniche mufinu ifinofu na muvelage simwivanga kinu mung'ani imbi. 
ROM.16.20	Nave Nguluvi ikilamuko cha uwikalakunoga sahaava ukumukinya setani nu kumuvika pasi pa magulu gakwe.
ROM.16.20	Uwuwuya wa Umutwa vetu Yesu Kilisito wuvelage nanyenye.
ROM.16.21	Timoti, umunyakupiga pamwi na nene akuvahungila, nayi Lukio, Yasoni na Sosipatulo Avayudaya vayangu vakuvahungila.
ROM.16.22	Nayi nene Telitio ye ngwandika seilonga Pawulo mubalula iyi nguvahungila.
ROM.16.23	Gayo, yeanzanuche mukaye yakwe na likanisa mbelili ilyalikong'ana kulumwene, likuvatigila kamwene, Elasito, umulolesi va uwunono wa iboma iyi pamwi nayi Kwalito, vakuvahungila. [ 
ROM.16.24	Uwuwuya wa Umutwa vetu Yesu Kilisito wuvesage na nyenye mbemuli. Ena.]
ROM.16.25	Sweno, lino tumulumbage Nguluvi! Ye mwene yeahwanite avakangase mu lukani ulunofu lwe ndadalike ulukani lwa Yesu Kilisito, na mwa kila ikinyele ikigubwilwe na ichekifihitwe uluhuma pidaha. 
ROM.16.26	Sweno, inachene iyo yiletitwe pawelu na ukuhuma muwandike uwa avavisi lukagulanike ku wutwa wa ing'i mbesili, ukwimila ululagilo lwa Nguluvi uva mbepali sambi vapelwe ichoga cha ukufuuwa.
ROM.16.27	Kwa Nguluvi yeiyena umunyaluhala ulukwilaniche, sivesage indolo kwa ukukola kwa Yesu Kilisito, mbepali na mbepali! Ena.
1CO.1.1	Pawulo, yendakemelitwe mbe mwigendo va Kilisito Yesu kwa uwende wa Nguluvi, pamwinga na umunyalukolo vangu Sositene, 
1CO.1.2	Kulikanisa lya Nguluvi lyelili uko ku Kolindo. Nyenye mukesiwe kwa ukuhanga na Kilisito Yesu, mwakemelitwe sambi muve vanu va Nguluvi mwiva pamwinga na avanu mbevali, vevakumusunyalila Umutwa vetu Yesu Kilisito, ye Umutwa vawo na vetu na hwehwe.
1CO.1.3	Nguvasukila uwende na uwikalakunoga ukuhuma kwa Nguluvi udadetu na Umutwa vetu Yesu Kilisito.
1CO.1.4	Nane ngumulumba Nguluvi vangu mbepali ukwimila nyenye pakuva kwa uwunofu wakwe akavapelye uwuwuya wakwe ukwimila Kilisito Yesu. 
1CO.1.5	Pakuva, kwa ukuhanga na Kilisito mukanonite mwa mbefili. Mukapelitwe uwuseela mbewuli na uludali mbeluli ulwa ukudalika, 
1CO.1.6	Ulukani lwa Kilisito lukangasiswe mwanyenye, 
1CO.1.7	na simwigaya ikipelwa chechekivesaga cha kimuhe, pemwisindila ukugubulwa kwakwe Umutwa vetu Yesu Kilisito. 
1CO.1.8	Umwene avakangasa nyenye mbaka kumudugo sambi samuwoneke simwivananzi ikimunyi kila cha Umutwa Yesu Kilisito. 
1CO.1.9	Nave yemwene yeavakemelye nyenye, sambi muhange na umwanakwe Yesu Kilisito Umutwa vetu umwene ye vakwihuvilwa.
1CO.1.10	Vanyalukolo, nene nguvagongola hilo, mwitawa lya Umutwa vetu Yesu Kilisito: muvelage mulaganie kumwi mbemuli mwa mbesili semwilonga, kulemwage ukuva na ulwigawo kwa nyenye; muvelage na amahosa gamwi kangi mwilamulila kumwi mbemuli. 
1CO.1.11	Vanyalukolo vangu, ing'ani sengapulike ukuhuma kwa avanu avamwi va mukaye ya Kulove, silagila pelu hela ukutigila uko kwina lwitakilo. 
1CO.1.12	Ndisaka ukutigila de: umunu yeyeavesaga ilonga ulwakwe: uyumwi itigila, “Nene ndiva Pawulo,” Uyungi: “Nene ndiva Apolo,” uyungi kangi: “Nene ndiva Kefa,” na uyungi: “Nene ndiva Kilisito.” 
1CO.1.13	Mbi, Kilisito akigavite? Mbi, Pawulo yeatumbikwe ukwimila nyenye? Na kangi tutigile, mbi mwabatisiwe mwitawa lya Pawulo? 
1CO.1.14	Nene ngumulumba Nguluvi ulwa sindamubatisisi umunu yeyeavesaga mwa nyenye pesi Kilisipo na Gayo hela. 
1CO.1.15	Sweno nambi nditigila asupali yeatigila akabatisiwe mwitawa lyangu. ( 
1CO.1.16	Aha mundegepele, kumbi ndabatisise kangi avanu va mukaye ya Sitefana; neke vevalutye paiva, singwiwuka wone ndabatisise umunu uyungi yeyeavesaga.) 
1CO.1.17	Pakuva Kilisito sianumiti ukubatisa, pesi ukudalika Ulukani Ulunofu, kangi ndadalikige si kwa ukwimila indongele ya uluhala sambi uludali lwa ifwa ya Kilisito mu musalaba salulava lugaya cha kwambula.
1CO.1.18	Pakuva ulukani ulwa ifwa ya Kilisito mu musalaba, lwiwoneka nda lukani lwa wupuva kwa vala vevisogola kukuyaga, neke kwa hwehwe yetuli mung'asi ya uwupoki ulukani ulo, lwe ludali lwa Nguluvi. 
1CO.1.19	Pakuva Uwandike Uwelu witigila:
1CO.1.19	“Nene sanzananga uluhala
1CO.1.19	lwa avene avanyaluhala.
1CO.1.19	na ukwimba kwa avaseela sandikutosa kutali.”
1CO.1.20	Mbi alikwi lino, umunyaluhala? Mbi alikwi lino, umwigisi va indagilo? Mbi alikwi yula umuseela va ulubesa va ifilo ifi mbi alikwi? Mbi si Nguluvi aluwuyipe uluhala lwa mung'i luve wupuva?
1CO.1.21	Pakuva, kwa uluhala lwa Nguluvi avanu sivahwaniti ukumukagula umwene ukwimila uluhala lwawo. Neke kangi ulungi na ulo, Nguluvi awendite ukuvapoka vala avifuuwa kwa ukwimila lula lwe avanyaluhala vitigila wupuva, kwa lula ulukani lwetwidalika. 
1CO.1.22	Avayudaya visaka ikilagilo, na Avagiliki nawo visaka uluhala, 
1CO.1.23	Neke hwehwe tukumudalika Kilisito yevamutumbike
1CO.1.24	Neke kwa vala avakemele, Avayudaya na Avagiliki, Kilisito ye uludali na uluhala lwa Nguluvi. 
1CO.1.25	Pakuva chekiwoneka wupuva kwa Nguluvi, icho chekiva kina uluhala ululutye uluhala lwa avanu, na chekiwoneka ukuva kihomefu kwa Nguluvi, icho chekiva kikangafu hilo ukulutila uwukangafu wa avanu.
1CO.1.26	Vanyalukolo, mwiwukage ulusika pemwakemeligwe: Awolofu mwanyenye sive vanyaluhala nambi kwa amahosa ga uwunu; avangi sive vanyaludali nambi ukuva vatambule. 
1CO.1.27	Kwekutigila, Nguluvi ahagwe ifinu fila fye mung'i fiwoneka wupuva; sambi avahongele inyoni vala avanyaluhala na kangi ahagwe fila fye mung'i fiwoneka fihomefu, sambi avahongele inyoni avakangafu. 
1CO.1.28	Nguluvi ahagwe fila fye kwa amahosa ga mung'i fiwoneka si kinu na fihele fibedalwa, ifinu fye siuhwaniti nambi ukwihosa ukuta kofili sambi kwa ukukola mwa fifyo anange fila fye kwa amahosa ga avanu fiva fitambule. 
1CO.1.29	Sweno, asupali umunu yeivahila ikinu chechekivesaga pamiho ga Nguluvi. 
1CO.1.30	Umwene ye kilamuko cha uwumi wenyu mwa Kilisito Yesu ye Nguluvi amuwuyipe ave luhala lwetu, uwugolofu wetu na ukweswa kwetu na uwukombolwa. 
1CO.1.31	Sweno, ndawe lwewilonga Uwandike Uwelu:
1CO.1.31	“Yeiwenda ukwivahila,
1CO.1.31	sweno, ivahilage ikipigo cha Umutwa.”
1CO.2.1	Vanyalukolo, nene pengengasile ukwenyu sindavadalichi ulupweng'enyu ulwa ikinyele kila icha ulukani lwa Nguluvi kwa ukukola uwuseela wa indongele, nambi kwa uluhala lwa avanu. 
1CO.2.2	Nene pende ukwenyu ndalamwe ukuva ndimupuva ndemwage ukukikagula ikinu chechekivesaga kila pesi ukumukagula Yesu Kilisito, ena, Kilisito yevamutumbike. 
1CO.2.3	Nene pende ukwenyu ndenyanzile muwuhomefu na uwogofi wukomi na ukukuvila. 
1CO.2.4	Uwudalisi wangu na inzolelesi sangu sindalongigi kwa ukuvakwega avanu kwa uluhala, pesi kwa uwolelesi wa uludali lwa Umuhe. 
1CO.2.5	Ndapigite ulo sambi ulufuuwo lwenyu lwimile muludali lwa Nguluvi, salulonga lwimile muluhala lwa avanu.
1CO.2.6	Nambi ndahihyo, kwa vala avakange twikola kangi na luluhala lulo si lwa mung'i yiyi, nambi uluhala lwa avatema va mung'i iyi, vala avasutine kukuyaga. 
1CO.2.7	Uluhala lwetwikola hwehwe, lwe luhala lwa ulukani lwa Nguluvi ululi ku kinyele, uluhala ulufihe, lwe luhala lwe Nguluvi ealugafile uluhuma pidaha ukwimila indolo setu. 
1CO.2.8	Uluhala lwe avatema va mung'i umu, valemilwe ukulukagula, pakuva vevalukagule, sivevigelela ukumutumbika Umutwa va indolo mu musalaba, 
1CO.2.9	Neke, ndawe wewilonga Uwandike Uwelu,
1CO.2.9	“Ing'ani se nambi iliho silyelilasiwona,
1CO.2.9	nambi ilipulikilo silyelilapulika,
1CO.2.9	ing'ani se nambi umunu siealahosa munumbula.
1CO.2.9	Iso Nguluvi avaviche vala vevamwenda.”
1CO.2.10	Iso se ng'ani Nguluvi, seatuviche pelu ukwimila Umuhe vakwe. Pakuva Umuhe aigosa chechekivesaga, nambi ing'ani isili mugati hilo mwa Nguluvi. 
1CO.2.11	Yenani yeahwanite asikagule ing'ani isili kwa umunu uyungi pesi inumbula yakwe umunu uyo? Lwindahihyo, asukuli yeasisele ing'ani sa Nguluvi pesi Umuhe va Nguluvi. 
1CO.2.12	Lino hwehwe sitwanuchi Umuhe va mung'i pesi yula yeihuma kwa Nguluvi sambi atutange ukusikagula mbesili seatugavye Nguluvi.
1CO.2.13	Nambi hwehwe tukwigisa, neke situkwigisa ukukola uluhala lwa avanu, pesi twikola Umuhe se atwigise, twiganula ing'ani isa Umuhe kwa vala avinave Umuhe yuyo. 
1CO.2.14	Umunu uva mung'i sakwanukilagi ing'ani sa Umuhe va Nguluvi. Pakuva kulumunu uva ndahihyo ing'ani sa Nguluvi kulumwene uwo wupuva, pakuva iso simulutye uluhala pakuva iso sasikagulanika kwa uwutanzi wa Umuhe hela. 
1CO.2.15	Neke umunu yeinave Umuhe yuyo, yemwene yeahwanite ukuwukagula uwunofu wa mbepali, nave sahwana ukulongwa fibi na umunu yeyeavesaga. 
1CO.2.16	“Yenani yeahwanite alukagule uluhala lwa Umutwa? Yenani yeahwanite ukwigisa ulukani?” Neke hwehwe twina uluhala lwa Kilisito.
1CO.3.1	Vanyalukolo vangu, nane nene singahwaniti ukulonga nanye witigila mwinave uyo Umuhe. Ndawene lunofu ndonge nanye witigila mwivanu va mung'i, witigila mwivana vadodo mumikalile ija uwukilisito. 
1CO.3.2	Ndawene lunofu ndivapele lisiva, si uwugali, pakuva simwemuhwana ukulya. Na kulino de simuhwaniti ukulya, 
1CO.3.3	pakuva na kulino de nyenye pemwivanu va mung'i. Mbi si nachene ukutigila ukwenyu pekwina igila na ulwitakilo weyinyenye ng'ani? Ulo chekilagilo ulwa nyenye pemukaali mwivanu va mung'i, mukwikala we mukwiga imikalile ija mung'i. 
1CO.3.4	Uyumwi venyu peitigila, “Nene ndiva Pawulo.” na uyungi, “Nene ndiva Apolo,” mbi, ulo sichekilagilo ukutigila nyenye mukaali pemwiga imikalile ija mung'i mumu hela?
1CO.3.5	Mbi Apolo ye nani? Na Pawulo yenani? Hwehwe twivakami hela yetwavaletye nyenye ulufuuwo. Yeyeavesaga mwahwehwe ipiga ikipigo che apelitwe nu Mutwa. 
1CO.3.6	Nene ndavyalite inyadikwa, Apolo swe iboholela ululenga; neke umunyakuleka yimele ye Nguluvi. 
1CO.3.7	Lino ipo umunyakupiga hilo si yula yavyalite inyadikwa, nambi yula yaboholye ululenga, ipo munyakupiga hilo ye Nguluvi yalekite inyadikwa yimele nu kutaalipa. 
1CO.3.8	Yula yeavyalite na yula yaboholye ululenga mbevali valing'ene, nawo mbevali savanukila ikipelwa ikihuma muwupifu wa ikipigo chawo. 
1CO.3.9	Pakuva hwehwe twilukolo, twivanyakupiga pamwinga na Nguluvi, na nyenye mwilungulu lyakwe, kangi nyenye mwikaye yakwe inzenge.
1CO.3.10	Na kwa ukukola uwuwuya wa Nguluvi wamelye, ndawe musenzi umupifu, ndavisele ulutu na uyungi isenge baho pachanya. Ino lwinoga umunu yeyeavesaga yeisenga baho pachanya, alavisage hilo. 
1CO.3.11	Pakuva asukuli umunu yungi yeahwana ukuvika ulutu ulungi kangi pe silulula lwelwavisilwe pamwandi, kwekutigila ye Yesu Kilisito. 
1CO.3.12	Pachanya pa ulutu ulo umunu yeyeavesaga ahwanite asengele isahabu, amagobole nambi amaganga gegagigusiwa amagobole molofu; ahwanite asengele amagoda, amahamba na apangi ilisoli. 
1CO.3.13	Kwa lwelweluvelaga, muwunofu wa ikipigo cha yeyeavesaga munu sawuwoneka ikimunyi kila che Kilisito sawuvika pelu. Pakuva, ikimunyi icho saguwoneka umoto, na umoto ugo sagugosa uwunofu wa ikipigo chakwe. 
1CO.3.14	Na chechekivesaga kinu che umunu akwete pakusengela mulutu, wone sakihwane ukukuluka mu moto gula, sweno umunu uyo saanukila ikipelwa chakwe, 
1CO.3.15	neke wone ikinu chasenje, manyi sachuse kipye kisile, sweno umunu uyo sisaanukila ikipelwa chakwe, pesi ulwa umunu uyo umwene, saapokwa witigila yakulwike ukuhuma mumoto.
1CO.3.16	Mbi, simukulukagula ukutigila nyenye mwitembeli ya Nguluvi, nu kutigila Umuhe va Nguluvi aakwikala mwa nyenye? 
1CO.3.17	Sweno, wone umunu anange i tembeli ya Nguluvi, Nguluvi amwananga umunu uyo; pakuva i tembeli ya Nguluvi nzelu, na i tembeli iyo ye nyenye. 
1CO.3.18	Uyungi alemwage ukuvasanga! Umunu yeyeavesaga mwa nyenye yeitigila ina uluhala aakwiga ulwa mung'i, ikiba itigile mupuva sambi ave na uluhala lwa nachene. 
1CO.3.19	Pakuva uluhala lwa mung'i ulo wupuva pamiho ga Nguluvi. Pakuva Uwandike Uwelu wilonga, “Nguluvi aakuvibata vanyaluhala mu wusugu wawo.” 
1CO.3.20	Na kangi, “Umutwa alukagwe ukutigila amahosa ga avanyaluhala sigahwaniti kinu.” 
1CO.3.21	Sweno, umunu alemwage ukwivahila avanu. Pakuva ifinu mbefili fyeenyu. 
1CO.3.22	Pawulo, nambi Apolo nambi Kefa, nambi ing'i, nambi uwumi nambi ifwa, nambi ing'ani isa lino na sesasusa, mbesili isi seenyu. 
1CO.3.23	Neke nyenye mwivanu va Kilisito, nave Kilisito va Nguluvi.
1CO.4.1	Umunu atuhosage hwehwe ulwa twivakami va Kilisito na avavisikise isa ikinyele sa Nguluvi. 
1CO.4.2	Ipo chekigoswa kwa yula umuvisikise ulwa avelage munu yeakwihuvilwa. 
1CO.4.3	Neke kwa nene si kinu wone nyenye munyige kwa ukukola lwevavihiga avanu, neke nene singwihiga kinu. 
1CO.4.4	Nene inumbula yangu siyikusongela kwa ikinu chechekivesaga, nambi ndahihyo sinditigila nene ndimugaya lwehwanite nzanange nda. Neke Umutwa yakunyiga nene. 
1CO.4.5	Sweno, mulahiga ulusika pesilulava lufika, pa Umutwa salasa. Uyo saavika pelu ing'ani isa ikinyele isifihime, na ukugalagila pelu amahosa ga inumbula sa avanu. Ipo umunu yeyeavesaga saanukila ikilumbo ikimuvaje.
1CO.4.6	Vanyalukolo vangu, iso mbesili ndonzile ukwimila mwa Apolo na nene, icho kilagilo kwa nyenye, ukwimila ikilagilo chetu nene na Apolo ndisaka sambi mulukagule nachene indongele iyi, “Mwinatilage inzandike.” Kwa nyenye pavelage pagaya umunu yakumududuvila uyungi nambi ukumubedala umunu yungi. 
1CO.4.7	Mbi nani yakukuwona veve ulwa uli pachanya ya avangi? Mbi lino wina kiki veve chesiwimupele na Nguluvi? Na wone wapelitwe, lwakiki widuduvila icho wiva nda siwapelitwi?
1CO.4.8	Lino luvakwilye! Lino yemunonite! Kangi yemuve vatema lwe hwehwe situlava! Ena, nachene, luke lunoga nyenye muteme, sambi na hwehwe petuhwana pamwinga ukutema nanyenye. 
1CO.4.9	Lwiwoneka pelu kwa nene ukuta Nguluvi atupelye hwehwe avigendo ikilega cha mu mbele, sambi tuve wita avanu avahige ukufwa, twavisilwe tuve vanu va kuhekwa mung'i mbeyili, kwa avanyivaha na kwa avanu. 
1CO.4.10	Hwehwe twivapuva ukwimila Kilisito, neke nyenye mwivanyaluhala ukwimila ukuhanga na Kilisito, hwehwe twivahomefu, neke nyenye mwavanyaludali. Nyenye mwipelwa ululumbo neke hwehwe twibedalwa. 
1CO.4.11	Na kulino de, hwehwe tudagine, kangi tukelwike, tufuulike, twipunangwa mufyolofu, twivagaya nambi pono pa wuvaso. 
1CO.4.12	Kangi twiguda, kono we twipiga ifipigo kwa amawoko getu yihwehwe. Na pevatwelanga, hwehwe tukuvasukila uwufunyilile, na petwitesewa, hwehwe twikangalila; 
1CO.4.13	na pevakutufila, hwehwe twipitula kwa wulele, mbaka kulino de, hwehwe tukave mahwahwa mung'i. 
1CO.4.14	Nene singuvandikila ing'ani isi sambi ndivahongele inyoni nda, pesi ulwa ndivandiche isi, sambi ndivigise hela, nyenye nye vanangu avende. 
1CO.4.15	Pakuva nave mwinawo avalolesi mbilima nzolofu mumikalile ija uwukilisito, nambi ndahihyo mwinave udadenyu yumwi swe, pakuva kwa ulubali lwa uwukilisito nene yendavejee kwa ukuvadalikila Ulukani Ulunofu.
1CO.4.16	Sweno, nguvagongola munzigage nene. 
1CO.4.17	Nambi nene ndimutumite Timoti aase ukwenyu. Uyo ye mwanangu umwende yengumufuuwa mwitawa lya Umutwa. Uyo aviwusa ing'asi ye nene Pawulo ndigendela mumikalile ija uwukilisito; ing'asi yengwigisa bahapavesaga mumakanisa mbegali.
1CO.4.18	Neke apamwi avangi mwa nyenye, vavanzile ukwivika pachanya vakwihosa ukuta nene sinzusa kangi ukwenyu. 
1CO.4.19	Neke, ulwene mulukagulage ukuta, wone Umutwa awende, ongo nzusa ukwenyu lilino, napenzusile, pepene pesandilavila yinene, ichene chevahele vilonga vawo vevakwivika pachanya, pebaho pendilavila na luludali lwawo lwevinalo. 
1CO.4.20	Pakuva uwutwa wa Nguluvi, siwakwimila mung'ani sa ndahihi hela, pesi muludali. 
1CO.4.21	Mbi lino nyenye mwiwenda ululikwi? Ngali nzusage ukwenyu weng'olye ulugoda, apangi nzusage na inumbula iya uwende na uwulele?
1CO.5.1	Lino, kosili ing'ani isa nachene ukutigila ukwenyu kowoli uwugoni, kangi uwugoni uwaafu wesiwulava wuwoneka nambi kuvanu, vesivamuseli Nguluvi kumbi ndipulika ulwa umuyenyu uyumwi akategwe umukina udade! 
1CO.5.2	Nye! Kumbi ndawuli nyenye mukwisumila? Mbi si muke muhuguvala, na uyo yeipigite uwaafu lwinoga mumuhese ahege mwa nyenye. 
1CO.5.3	Ena, kulubali ulwangu, nene nambi ndilipataali nanyenye ku muvili, nambi ndahihyo mu numbula ndilibaho pamwinga na nyenye, ndiva ndandilibaho, nene yendimuhigite umunu uyo yeakapigite uwaafu uwuhonga inyoni. 
1CO.5.4	Sweno, ulusika lwe mwikong'ana pamwinga mwitawa lya Umutwa Yesu, nane ndiva wita ndili pamwinga na nyenye kwa inumbula, sweno kwa uludali ulwa Umutwa vetu Yesu, 
1CO.5.5	mumutawulage umunu uyo kwa Setani sambi umuvili gwakwe gwanangwe na inumbula yakwe yihwane ukupokwa ikimunyi kila icha Umutwa.
1CO.5.6	Ulwidudumbo lwenyu silwinoga kinu! Mbi, simukulukagula ulwa uwuhahu wudodo wawihahula uwuse mbewuli? 
1CO.5.7	Ino, mwiyesage nu kutaga kutaali uwuhahu wa pidaha, wa uwananzi, sambi muve vapya uwuhahu ndawe mwiwali. Pakuva Kilisito ye ng'olo ya Pasaka vetu umutawule ave nambika.
1CO.5.8	Sweno, tuwuyape ikimunyi ikikomi, si kwa wula uwuhahu wa pidaha, uwuhahu wa uwanangifu pesi kwa umukate gwesimuhate uwuhahu, umukate ugwa uwugolofu wa nachene. 
1CO.5.9	Ndavandiche ibalula yangu ulwa mulahanga na avanu avagoni. 
1CO.5.10	Neke ulwene singatigiligi avanu mbevali avali mung'i vagoni, avahatufu, vadesi na vala vevavisunyalila ifihwananguluvi. Sweno, muke muwende ukuvakimbila mbevali iwo apo luke luvanogela nyenye muhegele ng'ani mung'i umu! 
1CO.5.11	Neke chengalongige pengwandika che iki: Mulahanga na munyalukolo umukilisito umugoni, muhatufu, kangi aisunyalila ifihwananguluvi, musongela avayagwe, mugaasi kangi mudesi. Umunu yeindawe uyo, nambi ukulilasa nave, mulalilasa.
1CO.5.12	Mbi, ulo lwelwa nene ukuvahiga avanu vala vevali kwivala? Aa nda iwo Nguluvi yeavahiga. Mbi, lino ndawuli, yinyenye nanye simuhwaniti ukuvahiga avakilisito vayenyu? 
1CO.5.13	Sweno, mumuhakilage kutali na nyenye umunu umwanangifu!
1CO.6.1	Mbi lwihwana wuli uyumwi va nyenye amusongele umukilisito umuyagwe ku wuhigilo wa avanu vesivamuseli Nguluvi ileka ukumusongela kwa avanu va Nguluvi? 
1CO.6.2	Mbi, simukulukagula ulwa avanu va Nguluvi savavahiga avanu mbevali mung'i? Lino wone, avanu mbevali savahigwa nanyenye, lino mbi ndawuli mwilemwa ukuhiga ing'ani isi indodo hela? 
1CO.6.3	Mbi, simukulukagula ukutigila, silulo hela ulwa ukuhiga ing'ani indodo isa mbepali, satuvahiga na avanyivaha va Nguluvi? 
1CO.6.4	Nyenye pemwiva na iliyoyo mung'ani isa mbepali, mbi ndawuli mukuvakemela avanu vavahige avagaya choga ku kanisa? 
1CO.6.5	Nachene ipo mwihonga inyoni! Kwekutigila asukuli umuyenyu uyumwi umunyaluhala yahwanite ukudawula ilidati lyelili mwa avakilisito? 
1CO.6.6	Lino, nachene guve nda musimu kwa avanyalukolo ukumusindika umunyalukolo ku wuhigilo, kangi na baho kwa avahisi vesivafuuvitwi.
1CO.6.7	Pakwisongela weyinyenye ng'ani mukwilagila ulwa nyenye yemulemelilwe ng'ani! Mbi siluke luva lunofu, kwa nyenye nambi muke mupigilwe fibi? Kangi siyike yiva kiba kwa nyenye, nambi muke mwanukwe ifyenyu? 
1CO.6.8	Neke, lino nyenye yemwipigila avangi fibi na ukwihisila yinyenye ng'ani, umunu na munyalukolo vakwe! 
1CO.6.9	Apangi mbi, simukulukagula ukutigila avanu avanangifu sisavava, na ililila mu Uwutwa wa Nguluvi? Mulasangwa, avanu vanyamikalile imyanangifu, ija, wugoni, avanyakusunyalila ifihwananguluvi, avayamba, nambi avasafi, 
1CO.6.10	avahiisi, avimi, avagaasi, avaheesi, avaposi, iwo mbevali sisavahanga muwutwa wa Nguluvi. 
1CO.6.11	Avangi mwa nyenye pamwandi mwapigige siso, neke lino mukave mwiwofuge, mukofwigwe, mukesiwe na ukwilamula na Nguluvi mwitawa lya Umutwa Yesu Kilisito na uwimila Umuhe va Nguluvi vetu.
1CO.6.12	Umunu uyungi ahwanite atigile, “Kwa nene mbefili finofu.” Ena, neke si mbefili ifihwanite nda, ngwidikila ukutigila ifinu mbefili finofu neke sindiwenda ifinu fimbike muwunyawingi. 
1CO.6.13	Uhwanite utigile, “Ichakulya chavisilwe ukwimila lileme, na ilileme ukwimila ichakulya.” Ena, neke Nguluvi saafyananga mbefili ndawe fivili. Umuvili gwa umunu simuvike kwa uwuyamba pesi kwa ukumupigila Umutwa, nave Umutwa ukwimila umuvili. 
1CO.6.14	Sweno, Nguluvi yamusilibwe Umutwa ukuhuma kwa avafwe saatusilibula nayihwehwe kwa uludali lwakwe.
1CO.6.15	Mbi, simukulukagula ulwa imivili jenyu fye figawamuvili fya umuvili gwa Kilisito? Mbi, mwihosa ulwa nywanite ukutegula ulubali ulumwi lwa umuvili gwa Kilisito na ukuluwuyapa luhange mumuvili gwa umung'inetu umugoni? Pogola siluhwaniti nambi ludodo. 
1CO.6.16	Pakuva, ndawe lwemulukagwe, ukutigila yeihanga na umung'inetu umugoni aiva muvili gumwi nave-ndawe lwandikwe, “Nawo avavili savava muvili gumwi.” 
1CO.6.17	Neke yahangite nu Mutwa aiva numbula yimwi nave. 
1CO.6.18	Neke mwikomalilage hilo na uwugoni. Pakuva inzanangifu isingi mbesili sasipigilwa kwivala kwa umuvili neke umugoni akugupigila inzanangifu umuvili gwakwe yumwene. 
1CO.6.19	Mbi, simukulukagula ulwa imivili jenyu ye tembeli ya Umuhe Umwelu yali mwanyenye, yemwamwanuche ukuhuma kwa Nguluvi? Ino nyenye, simwivanyamwenafyo. 
1CO.6.20	Mwivagule na amagobole molofu, ino, mukolage imivili jenyu ukumupela indolo Nguluvi.
1CO.7.1	Neke lino ing'ani sila semukandike: Ena, lunofu wone umugosi ikale wesategwi umung'inetu, 
1CO.7.2	neke lino pakwilega na ukugelwa isa uwugoni, apo umunu mugosi yeyeavesaga lwinoga avelage na umung'inetu vakwe yumwene, na umung'inetu yeyeavesaga lwinoga avelage na umugosi vakwe yumwene. 
1CO.7.3	Na umugosi akwisage ulukumunogela uvakwe, nave umung'inetu ndahihyo akwisage ulukumunogela umugosi vakwe. 
1CO.7.4	Umung'inetu mugaya lulagilo ulwa umuvili gwakwe, pesi umunu vakwe yeinalo, lwindahihyo kwa umugosi, nave mugaya lulagilo ulwa umuvili gakwe, pesi uvakwe yeinalo. 
1CO.7.5	Mulemwage ukwiyima isivavaje mungomwa yenyu, mbaka pala pemuve mwiyidikise ukusuupa lusika ludodo, sambi muve na ikilega ikinofu ukwifunya. Pelulutye ulo kangi mupilukilage ukukwisa isivavaje, sambi setani alemwe ukuvagela ukwimila uwuhomefu wenyu.
1CO.7.6	Neke isi senguvalongela nene lino sinditigila wanda sivelage lulagilo aa nda, isi nguvalongela isihuma mumahosa gangu hela. 
1CO.7.7	Nene ngembwenda avanu mbevali vanzigage nene lwendiwali, neke yeyeavesaga munu inacho ikipelwa chakwe ukuhuma kwa Nguluvi, uyungi ikipelwa iki na yula ikingi.
1CO.7.8	Sweno, vala vesivalategula nambi kugomwa na vala avafwile nguvatigila lwinoga vanzigage nene lwendiwali. 
1CO.7.9	Nambi ndahihyo, wone umunu akwilemwa, ikiba ategule, pakuva ikiba hilo ukutegula sindawe ukudobokela.
1CO.7.10	Kwavala vevategwe ndina lulagilo, kangi silwangu nda, ulo lwa Umutwa: umung'inetu alemwage ukulekana na umunu vakwe. 
1CO.7.11	Neke wone alekane na umunu vakwe, swe ikalage simugomwe; pesi ndahihyo apo, vilamulage na umunu vakwe. Umunu vakwe nave alamupela uvakwe ulwandiko lwa ukulekana.
1CO.7.12	Kwa vala avangi, (ulu lwandiyena, si lwa Umutwa) nditigila de: Wone umugosi umukilisito inave umung'inetu yesiafuuvitwi, na uyo umung'inetu ave peawenda ukwikalasa, swe alemwage ukumupela ulwandiko lwa ukulekana. 
1CO.7.13	Na kangi, wone umung'inetu umukilisito mugomwe kwa umunu yesiafuuvitwi, ave peawenda ukwikalasa, swe alamupela umunu vakwe ulwandiko lwa ukulekana. 
1CO.7.14	Pakuva uyo umugosi yesiafuuvitwi akwanukilwa na Nguluvi kwa ukuhanga na uvakwe, na uyo umung'inetu yesiafuuvitwi akwanukilwa na Nguluvi kwa ukuhanga na umunu vakwe pesi ndahihyo avana vevakwegalwa sivake, vava vana va Nguluvi, kumbi lino iwo vana va Nguluvi. 
1CO.7.15	Nambi ndahihyo, wone yula yesiafuuvitwi iwenda ukumuleka umuyagwe ye mukilisito, swe, amulekage hela. Ipo uyo umukilisito umugosi apangi umung'inetu, ava mutemapakwe. Pakuva Nguluvi avakemelye nyenye mwikale mu wikalakunoga. 
1CO.7.16	Veve we mung'inetu umukilisito, ukulukagula ndawuli ulwa suhwaniti nachene umupoke umunu vako? Na kangi, veve ve mugosi umukilisito, ukulukagula ndawuli ulwa suhwaniti nachene umupoke uvako?
1CO.7.17	Umunu yeyeavesaga lumunoje ikalage mumikalile igigendela mufipelwa fyakwe fyapelitwe na Nguluvi, pala peakemeligwe na Nguluvi. Ulu lwe lulagilo lwangu ku makanisa mbegali. 
1CO.7.18	Wone umunu akemelitwe kono muwoole sweno alemwage ukuva nda simuwoole, na wone kangi umunu akemelitwe wesi muwoole, sweno alemwage ukuwoolwa. 
1CO.7.19	Pakuva ukuwoolwa na ukuleka ukuwoolwa si kinu nda, ikikomi ukwinatila indagilo isa Nguluvi. 
1CO.7.20	Sweno, umunu yeyeavesaga ikalage ndawe lweeiwali ulusika pakemeligwe. 
1CO.7.21	Mbi, veve wewimunyawingi pewakemeligwe? Lunofu, ulahosa ulo hilo, neke wone upelwe ikilega cha uwutemapakwe, pigile lulo. 
1CO.7.22	Pakuva yula yakemelitwe nu Mutwa we munyawingi uyo aiva mutemapako kwa Umutwa, lwindahihyo kwa yula yakemelitwe mutemapakwe, aiva munyawingi va Kilisito. 
1CO.7.23	Mbevali mwivagule kwa amagobole molofu, mulemwage ukuva kangi vanyawingi va avanu. 
1CO.7.24	Vanyalukolo vangu, umunu yeyeavesaga mwanyenye sweno ikalage na Nguluvi ndawe lweeiwali ulusika peikemelwa.
1CO.7.25	Lino, ulwa avanahinza avigani na vesivalategula, ndimugaya lulagilo uluhuma kwa Umutwa, neke ndilonga sa amahosa gangu nene ye kwa ulusungu lwakwe Umutwa ngapelitwe ukuva munu ye vakufuuwa. 
1CO.7.26	Sweno, ukwimila uwubane wewipwali lino, nditigila luke lunoga umunu asigalage weiwali. 
1CO.7.27	Mbi, veve wategwe? Sweno, ulemwage ukulekana na uvako. Veve siulategula? Sweno, ulemwage ukutegula. 
1CO.7.28	Neke wone utegule sinditigila uva upigite inzanangifu aa nda, na umwanahinza wone agomwe sinditigila ava apigite inzanangifu aa nda. Neke vala vevategula na ukugomwa iwo vafikwa na uwubane uwa mung'i iyi, neke nene singembwenda uwu wuvafike nyenye.
1CO.7.29	Vanyalukolo vangu, ndiwenda ukutigila de: ulusika lwelusige ludodo hela. Na uluhuma lino vala vevategwe vikalage witigila sivalategula; 
1CO.7.30	vala vevivemba vavelage witigila wanda sivivemba, na vala vevihekelela vavelage witigila wanda sivihekelela; na vala vevigula ifinu vavelage witigila wanda vagaya kinu, 
1CO.7.31	nawo vala vevakwifwahisa na ing'ani isa mung'i iyi vavelage witigila wanda vagaya icha ukuyipigila. Pakuva ndawe lwetukulukagula, ukuta ing'i iyi, yilutila.
1CO.7.32	Neke nene ngembwenda nyenye mulemwage ukuhuguvala. Umunu umugaya umung'inetu akwihosa hilo isa ikipigo cha umutwa, lweapiga sambi Umutwa lumunogele. 
1CO.7.33	Neke umunu yeategwe, akwihosa hilo sa ifipigo fya mung'i, lula lweahwana ukupiga sambi lumunogele uvakwe, 
1CO.7.34	nave igavite pavili. Nave umung'inetu yesimugomwa, apangi mwigani, akwihosa hilo ing'ani isa Umutwa hela, sambi ihumye umuvili na inumbula yakwe kulu Mutwa. Neke umung'inetu umugomwa akwihosa hilo isa mung'i lula lweamupigila umunu vakwe lumunogele.
1CO.7.35	Nene nguvalongela isi ukwimila ukwambula kwenyu nyenye, sinditigila sambi ndivapinging'ase. Ndiwenda mwihosage lunofu, sambi mumupigile Umutwa kwa inumbula na amahosa we mulaganie kumwi.
1CO.7.36	Wone umunu akwihosa ulwa sakumupigila lunofu umwanahinza yeamulumbite pesamutegwi, na kono uwudobokesi wakwe wukumulema, apigage lweiwona lunofu; vitegulage hela, siava apigite inzanangifu nda. 
1CO.7.37	Neke wone umunu uyo alamule kwa ukuwenda yumwene mu numbula yakwe ulwa sategula na wone uwudobokesi wakwe siwumulema na ukulamula lweapiga, sweno, ava ipiga lunofu hilo pesamutegwi uyo umung'inetu umwigani. 
1CO.7.38	Kwekutigila de: yula yeilamula ukutegula ipiga lunofu, na yula yeilamula lwa uwukitategula nave ipiga lunofu kangi ululutye.
1CO.7.39	Umung'inetu aiva mupinge na uvakwe ulusika mbeluli pembevali viva wumi. Neke umugosi peafwe, umung'inetu uyo aiva muwopole, na wone awende ahwanite ukugomwa na umunu yungi yeyeavesaga, pesi ulwa vitegulage mung'asi ya uwukilisito. 
1CO.7.40	Neke lwendiwona nene yike yiva ikiba ikale ndahihyo weiwali. Igo ge mahosa gangu, nayi nene ndihosa ulwa ndinave Umuhe va Nguluvi.
1CO.8.1	Neke lino ulwa ifilyo ifitawule nambika ku ifihwananguluvi: Tukulukagula ukuta, mbetuli twina wuseela, uwuseela uwo wakwambusa ulwidudumbo neke uwende wawisenga. 
1CO.8.2	sweno, yula yakwihosa ulwa akisele kinu, kumbi nachene sakiseli chechekivesaga kinu ndawe ulumuvaje akikagule. 
1CO.8.3	Neke umunu yamwenda Nguluvi, uyo yakagulanike hilo kwa Nguluvi.
1CO.8.4	Sweno ulwa ifilyo ifitawule nambika kwa ifihwananguluvi, hwehwe tukulukagula ukuta ifihwananguluvi si kinu nambi ludodo mung'i, mbetuli tukulukagula ulwa Nguluvi yumwi yeiyena hela. 
1CO.8.5	Nave kofili mung'i na kuchanya ifinu ifitambulwa nguluvi, nave vave kovali vanguluvi na avavina wolofu, 
1CO.8.6	nambi ndahihyo, kwa hwehwe kwali Nguluvi yumwi hela; Dada, mugafi va mbefili, ye kwa ukwimila yumwene hwehwe twikwali. Kangi pwali Umutwa yumwi hela, Yesu Kilisito, ye kwa ukwimila umwene ifinu mbefili fyagafilwe, na hwehwe twiva wumi kwa uludali lwakwe.
1CO.8.7	Neke, si mbevali vevakulukagula ulu. Pakuva povali avanu avangi vevasovyee ifihwananguluvi, avanu ve mbaka neng'ino de pevilya ifyakulya ifyo vakufiwona ulwa fitawule kwa ifihwananguluvi. Na pakuva inumbula sawo sina lufuuwo luhomefu, swe ifyakulya ifyo fikuvapela uwuhongawinya. 
1CO.8.8	Neke nambi ndahihyo ifyakulya sifihwaniti ukutuhegelesa pipi hilo na Nguluvi. Na pesitulii ichakulya kicho sitwi neema kinu nda, na petulye sitwiwilwa kinu nda.
1CO.8.9	Neke, mwikomalilage; uwutemapenyu wenyu wulemwage ukuvambusa avangi vanyalufuuwo uluhomefu vagwile mu nzanangifu. 
1CO.8.10	Pakuva, umunu ye inumbula yakwe nyomefu, peakuwene veve ye wina uwuseela wilya ifyakulya ifyo mugati mu Tembeli ya ifihwananguluvi, mbi, siwitigila ukuta ulo lumukuvilisa uyo agine ukulya ifyakulya, ifitawule nambika kwa ifihwananguluvi? 
1CO.8.11	Sweno, uyo umunyalukolo vako umuhomefu ye Kilisito amufwilye, ayaga ukwimila uwuseela wako. 
1CO.8.12	Neke wone muvambuse avanyalukolo venyu ulwindahihyo, na ukwananga inumbula sawo nyomefu, apo mwiva mumwananje Kilisito. 
1CO.8.13	Sweno, wone ichakulya kikwambusa umunyalukolo agwe, sisandya inyama nambi, longa nzambuse umunyalukolo vangu agwile munzanangifu.
1CO.9.1	Mbi, nene sindi mutemapangu? Mbi nene sindimwigendo? Ngali apangi sindamuweni Yesu umutwa vetu? Neke nanyenye nanye, sinyenye mwe maveleko ga ikipigo changu kulu Mutwa?. 
1CO.9.2	Nambi nene mbe sindi mwigendo ku vanu vangi, neke nane ndi mwigendo kwa nyenye. Nyenye wewolelesi wa uwigendo wangu, kwa ukuhanga na umutwa.
1CO.9.3	Neke ulukani lwangu kwa vala vevakumbesa lwe ulu: 
1CO.9.4	Ngali ndawuli hwehwe silukutuvagila ukupelwa ichakulya nu lulenga ukwimila ikipigo chetu chetwipiga? 
1CO.9.5	Ngali hwehwe silutuvaji ukugendasa ulugendo na umung'inetu yeyeavesaga ndawe lwevipiga avigendo avangi na avanyalukolo va umutwa, nayi Kefa nave? 
1CO.9.6	Apangi tutigile ye nene hela na Balanaba yelutuvaje tupigage ifipigo tandi, sambi twikwavile fyetugulwime? 
1CO.9.7	Mbi, umunyigalu yalikwi akwihombelaga yumwene peipigila uwunyigalu wakwe? Ngali yealikwi yeayilima umugunda neke aleke ukwambula amaveleko ga imisabibu kangi alemwe ukulya amaveleko? Kangi yenani yeaikwamila ifikwamilwa, neke alemwe ukunywa ilisiva lya ifikwamilwa fyakwe?
1CO.9.8	Ngali nyenye mukwihosa ukuta ndilonga isi mung'asi ya uwunuwunu hela? 
1CO.9.9	Ndawe nzandike mu ndagilo sa Musa, “Lemwage ukuyipinga isenga kumulomo peyikukutanga ukupata isanga.” Mbi, kwekutigila Nguluvi ilonga ulwa isenga? 
1CO.9.10	Mbi, siukulukagula ukuta alongige lwa hwehwe peilonga ulo, silwa isenga nda. Ena, isi nzandike nachene ukwimila hwehwe; pakuva yula yeilima na yula yeibeta, mbevali ndawe vavili vihuvye ukwanukila isanga. 
1CO.9.11	Neke wone hwehwe twavavyalye inyadikwa ya Umuhe mwa nyenye, mbi, luva lubi wone twambule ukwangula amaveleko genyu ga mung'i? 
1CO.9.12	Wone avangi vanoje na vilavisa iso ukuhuma kwa nyenye, mbi, hwehwe ndawuli siyetulutye hilo kwa vawo?
1CO.9.12	Neke, hwehwe sitwawenditi ukwimila lulo. Sweno ulungi lwa palulo, twakangalye mbefili sambi tulemwe ukulufuvalisa Ulukani Ulunofu lwa Kilisito. 
1CO.9.13	Mbi, simukulukagula ukutigila vala vevavipiga mu Tembeli vavilya fya mumo mu Tembeli, na ukutigila vevavitawula inambika pifunyo vavipelwa ulusago ulwa ikitawulwa kicho? 
1CO.9.14	Lwindahihyo nayi Mutwa alaje avadalisi va Ulukani Ulunofu vapelwage ichakulya chawo ukuhuma mumo.
1CO.9.15	Neke, nene sindapigiti nambi ikimwi mwa siso. Na pengwandika sinditigila sambi melwe kinu, nene ikiba pefwe silwindawe ukuleka uyungi anigile ngwidudumba chaka hela. 
1CO.9.16	Neke pendidalika Ulukani Ulunofu, ulo si lukani lwa kwidudumbila, icho che kipigo chendapelitwe. Neke ndinalyo wone ndemwe ukudalika Ulukani Ulunofu! 
1CO.9.17	Neke ndalimbe nyagwe yinene ukupiga ulu kwa ukwiyendela hela, sweno, ngembwenda ukwanukila amahombo; neke lino ndipiga pakuva ndimulagile, sweno kwekutigila ndipiga ululagile kwa nene. 
1CO.9.18	Sweno, amahombo gangu si kinu kangi? Amahombo gangu kiki hela ikilega cha ukudalika Ulukani Ulunofu kitahombwa, we sindiwenda ukwanukila isimbaje mu kudalika.
1CO.9.19	Sweno, nambi, nene sindi munyawingi va umunu yeyeavesaga, ngivikite ndi munyawingi va mbevali sambi ndimuletele Kilisito avanu wolofu ndawe lweluhwana. 
1CO.9.20	Kwa Avayudaya ndikalite we ndi mu Yudaya sambi ndivalete Avayudaya, kwekutigila, nambi nene sindipanyi ya Indagilo, neke kwa avene nginatye Indagilo, sambi ndivalete iwo vevakwinatila Indagilo. 
1CO.9.21	Na kwa vala avagaya Indagilo, ngwikala ndawe avene, ndimugaya Indagilo, sambi ndivalete iwo avagaya indagilo. Ulo si kwekutigila nene ndimugaya Indagilo sa Nguluvi aa nda, pakuva nene nachene ndilipanyi ya Indagilo sa uwukilisito. 
1CO.9.22	Kwa vala avahomefu nane ngave nda ndimuhomefu sambi ndivalete nawo. Nane ngipitwe polofu na kwa mbevali sambi ndivapoke avamwi.
1CO.9.23	Nene ndipiga mbesili isi ukwimila Ulukani Ulunofu, sambi melwe uwufunyilile. 
1CO.9.24	Mbi, simukulukagula ulwa muluvanza, avakimbisi, vavikimbila mbevali, neke umunu yumwi hela yeaisuuma avayagwe swe yeaipelwa ikipelwa? Lino mukimbilage sambi mupelwe ikipelwa. 
1CO.9.25	Avakimbisi mbevali vaviva na ulusika ulwa ukwigelanisa ukukimbila vatigine hilo, vakwiyima na ukupiga isingi; sambi vanukile ikinu iyikwanangika! Neke hwehwe twipiga isi sambi twanukile ikinu chesikikwanangikagi. 
1CO.9.26	Nambi, nene sindikimbila chaka, sinditoosa ifunzi nda umunu yeitova ing'ala; 
1CO.9.27	Na umuvili gwangu nguguvika mumigendele imitalamu sambi guve na choga nachene, sambi lulava nene ndidalikila avangi vanukilwe kwa Nguluvi neke nene sambihilwe pambele.
1CO.10.1	Vanyalukolo vangu, ndiwenda mulukagule ukutigila avakukwetu mbevali vepasi ya uwulolesi wa lila lifufu, na ukutigila mbevali valowike mubahali yila. 
1CO.10.2	Mbevali vabatisiwe sambi vave vahanzile na Musa kwa ukukola lila lifufu na ibahali. 
1CO.10.3	Mbevali valye ichakulya kikilaga icha Umuhe, 
1CO.10.4	mbevali kangi vanywe ikinywewa kikilaga icha umuhe, pakuva vanywe ukuhuma mula mwitalawe lya Umuhe lyelyagendige pamwinga nawo; na ilitalawe ilyo lye ye Kilisito yumwene. 
1CO.10.5	Nambi ndahihyo, awolofu vamuvifise Nguluvi, na avatasile mubalali.
1CO.10.6	Sweno, ing'ani iso mbesili, se nda figaniso hela kwa hwehwe; sikutukenyela hwehwe tulemwage ukudobokela inzanangifu ndawe avene lwevadoboche. 
1CO.10.7	Mulemwage ukuva vasunyalila ifihwananguluvi ndawe avangi lweveviwali ndawe lwe Uwandike Uwelu wewilonga, “Avanu vateng'eme sambi valye na ukunywa, swe vakwinuka ukuwunga.” 
1CO.10.8	Tulemwage ukuva vagoni ndawe avangi va avene lwevapigite uwugoni, swe vifwa kimunyi kimwi avanu mbilima machumi gavili na vadatu. 
1CO.10.9	Tulemwage ukumugela Umutwa ndawe avangi va avene lwevamugelite, swe vifwa vilumwa na inzoka. 
1CO.10.10	Mulemwage ukwilonganza ndawe avangi va avene lwevapigite, swe ndawe Umuwulasi avawulagige!
1CO.10.11	Sweno, ing'ani iso savafikite sambi sivigise avangi, naso sandikwe sambi situkenyele hwehwe ye twipipi na ifilo fya kumudugo. 
1CO.10.12	Yula yeihosa ulwa imile akange ikomalilage alagwa. 
1CO.10.13	Ukugelwa kwe mukave mwigelwa nyenye kuling'ene hela na ukugelwa kwa avanu. Neke Nguluvi uva ukwihuvilwa, nave sisaavaleka mugelwe ukulutila uludali lwenyu, neke pamwinga na ukugelwa, umwene kangi avapela uludali ulwa ukukangalila na ing'asi ya ukuvahumya umo mwivatelefu.
1CO.10.14	Lino, nye vanyawende vangu, mwepage ifihwananguluvi. 
1CO.10.15	Ndilonga nanyenye, ndamwivanu vanyaluhala ulukwilye, pede mwihagulilage yinyenye mung'ani iso sendilonga. 
1CO.10.16	Ikinywelo icha uwufunyilile, tukukifunyilila sitwatwihanga idanda ya Kilisito? Lwindahihyo na petwilya pamwinga umukate mbi, sitwatwihanga umuvili gwa Kilisito? 
1CO.10.17	Pakuva umukate ugo gumwi, hwehwe, nambi twiwolofu, twimuvili gumwi, pakuva mbetuli twihanga umukate gugo gumwi. 
1CO.10.18	Leke mwiyigise kwa ikiganiso icha Avayudaya vavene, vavene vevavilya ifitawule nambika pifunyo vahanzile na pala pifunyo. 
1CO.10.19	Pede ndiwenda ukulonga kiki? Kwekutigila ichakulya ikitawule nambika kwa ifihwananguluvi nacho chakiva kinu, mbi ikihwananguluvi nacho kinu? 
1CO.10.20	Nambi ludodo! Chendilonga che iki amafunyo gevavitambikila vesivamuseli Nguluvi vavitambikila amasoka, si kwa Nguluvi nda. Nguvakanila nyenye sukumwi, mulemwage ukuhanga na amasoka. 
1CO.10.21	Simuhwaniti ukunywela ikinywelo icha Umutwa na ikinywelo cha amasoka, simuhwaniti ukuhanga pawulilo wa Umutwa na pawulilo wa amasoka. 
1CO.10.22	Apangi mbi twiwenda Nguluvi ave na igila? Ngali mwitigila ukuta hwehwe twina uludali ukumulutila umwene?
1CO.10.23	Kwa nene ifinu mbefili vigaya mwiko, neke nave ndahihyo si mbefili ifinoje. Ifinu mbefili figaya mwiko neke si mbefili ifyafitanga. 
1CO.10.24	Sweno umunu alemwagwe ukusaka hela iyena, pesi uwambule wa umuyagwe.
1CO.10.25	Mulisage chechekivesaga kigusiwa mu wugulilo kono we simwiwusa wusa ukwimila inumbula senyu yinyenye, 
1CO.10.26	pakuva Uwandike Uwelu witigila, “Ing'i na mbefili ifilimumo wunono wa Umutwa.” 
1CO.10.27	Wone umunu yesafuuvitwi avalaalike nanye mwidikile ukubita, swe, mulisage mbefili fyevavatengela kono we simwiwusawusa ukwimila inumbula senyu. 
1CO.10.28	Neke wone umunu avalongele ukuta, “Ichakulya iki kitawule nambika kwa ifihwananguluvi.” Sweno, kwa ukwimila kwa yuyo yeavalonje na ukwimila ulwiyiwuko mulalya. 
1CO.10.29	Nditigila, “Ukwimila ulwiyiwuko lwakwe si ulwenyu mutane ukulya.”
1CO.10.29	“Mbi ndawuli uwutemapangu wangu wimile ulwiyiwuko lwa umunu uyungi? 
1CO.10.30	Lino wone nene ndilya ichakulya icho kono ngumulumba Nguluvi, lino lwindawuli avangi vasokame kwa ichakulya che nene ngumulumbila Nguluvi?”
1CO.10.31	Sweno, chechekivesaga mwipiga nambi ukulya nambi ukunywa, mupigage mbefili ukwimila indolo sa Nguluvi. 
1CO.10.32	Mulava kikuvaso kwa Avayudaya nambi Avagiliki, nambi likanisa lya Nguluvi. 
1CO.10.33	Munzigage nene, ndigela ukuvapigila uwunofu mbevali kwa lwelweluvesaga, kono we sindisaka ukwambula kwa ndiyena pesi kwa ukwambula kwa mbevali, sambi vapokwe.
1CO.11.1	Munzigage nene ndawe nene lwengumwiga Kilisito. 
1CO.11.2	Nguvalumba hilo lwe mukunziwuka na kangi lwe mukwinatila uwulagise wendavalaje. 
1CO.11.3	Neke ndiwenda kangi mulukagule ukutigila Kilisito ye Mutwe gwa yeyeavesaga mugosi, na umugosi gwe Mutwe gwa uvakwe, na Nguluvi ye Mutwe gwa Kilisito. 
1CO.11.4	Sweno, umugosi yakwifunya nambi ukudalika ulukani lwa Nguluvi kono we afwikite mumutwe gwakwe, uyo akumubedala Kilisito. 
1CO.11.5	Na umung'inetu pakwifunya nambi ukuvila pesafwiti ulukaya mumutwe gwakwe, uyo akugubedala umutwe gwakwe, yeipiga ulo aling'ene hela na umung'inetu yamogite ifwili mumutwe gwakwe. 
1CO.11.6	Na umung'inetu yesafwiti ulukaya mumutwe gwakwe, ikiba peamogite ifwili sakwe. Neke kulu mung'inetu uko kuhonga nyoni ukusegeta ifwili nambi ukumogwa, sweno, ikiba afwale ulukaya mumutwe gwakwe. 
1CO.11.7	Si lwinoga kwa umugosi ukufwala ulukaya mumutwe gwakwe, pakuva umwene ye lwihwano lwa Nguluvi na ikilole cha indolo sa Nguluvi, neke umung'inetu ye kilole na indolo sa umugosi. 
1CO.11.8	Umugosi saahumiti kulu mung'inetu, pesi umung'inetu yahumite kulu mugosi. 
1CO.11.9	Umugosi sagafilwi ukwimila umung'inetu, pesi umung'inetu yagafilwe ukwimila umugosi. 
1CO.11.10	Nambi ukwimila lulo umung'inetu afwalage ulukaya mumutwe gwakwe, sambi lulagile ulwa alipasi ya uludali, na kangi kwa ukwimila avanyivaha va Nguluvi. 
1CO.11.11	Pamwi na lulo, umung'inetu si mutemapakwe pe asupali umugosi, na mugosi si mutemapakwe pe asupali mung'inetu. 
1CO.11.12	Ndawe lwe umung'inetu ahumite kwa umugosi, na kangi umugosi akwegalwa na umung'inetu, na mbefili fihuma kwa Nguluvi.
1CO.11.13	Sweno mulamulage yinyenye: Mbi, lwinoga umung'inetu ifunye kwa Nguluvi wesafwiti kinu mu mutwe gwakwe? 
1CO.11.14	Nambi uwugave wakwe wilagila pelu hela ukuta umugosi pe inafwili nzolofu akwihongela inyoni yumwene; 
1CO.11.15	neke kwa umung'inetu pe inafwili nzolofu sikumupela indolo, uyo apelitwe ifwili nzolofu sambi simugubike. 
1CO.11.16	Wone umunu iwenda ukuleta ulubesa mu ulukani ulu, sweno, alukagulage ukuta hwehwe twivagaya migendele igingi, nambi amakanisa ga Nguluvi gagaya imigendele gingi.
1CO.11.17	Kono we pendivalagilisa isi, singela na ludodo ukuvalumba ukwimila isi sendivanga ukulonga ulwa imikong'ano jenyu nyenye yemufuuvitwe gileta kufwaha, kisumuli che mukwambula. 
1CO.11.18	Ulwa ukutala, ndipulika pemwikong'ana pamwi mwiva na lwigawo mwa nyenye. Nane ukungi ndifuuwa ludodo, 
1CO.11.19	Neke ulwene ukusutana mumahosa luvaje luve lwipwali mwa nyenye, sambi vala avakange vakagulanike. 
1CO.11.20	Nachene mwikong'ana, si ukwimila ukulya ichakulya icha Umutwa! 
1CO.11.21	Pakuva pemwilya umunu yeyeavesaga akwilila ichakulya chakwe yumwene, mbaka pambele avangi venyu viva vadagine, na avangi vagaalite! 
1CO.11.22	Mbi simuhwaniti mulye na ukunywa mukaye senyu! Na apangi mbi, tutigile mukulibedala ilikanisa lya Nguluvi na ukuvahongela inyoni iwo avagaya ikinu? Ndivatigile kiki? Ndivalumbe? Si mulukani ulu nda.
1CO.11.23	Pakuva nene ndanuche uluhuma kwa Umutwa uwulagise wula wendavaletye nyenye: ukutigila, ikilo kikila cheatawulilwe Umutwa Yesu, ategwe umukate, 
1CO.11.24	swe akumulumba Nguluvi, akugumegula, itigila, “Ugu gwe muvili gwangu ugukwimila nyenye, mupigage de kwa ukunziwuka nene.” 
1CO.11.25	Lwindahihyo kangi peyealye, ategwe ikinywelo, swe itigila, “Ulu lwe lufingano ulupya mudanda yangu. Mupigage de, pepemuvelaga mwinywa kwa ukunziwuka nene.”
1CO.11.26	Pakuva pemuvelaga mwilya umukate ugu na ukunywela ikinywelo iki, mudalikage ifwa ya Umutwa, mbaka pesaakusa. 
1CO.11.27	Sweno, yeyeavesaga ilya umukate ugo nambi ukunywela ikinywelo cha Umutwa mwe siluhwaniti, uyo ava mwananzi ukwimila umuvili na idanda ya Umutwa. 
1CO.11.28	Sweno umunu yeyeavesaga igosage umwene tandi, pepene pealisage umukate ugo na ukunywela ikinywelo icho; 
1CO.11.29	pakuva yeilya na ukunywa kitilili ulwa umuvili gwa Umutwa, ava ilya na ukunywa uluhigilo lwakwe yumwene. 
1CO.11.30	Na mwaulo, awolofu mwa nyenye vahomefu na vatamwa, avangi de vakafwe. 
1CO.11.31	Neke wone tuke twigose lunofu yihwehwe situke tuhigwa ndahihyo. 
1CO.11.32	Sweno, petwihigwa na Umutwa, tukwigisiwa sambi tuve na ichoga, tulonga tuhigwe pamwi na va mung'i.
1CO.11.33	Sweno, vanyalukolo vangu, pemwikong'ana ukulya ichakulya cha Umutwa, umunu yeyeavesaga amusindilage tandi umuyagwe. 
1CO.11.34	Na wone ave pwali umunu yeyeavesaga adagine, alisage tandi kukaye yakwe, sambi ukukong'ana kwenyu kulemwa ukwambusa muhigwe. Neke, ulwa ing'ani sila isimwi, sandivaganulila penzusile.
1CO.12.1	Vanyalukolo, ulwa ifipelwa fya Umuhe, ndiwenda mulukagule wunofu ulwa ing'ani isi: 
1CO.12.2	Mukulukagula ulwa, pemwe simulapituka nyenye, mwemuyasiswe kuifihwananguluvi ifigaya kinu nabaho mwasogoswige kukwekuvelaga. 
1CO.12.3	Sweno, mulukagulage ulwa umunu yeyeavesaga ilongoswa na Umuhe va Nguluvi sahwaniti atigile, “Yesu akotwike!” Lwindahihyo kangi, umunu yeyeavesaga sahwaniti atigile: “Yesu ye Mutwa.” pesiilongoswa na Umuhe Umwelu.
1CO.12.4	Ifipelwa fya Umuhe fili polofu, neke Umuhe yakufitawula ye yumwi. 
1CO.12.5	Posili ng'asi nzolofu isa ukupigila, neke Umutwa yeipigilwa ye yumwi. 
1CO.12.6	Posili ng'asi isiliwungi isa ukupigila, neke Nguluvi ye yumwi, yeileka mbesili sipigike mwa mbevali. 
1CO.12.7	Yeyeavesaga munu aipelwa uwenzelufu wa Umuhe kwa uwambule wa mbevali. 
1CO.12.8	Uyumwi mupele ukukola Umuhe, ulukani lwa uluhala, na uyungi ulukani lwa uwimbi ndawe lweiwenda Umuhe yuyo. 
1CO.12.9	Kwa uyungi akumupela ulufuuwo, na ukumupela uyungi ikipelwa cha ukuponia; 
1CO.12.10	Kangi akumupela uyungi ikipelwa cha ukupiga imiitu, uyungi ikipelwa cha ukulonga ulukani lwa Nguluvi, uyungi ikipelwa cha ukuganula ifipelwa ifihuma kwa Umuhe na fila fyesi fya Umuhe; akumupela uyungi ikipelwa cha indongele ingenzi na uyungi ikipelwa cha ukuganula indongele iso. 
1CO.12.11	Ifyo mbefili fye fipigo fya Umuhe yuyo hela yumwi, yakumupela umunu yeyeavesaga ikipelwa ikiliwungi, ndawe lweiwenda yumwene.
1CO.12.12	Ndawe lwe umuvili ye gumwi nago gwina ifigawamuvili fyolofu, na ifigawa muvili ifyo mbefili nambi fyolofu-fyafiwuyapa umuvili gumwi, lwelwiwali kangi kwa Kilisito. 
1CO.12.13	Pakuva hwehwe, yetwi Vayudaya na apangi twivanu va ing'i isingi, twivanyawingi na apangi twivatemapetu, mbetuli twivabatise kwa Umuhe yuyo uyumwi; na mbetuli twanywesiwe Umuhe yuyo uyumwi. 
1CO.12.14	Umuvili siwita gwina ikigawamuvili kimwi hela, pesi ulwa gwina ifigawamuvili fyolofu. 
1CO.12.15	Wone iligulu like lilongele; “Pakuva nene sindi liwoko, sweno, nene sinyanzili mu muvili.” Mbi like livaliwukite ukuhanga mu muvili? Aa nda silwindahihyo! 
1CO.12.16	Wone lipulikilo like lilongele, “Pakuva nene sindi liho, sweno, nene sinyanzili mu muvili.” Mbi, kwa ukulonga ulo liva liwukite ukuhanga mu muvili? Aa nda! 
1CO.12.17	Wone umuvili mbeguli guke guvelage liho, ilipulikilo like liva pi? Na wone umuvili mbeguli guke guvelage lipulikilo, umunu ake ahwana ndawuli ukunusa? 
1CO.12.18	Neke ndawe lwelwiwali, Nguluvi alumbing'ise na ukuvika ifigawamuvili ifiliwungi mu muvili ndawe lweawendite. 
1CO.12.19	Neke wone mbefili fike five kigawamuvili kimwi, mbi, umuvili guke guva pi? 
1CO.12.20	Nachene, umuvili gwina figawamuvili fyolofu, neke umuvili ye gumwi. 
1CO.12.21	Sweno, iliho silihwanite ukulilongela iliwoko: “Singukuwenda veve”, nambi umutwe siguhwaniti ukugalongela amagulu: “Singuvawenda nyenye.” 
1CO.12.22	Kangi ulungi, ifigawamuvili fyefiwoneka fihomefu ifyo fyefitambule hilo. 
1CO.12.23	Kangi, ifigawamuvili fila fyetukufihosa ulwa sifitambule hilo, ifyo fyetwakufigosa ukulutila; ifigawamuvili fyesifiwoneka ulwa finofu hilo, ifyo fyefikomalilwa ukulutila, 
1CO.12.24	na kofili ifigawamuvili ifingi fyesifisaka ukugoswa pakomi Nguluvi yumuwene yeaguviche umuvili imigosekese jakwe, na ukukipela ikigawamuvili chekikepite, ululumbo ululutye, 
1CO.12.25	sambi kulemwe ukuva na ulwigawo mumuvili, na ifigawamuvili mbefili pefihwana ukwitanga pamwi. 
1CO.12.26	Na wone ikigawamuvili ikimwi kivawe ifigawamuvili mbefili nafyo fihanga uwuvafi na kicho. Na ikigawamuvili ikimwi wone kipelwe ululumbo ifigawamuvili mbefili nafyo fihekelela pamwi na kicho.
1CO.12.27	Sweno, nyenye mbemuli mwi muvili gwa Kilisito na yeyeavesaga iva kigawamuvili cha umuvili gugo. 
1CO.12.28	Nguluvi avisile mu likanisa: ava ukutala avigendo, va kavili avavisi, va wudatu avigisi, sweno ndawe avikige vala avanya ikipelwa cha ukupiga imiitu, ukuponia, ukutanga, avalongola na vanyakulonga indongele ingenzi. 
1CO.12.29	Mbi, mbevali vigendo? Mbevali vavisi? Mbevali vigisi? Mbevali vina kipelwa cha ukupiga imiitu? 
1CO.12.30	Mbi, mbevali vina kipelwa cha ukuponia? Mbevali vina ikipelwa cha ukulonga indongele ingenzi? Mbi, mbevali vaviganula indongele ingenzi? 
1CO.12.31	Sweno mbemuli, mudobokage ukupelwa ifipelwa ifinofu hilo. Lino nene ndivalagila ing'asi inofu ukulutila ing'asi isi mbesili.
1CO.13.1	Nambi ndonge indongele isa avanu nave sa avanyivaha va Nguluvi, neke wone ndimugaya uwende nene ndiva nda kisofu ikikwana kiyoya chaka. 
1CO.13.2	Kangi, nywanite ukuva na ikipelwa cha ukudalika ulukani lwa Nguluvi, na ukusikagula mbesili isa ikinyele, na ukufikagula mbefili; nywanite ukuva na ulufuuwo mbeluli mbaka nywane ukuhamya ifidunda, neke wone ndimugaya uwende ndiva nene sindi kinu nda. 
1CO.13.3	Nambi nawule uwunono wangu mbewuli na ukuvapela avamikaa, na kangi nambi nditawule umuvili gwangu gupye mumoto, wone ndimugaya uwende ulo silunanga kinu chechekivesaga.
1CO.13.4	Munyawende aikangalila, ayipiga uwuwuya; munyawende mugaya gila, mugaya ulwidudumbo, nambi kidada. 
1CO.13.5	Munyawende sigayagi ichoga, kangi siwendagi uwambule uwa iyena hela, na kangi simupefu va ililakali; sivikagi ulwiwu lwa isalutye, 
1CO.13.6	kangi uwende siwihekelelagi imbi nda, wawihekelela isa nachene. 
1CO.13.7	Munyawende aikangalila mbefili, aifuuwa mbesili na sifulugalagi ukuva na uwusindile. 
1CO.13.8	Uwende wugaya mudugo. Wone pave pofili ifipelwa fya ukudalika ulukani lwa Nguluvi, ifyo safiduga kimunyi kimwi, wone pofili ifipelwa fya ukulonga indongele ngenzi, safiduga; wone kowuli uwimbi, nawo sawulutila. 
1CO.13.9	Pakuva uwuseela wetu wudodo, na ikipelwa chetu cha ukudalika ulukani lwa Nguluvi nacho kidodo. 
1CO.13.10	Neke pekifisile kila ikikwilaniche, mbefili fyesifikwilanichi safiduga.
1CO.13.11	Pende ndi mudodo, ndalongige ndandi mwana, ndihosige ndandi mwana. Neke lino, pakuva ye mbe ndandi munu muvina, ing'ani isa uwanawana ngasilekite. 
1CO.13.12	Setukusiwona lino siva nda twilavila mukilole kwa wutinafu, neke pambele satwilavila kwa amiho getu. Kulino ngusikagula padodo hela, neke pambele sandisikagula mbesili wunofu, ndawe nene ngakagulike wunofu. 
1CO.13.13	Lino sinana isi isidatu: ulufuuwo, uluhuvi na uwende; neke ululutye uwukomi mwa mbesili isi we uwende.
1CO.14.1	Lino musugunalage ukuva na uwende. Kangi mupifukage hilo ukuva na ifipelwa ifingi fya Umuhe, na hilo ikipelwa cha ukudalika ulukani lwa Nguluvi. 
1CO.14.2	Yula yeailonga indongele ingenzi, silonga na avanu pesi ukuta ilongana na Nguluvi. Uyo ailongela muludali lwa Umuhe ing'ani isifihime. 
1CO.14.3	Neke yula munyakipelwa cha ukudalika ulukani lwa Nguluvi, ailonga na avanu sambi avatange na ukuvasikimika. 
1CO.14.4	Munyakulonga indongele ingenzi akwitanga iyena hela. Neke umunyakipelwa cha ukudalika ulukani lwa Nguluvi, uyo akulitanga likanisa.
1CO.14.5	Sweno, ngembwenda nyenye mbemuli mulongage indongele ingenzi, neke hilo luke lunogela mbemuli muvelage na ikipelwa cha ukudalika ulukani lwa Nguluvi; pakuva umunu umunya kipelwa cha ukudalika ulukani lwa Nguluvi uyo ye anoje hilo ukulutila yula umunyakulonga indongele ingenzi, pesi lwinoga hela avelage pwali umunu yeahwanite aganule iso seilonga, sambi ilikanisa litangwe. 
1CO.14.6	Sweno, vanyalukolo vangu, wone nzuse ukwenyu na ukulonga nanye, kwa indongele ingenzi mbi, mwambula kiki? Simwambula ikinu chechekivesaga, pesi ukuta apangi wone ndivalongele sa uwugubulilwe wa Nguluvi, nambi isa uwuseela uwungi wewuvesaga, apangi isa ulukani lwa Nguluvi, na apangi sa inzigiso isingi de. 
1CO.14.7	Wone amagombo amagaya uwumi ndawe ikilanzi na ikimadinde sifyafing'wisa wunofu ndawuli nani yeagukagula umukino gwakwe. 
1CO.14.8	Wone ingoolo yikoolwe fibi, mbi, nani yeigelanisa wunofu ategule amahomelo ahume kwigalu? 
1CO.14.9	Sweno lwindahihyo na kwa nyenye, wone indongele yenyu siyikagulanika wunofu, mbi, nani yalukagula lwemwilonga? Ing'ani iso siyaga chaka hela. 
1CO.14.10	Mung'i mosili indongele nzolofu isiliwungi, na sikoyili indongele nambi yimwi ingaya icha ukuganula. 
1CO.14.11	Neke wone sindiyiseli indongele yeilonga umunu uyungi, nene ndiva ndimugenzi kwa umunu uyo, nave iva mugenzi kwa nene. 
1CO.14.12	Sweno, lwindahihyo na kwa nyenye, pakuva mwidoboka ukuva na ifipelwa fya Umuhe, musugunalage hilo, ukwanukila ifipelwa fila fyefikulitanga likanisa. 
1CO.14.13	Sweno, yeilonga indongele ingenzi lunoje ifunyage apelwe na ikipelwa cha ukusiganula. 
1CO.14.14	Pakuva, wone ngwifunyila mu ndongele ingenzi inumbula yangu hela ye yikwifunya, neke uluhala lwangu lwisigala lugaya kinu. 
1CO.14.15	Lino, ngitage ndawuli? Ndifunyila munumbula yangu, kangi ndifunyila na muluhala lwangu; nzimbila munumbula yangu, kangi nzimbila na muluhala lwangu. 
1CO.14.16	Peukumulumbila Nguluvi munumbula yako hela, luva ndawuli kwa umunu uyungi uva ndahihi yaali mu kanisa pakukwidikisa ukwifunya kwako mululumbo sambi atigile: “Ena,” wone sakulukagula lwewilonga? 
1CO.14.17	Na apangi ukwifunya kwako mululumbo kuhwanite nachene kuve kunofu, neke uyo uyungi sikumutanga kinu nda.
1CO.14.18	Nene ngumulumba Nguluvi, pakuva ndihwana ukulonga indongele ingenzi kolofu hilo ukulutila nyenye mbemuli. 
1CO.14.19	Neke lino mumikong'ano ja avakilisito, nene ndiwendaga ukulonga nawo ing'ani sihanu isikagulanika sambi ndivigise na avangi, siluling'eni ukulonga ing'ani mbilima yimwi mundongele ingenzi.
1CO.14.20	Vanyalukolo, mulava nda mwivana vadodo mumahosa genyu. Kulubali lwa uwanangifu muvelage nda mwivana vadodo, neke mu mahosa genyu lunoje muvelage nda mwivanu yemukange. 
1CO.14.21	Pakuva nzandike mu ndagilo:
1CO.14.21	“Umutwa itigila de:
1CO.14.21	‘Ukukola kwa avanyakulonga
1CO.14.21	indongele ingenzi,
1CO.14.21	na kwa imilomo ja avagenzi,
1CO.14.21	sandonga na avanu iva,
1CO.14.21	nambi ndahihyo, sisavamulikisa nene.’”
1CO.14.22	Ikipelwa cha ukulonga indongele ingenzi icho kilagilo, si kwa ukwimila avanu avanyalufuuwo, pesi kwa vala vesivalafuuwa; neke ikipelwa cha uwuvisi icho ukwimila vala vevafuuvitwe na si kwa vala vesivalafuuwa.
1CO.14.23	Sweno, likanisa mbelili pelikong'ana pamwi, na mbevali swe vivanga ukulonga indongele ingenzi, wone vaase avanu ava ndahihi apamwi vesivalafuuwa vakuvafika ndahihyo, mbi sivavatigila nyenye mugulwike lukwale? 
1CO.14.24	Neke, wone mbevali vave vidalika ulukani lwa Nguluvi, wone aase umunu uva ndahihi apamwi yesalafuuwa, mbesili sapulika simumolelela ulwa uwanangifu wakwe yumwene; mbesili sapulika simuhiga. 
1CO.14.25	Isa ikinyele cha munumbula yakwe sivikwa pelu, nave afugama na ukwifunya kwa Nguluvi itigila. “Nachene Nguluvi alipamwi na nyenye.”
1CO.14.26	Vanyalukolo, tulonge kiki, lino? Pemwikong'ana uyumwi ina lwimbo, uyungi lwigiso, uyungi uwugubulilwe indongele ingenzi apangi uwuganusi. Mbesili sivelage kwa ukulitanga likanisa. 
1CO.14.27	Wone vave povali avanyafipelwa ifya ukulonga indongele ingenzi, valongage vavili apangi vadatu, valalutisa ipo, kangi vivalage yumwi yumwi; na avela pwali umunu umunya kuganula isilonzilwe. 
1CO.14.28	Sweno, wone asupali umunu yahwanite ukuganula, swe, umunyakulonga indongele ingenzi akatukage mu likanisa, alongage na inumbula yakwe yumwene swe na Nguluvi. 
1CO.14.29	Lekage avavisi vavili nave vadatu valonge neke avangi vagelanisage ing'ani sawo. 
1CO.14.30	Wone uyumwi peilonga neke uyumwi va vevipulikisa apelitwe lukani uluhuma kwa Nguluvi, swe, yula yeilonga akatuke tandi. 
1CO.14.31	Pakuva mbemuli muhwanite ukudalika ulukani lwa Nguluvi, mukwivala yumwi yumwi; sambi mbemuli mwiyigise na ukukangaswa. 
1CO.14.32	Ikipelwa cha ukudalika ulukani lwa Nguluvi lwinoga kivelage muwulongosi wa yuyo umunyakipelwa. 
1CO.14.33	Pakuva Nguluvi si Nguluvi va iliyowo, pesi va uwikalakunoga. 
1CO.14.34	Ndawe welwelwiwali mu makanisa mbegali ga avanu va Nguluvi, avang'inetu vakatukage mu mikong'ano ja avafuuvitwe. Sivatawule ukulonga; pesi ulwa vavelage vanyachoga ndawe indagilo weyilonga. 
1CO.14.35	Wone vave na lukani lwa ukuwusa, vavawusage avavaha vawo mukaye sawo, pakuva lwihonga nyoni kwa umung'inetu ukulonga mu mikong'ano ja avafuuvitwe.
1CO.14.36	Mbi, ndawuli mwihosa ulwa ulukani lwa Nguluvi lwavanje mwa nyenye, na apangi tutigile lwavasye nyenye mwiyena hela? 
1CO.14.37	Wone pwali umunu yeihosa ulwa Umwene mukami va Nguluvi yatumitwe, apangi ulwa ina ikipelwa cha Umuhe, alukagulage ulwa isi senguvandikila nyenye lwe lulagilo lwa Umutwa. 
1CO.14.38	Neke wone pwali umunu yesakusikagula iso, sweno, umunu alamupulika uyo.
1CO.14.39	Sweno, vanyalukolo vangu, luvavaje mudobokage ukudalika ulukani lwa Nguluvi; neke mulamutanila umunu yeilonga indongele ingenzi. 
1CO.14.40	Neke mbesili sipigikage mu choga na mumigosekese iminofu.
1CO.15.1	Lino, vanyalukolo vangu, ndiwenda ukuvalongela lula Ulukani Ulunofu lwendavadaliche, nanye swe mukulwanukila na ukwima mwivakangafu mulwene. 
1CO.15.2	Na kwa ukola Ulukani Ulunofu umo mwe mwipokwa, wone mwinatye ing'ani sendavadaliche, na wone ukufuuwa kwenyu si kwe kwa malanga.
1CO.15.3	Neke ndavapelye nyenye ing'ani ingomi hilo se nene ndanuche: ulwa Kilisito afwe ukwimila inzanangifu setu ndawe nzandike Muwandike Uwelu, 
1CO.15.4	ulwa atasilwe, na ulwa asilibwiswe ikimunyi cha wudatu ndawe lwe nzandike; 
1CO.15.5	ulwa amweleluche Kefa, na pambele aveleluche vala avichumi na vavili. 
1CO.15.6	Na pambele kangi aveleluche vanyalukolo avalutye ku magana gahanu sukumwi; avangi mwavawo pewumi, neke avamwi mwavawo vaafwe. 
1CO.15.7	Swe pambele akumwelelukila Yakobo pambele kangi akuvelelukila avigendo mbevali. 
1CO.15.8	Pevalutye iwo mbevali, swe akunzelelukila nene, yendi mudodo witigila wanda umunu yemwegale ifilo wesifilakwila. 
1CO.15.9	Pakuva nene yendi mudodo hilo mwa avigendo, na silunoji nene nambi ukutambulwa mwigendo, pakuva ndalitesise ukulutila likanisa lya Nguluvi. 
1CO.15.10	Neke, kwa uwuwuya wakwe Nguluvi, ngave de lwendiwali, na uwuwuya wakwe Nguluvi we si wa malanga. Nene ngapigite ukulutila mbevali; neke siyinene nachene, pesi uwuwuya wa Nguluvi wewipiga pamwi na nene. 
1CO.15.11	Neke nave ndahihyo, wone vavene vevidalika apangi nene yendidalika, ulo silukani nda icho che iki che mbetuli twidalika, na icho che nyenye mwifuuwa.
1CO.15.12	Lino, pakuva lwidalikwa ulwa Kilisito asilibwiswe uluhuma ku vafwe, avamwi mwa nyenye vahwana ndawuli ukutigila kugaya ulusilibuko lwa avafwe? 
1CO.15.13	Wone kugaya ulusilibuko ulwa avafwe. swe, Kilisito nave sasilibwiki, 
1CO.15.14	na wone Kilisito sasilibwiki, sweno ukudalika kwetu kwa malanga na ulufuuwo lwenyu lwa malanga. 
1CO.15.15	Ululutye ipo, hwehwe tuke tuva wolelesi va wudesi pa Nguluvi, pakuva twatige ukuta Nguluvi amusilibwe Kilisito uluhuma ku vafwe, na kumbi samusilibwi wone-nachene luve avafwe sivavisilibuka. 
1CO.15.16	Pakuva, wone nachene luve avafwe sivavisilibuka, sweno nave Kilisito sasilibwiki nangi. 
1CO.15.17	Na wone Kilisito sasilibwiki, sweno, ulufuuwo lwetu lwa malanga hela, pemukaali mbaka lino mwikalite mu nzanangifu senyu. 
1CO.15.18	Ululutye palulo, mbevali vala avafwe wevahangite na Kilisito apo vayaje ng'ani. 
1CO.15.19	Neke wone uluhuvi lwetu mwa Kilisito lukwimila uwumi uwa lino, sweno, hwehwe ye twivanu yetunoje ukuhuguvalilwa hilo ukulutila avangi mbevali mung'i.
1CO.15.20	Neke lino inachene ye iyi ukuta Kilisito asilibwike uluhuma kuvafwe, uva ukutala kwa vala avavasise mu fwa. 
1CO.15.21	Pakuva ndawe lula lwe ifwa yalesilwe mung'i na umunu yumwi, na lwindahihyo nalo ulusilibuko uluhuma ku vafwe lwalesilwe na umunu yumwi. 
1CO.15.22	Neke ndawe lwe avanu mbevali lwevavifwa kwa ukuhanga na Adamu, lwindahihyo mbevali savasilibuka kwa ukuhanga na Kilisito. 
1CO.15.23	Sweno umunu iva mumigosekese jakwe: itala Kilisito; pambele vakusa avanu vakwe Kilisito pesaasile. 
1CO.15.24	Pesilutye iso, uwusililo pesawufika ulusika lwe Kilisito saamutawulila uwutwa Nguluvi Dada, peave adwesise uwutema mbewuli, uludali na uwutwa. 
1CO.15.25	Pakuva Kilisito satema mbaka Nguluvi peavadwesise avatavangu vakwe na ukuvanyagalika pasi. 
1CO.15.26	Na umutavangu uwa umudugo yesaadogofywa ye fwa. 
1CO.15.27	Pakuva Uwandike Uwelu witigila, “Ifinu mbefili safivikwa pasi pa magulu gakwe sambi afiteme, lulipawelu ulwa Nguluvi sakwingila ahange mwilugu lya ifinu, pakuva umwene yeakufivika ifyo pasi ya Kilisito.” 
1CO.15.28	Neke ifinu mbefili peyefivisilwe pasi ya uwutema wa Kilisito, pepene pe umwana, nave pesaahwana ukwivika pasi ya uwutema wa Nguluvi, yula yeafivisile mbefili pasi ya uwutema wakwe, sambi Nguluvi ateme mwa mbefili.
1CO.15.29	Ino wone pave pagaya ulusilibuko, avanu vala avabatisiwige ukwimila avafwe, lino vihuvye ukupelwa kiki? Wone avafwe vave sivisilibukagi, lweki lino uyungi abatisiwe ukwimila avene. 
1CO.15.30	Nayihwehwe nahwe, lweki twisope mulutalamu imisika mbegili? 
1CO.15.31	Nye vanyalukolo vangu, ndemuyenyu tulaving'ine na ifwa ifilo mbefili neke lwengwivahila mwanyenye muwunani wetwinawo ukuhanga na Yesu Kilisito Umutwa vetu ulu ulwileka nene ndalike ulu. 
1CO.15.32	Ngembelage ndonyite isa uwunu hela, ukwihoma kwa nene na amakoko amakali baha ipa pa Efeso, kuke kumeela kiki? Wone avafwe sivisilibukagi, sweno, “Twililage na ukwinywela, pakuva imilawu twifwila.”
1CO.15.33	Ena, nachene mulasangwa mumalanga! Uwiyendi uwubi nachene wakwananga imigendele iminofu. 
1CO.15.34	Mwiwukage! Muvange ukwikala wunofu, na mulava pemupiga inzanangifu. Avamwi mwanyenye sivamuseli Nguluvi na padodo hela. Ulu nguvalongela nachene, lukuvahongela inyoni pakomi.
1CO.15.35	Neke umunu ahwanite awuse: “Avafwe vavisilibuka ndawuli? Kangi vava na umuvili uguli ndawuli pesavasilibwike kangi?” 
1CO.15.36	Nyenye mwivapuva! Cheuvyalite sikimelagi pesikifwi tandi. 
1CO.15.37	Na chewivyala veve ye nyadikwa hela, apangi ya ingano nambi nyadikwa iyingi, neke siwivyala ikimelo mbekili chekiwoneka pambele. 
1CO.15.38	Sweno Nguluvi akuyipela inyadikwa iyo, umuvili gweiwenda yumwene, na inyadikwa yeyeyivesaga yayipelwa umuvili gwakwe uguli wungi.
1CO.15.39	Na imivili ja ifigawa mbefili sigihwana mbegili nda. Imivili ja avanu mbevali gihwana, na ija ifikoko giliwungi, na ija ifidege najo giliwungi, mbaka na imivili ija isomba najo giliwungi. 
1CO.15.40	Kogili imivili ija kuchanya na kangi kogili ja mung'i; uwunofu wa imivili ja kuchanya wuliwungi, na uwunofu wa imivili ja mung'i, nawo wuliwungi. 
1CO.15.41	Powoli uwunofu wa ilisuva, na uwa umwesi na wa ing'eng'esi na ing'eng'esi nawo siwihwana wusutine.
1CO.15.42	Lwindahiyo kwa ulusilibuko lwa avafwe. Ndawe inyadikwa, umuvili gwagwitagwa mu changa, gwitagwa muwanangifu, neke gwagwisilibukila mu wutakwanangika. 
1CO.15.43	Gwagwitagwa mu wusakafu, gwagwisilibukila mu ndolo; gwagwitagwa mu wuhomefu, gwagwisilibukila mu ludali. 
1CO.15.44	Pegwitagwa gwagwiva muvili gwa mumu mung'i, pegwisilibuka gwagwiva muvili gwa umuhe. Pogoli umuvili gwa mung'i na saguva pogoli na umuvili gwa umuhe. 
1CO.15.45	Pakuva Uwandike Uwelu witigila, “Umunu uva ukutala, Adamu, e kigawa kinyanumbula inya wumi;” neke Adamu uva umudugo, ye Muhe umugava uwumi ku vanu. 
1CO.15.46	Sweno umuvili gwegwagwitala si gula ugwa umuhe, pesi ukuta gula umuvili gwa mung'i pambele gukusa umuvili gwa umuhe. 
1CO.15.47	Adamu uva ukutala agafilwe na lilongo ukuhuma mung'i neke umunu uva kavili ahumite kuchanya. 
1CO.15.48	Sweno, avanu mbevali avahumile kulumwene vihwana na umunu uyo yeagafilwe na ililongo; neke vala ava kuchanya vihwana na yula yahumite kuchanya. 
1CO.15.49	Ndawe lwe twihwana na yula yeagafilwe mulilongo, lwindahihyo kangi satwihwana na uyo yahumite kuchanya.
1CO.15.50	Sweno, vanyalukolo vangu, nditigila de: kila ikigave na umuvili na idanda sikihwaniti ukwingila mu Wutwa wa Nguluvi, na kinyakwanangika sikihwaniti kive muwutakwanangika.
1CO.15.51	Mupulikise tandi, nguvalongela nyenye isa ikinyele: hwehwe mbetuli sisatuvasa, pesi mbetuli satupitulwa 
1CO.15.52	sukumwi hela ulwa ulusika lwa ilipembe lya umudugo, pakuva pakuva pesalikufilwe, avafwe savasilibuka vave muwutafwa kangi, na hwehwe satupitulwa. 
1CO.15.53	Pakuva lunoje chechekivesaga ikinyakwanangika kifwale uwutakwanangika, umuvili ugwa kufwa gufwale uwutafwa. 
1CO.15.54	Swe, umuvili ugu ugunyakwanangika pesaguvagufwite uwutakwanangika, na kila ikinyakufwa peyekifwite uwutafwa, ipo pepene pesalukwila ulukani ulwandike: “Ifwa yeyidwesiswe; uwutalemwa yewukwilye!”
1CO.15.55	“Lino veve vefwa uwulema avangi wako wulipi?
1CO.15.55	Uludali lwako lwa uwuvafi lulikwi?”
1CO.15.56	Ifwa yayiva na uludali ukwimila inzanangifu nawo uwanangifu wawipelwa uludali lwakwe mu ndagilo. 
1CO.15.57	Neke tumulumbage Nguluvi yatupelye uwutalemwa ukwimila Umutwa vetu Yesu Kilisito.
1CO.15.58	Sweno, vanyalukolo vangu nyevende, mwimage mukange. Kangi musugunalage mbepali ukumupigila Umutwa muludali, we mukulukagula ulwa ikipigo icho cha ukumupigila Umutwa chemuhele mukumupigila sisakiyaga nangi.
1CO.16.1	Lino, ulwa umuhangu gula kuvanu va Nguluvi: mupigage ndawe lwe ndavalaje mu makanisa ga ku Galatiya. 
1CO.16.2	Nyenye mbemuli, mufilo fya i Jumapili mugavage amagobole agangi mwivika palubali ndawe lwe umunu ahwana ukukwava, sambi kulemwe ukuva nu kuhangula penzusile. 
1CO.16.3	Nane pe nzusile ukwenyu, ndivatuma avamwi mwanyenye vemuvahagula, sambi vasindike ibalula na ifipelwa fyenyu fya uwuwuya ku Yelusalemu. 
1CO.16.4	Wone luhwane nane mbite, swe, tubitasa nawo.
1CO.16.5	Nene nzusa ukwenyu peyengendye mu Makedoniya, pakuva ndihosa ukugendela kuko ku Makedoniya. 
1CO.16.6	Apamwi ndikala ukwenyu kwa lusika, apangi nywanite ndikale nanye ulusika mbeluli lwa ikitungwi
1CO.16.7	Sindiwenda ukugendela ukwenyu na ukwangufya ukuhega pemba mulugendo lwangu. Ndihuvye ukwikalasa nanyenye musika, wone Umutwa awende.
1CO.16.8	Sweno, sigala baha pa Efeso mbaka ikimunyi cha i Pendekosite. 
1CO.16.9	Pakuva umulyango gulimwasi gwa ukupiga ikipigo ikikomi chekipwali ipa, nambi povali wolofu avanyalubesa avakumbesa.
1CO.16.10	Timoti peasile ukwenyu, mumulavisage, alava na muhwehwe gwegweguvesaga ulusika pe alipamwi na nyenye, pakuva nave ahele akumupigila Umutwa ndawe yinene. 
1CO.16.11	Sweno, umunu yeyeavesaga alamubedala, pesi ukuta mumutangage sambi ave mu wikalakunoga peiva mulugendo ukunzusila nene kangi, pakuva nene ngumulavisa hilo aase pamwi na avanyalukolo vetu.
1CO.16.12	Ulwa munyalukolo vetu Apolo, nene ngamugongolite hilo aase ukwenyu, pamwi na avanyalukolo avangi, neke umwene siwendela ng'ani kulino ukusa kuko lino, neke ulwene aasa hela pe ulusika luva lufikite.
1CO.16.13	Sweno, mwikalage miho, mwimage mukange mu lufuuwo, mwivagaya muhwehwe, kangi muvelage na uludali. 
1CO.16.14	Na chechekivesaga chemupiga, mupigage mu wende.
1CO.16.15	Vanyalukolo vangu, muvaseele ava mukaye ya Sitefana; ulwa avene ve vanu vevatasile hilo ukwanukila ulufuuwo ulwa uwukilisito mu Akaya, na lwe vakitawe ukuvapigila avanu va Nguluvi. Nane nguvagongola nyenye vanyalukolo vangu, 
1CO.16.16	muvigage avanu vevindawe iwo na uwulongosi wawo na mu wulongosi wa umunu yeyeavesaga yeipigasa pamwinga nawo.
1CO.16.17	Nene ndihekelela hilo ulwa ukusa kwa Sitefana, Folotinato na Akayiko vakafikite na ukolelela uwuneemu we tuke twinawo pe nyenye muke musupali. 
1CO.16.18	Ulu lukuyinogela inumbula yangu, kangi na inumbula isenyu. Sweno, lwinoga muviwuke avanu iva.
1CO.16.19	Amakanisa mbegali ga mu Asiya gakuvatigila kamwene. Nave Akila na Pilisika pamwi na avanu mbevali va Nguluvi va mukaye yawo vakuvatigila kamwene munogage mulu Mutwa. 
1CO.16.20	Na vanyalukolo mbevali vakuvatigila kamwene. Nanye mbemuli mwinonelage mu wende wa Nguluvi.
1CO.16.21	Nene Pawulo nguvatigila kamwene, pengwandika kwa iliwoko lyangu yinene.
1CO.16.22	Yeyeavesaga yesakumwenda Umutwa, uyo avelage akotwike. Malanata-ve Mutwa, wusage! 
1CO.16.23	Uwuwuya wa Umutwa vetu Yesu Kilisito, wikalage na yinyenye. 
1CO.16.24	Uwende wangu wikalage na yinyenye kwa ukuhanga na Kilisito Yesu.
2CO.1.1	Ukuhuma kwa Pawulo, umwigendo va Kilisito Yesu kwa uwende wa Nguluvi, na ukuhuma kwa munyalukolo vetu Timoti, tukuvandikila nyenye mwe likanisa lya Nguluvi uko ku Kolindo, na avanu mbevali va Nuguluvi pepepavesaga mu Akaya. 
2CO.1.2	Tukuvasukila uwuwuya na uwikalakunoga uluhuma kwa Nguluvi udadetu na Umutwa Yesu Kilisito.
2CO.1.3	Alumbwagwe Nguluvi na Dada va Umutwa vetu Yesu Kilisito, Dada munyalusungu na kangi Nguluvi mulunyamaso mbeluli. 
2CO.1.4	Umwene akutunyamasa hwehwe mulugudo lwetu mbeluli, sambi nahwe tuvanyamase avangi muludugo lwawo, kwa ulunyamaso lulula lwetukwanukila uluhuma kwa Nguluvi. 
2CO.1.5	Ena, peluva lwigina uluteseko lwa Kilisito mugati mwetu, na ndahihyo petwigina ukunyamasiwa nave. 
2CO.1.6	Wone tuve twiguda, sweno lwiva kwa ulunyamaso na uwupoki wenyu. Na kangi petunyamasiwe, lwiva kwa ukwimila ukuvanyamasa nyenye na ukuvatanga muve na uludali lwa ukwikangasa muneseko sisila setwiteseka hwehwe. 
2CO.1.7	Kangi, uluhuvi lwetwinalo kwa nyenye lukangafu; tukulukagula ulwa pemuhanzile muneseko setu, muhanga kangi na mu lunyamaso lwetu.
2CO.1.8	Nye vanyalukolo vetu, hwehwe twiwenda ukuvalongela ulwa ukuguda kwetukagudite kula ku Asiya; ukuguda uko kuke kukomi hilo, na uluhuvi mbeluli lukagayite ulwa tuva petwi wumi kangi. 
2CO.1.9	Ena, tuke tukave witigila avanu avahige ukufwa, sambi twigisiwe ukumwihuvila Nguluvi yeaisilibula avafwe, tulihuvila uludali lwetu yihwehwe. 
2CO.1.10	Umwene atupokite mu lutalamu ulwa ifwa kangi atupoka hwehwe na yihwehwe tuvisile uluhuvi lwetu mulumwene ulwa saatupoka kangi, 
2CO.1.11	nyenye kangi ututangage ukukola ukutwifunyila hwehwe, sambi avanu wolofu valumbe pa hwehwe uwufunyilile wetwapelitwe lwiva lupitulo lwa inzifunyo nzolofu.
2CO.1.12	Hwehwe tukwivahila kinu kimwi hela: ulwa inumbula setu sikutolelela ulwa twikalite mono ing'i iyi, na tutigile hilo ipa pa nyenye, kwa uwilevesi na uwugolofu wetwapelitwe na Nguluvi; sitwasogosiwi na uluhala lwa avanu pesi kwa uwuwuya wa Nguluvi. 
2CO.1.13	Nambi tukuvandikila Ing'ani semuhwanite mwimbe na ukusikagula. Nahwe twihuvye ulwa musikagula wunofu hilo, 
2CO.1.14	Pakuva mbaka kulino de mung'agwe padodo hela. Ndihuvye ulwa pambele pemutukagulila ng'ani pa ikimunyi kila cha Umutwa Yesu, pesamuhwana ukwilumba ukwimila hwehwe, ndawe hwehwe lwe tukwilumba ukwimila nyenye.
2CO.1.15	Sweno, ukwimila uluhuvi lulo, ndahosige nale ukusa ukwenyu, sambi mwanukile uwuwuya kavili. 
2CO.1.16	Ndahosige ukugendela ukwenyu pendibita ku Makedoniya kangi, na pendipiluka, sambi nanye munange mulugendo lwangu pendibita ku Yudaya. 
2CO.1.17	Mbi, mwitigila pende nyosise ulo ngali mba ndimugaya kisiko? Mbi, mwitigila ndilamula ifinu ukwimila amahosa ga avanu na ukuta nywanite nigile “Ena” na baho kangi nigile “Nda?” 
2CO.1.18	Nguluvi ye va nachene hilo; sweno, kila chetwavalonje nyenye si lukani lwa “Ena” na “Nda.” 
2CO.1.19	Pakuva Kilisito Yesu, Mwana va Nguluvi, nene, Silwano na Timoti yetwamudalike kwa nyenye, siee munu va “Ena” na “Nda” neke kulumwene mbepali aliye “Ena” ya Nguluvi. 
2CO.1.20	Pakuva mulumwene inyuviso mbesili sa Nguluvi sikave “Ena, Nambi kwa lulo “Ena” yetu yilongwa ukwimila umwene, ukumupela indolo Nguluvi. 
2CO.1.21	Neke Nguluvi yumwene yakutukangasa hwehwe na nyenye kangi mung'asi ya Kilisito, na ye mwene yatubasile amafuta, 
2CO.1.22	na ye mwene yeatutemite uluhagi sambi tuve uwunono wakwe yumwene na ukutupela Umuhe munumbula setu sambi ave kipingiko kwa mbesili seatuviche.
2CO.1.23	Na Nguluvi ye molelesi vangu, umwene yayisele inumbula yangu! Nene sindasili kangi ku Kolindo ati ukwimila kuvawonela ulusungu. 
2CO.1.24	Sitwiwenda ukuvakangala mu lufuuwo lwenyu; nyenye mukakange mulufuuwo lwenyu. Ulwisakwa kwa nyenye, lwe lwa ukuhanga ukupiga ikipigo pamwi na hwehwe, ukwimila uluhekelelo lwenyu.
2CO.2.1	Nambi nene ndilamulye ukuta sindilavasila kangi sambi ndivahuguvike. 
2CO.2.2	Pakuva wone ndivahuguvike nyenye, sweno, mbi nani yeanyamasa nene? Pesi vavala hela ve ndivahuguvike! 
2CO.2.3	Nambi nene ndavandiche ndawe ndapigite, sambi penzusile ndemwe ukuhuguvala kwa vala vevake valeka nyekelele, pakuva ndendihuvye mwa nyenye mbemuli ukuta uluhekelelo lwangu luve luhekelelo lwa nyenye mbemuli kangi. 
2CO.2.4	Pendevandikilige nde nyuguve nu kung'ula kono we ndivemba, si lwe kwa ukuvahuguvika nyenye, pesi lwe lwa ukuvalagila ukuta ndivenda hilo.
2CO.2.5	Wone pwali umunu yamuhuguvike umuyagwe, uyo sanyuguviki nene ndiyena, ava avahuguvike nyenye mbemuli, nane sindiwenda ukuva ndi mukali ukulutisa. 
2CO.2.6	Neke ulwene ukuhigwa kwe vakamuhigite awolofu mwa nyenye lekage apumile lulo. 
2CO.2.7	Ulusige lino ikiba mumudegepele umunu sikimika sambi ulwa alahuguvala alutise sambi alemelwe ng'ani. 
2CO.2.8	Sweno, nguvagongola: mumulagilage ulwa mumwenda. 
2CO.2.9	Pengwandika ibalula yila ngawendige ndilukagule ulwa mwidikila ukwinatila chechendivalagila. 
2CO.2.10	Wone mumudegepele umunu, nane ngumudegepela. Pakuva pengumudegepela wone nachene ndinacho ulwa ngumudegepela mwa ndidegepela mwa Kilisito ukwimila nyenye, 
2CO.2.11	Sambi tulemwe ukumupela Setani ikilega atusange; pakuva tufikagwe ifipeto fyakwe wefiwali.
2CO.2.12	Peyefikite mu Tolowa ukudalika Ulukani Ulunofu lwa Kilisito, ndafikite kwina kilega cha ukumupigila Umutwa. 
2CO.2.13	Neke inumbula yangu siyasikimi hilo pakuva sindamufikiti umunyalukolo vetu Tito. Nambi ndavilasile mbevali pala swe ngwibitilaga ku Makedoniya.
2CO.2.14	Neke, nene ngumulumba Nguluvi yakutusogosa mbepali sambi tudwese kwa uwutanzi wa Kilisito. Umwene akututanga tutagalise uwa nachene wa Kilisito wita wanda hwehwe twinung'ilila wunofu, baha pavesaga. 
2CO.2.15	Pakuva hwehwe twindawe uwunung'ilile wunofu kwa Nguluvi, kwa vala avikombolwa na kwa vala aviyaga. 
2CO.2.16	Kwa vala veviyaga iminung'ilile ijo ye fwa; neke kwa vala vevikombolwa, iminung'ile uyo gileta uwumi. Mbi nani lino yahwanite ukuhanga mu kipigo che kindawe icho? 
2CO.2.17	Hwehwe sitwindawe avangi vevavisulusa na ulukani lwa Nguluvi; neke hwehwe twidalika kwa inumbula yinya wilevesi ndawe alaje Nguluvi,
2CO.3.1	Mbi, twivanga kangi ukwiyendelesa? Mbi, twisaka i balula ya ukutukagulisa kwa nyenye, apangi iyihuma kwa nyenye, ndawe avanu avangi? 
2CO.3.2	Yi nyenye hela ye mwibalula yetu; balula inzandike munumbula setu yeyeavesaga ayiwonage na ukwimba. 
2CO.3.3	Lulipelu hela ulwa nyenye mwi balula ya Kilisito isindike kwa amawoko getu. Ibalula iyene sinzandike kwa uwino, pesi ukuta nzandike kwa Umuhe umumi va Nguluvi; nzandike si mwitalawe, pesi ukuta munumbula isa avanu.
2CO.3.4	Tuhwanite ukulonga iso ukwimila uluhuvi lwetu lwetwinalo kwa Nguluvi ukukola kwa Kilisito. 
2CO.3.5	Si ukutigila hwehwe tuhwanite ukupiga chekivesaga ukwimila muludali lwetu yihwehwe, pesi ukuta uludali lwetu mbeluli lwihumaga kwa Nguluvi, 
2CO.3.6	pakuva umwene yeileka tulupigile ulufingano ulupya lwesi lufingano lwa indagilo inzandike, pesi ukuta ulufingano lwa Umuhe. Pakuva indagilo inzandike sasiwulaga, neke Umuhe ayileta uwumi.
2CO.3.7	Indagilo senzandike mufibawo ifya amaganga. Neke ulwene pambele umudugo gukave ifwa, neke indolo sakwe sengomi ukulutila, na avana va Isilaeli valemilwe na ukulava uwusu wa Musa ukwimila ukumalavadika kwakwe. Kangi ukumalavadika uko kwe kwa musika mudodo hela, sweno ikipigo cha kila ichaletite ifwa kikapigike mundolo ingomi ndawe iso 
2CO.3.8	sweno, uwupisi wa Umuhe wina indolo isilutye hilo. 
2CO.3.9	Sweno, wone kwekwina indolo mu kipigo cha uluhigilo, lulipelu hela ulwa ikipigo ikileta uwogolofu kiva na indolo ingomi isilutye hilo. 
2CO.3.10	Lino indolo ingomi hilo sitegwe pesesipwali indolo isa ukutala, sa ulutogo lwakwe sipelwipwali. 
2CO.3.11	Pakuva wone kila cheche cha lusika ludodo hela chekina indolo sakwe, nditigila wanda kila chechakwikala uwutasila kiva na indolo ingomi ukulutila.
2CO.3.12	Pakuva ulu lwe luhuvi lwetu, hwehwe twilonga kwa uwupifu hilo. 
2CO.3.13	Hwehwe sitwipiga ndawe Musa yelwamuvaje ukugubika uwusu wakwe na lipembo sambi avanu va Isilaeli valemwe ukuwulava umudogo wa uwumalavadifu uwuhomefu. 
2CO.3.14	Neke inumbula sawo nalamu; mbaka neng'ino de pelukwimbwa ulufingano ululovela, inumbula sawo sisilapituka. Inumbula sawo sisigala ndahihyo pesi pala hela pe umunu peihanga na Kilisito. Uluhala lwawo lwidinduka pala hela pe umunu peihanga na Kilisito. 
2CO.3.15	Ena, mbaka lino de pesivelaga sikwimbwa indagilo sa Musa uluhala lwawo lwalwiva ludinde. 
2CO.3.16	Neke, ulusika pe umunu akumupitukila Umutwa, uwupuva uwo wawihega. 
2CO.3.17	Ipa “Umutwa” ye Umuhe; na pala peipwali Umuhe va Umutwa pewipwali uwutemapakwe. 
2CO.3.18	Swe, hwehwe mbetuli yesitwivadinde amiho, twilagilwa witigila twilavila mu kilole, indolo isa Umutwa; twipitulwa sambi twihwane hilo na uwihwani wakwe uwa indolo sakwe ingomi. Uko kwekupiga kwa Umuhe va Umutwa.
2CO.4.1	Sweno, Nguluvi kwa ulusungu lwakwe ulukomi, atupelye ikipigo iki nambi nahwe sitwifulugala. 
2CO.4.2	Nahwe tukasileche ng'ani mbesili inyonga nyoni na isa ikinyele. Twikana ukupiga sila isa wulyalya nambi ukuluhesigila ulukani lwa Nguluvi, nambi twilonga pawelu ulwanachene sambi mbevali vatukagule ulwa twilonga hilo pa Nguluvi. 
2CO.4.3	pakuva, wone Ulukani Ulunofu lwetwidalika lufihime, lufihime hela kwa vala veviyaga. 
2CO.4.4	Lino iwo sivifuuwa pakuva yula nguluvi va mung'i avapufise uluhala lwawo sambi valemwe ukuluwona ulung'ali lwa Ulukani Ulunofu lwa indolo sa Kilisito, yula ye lwihwano lwa Nguluvi. 
2CO.4.5	Pakuva hwehwe situkwidalika yihwehwe, pesi Kilisito Yesu yula Umutwa, neke hwehwe twiva twivakami venyu ukwimila Kilisito. 
2CO.4.6	Nguluvi yagafile itigila, “Ulung'ali lung'alikage uluhuma mulwisa,” yeyula yeing'alika inumbula setu, nu kutupela ulung'ali lwa ukusikagula ing'ani isa indolo sa Nguluvi sesikutung'alikila uluhuma muwusu wa Kilisito.
2CO.4.7	Sweno, hwehwe yetwina ifisande fya Umuhe, twindawe ifinu ifigade, sambi luwoneke pelu ukuta uludali ulo ulukomi lwihuma kwa Nguluvi si kwa hwehwe nda. 
2CO.4.8	Mbepali twiguda, neke sitwifwila ng'ani, twihuguvala neke sitwifulugalila ng'ani; 
2CO.4.9	twiteseka, neke sitwigaya uwutanzi nambi twivagwise pasi, sitwiwulagilwa ng'ani. 
2CO.4.10	Mbepali tukave we tutegwe ifwa ya Kilisito mumivili jetu, sambi uwumi wakwe Kilisito wuwoneke mumivili jetu. 
2CO.4.11	Ena, muwumi wetu mbepali tulaving'ine ni fwa ukwimila Yesu, sambi uwumi wakwe Yesu wuwoneke mumivili jetu iginya kufwa. 
2CO.4.12	Ulu kwe kutigila mugati mwa hwehwe ifwa yipiga ikipigo, neke mugati mwanyenye uwumi wewipiga ikipigo.
2CO.4.13	Uwandike Uwelu witigila, “Ndafuuvitwe nambi ndalonzile.” Nayihwehwe kangi twina numbula yiyo ya ulufuuwo. Twifuuwa, nambi nahwe twilonga. 
2CO.4.14	Tukulukagula ulwa yula yeamusilibwe Umutwa Yesu alatusilibula na yihwehwe nahwe pamwi na Yesu na kutuvika palumwene pamwi na yinyenye. 
2CO.4.15	Mbesili isi sikwimila kwa ukwambula kwenyu, sambi luve ndawe uwuwuya wa Nguluvi wukuvafikila avanu wolofu hilo na hilo, sambi iwo valumbe hilo indolo sa Nguluvi.
2CO.4.16	Nambi kwa ulo sitwidedela; nambi uwugave wetu wa kwivala wisakala, neke mugati mwahwehwe twiwuyapwa vapya pepekukisaga. 
2CO.4.17	Ukuguda kwetwiguda kudodo na kwa lusika ludodo hela; neke kukutupela indolo isilutye na amahosa mbegali, indolo ingaya wudugo. 
2CO.4.18	Palulo twilavisa si wita ifinu fyefiwoneka, pesi fila fyesifiwoneka. Pakuva fyefiwoneka ifyo fya lusika ludodo hela; neke fila fyesifiwoneka ifyo fya uwutasila.
2CO.5.1	Pakuva ikitinga chetu chetukwikala mung'i, chanangitwe, twinayo ikaye iyihuma kwa Nguluvi, yesinzenge kwa mawoko, iya mbepali kuchanya. 
2CO.5.2	Neke kulino, mung'i umu twivawa kono we twidoboka hilo, tufwikwe uwikalo wetu we wuli kuchanya. 
2CO.5.3	Ena, luvaje tufwikwe ndahihyo sambi satuleke ukuwoneka pa Nguluvi twiwufula. 
2CO.5.4	Petwiva tukaali mulihema ili mung'i, twivemba twivabane; si ukutigila twisaka ukuguhesa umuvili ugu ugunya kufwa, pesi ukuta twidoboka ukufwikwa umuvili gwesigwifwisagi, sambi kila ikinyakufwa kidadilile ng'ani na uwumi. 
2CO.5.5	Nguluvi umwene yatuviche ukupituka uko, nave atupelye Umuhe vakwe ave kipingiko cha mbesili seatuvichee.
2CO.5.6	Twivakangafu ulusika mbeluli, tukulukagula ulwa ukwilegeha kwikala mumuvili twiva pataali na Umutwa. 
2CO.5.7	Pakuva tukwikala kwa ulufuuwo, si kwa ukulava. 
2CO.5.8	Neke twivakangafu na tuketwiwenda ukuhama mu wikalo uwu, tuhamile kulu Mutwa. 
2CO.5.9	Neke ulukani ulunofu ululutye hilo, twiwenda ukupiga isikumunogela, nambi tuvelage petwikala umu mung'i nambi kuko. 
2CO.5.10	Pakuva mbetuli satwima pa kigoda cha pawuhigilo cha Kilisito, sambi yeyeavesaga mwa hwehwe saanukila amahombo agategine na ifipigo fyapigige ulusika lwa uwumi wakwe mung'i, inofu apangi imbi.
2CO.5.11	Sweno, hwehwe tukulukagula ulwileka tumogope Umutwa, nambi kwa lulo hwehwe twiva twivapifu ukuvakwega avangi. Nguluvi nave atukagwe hilo, nani ndihuvye ulwa nanyinyenye mulukagwe hilo. 
2CO.5.12	Si ukutigila wanda hwehwe twisaka ukwiyendelesa kwa nyenye, neke twigela kangi ukuvalagila nyenye isileka hwehwe twilumbe ukwimila nyenye, sambi muve na ulwa ukuvapitula vala vevakwilumbila isa mwivala hela ukulutila lula ulwene lweviwali munumbula. 
2CO.5.13	Wone lukawonike ulwa tugulwike, ulo luva ukwimila Nguluvi; na wone kangi twina uluhala lunofu hela, ulo luvelage kwa ukwambula kwenyu. 
2CO.5.14	Pakuva uwende wa Kilisito wukutusogosa hwehwe yetukulukagula ulwa umunu yumwi hela yeafwe ukwimila mbevali, na ulo kwekutigila mbevali vihanga mufwa yakwe. 
2CO.5.15	Afwe ukwimila avanu mbevali, sambi mbevali awumi valemwe ukwikala ukwimila uwumi wawo vavene, pesi kwa ukwimila umwene yafwe, kangi asilibwike ukwimila vavene.
2CO.5.16	Sweno, uluhuma lino, hwehwe situkumugela umunu yeyeavesaga kwa ikigelo cha avanu. Nambi ulusika ulungi twamugelite Kilisito kwa ikigelo cha avanu, lino silwindahihyo kangi nda. 
2CO.5.17	Umunu yeyeavesaga peahangite na Kilisito aiva kigawa kipya, isa pidaha yesilutye, lavage imya susile. 
2CO.5.18	Mbesili isi che kipigo cha Nguluvi umunya kutulamula hwehwe nave, ukwimila Kilisito, swe akutupela nahwe ulwa ukuvalongela avangi vilamule nave. 
2CO.5.19	Pede kwekutigila: Nguluvi, akave akwilamula na ing'i ukwimila Kilisito, wesakwinatila ulwa inzanangifu sa avanu. Umwene akatupelye ulukani ulwa ukuvalamula avanu na Nguluvi.
2CO.5.20	Sweno, hwehwe twivatume na Kilisito, nave Nguluvi umwene ikola mwa hwehwe ukuvagongola nyenye. Sweno, tukuvagongola ukwimila Kilisito, mwilamulage na Nguluvi. 
2CO.5.21	Kilisito ali mugaya nzanangifu, neke Nguluvi amuwuyipe ingile mu nzanangifu ukwimila hwehwe, sambi kwa ukuhanga nave, tupelwe uwugolofu wakwe Nguluvi.
2CO.6.1	Sweno, petwiva vanyakupiga pamwinga na Nguluvi, tukuvagongola ulwa mulidikila ukwanukila wula uwuwuya uwihuma kwa Nguluvi wuyage chaka. 
2CO.6.2	Pakuva itigila de, “Ulusika ulufulwike, ngakupulikise, ulusika lwa uwupoki ngakutanzile.” Sweno lino ulu lwe lusika ulufulwike, lino de che kimunyi cha uwupoki!
2CO.6.3	Sambi ukupiga kwetu kulemwe ukulongwa fibi na umunu yeyeavesaga, sitwiwenda ukumuvikila yeyeavesaga ikikuvaso chechekivesaga. 
2CO.6.4	Uluyalo na ulo, hwehwe tukwilagila ulwa twivakami va nachene va Nguluvi mwa mbefili; mu kukangalila ulusika lwa ineseko, mu wubane na mu ludugo. 
2CO.6.5	Tutofilwe, tusopitwe mundinde nu kuyoveleswa mu lung'anavala; tupigite ifipigo mbaka tufulugale, tukavasise miho ikilo mbekili we sitwilya kinu. 
2CO.6.6	Tukwilagila ulwa twivakami va Nguluvi mu munumbula inzelu, muwimbi, mu kukangalila na mu wunofu; ukwimila Umuhe Umwelu, mu wende uwugaya uwubuganisi, 
2CO.6.7	kwa ulukani ulwa nachene na muludali lwa Nguluvi. Uwugolofu lye lihomelo lyetu ilya ulubali lwa kundyo na ulubali lwa kung'igi. 
2CO.6.8	Mu ululumbo na ukuhongelwa inyoni, ukulongwa fibi na ukusumilwa. Twipigilwa nda fing'omong'omo, kumbi twivanachene, 
2CO.6.9	Nda vesivakagulaniki, kumbi tukagulanike kwa mbevali; wita wanda vevafwe neke ndawe lwemukutuwona, hwehwe twiwumi hilo. 
2CO.6.10	Nambi tukapumiswe, situkafwi; nambi wetwivahuguvafu ulwene twihekelela mbepali; nambi we twivamikaa tuhele twinoniya avanu wolofu; twiwoneka wita avanu avagaya kinu chechekivesaga, kumbi twinafyo mbefili.
2CO.6.11	Nye vanyalukolo vetu Avakolindo, tulonzile nanye wima hela, inumbula setu seesile hilo. 
2CO.6.12	Wone mwiwona ulwa pokili ikikuvaso chechekivesaga kila, apo icho kiva kwa yinyenye hela, si kwa ulubali lwa hwehwe nda. 
2CO.6.13	Lino ndilonga nanyenye nda mwivana, mweesage inumbula senyu ndawe lwe tupigite hwehwe.
2CO.6.14	Mulemwage ukwihwana na avanu vesivafuuvitwi. Mbi, uwunofu na uwanangifu fyakwiyidikisa nachene? Ulung'ali na ulwisa fihwana ukwikalasa? 
2CO.6.15	Mbi, Kilisito ahwana wuli ukwiyidikisa na setani? Yafuuvitwe ina uwulilumwi uwindawuli na yesafuuvitwi? 
2CO.6.16	Itembeli ya Nguluvi yina uwulilumwi uwindawuli na ifihwananguluvi? Pakuva hwehwe twi tembeli ya Nguluvi umumi. Ndawe Nguluvi yumwene lwalonzile:
2CO.6.16	“Sandikala nawo,
2CO.6.16	na ukugendasa nawo,
2CO.6.16	samba Nguluvi vawo,
2CO.6.16	nawo savava vanu vangu.”
2CO.6.17	Sweno Umutwa ilonga kangi,
2CO.6.17	“Muhegage apawo, mukilege nawo,
2CO.6.17	mulapamisa ikinu ikihongawinya,
2CO.6.17	nani ndivanukila.
2CO.6.18	Nani samba ndi Dadenyu,
2CO.6.18	nanye samuva mwivanangu,
2CO.6.18	avahinza na avakwamisi.
2CO.6.18	Ilonga Umutwa Umunyaludali.”
2CO.7.1	Sweno, Vanyawende vangu, kono we twivapele inyuviso isi mbesili, twiyeesage mwa mbesili sesihwanite ukutifusa imivili na inumbula setu, sambi tuve tweesile hilo, na twikalage we tukumogopa Nguluvi.
2CO.7.2	Tukuvasuka mutwanukilage wunofu mu numbula senyu! Pakuva situkamwananje umunu yeyeavesaga, situkamutesisi nambi ukumusanga yeyeavesaga. 
2CO.7.3	Sindilonga ing'ani isi sambi ndimuhige munu, pakuva, ndawe lwengengalonzile, nyenye muli mugati munumbula setu, tufwisasage pamwinga, tunanage pamwinga. 
2CO.7.4	Nguvihuvila pakomi, pendilonga nanye; ngwipulika hilo ukwimila nyenye! Mu kuguda kwetu mbekuli pemelwa ikinyakusikimika kikomi na ukuhekelela pakomi.
2CO.7.5	Nape yetufikite ku Madedoniya twalemilwe nambi ukusuupa. Imbali mbesili twetwivabane na ukuguda; kwivala lwitakilo; mugati muhwehwe. 
2CO.7.6	Neke Nguluvi, umunyakuvapela avahomefu ilihomelo, atusikimike umutima hwehwe kwa ukusa kwakwe Tito. 
2CO.7.7	Si kula hela ukusa kwakwe Tito, pesi kangi pakuva nyenye mukamusikimike. Umwene atulonje lula lwe mwidoboka ukumbona, na lwe muhuguve mwiwenda ukunanga mu nalamu. Ulukani ulo lwelwileka ndihekelela ukulutila.
2CO.7.8	Pakuva, nambi ibalula yangu yila yikavahuguvike, ndimugaya ulukani ulwa ukuleka nene lumbave munumbula. (nambi we lwambafile) Ena, ndiwona ulwa ibalula iyo lukavahuguvike neke kwa lusika ludodo. 
2CO.7.9	Lino ndihekelela, si pakuva muhuguve, pesi ukuta kwa ukuhuguvala kwekukavawuyipe mupituke na ukuhongesa ulwa amahosa genyu. Mukahuguve mumigosekese imivike na Nguluvi, na kwa ulo hwehwe situkavananji nyenye kwa lwelweluvesaga. 
2CO.7.10	Ukuhuguvala ukwihumaga kwa Nguluvi, kwiletaga ulupifuko inumbula, ulupituko lwiletaga uwupoki; palulo sikololi ulwa ukuleka nyenye luvavave. Neke ukuhuguvala ulwa mung'i kwakwiletaga ifwa. 
2CO.7.11	Lino muhwanite mwilavile amaveleko agihuma mukuhuguvala kwe aiwenda Nguluvi; kulino ye muve vanu avapifu, mukwilagila ulwa mugaya chemwananzile, mulilakali mu kukabuswa nu muhwehwe, na mukudoboka ukupiga inofu, mukumogopa Nguluvi, kono mwigelanise mbepali ukwihoma na mbesili isa uwananzi. Muwonike ulwa mwivagaya nambi lukani lwelweluvesaga ulwa wananzi.
2CO.7.12	Nambi ndavandiche ibalula yila, siye nzandike ukwimila yula ye ananzile, apangi si kwa yula yee mwanangile. Nene nzandike sambi luwoneke pelu pa Nguluvi lula lwe nyenye muve mwivapifu ukwimila hwehwe. 
2CO.7.13	Nambi hwehwe ulo lwatunoje ukulutila.
2CO.7.13	Si ukutigila lwatunojee hela, kangi Tito atunojee kwa uluhekelelo lweeinalo lwe nyenye mukamupelye munumbula yakwe. 
2CO.7.14	Nene ndivalumbite hilo nyenye pa umwene, na kwa ulo nene sindisangwa. Tukave mbepali tukuvalongela ulwa nachene, na kula ukuvalumba nyenye pa Tito lukave lukani ulwa nachene hilo. 
2CO.7.15	Nambi uwende wakwe uwa munumbula kwa nyenye ukongelekela ukulutila peakwiwuka lwe nyenye mbemuli mwiyidikise ukuva vanyachoga, na lwe mukamwanuche kwa ichoga nu kukuvila. 
2CO.7.16	Ndihekelela hilo ulwa kulino ngwihuvila pakomi mwa nyenye.
2CO.8.1	Kangi vanyalukolo vetu, twiwenda nyenye musikagule isa uwuwuya we Nguluvi akagapelye amakanisa ga mu Makedoniya. 
2CO.8.2	Mbevali avafuuvitwe avali kuko, vakave muneseko isa ulugudo lukomi, pamwinga na lulo uluhekelelo lwawo lukaginite ukongelekela hilo, mbaka vakave vadeke ukuvakemela avangi umwawo, nambi we vamikaa pakomi. 
2CO.8.3	Nywanite ukuwolelela ulwa vakave vadeke ukutegana na fye finafyo na kangi vakalutise. Na ulo lukave mukuwenda kwawo vavene hela, 
2CO.8.4	Vatugongolite hilo vapelwe ikilega icha ukuhanga nahwehwe mu kipigo iki icha ukuvatanga avanu va Nguluvi avali ku Yudaya. 
2CO.8.5	Ulo lwe lukani lwesitukahosigi nambi ludodo! Pakuva vatasile ukwitawula vavene kulu Mutwa, Pambele kangi swe vakwitawula vavene kwa hwehwe, ndawe mwewigendela uwende wa Umutwa. 
2CO.8.6	Sweno, tukumugongola Tito yavanzile ikipigo iki avatangilisage, pemuhwana ukupiga ikipigo iki cha uwende mwa nyenye. 
2CO.8.7	Nyenye mwinafyo mbefili: ulufuuwo, uludali ulwa ukulonga, uwimbi; uwupifu mbewuli uwa ukupiga inofu, na uwende wenyu kwa hwehwe. Nambi lino, tukwihuvila ulwa muva vadeke mu kipigo iki icha uwende.
2CO.8.8	Nene singuvapela ululagilo, neke chendiwenda hela ukuvalagila lwe lula lwe avangi vina uwupifu mukuvatanga avangi, sambi nene ndiwukagule uwende wenyu ukuta kumbi wa nachene. 
2CO.8.9	Pakuva nyenye ndita muwusele uwuwuya wa Umutwa vetu Yesu Kilisito: nambi umwene, ali mwenafyo va mbefili, nambi ndahihyo iwuyipe mumikaa ukwimila nyenye, sambi nyenye munonele mu wumikaa wakwe. 
2CO.8.10	Ukwimila ulukani ulu, sweno nene nguvatigila: lwinoga lino mupigage sisila semwemulamwe ukupiga umwaka ugulutye. Pakuva nyenye ye muke va ukutala ukulamula ukupiga ulukani ulo. 
2CO.8.11	Sweno, mukwisage ulukani ulo; ndawe lwe mukawendelige yinyenye ukutanga, sweno musugunalage ndahihyo ukutegana na uludali lwenyu, ukukwisa. 
2CO.8.12	Pakuva wone umunu ina mutima gwa ukutanga, Nguluvi akwanukila chechekivesaga che uyungi ahwanite ukutawula: siaikanilila kila ikitawule. 
2CO.8.13	Neke silwinoga nyenye muwilwe uludugo lwenyu, sambi avangi vahwene ukukepusiwa uwusito wa ikitegulo chawo ukuvatanga avangi, aa nda, lunoje tulavage na uwuteganifu wa imbali mbesili na ukwimila mu wugolofu. 
2CO.8.14	Chechekivesaga chemwinacho lino ikilutye kinogela icho kivatangage vala vevagulwime, sambi nawo ulusika lwe vava vakwavite nawo ifilutye, nawo pepene pesavavatanga nanye pemugulwime, na ukwimila lulo pepene pepava na uwuteganifu. 
2CO.8.15	Ndawe Uwandike Uwelu wewitigila, “Yakakong'ise ifyolofu, sakavi nafye filutye, na yula yakakong'ise ifikefu nave sakagulwimi kinu.”
2CO.8.16	Ngumulumba Nguluvi yavikite munumbula ya Tito uwudobofu uwo we nayinene ndinawo uwa ukuvatanga nyenye. 
2CO.8.17	Ulwene siidikisi hela pakuva twamugongolite apige lulo, pesi ukuta na yumwene ali na uwudobofu wukomi uwa ukutanga, mbaka alamwe yumwene kwa ukuwenda kwakwe aase ukwenyu. 
2CO.8.18	Pamwinga nu mwene, tukumutumilisa na munyalukolo uyumwi ye ululumbo lwakwe lukatagalye mu makanisa mbegali ukwimila ukudalika Ulukani Ulunofu. 
2CO.8.19	Si lulo hela, kangi umwene muhagule na amakanisa mbegali avelage na nene petwipiga ikipigo chetu iki icha uwende, ikipigo chetwipiga ukwimila indolo isa Umutwa na ukulagila uwunofu wa amahosa getu, wa ukutanga avangi.
2CO.8.20	Twiwenda ukwilega ukulongwa fibi ukwimila uwimilisi wa ifitawulwa fyetutawe hwehwe ifya uwudeke. 
2CO.8.21	Neke amahosa getu, twiwenda tupige lunofu hela palu Mutwa, neke kangi na pavanu luvelage ndahihyo.
2CO.8.22	Sweno pamwinga na vanyalukolo vetu vawo, tumutumite nayi munyalukolo vetu uyungi, ye kolofu tukamuwene ukuta na umwene mupifu ukutanga, na kulino de ina luhuvi lukomi kwa nyenye. 
2CO.8.23	Tito ye muyangu, yetwipigasa nave, ikipigo ukwimila nyenye; neke ulwa vanyalukolo iva avangi vevakusasa nawo, iwo vatume na amakanisa, na indolo sivelage kwa Kilisito. 
2CO.8.24	Sweno, muvalagilage uwukangafu wa uwende wenyu, sambi amakanisa gilavile nachene ulwa ululumbo lwendinalo kwa nyenye ukuta lwe lugolofu.
2CO.9.1	Silumbaji nene ngine ukwandika ulwa ikipigo chenyu ukwimila avanu va Nguluvi. 
2CO.9.2	Ngulukagula lwe nyenye mwina inumbula iya ukutanga, na ngilumbite ukwimila nyenye mu lukani ulo pa vanu va ku Makedoniya. Ndavatige, “Vanyalukolo vetu va ku Akaya vakakwisise uluhuma umwaka ugulutye.” Sweno, uwupifu wenyu wukavalamwise avanu wolofu hilo. 
2CO.9.3	Lino, ndivatumite vanyalukolo vetu iwo, sambi ululumbo lwetu ukwimila nyenye luwoneke ulwa si lwa malanga nda, na ulwa nyenye ye mukwisise uwutanzi wenyu ndawe lwe ndendonzile. 
2CO.9.4	Lulava kangi avanu va ku Makendoniya pevasile pamwi na hwehwe, tuvafike mukaali simulapiga ulo, pepene pemutuhongela inyoni, na inyoni iso sivafika nayinyenye siva ngaya wulongo, pakuva hwehwe twiva tuvahuvye hilo. 
2CO.9.5	Nambi lino, mbwene lunofu ndivagongole avanyalukolo vetu iva, valongole ukusa, sambi vahwane ukugelanisa ifipelwa nafyo filagila nachene ulwa fitawule chesa mutima si kwa kukangalilwa.
2CO.9.6	Mwiwukage, “Umunu yeivyalaga kwa kutagalisa; uyo aibetaga fikefu; yeivyalaga kwa kudida kwa wunofu uyo aibetaga fyolofu.” 
2CO.9.7	Yeyeavesaga swe, atawulage ululing'ene ndawe lwe alamwe, neke luvelage kwa uwesa mutima si kwa uwuhuguvafu apangi kwa kukangalilwa, pakuva Nguluvi akumwenda yula yeitawula kwa luhekelelo. 
2CO.9.8	Nguluvi akwilye avapele nyenye ukulutila fila fyemugulwime, sambi mbepalli muvelage mwinafyo mbefili fyemwiwenda, pemugina ukutanga mbepali mufipigo ifinofu, 
2CO.9.9	ndawe Uwandike Uwelu wewilonga:
2CO.9.9	“Umwene aitawulaga kwa wudeke,
2CO.9.9	akuvapela avamikaa,
2CO.9.9	uwunofu wakwe winanaga kitasila.”
2CO.9.10	Nguluvi ye mwene yeaitawula inyadikwa ya ukuvyala na ifilyo fya ukulya, palulo Nguluvi avapela nyenye inyadikwa mbesili isa ukuvyala na kangi na isanga ya uwudeke wenyu. 
2CO.9.11	Umwene avanonia nyenye mbepali mwa mbefili, sambi avanu vamulumbe Nguluvi ukwimila ifipelwa fyenyu fyevakanuche mumawoko getu. 
2CO.9.12	Pakuva ikipigo iki chelu chemwipiga si witigila wanda kitanga hela fyevagulwime avanu va Nguluvi, pesi ukuta kangi kikwega avanu wolofu vamulumbe Nguluvi. 
2CO.9.13	Na kwa uwolelesi wewiwoneka wa ikipigo chetu, avanu wolofu vamupela indolo Nguluvi ukwimila uwuhuvilwa wenyu kwa Ulukani Ulunofu lwa Kilisito lwe na kangi ukwimila uwudeke wenyu wemwihanga nawo na avanu mbevali mukwidikila. 
2CO.9.14	Sweno, vavasukila kwa Nguluvi pevakwifunya ukwimila nyenye kwa uwuwuya uwiyena weakavapelye Nguluvi. 
2CO.9.15	Tumulumbage Nguluvi ukwimila ikipelwa chakwe ikigaya ikiganiso!
2CO.10.1	Nene ye yinene Pawulo, yendiwoneka ulwa ndimulele pendilipamwi nanyenye, neke ndimukali pendilipataali nanyenye, nguvasuka kwa ulusungu nu wunofu wakwe Kilisito. 
2CO.10.2	Nguvasuka mulasagasa sambi mbe ndimukali ulusika lwe ngusa, pakuva ndina nzeli ulwa ndivakalipila mbevali avakwihosa ukuta hwehwe twigendela imigendele ja mung'i hela. 
2CO.10.3	Ulwene nachene twikalite mung'i neke situkwihoma ligalu ukwiga lwa mung'i. 
2CO.10.4	Pakuva, amahomelo getwikola mwigalu lyetu, si gala amahomelo ga mung'i, pesi ukwimila uludali lwa Nguluvi ulwidenyaga amapuli mbegali. Twakwananga uwusugusugu mbewuli wa uwudesi, 
2CO.10.5	tukwananga imbesa mbesili na ifya ulwidudumbo ifibesa uwukagusi wa Nguluvi; kangi twigalula amahosa mbegali gave na choga kwa Kilisito. 
2CO.10.6	Peye mukwilaniche muchoga, hwehwe yetwigelanise ukupumya na ukuhiga lweluvesaga lwa uwugaya choga.
2CO.10.7	Nyenye mwilavaga ing'ani isa mwivala hela. Mbi, pwali umunu yeyeavesaga yakwihosa ulwa umwene ye munu va Kilisito? Lunofu! Sweno, atuhosage nahwe ulwa nayi hwehwe kangi twi vanu vakwe Kilisito ndawe umwene uyo lwa nave munu va Kilisito. 
2CO.10.8	Nambi mbe ndiwoneka ndandigina ukwidudumbila ululagilo lwe Nguluvi atupelye, ululagilo lwa ukuvasikimika nyenye, siwita lula uluvambusa nyenye mugwe nda. 
2CO.10.9	Sindiwenda muhose ulwa nene ndisaka ukuvakabusa nyenye kwa ibalula sangu. 
2CO.10.10	Pakuva vitigila ukutigila, “Ibalula sa Pawulo ng'ali kangi simemite ing'ani inalamu, neke umwene palipamwi na hwehwe muhomefu, nambi peilonga ing'ani sakwe ngaya kinu.” 
2CO.10.11	Na umunu yeilonga ndahihyo ikiba iwuke ulwa ing'ani setukwandika mu balula petuli pataali, na ing'ani setwilonga petuli pamwi na nyenye sisiliwungi nda.
2CO.10.12	Na kwa lwelweluvesaga hwehwe situhwaniti twivike nambi ukwiteganisa na avanu vala vevakwisumila vavene. Avanu vevakwivika vavene vave kigelo icha ukwigelela, na avanu vevakwiteganisa vavene kwa vavene, iwo vapuva. 
2CO.10.13	Neke hwehwe sitwidudumba ukulutisa; ukwihala uko kutegana hela na ikigelo cha kila ikipigo chetwapelitwe na Nguluvi, ikipigo chetuhele twipiga kangi na ukwenyu. 
2CO.10.14	Na pakuva nyenye muli mumo munanana mwetupigila, sitwalowiki ndusa petwasige ukwenyu, petukuvaletela Ulukani Ulunofu lwa Kilisito. 
2CO.10.15	Sweno, situkwilumbila ikipigo chevapigite avangi ukulutisa ikigelo chetwapelitwe; pesi ukuta lino tukwihuvila ulwa ulufuuwo lwenyu longelekela mwa nyenye ukutegana na ikigelo cheatupelye Nguluvi. 
2CO.10.16	Ipo petuhwana ukudalika Ulukani Ulunofu mung'i isingi, apataali na nyenye; na ulo si luva lwa nyenye ukwidudumbila ikipigo chevapigite avanu vangi apono apangi.
2CO.10.17	Neke ndawe wewilonga Uwandike Uwelu, “Yeakwihala ihalage mukipigo chapigite Umutwa.” 
2CO.10.18	Si yula yeakwisumila yumwene, pesi ukuta yula yeisumilwa na Umutwa yeakwanukilwa.
2CO.11.1	Ikali kiba mung'angalile padodo hela, nambi mbe ndimupuva ulubali ulungi! Ena, mung'angalilage padodo. 
2CO.11.2	Nene nguvawonela imbafya neke imbafya iso sa Nguluvi; pakuva nyenye mwihwana umuhinza umutuunafu umugolofu yendamulumbye umugosi yumwi hela nave ye Kilisito. 
2CO.11.3	Neke ngogopa ulwa, ndawe inzoka yila kwa uwubanga wayo uwa uwudesi yamusanzile Hawa, amahosa genyu gahwanite ukuyaswa, nu kuwuleka uwuhuvilwa wenyu uwa nachene kwa Kilisito. 
2CO.11.4	Pakuva umunu yeyeavesaga akusa nu ukumudalika Yesu uyungi na yula yetwamudalike, nyenye mukumwanukila uyo mugalalwike, apangi mukugufuuwa umuhe na uwudalisi uwungi wesiwukwiyidikisa na lula Ulukani Ulunofu lwemwanuche ukuhuma kwa hwehwe.
2CO.11.5	Singwihuvila ulwa nene ye ndi mudodo ukulutila iwo, “Avigendo avavina.” 
2CO.11.6	Apangi ngaya ikipelwa icha ukuganula indongele, neke uwimbi ndinawo; ulukani ulu tukalulaje pelu ukwenyu na apono pepepavesaga na ulusika mbeluli.
2CO.11.7	Nene ndadalike ukwenyu Ulukani Ulunofu lwa Nguluvi wesindilavisa amahombo; ndileviise sambi ndivakang'ule nyenye. Mbi, ndananzile ukupiga ulo? 
2CO.11.8	Pendapigige ikipigo apenyu, ndanuche amahombo ukuhuma kwa amakanisa agangi. Tutigile kwa ulubali ulungi ndavanwike avene uwunono wawo sambi ndivapigile nyenye. 
2CO.11.9	Pende pamwi na nyenye sindamufwahisi, umunu yeyeavesaga ukwimila uwugulumu, vanyalukolo vevahumite ku Makedoniya vandetye mbefili fye ndengulwime. Nane ndikomalilige pakomi sandilava ndi kitegulo ikisito kwa nyenye mwa chechekivesaga, na ngina ukugendela lulo. 
2CO.11.10	Ngwihuvisa ukwimila uwa nachene mwa Kilisito we wuli mugati mwa nene, ulwa kisukuli ikinu chekihwana ukunanila ukwihala mulukani ulo apono baha pavesaga mu Akaya. 
2CO.11.11	Mbi ndawuli? Mbi pakuva sindivenda nyenye? Nguluvi akulukagula ukuta ndivenda nyenye!
2CO.11.12	Mba pemiga ndawe lwe ndipiga lino, sambi ndemwe ukuvalekela ikilega vala vevisaka ikilega, icha ukwihala ukuta ati nawo vipiga ndawe hwehwe. 
2CO.11.13	Pakuva, iwo vigendo va uwudesi, avapisi avabanga avakwifwila ulwa vigendo va Kilisito. 
2CO.11.14	Neke nambi ndahihyo ulo silwa wuhulo, pakuva na Setani yumwene aakwifwila ave nda munyivaha va ulung'ali! 
2CO.11.15	Sweno si lukani lwa kukabuka wone na iwo avakami vakwe vakwifwila ukuva vapisi va uwugolofu. Neke kumudugo savanukila kila ikivavaje ikitegine na ifipigo fyawo.
2CO.11.16	Kangi ndipilukila ukulonga: Umunu alemwage ukuhosekesa ukuta ndimupuva. Neke wone mwihose ndahihyo, sweno, mutegulage lulo ukuta ndimupuva sambi nane mbe na icha ukwihala nambi kidodo. 
2CO.11.17	Chendilonga lino si kila cheandaje Umutwa; nda ndimupufi mukwihala, 
2CO.11.18	pakuva wolofu vakwihalila isa mung'i, swe nane ndihala. 
2CO.11.19	Nyenye mwivanyaluhala, nambi mukuvakangalila avapuva! 
2CO.11.20	Mukumukangalila nambi umunu yakuvavika nyenye muwunyawingi, umunu yakuvabunza, yakuvasagila, na ukuvavatula kumiho! 
2CO.11.21	Kwa ukuhonga inyoni ngwidikila ulwa hwehwe twetwivahomefu. Naluve lweluva, neke wone pwali munu yeyeyavesaga yakwigelela ukwihala mu kinu—ndilonga witigila munu umupuva—nene nywanite ndigelele nane ukwihala. 
2CO.11.22	Mbi, avene Vaebulaniya? Na yinene. Mbi avene Vaisilaeli? Na yinene. Avene mbegalo ya Abulahamu? Na yinene.
2CO.11.23	Avene vakami va Kilisito? Na yinene ndilonga ulo witigila ngulwike ndi mukami va Kilisito ukulutila avene. Nene ngapigite ikipigo ikitalamu ukulutila, ngikalite mundinde kolofu ukulutila, ngatofilwe kolofu ukulutila, supwe ukuwulagwa nako kolofu. 
2CO.11.24	Ndatofilwe ingoda machumi gadatu na sinyigonza na Avayudaya kahanu. 
2CO.11.25	Ndatofilwe ingoda kadatu, ndakinyitwe na maganga kamwi; kadatu ndadenyekilwe na ikipugu mubahali, na umo ndagudite ikilo mbekili nu kuhwa ikimunyi mbekili. 
2CO.11.26	Ingendo mbesili ndatang'ine na inalamu isa ukukuluka indenga mumikoga, na inalamu isa ukukuluka na amakoko, inalamu ukukuluka uluhuma kwa avanyang'i vayangu na kuvanu va ing'i isingi, inalamu ukukuluka muboma; inalamu ukukuluka mwihala, inalamu ukukuluka mu bahali, inalamu uluhuma kwa vanyalukolo va uwudesi! 
2CO.11.27	Ngapigite ikipigo mu lugudo, ngavasise miho kolofu; ukuhwa ndagine na kukeluka kolofu; ndikalige kinge nu kwikala munungwi we ndimugaya mwenda. 
2CO.11.28	Neke pamwinga na mbesili isi, mbepali tulaving'ine na ikipigo cha uwimilisi wa amakanisa mbegali. 
2CO.11.29	Wone pwali umunu yeyeavesaga ye muhomefu, na yinene nane ndimuhomefu; wone pwali umunu yeyeavesaga ivifisiwa, nayinene nane ndandiva nu wuhuguvafu.
2CO.11.30	Wone lumbagile ukwihala, sweno, ndihala mu wuhomefu wangu. 
2CO.11.31	Nguluvi na Dada va Umutwa Yesu—litawa lyakwe lipelwage indolo kitasila—umwene akulukagula ulwa sindilonga wudesi. 
2CO.11.32	Pende ku Damesiki umutangilisi va Umutema Aleta, peayilolelige iboma ya mu Damesiki sambi andibate. 
2CO.11.33	Neke nene mugati ya lihanga vanzisise ukukola mulinang'ana lya mulukanzi, ndave ndakulukige mumawoka gakwe.
2CO.12.1	Sweno, muleke nene nambi silunofu! Neke lino ndonga ulwa amaloto na ukugubulilwa kwendapelitwe na Umutwa. 
2CO.12.2	Ndimusele umunu uyumwi mwa Kilisito, ye kwa imyaka minyichumi na gitayi lino igilutye, umunu uyo emwegule nu kusindikwa kuchanya kula ukwa wudatu
2CO.12.3	Ndipilukila ukulonga! Ngulukagula ulwa umunu uyo asindikwe mbaka kuvafwe. (Neke singulukagula wone e mumuvili apangi mumuhe; Nguluvi ye alukagwe) 
2CO.12.4	Uko apulike ing'ani isa ikinyele se umunu sahwaniti ukusilonga. 
2CO.12.5	Sweno, ndihala ulwa umunu uyo, neke singwihala ndiyena, pesi mu wuhomefu wangu hela. 
2CO.12.6	Wone ngembwende ukwihala, singe mba ndi mupuva na ludodo, pakuva nge mba ndilonga ulwa nachene hela. Neke lino sindihala; pakuva nene sindiwenda umunu uyungi anyosekese ukulutila lula lwe akumbona nu kupulika ukuhuma kwa nene.
2CO.12.7	Pakumbika nene ndemwe ukuva na ulwidudumbo lukomi ukukola uwolofu wa uwugubulilwe uwo ndapelitwe uwuvafi mumuvili nda wa mifwa, umukomi va Setani akufwahisa ndilidudumba ukulutisa. 
2CO.12.8	Mu lukani lulo ndamugongolite Umutwa kadatu, sambi luhege. 
2CO.12.9	Neke umwene anigile, “Uwuwuya wangu wukukukwila; pakuva uludali lwangu lwalwikwilanikila hilo mu wuhomefu.” Sweno, lwinoga hilo ndihale mu wuhomefu wangu sambi uludali lwakwe Kilisito lwikale kwa nene. 
2CO.12.10	Lwelwene ngwidikisa wugolola singo uwuhomefu ukubedalwa, mutalamu, ukubuganisiwa, na ineseko ukwimila Kilisito, pendiva mu wuhomefu pepene pendiva mu ludali.
2CO.12.11	Ngave nda ndi mupuva, neke nyenye yemukanzambwise de. Pakuva ye nyenye ye muke munoje ukusumusa. Pakuva, nambi nene sindi kinu, kwa lwelweluvesaga, nene nambi ndahihyo sindimudodo ukulutila iwo, “Avigendo avavina.” 
2CO.12.12	Imiitu ginyakulagila ukuta nene ndi mwigendo va nachene ifyo fyapigiche apenyu muwukangalisi mbewuli pamwi na imiitu na uwuhulo na ifipigo ifya uludali. 
2CO.12.13	Mbi kiki chemwaneemite ukulutila amakanisa agangi, pesi nene hela ku lubali lwangu sindavafwahisi mu meele uwutangi wenyu? Mundegepelage lwesindavapiji wunofu. 
2CO.12.14	Neke lino nene yendigelanise hilo ukusa ukwenyu ulwa kadatu, na sindivafwahisa mumeele kinu. Pakuva nene sindisaka ifinu fyenyu, nene ndisaka yinyenye hela. Luvavaje avegasi ukuvakwavila avanawo uwunono, avana ukukwavila avegasi vawo. 
2CO.12.15	Ngembwenda ukupigila mbefili fyendinafyo mukuvatanga nyenye isa mukinyamuhe. Mbi, lino nyenye munzenda padodo, pakuva nene sindivenda nyenye pakomi?
2CO.12.16	Sweno kangi neke nene yinene sindavafuniti nyenye. Apangi yungi ahwana atigile, “Pakuva Pawulo musugu yeakavibete mu wusugu wakwe.” 
2CO.12.17	Mbi, nene ndavawonie ukukola kwa umunu yeyeavesaga yendamutumite ukwenyu? 
2CO.12.18	Nene ndamukemelye Tito, swe nguvatumila umwene ukwenyu na munyalukolo vetu uyungi. Mbi, lino ndawuli Tito avakalipye? Mbi, simukulukagula ukuta Tito na nene tuhele twilongoswa na Umuhe yuyula yumwi? Na ukuta twakwikala mumikalile iginyawihwana?
2CO.12.19	Apangi mukwihosa ukuta mbaka kulino hwehwe tukaali petwiyaamila kanisa pa nyenye! Neke ulwene tuhele twilongela ing'ani isi pa Nguluvi, kono we tuhanzile na Kilisito. Neke ing'ani isi mbesili sikwimila ukuvawuyapa wunofu nyenye vanyawende vetu. 
2CO.12.20	Nene ngogopa, ulwa apangi penzusile ukwenyu, nywanite ndivafike mwimile wungi, lulemwe ukuvanogela. Nene ngogopa apangi mulava mu lwitakilo na mu gila na mwilakali, muwuhatufu, mu wuheesi, mu lwelango, ulwivifyo, na muwusoming'asa, ikidada na mwiyovo ilileta ulwigawo pagati apenyu. 
2CO.12.21	Kangi nene ngogopa, ukuta apangi penzusile, Nguluvi andevesa pa nyenye, na kangi nyuguvala kwa vala awolofu vevakapigite inzanangifu, na sivalahongesa uwaafu wawo, na uwudobokesi, pamwinga na uwusafi wawo wevakapigite.
2CO.13.1	Lino ulu lwe lwa wudatu nene ukusa ukwenyu, “Inalamu mbesili sipulikiswage pa awolelesi vavili apangi vadatu.” Uwandike Uwelu ndawe witigila. 
2CO.13.2	Ngavakenye vala mbevali vevakapigite uwanangifu pavanu mbevali, kangi nguvakenye wendili pataali, ndawe ndapigite pende ndivagendye ulwa kavili ukuta wone nzuse ndivapunanga. 
2CO.13.3	Ipo pepene pemwilavila yinyenye ukuta Kilisito ilongela mwa nene. Yula ye kwa nyenye Kilisito si muhomefu, neke pesi ukuta uludali lwakwe lwipiga mwa nyenye. 
2CO.13.4	Nambi luve umwene atumbikwe mumusalaba muwuhomefu, neke lino lwe iva mumi muludali lwa Nguluvi. Nayi hwehwe twivahomefu ndahihyo mukuhanga nave, neke nahwehwe twihanga nave muwumi muludali lwa Nguluvi ukwimila nyenye.
2CO.13.5	Ongo lino mwigelage we yinyenye sambi mulukagule ukuta wone nachene mukwinatila ulufuuwo. Mwigosage we yinyenye. Mbi, simukulukagula ulwa Kilisito Yesu ali mugati mwa nyenye? Nachene wone mulemilwe ukwigela. 
2CO.13.6	Neke ndihuvye ukuta nyenye mukulukagula ukutigila hwehwe silulava lutulema. 
2CO.13.7	Tukwifunya kwa Nguluvi mulemwe ukupiga uwanangifu wewewuvesaga, neke ulwene si kwekutigila, tukagulanike nda vanu avakulwe pesi ukuta muhwane ukupiga inofu nambi hwehwe tuwoneka ukuta tulemilwe. 
2CO.13.8	Pakuva situhwaniti ukupiga ikinu ikisutana na inachene, pakuva uwutalemwa wetwinawo we wula uwukwimila isa nachene siginage. 
2CO.13.9	Neke ulwene twihekelela ukuta twivahomefu, neke nyenye mwina ludali, nambi tukuvasukila nyenye muwufikile uwukwilanifu. 
2CO.13.10	Sweno, nambi ngwandika ibalula iyi wendilipataali, sambi pefikite ukwenyu ndemwe ukuva mukali ukukola ululagilo lwe amelyee Umutwa, ena, ululagilo lwa ukuvasikimika na silula lwa ukuvagwisa. 
2CO.13.11	Pendisindilisa, vanyalukolo vangu nguvatigila twiwonaga! mukwilanikilage, mwinatilage hilo uwigisi wangu, mwilaganila kumwi, mwikalilage mu wikalakunoga. Na Nguluvi umunya uwende na uwikalakunoga ava pamwi na nyenye.
2CO.13.12	Kamwene mbemuli, mwinonelage kwa uwende. 
2CO.13.13	Avanu va Nguluvi kono vakuvatigila kamwene mbemuli.
2CO.13.14	Uwuwuya wa Umutwa vetu Yesu Kilisito na uwende wa Nguluvi na uwulilumwi wa Umuhe Umwelu, wuvelage nanyenye mbemuli.
GAL.1.1	Ukuhuma kwa nene Pawulo ye ndi mwigendo, na uwigendo uwo siwahumiti kwa avanu nambi muludali lwa umunu, pesi muludali lwa Yesu Kilisito na Nguluvi Dada ye amusilibwe Yesu ukuhuma ku vafwe. 
GAL.1.2	Avanyalukolo mbevali avaliipa vihanga na nene ukuvahungila avali mumakanisa ga mu Galatiya. 
GAL.1.3	Tukuvasukila uwuwuya na uwikalakunoga ukuhuma kwa Nguluvi udadetu na ukuhuma kwa Umutwa vetu Yesu Kilisito.
GAL.1.4	Kilisito itawe yumwene ukwimila inzanangifu setu, sambi atupoke mung'i iyi iyinyawanangifu iyalino. 
GAL.1.5	Kulumwene sivelage indolo mbepali na mbepali! Ena.
GAL.1.6	Ndisasavala ukuta nyenye kwa lusika ludodo ululutye, yemumupitwike yula yeavakemelye mu wuwuya wa Kilisito, na ukupitukila ulukani ulungi. 
GAL.1.7	Neke ulwene lusukuli, “Ulukani Ulunofu ulungi.” Inachene ye iyi ukuta kovali avangi avakuvatindasa nyenye, na avanu vevisaka ukuvayasa mu Ulukani Ulunofu lwa Kilisito. 
GAL.1.8	Neke ulwene, nambi ave umuyenyu nambi apangi munyivaha ukuhuma kuchanya, avadalikila ulukani ulunofu ukusutana ulukani ulunofu ulwisutana na lula lwetwavadaliche uyo akotokage. 
GAL.1.9	Hwehwe yetwetulonzile, na kulino ndilonga kangi: Wone yeyeavesaga munu akuvadalikila Ulukani Ulunofu ululiwungi, sindawe lula lwemwalwanuche, uyo akotokage!
GAL.1.10	Ngali lino ndisaka nani anzidikile, avanu apangi Nguluvi? Ngali ndisaka ukuvanogela avanu? Na wone wemiga lulo, apo nene singe mba ndimukami va Kilisito.
GAL.1.11	Nye vanyalukolo vangu, ndiwenda mulukagule ukutigila Ulukani Ulunofu lula silwe lukani ulukwimila avanu. 
GAL.1.12	Nambi nene sindalwanuchi ukuhuma kwa avanu, nambi ukwigisiwa na umunu. Yesu Kilisito yumwene yeangubulye.
GAL.1.13	Ndihuvye ulwa yemwemupulike nene pamwandi ndikalige mukwinatila ulufuuwo lwa i Kiyudaya, kangi na lula lwendalitesige wuhulo ilikanisa lya Nguluvi kangi ndawendige ndilyanangile ng'ani. 
GAL.1.14	Ena, nene ndendivalutye avayangu wolofu avetuling'ene ukwinatila ulufuuwo lwa Kiyudaya, ndasugunalige hilo ukwinatilila imisimu ja avakukwetu.
GAL.1.15	Neke Nguluvi, muwuwuya wakwe, yealanyagwe nambi wesindendilegalwa, swe akung'emela ndimupigile. 
GAL.1.16	Ave ilamula hela ukungubulila umwanakwe sambi ndalike Ulukani Ulunofu lwakwe kuvanu avamyanza, wesindisindila ukwiyisa na umunu yungi, 
GAL.1.17	nambi ukubita ku Yelusalemu kwa vala avatasile kwa nene mu wigendo, ndatasile ukubita ku Alabiya, ndawe ndapilukige ku Damesiki. 
GAL.1.18	Peyegilutye imyaka gidatu pepene pe ndahele ku Yelusalemu ukwitang'ana na Petulo; ndikalite nave filo finyichumi na fihanu. 
GAL.1.19	Ulwene sindatang'ini na avigendo avangi pesi Yakobo umwanakwave va Umutwa. 
GAL.1.20	Mwa isi senguvandikila Nguluvi akulukagula ukuta sindideta.
GAL.1.21	Pambele ndahele ku lutanana lwa ku Siliya na ku Kilikiya. 
GAL.1.22	Ulusika lulo, nene yendiyena sindeng'agulaniki mumukong'ano gwa ilikanisa lya ku Yudaya. 
GAL.1.23	Lwevevalusele lwe lula lwevapulikige, “Umunu yula ye atutesige pamwandi, lino akuludalika lulula lweagelige ukwananga.” 
GAL.1.24	Swe, ndawe vamulumbige Nguluvi ukwimila nene.
GAL.2.1	Pegilutye imyaka minyichumi na gitayi, ndahele ku Yelusalemu pamwi na Balanaba; ndamutegwe nayi Tito nave pamwi na nene. 
GAL.2.2	Ndahele uko ukwimila ukugubulilwa na Nguluvi ukuta mbitage. Petwe tukong'ine (apono apawunamu) ndavalonje iwo avanyalulumbo ulwa ulukani ulunofu lwendavadaliche avanu avamyanza. Ndapigite ulo sambi ikipigo changu chendemigite na kila chemiga kilemwe ukuva nda cha malanga hela. 
GAL.2.3	Umuyangu Tito yetwipamwi, nambi we e mugiliki sivamugogelisi awolwe, 
GAL.2.4	nambi vepovali avanyalukolo avangi va uwudesi avawendige awolwe. Avanu iwo visopite mwa hwehwe kwa wusugu sugu sambi vatandile uwutemapetu wetwinawo mukuhanga na Kilisito Yesu, sambi vatusope mu wunyawingi. 
GAL.2.5	Sitwiyidikisi nawo na ludodo, sambi inachene ya Ulukani Ulunofu yisigale na nyenye mbepali.
GAL.2.6	Neke avanu iva avilongwa ukuva valongola-manyi nachene weveviwali, apangi sivevindahihyo kwa nene ulo si kinu nda, pakuva Nguluvi sihigagi ing'ani isiwoneka mwivala, avanu iva vevagaya kinu cha kongelesa mulukani ulunofu lwendidalika. 
GAL.2.7	Pambele valukagwe ulwa Nguluvi eamelye ikipigo icha ukudalikila avanu vesivawoole, ndawe Petulo nave apelitwe ikipigo cha ukuvadalikila Ulukani Ulunofu vevawoolitwe. 
GAL.2.8	Pakuva, yula yealesile Petulo ahwane ukuva mwigendo kwa Avayudaya, ye yuyo yealesile nane nywane ukuva mwigendo kwa avanu avamyanza. 
GAL.2.9	Pevalukagwe ulwa uwuwuya wendapelitwe nene Yakobo, Kefa na Yohane vefye fipanda fya ililugu lila, vatupelye nene na Balanaba ululumbo lwa ikilega cha ukupiga pamwinga, sambi hwehwe tubite ku vamyanza na avene kwa vala avawoole. 
GAL.2.10	Neke, pamwi na lulo, vatulagise hwehwe kinu kimwi ukutigila tulemwage ukuvasemwa avanu vala avamikaa, na ulo lwe lukani lwe mbepali ndisugunala ukupiga.
GAL.2.11	Neke Petulo peasile ku Andyokiya ndamukenyee pa vanu mbevali, pakuva aalasomite. 
GAL.2.12	Pakuva pevesivalasa vala avevatumitwe na Yakobo, Petulo alisige pamwinga na avamyanza. Neke peyevafisile avanu iwo, swe Petulo akwikwega, ilemwa ukulya na avamyanza, pakuva ogopige avanu vala avawendige avamyanza nawo vawoolwagwe. 
GAL.2.13	Na avanyalukolo avangi Avayudaya vavanzile ukwiyidikisa na Petulo mulukani ulu lwa uwubuganisi, nayi Balanaba nave ihanga muwubuganisi wawo. 
GAL.2.14	Sweno, pendivawene ulwa uwima hilo wawo ukwimila Ulukani Ulunofu swavi wugolwike; ndamulonje Kefa pa mbevali, “Nambi veve we wi Muyudaya, ukwikala ndawe avanu avamyanza na wiva nda si wi Muyudaya! Mbino, ukuvagogelesa ndawuli avanu va ing'i isingi vikale nda Avayudaya?”
GAL.2.15	Nachene, hwehwe ye twi Vayudaya uluhuma idaha, na sitwivanu Avamyanza avanyanzanangifu! 
GAL.2.16	Nahwe tukulukagula hilo ukuta umunu sahwana ukuvalilwa wugolofu pa Nguluvi kwa ukwinatila indagilo, pesi kwa ukumufuuwa Yesu Kilisito hela. Nayi hwehwe kangi tumufuuvitwe Yesu Kilisito ndahihyo, sambi tuhwane ukwidikilwa na Nguluvi ukwimila ulufuuwo ululi mwa Kilisito, na si kwa ukwimila ukwinatila indagilo. 
GAL.2.17	Lino wone petwisaka tuwuyapwe vagolofu ukukola mukuhanga na Kilisito hwehwe twiwoneka twivanyanzanangifu, ndawe avamyanza weviwali, Ngali kwekutigila Kilisito akututangilisa mukupiga inzanangifu? Nangi na ludodo hela! 
GAL.2.18	Neke wone mbange ukusenga kikila kangi chendamamwe pamwandi, ipo pepene pengwiyolelela yinene ukuta ndimwananzi. 
GAL.2.19	Pakuva, ulwa indagilo iso nene ndimufu indagilo sisene sambulige, sambi melwe uwumi ukwimila Nguluvi. Nene ndafwe pamwi na Kilisito pa musalaba gwakwe, 
GAL.2.20	na kulino ndimumi, ulwene si nene kangi pesi Kilisito yeinana mugati mwa nene. Uwumi uwu we ndinana lino, ndinanila mu lufuuwo ukukola Umwana va Nguluvi yeanzendite mbaka awutawule uwumi wakwe ukwimila nene. 
GAL.2.21	Sindiwenda ukubedala uwuwuya wa Nguluvi. Neke wone umunu ayiwuyapwa mugolofu ukukola indagilo, sweno, Kilisito afwee chaka hela!
GAL.3.1	Nyenye nye Vagalatiya, mwivapuva nachene! Ye nani yeavahavye nyenye? Pakuva ulukani lwa ukutumbikwa kwa Yesu Kilisito, mwalongelilwe pawelu. 
GAL.3.2	Lino ndisaka mundongele nene lukani lumwi. Mwanuche Umuhe va Nguluvi ukukola ifipigo fya indagilo apangi ukukola ukupulika mulufuuwo? 
GAL.3.3	Mbi mwivapuva va Kinyandawuli? Nyenye mwavanzile mbesili ukwimila uwutanzi wa Umuhe va Nguluvi, ngali lino mukwenda musinde muludali lwenyu? 
GAL.3.4	Ngali lino mbesili sila sesavafikite nyenye sikave si kinu? Nda silwihwana! 
GAL.3.5	Ngali Nguluvi akuvapela Umuhe na ukupiga imiitu ati pakuva mwikwisa imbage na indagilo, ngali apangi pakuva mukapulike Ulukani Ulunofu na ukufuuwa?
GAL.3.6	Muhosage seapigite Abulahamu: wewitigila, umwene amufuuvitwe Nguluvi, nave Nguluvi amwidiche ukuva mugolofu. 
GAL.3.7	Sweno, mulukagulage ukuta avanu avakumufuuwa iwo vevene avana va nachene va Abulahamu. 
GAL.3.8	Uwandike Uwelu walonzile idaha ukuta Nguluvi avawuyapa avanu avamyanza vave vagolofu ukukola ulufuuwo. Palulo Uwandike Uwelu watasile idaha ukumulaalikila Abulahamu Ulukani Ulunofu, “Ukukola kwa veve avanu mbevali savafunyililwa.” 
GAL.3.9	Sweno, vala vanyalufuuwo vifunyililwa pamwinga na Abulahamu yeafuuvitwe.
GAL.3.10	Neke vala avakwihuvila hela ukukwisa isa indagilo, iwo vali mung'oto. Pakuva lwandikwe, “Yeyeavesaga munu yesakwinatila mbefili ifyandike mukitabu icha Indagilo akotwike.” 
GAL.3.11	Lino de lulipawelu hela ukuta umunu sahwaniti ukuwuyapwa ukwimila indagilo, pakuva Uwandike Uwelu wilonga, “Yula ye mugolofu ukwimila ulufuuwo anana.” 
GAL.3.12	Neke indagilo sisikwimilagi ulufuuwo. Pesi Uwandike Uwelu wewitigila, “Yeyeavesaga ikwisa mbesili imbage mu ndagilo anana.” 
GAL.3.13	Neke Kilisito atukombwe ukuhuma mung'ooto lwa indagilo kwa ukwitegulila ing'ooto ulo ukwimila hwehwe pakuva Uwandike Uwelu witigila, “Umunu yeyeavesaga atumbikwe mumusalaba mukotofu.” 
GAL.3.14	Ulu lwapigike sambi uwufunyilile wula wapelitwe Abulahamu wuvafikile avamyanza kwa ukukola kwa Kilisito Yesu, sambi kwa ukukola mulufuuwo, twanukile yula Umuhe va Nguluvi ye alatuhuvise.
GAL.3.15	Vanyalukolo, ndivalongela ikiganiso icha uwunu. Asukuli umunu yeakululeka ulukani ulwa ulufingano nambi kongelesa peyevafingine. 
GAL.3.16	Sweno, Abulahamu apelitwe uluhuviso, umwene pamwi na imbegalo yakwe. Uwandike Uwelu siwitigila, “Na imbegalo sakwe.” Ukutigila wolofu, pesi lino witigila, “Imbegalo yakwe.” Kwekutigila munu yumwi nave ye Kilisito. 
GAL.3.17	Lwengwenda ndonge lwe ulu Nguluvi aluvisile uluhuviso lwakwe, nu kulukangasa; Indagilo sesasile pambele pegilutye imyaka magana gatayi na machumi gadatu, sisihwana ukudenya uluhuviso ulo nambi ukulupitula. 
GAL.3.18	Pakuva, wone ililila lya Nguluvi lyakwimila indagilo, siluva kangi muluhuviso lwa Nguluvi. Pesi Nguluvi amupelye ililila Abulahamu ukwimila uluhuviso. 
GAL.3.19	Mbi lino indagilo seki? Longelesiwe baho sambi lulagile inzanangifu che kiki, mbaka peseasile umwisukulu va Abulahamu, yeapelitwe lula uluhuviso. Indagilo salesilwe na munyivaha va Nguluvi mwiwoko lya umulamusi. 
GAL.3.20	Neke nachene, umulamusi siayisakwa ave pwali, wone ulukani ulwene lwitigila munu yumwi; na Nguluvi ye yumwi.
GAL.3.21	Ngali tutigile indagilo sikwilema na uluhuviso lwa Nguluvi? Nangi na ludodo hela! Pakuva wone sesuse indagilo sisesihwana ukuvawuyapa avanu vave na uwumi, sweno, twetuwuyapwa vagolofu ukwimila lulo. 
GAL.3.22	Neke ulwene silwindahihyo Uwandike Uwelu watigee idaha, ukuta konivala mbekuli kwagwilye mu wutema wa inzanangifu, palulo, ukukola ukumufuuwa Yesu Kilisito avanyalufuuwo vipelwa lula uluhuviso.
GAL.3.23	Pesitulapelwa ulufuuwo, indagilo yeyituvikite mundinde mbaka pe ulufuuwo lulo lwelwasige lugubulwe. 
GAL.3.24	Sweno, indagilo iyo ye nda mulolesi vetu mbaka peasile Kilisito, sambi kwa ukukola ulufuuwo tuwuyapwe vagolofu twidikilwe na Nguluvi. 
GAL.3.25	Lino uluhuma ukufika kwa ulo ulufuuwo, indagilo sipe mulolesi kangi va hwehwe.
GAL.3.26	Kwa ukukola ulufuuwo nyenye mbemuli mukave mwivana va Nguluvi mukuhanga na Kilisito Yesu. 
GAL.3.27	Nyenye mbemuli yemwabatisiwe mukuhanga na Kilisito, na lino mwiva nda mumufwite Kilisito. 
GAL.3.28	Palulo, pagaya uwululiwungi kwa Umuyudaya na Umugiliki, Umunyawingi na umunu umutemapakwe, umunu umugosi na umunu umung'inetu. Nyenye mbemuli mukave kinu kimwi mukuhanga na Kilisito Yesu. 
GAL.3.29	Wone nyenye mwivanu va Kilisito, sweno nyenye mwi mbegalo ya Abulahamu, na samwanukila sila sealahuvise Nguluvi.
GAL.4.1	Neke lino nditigila; Umunyalilila peakaali mudodo, pesalakimilwa saliwungi na umukami, nambi we umwene ye munyamwenafyo va mbefili. 
GAL.4.2	Ulusika mbeluli ulo aiva mumawoko ga uwimilisi wa avavaha, mbaka pelufikite ulusika ulukele na udade. 
GAL.4.3	Lwindahihyo, na kwa yihwehwe petwetukaali vadodo, twetwipasi ya uwutwa wa amasoka agatemite mung'i umu. 
GAL.4.4	Neke ulusika uluvike lwave lwifika, Nguluvi amutumite Umwanakwe umwegale nu mung'inetu, nave ikalite pasi ya uwutema wa indagilo, 
GAL.4.5	sambi avakombole vala avali muwutema wa indagilo, hwehwe sambi tuwuyapwe vana va Nguluvi.
GAL.4.6	Pakuva, lino nyenye mwivana, Nguluvi amutumite Umuhe va Umwanakwe mu numbula setu Umuhe yeikemelaga, “Dada.” 
GAL.4.7	Nambi kulino veve sipe wimunywawingi kangi, pesi ulwa wimwana. Na pakuva wimwana, sweno wanukila mbesili se Nguluvi avaviche avanakwe.
GAL.4.8	Umutalo, simwemumuseli Nguluvi, nambi mwafipigilige ifihwananguluvi, ifinguluvi fya uwudesi. 
GAL.4.9	Neke lino yemumukagwe Nguluvi, apangi tutigile pakuva yemukagulanike kwa Nguluvi, mbi lino ndawuli kangi mwipiluka kumbele ku amasoka amamikaa na amahomefu ge mwisaka kangi mugapigile? 
GAL.4.10	Mukwinatila ifilo, myesi, imisika na imyaka. 
GAL.4.11	Nene ndihuguvala ulwa salulava ikipigo chengapigite kwa nyenye kive cha kufwaha hela.
GAL.4.12	Vanyalukolo vangu, nguvagongola muvelage ndawe nene, lwendindawe nyenye. Simwamiji kinu kibi chechekivesaga nene. 
GAL.4.13	mukulukagula ulwa uwutamwa wangu wewamelye ikilega ndivadalikile Ulukani Ulunofu pamwandi. 
GAL.4.14	Nambi we ndahihyo ulusika ulo simwambedii nambi ukunzinyala ukwimila uwuhomefu wangu, nambi muve mwageligwe mupige lulo, neke ulwene nyenye mwanzanuche wita munyivaha va Nguluvi na kangi wita ndi Kilisito Yesu yumwene. 
GAL.4.15	Mwemwina luhekelelo; mbi kikawonike kiki? Nene ndilongela mumwene, ukuta mulusika lulo mwemuhwanite ukung'amatula amiho genyu, mumele nene. 
GAL.4.16	Mbino ndawuli! Yembe mutavangu venyu penguvalongela inachene?
GAL.4.17	Vala avanu avangi vakuvagudila nyenye, neke chevakuhosekesa sikinofu nda. Viwenda ukuvalekasa na nene sambi nanye muvagudile avene. 
GAL.4.18	Neke ulwene lunofu mbepali ukuvagudila avangi mu ing'ani inofu, si mulusika lula lwe nene ndipwali na nyenye. 
GAL.4.19	Vanangu, ndawe umung'inetu umunyafilo lweaiguda peakwegala nani ndiguda kangi ukwimila nyenye mbaka pala pe Kilisito ava ahanzile mwa nyenye. 
GAL.4.20	Ike yiva kiba ngembe pamwi na nyenye ino, penge melwa uwimo uwusikime ukwimila nyenye. Pakuva ndina wuhuguvafu wukomi ukwimila nyenye!
GAL.4.21	Lino mundongelage, nyenye yemwiwenda ukuva pasi pa indagilo. Mbi yemwemupulike indagilo wesilonga? 
GAL.4.22	Nzandike mu Uwandike Uwelu ukuta Abulahamu eina vana vavili uyumwi mwegale nu umung'inetu umunyawingi, uva kavili kulumung'inetu umutemapakwe. 
GAL.4.23	Umwana va umunyawingi emwegale ndawe lwevakwegalwa mbevali hela, pesi yula va umung'inetu umutemapakwe, uyo emwagale ukwimila uluhuviso lwa Nguluvi. 
GAL.4.24	Lino ing'ani iso nzivililo: avang'inetu iva se ndagano isivili: Ulumwi lwihuma ku kidunda icha ku Sinayi, ulukwegalila anana mu wunyawingi; umung'inetu uyu ye Hagali, 
GAL.4.25	Nave Hagali, yeiva nda ikidunda cha ku Sinayi, chekili ku Alabiya, nacho che kiganiso cha i Yelusalemu iya lino iyilimuwunyawingi pamwi na avanakwe. 
GAL.4.26	Neke i Yelusalemu iya kuchanya ye boma iyili mu wutemapakwe, na iyo yeyuvetu hwehwe. 
GAL.4.27	Pakuva Uwandike Uwelu witigila:
GAL.4.27	“Hekelelage veve ve muguumba yesukwegalagi,
GAL.4.27	Koolage veve yesiwe ulegala mwana.
GAL.4.27	Pakuva avana va yula yealesilwe wolofu,
GAL.4.27	sivaling'eni na va yula yeina uvakwe.”
GAL.4.28	Sweno, vanyalukolo vangu, nyenye mwivana va Nguluvi ukwimila uluhuviso lwakwe ndawe Isaki weeiwali. 
GAL.4.29	Neke ulusika lula yula yeegilwe ukukola imigendele ija mbepali hela amufwahisige yula yeegilwe ukukola imigendele ija kinya muhe, na lwelwiwali lino. 
GAL.4.30	Ino Uwandike Uwelu witigila ndawuli? witigila, “Umudagage umung'inetu umunyawingi pamwi na yumwanakwe, pakuva umwana va umunyawingi sahwana ukuhala ililila pamwi na umwana va umung'inetu umutemapakwe.” 
GAL.4.31	Sweno vanyalukolo vangu hwehwe sitwivana va munyawingi, hwehwe twiva umung'inetu umutemapakwe.
GAL.5.1	Kilisito atupelye uwutemapetu, alaje hwehwe tunanage muwutemapetu, sweno, mwimage munoge, na mulidikila uyungi avavike mulupanda lwa uwunyawingi kangi. 
GAL.5.2	Lino nene Pawulo nguvalongela ukutigila! Wone mwidikile ukuwoolwa Kilisito ava sikinu savapeli cha kwambula kwa nyenye. 
GAL.5.3	Kangi nguvapavila wima hela: umunu yeidikila ukuwoolwa lumuvaje ukwinatila, indagilo mbesili. 
GAL.5.4	Wone mwihosa ukuwuyapwa vagolofu ukukola mu ndagilo, sweno, yemutyesile muhele pataali na Kilisito: Yemuve kwivala mu wuwuya wa Nguluvi. 
GAL.5.5	Neke kulubali lwetu hwehwe, twilavisa kwa luhuvi ukuta muludali lwa Umuhe twiwuyapwa vagolofu ukwimila ulufuuwo. 
GAL.5.6	Pakuva wone yetuhanzile na Kilisito Yesu, ukuwoolwa nambi uwutawoolwa uko kufwaha hela, ikikomi ipo lwe lufuuwo ulwipigaga ikipigo muwende.
GAL.5.7	Mukabitige wunofu, minofu! Lino, nani yeakavapinging'ise mulemwe ukwinatila inachene? 
GAL.5.8	Yeakalesile ulukani ulo si Nguluvi yeavakemelye nda. 
GAL.5.9	“Uwuhahu wukefu hela wawihahya ikisilo mbekili!” 
GAL.5.10	Ukwimila ukuhanga kwetu na Umutwa, ngwihuvila pakomi ukuta nyenye simuva wungi na nene. Kangi yula yeakavasasing'ise nambi ave muvina ndawuli nachene uyo saahigwa neke apume.
GAL.5.11	Na kulubali ulwangu, vanyalukolo, wone mbe ngaali ndidalika ukuta ukuwolwa luvaje mbepali, mbi lweki mbe pe ndagiliswa. Wone luke luve ndahihyo, uwudalisi wangu wa umusalaba wa Kilisito siwuke wuleta inyoni sesivesaga. 
GAL.5.12	Luke lunogela wone vawo vevakuvasasing'asa, vake visawule vavene!
GAL.5.13	Neke nyenye vanyalukolo vangu mwakemelitwe muve vanu mwivatemapenyu. Neke nambi ndahihyo uwutemapetu sawulava lifinga lyambuse tuve pasi ya wutema wa uwudobokesi wa isa mung'i; pesi ukuta luvavaje mwipigilage muwende. 
GAL.5.14	Pakuva indagilo mbesili sasikwilanikila mululagilo ulu ulumwi, “Umwendage umunyafivawo vako ndawe lukwiyenda yiveve.” 
GAL.5.15	Neke wone mwilume na ukwilya ndawe amakoko ga mwihala, mwikomalilage samulisinda we yinyenye ng'ani!
GAL.5.16	Nambi nene nguvalongela de, imikalile jenyu gilongoswage na Umuhe, nanye pesimwiga kangi uwudobokesi wa isa mung'i. 
GAL.5.17	Pakuva uwudobokesi wa isa mung'i wisutanaga mbepali na isa Umuhe, uwudobokesi wa isa umuhe sisutanaga na isa umuhe mbepali sisakwiyidikisa, ukwimila lulo simuhwana ukupiga na semwiwenda yinyenye. 
GAL.5.18	Wone mulongoswe na Umuhe, sweno, simuli pasi ya uwutema wa indagilo.
GAL.5.19	Sweno, ifipigo ifya umuvili fili pelu hela; uwuyamba, uwaafu, uwudobokesi, 
GAL.5.20	uwusunyalila ifihwananguluvi, uwuhavi, uwutavangu, ulwitakilo, uwifu, lilakali, uwimi, ulwigawo, 
GAL.5.21	gila, uwugaasi, uwuhatufu, ulubesa na isingi isindawe siso. Nguvalongela kangi ndawe lwendendonzile pamwandi avanu vevipiga ing'ani iso, sisavava na ikilega chawo ukwingila muwutwa wa Nguluvi.
GAL.5.22	Neke isihumaga mukulongoswa na Umuhe we uwende, uluhekelelo, uwikalakunoga, uwukangalisi, uwunofu, ulusungu, uwufuuwa, 
GAL.5.23	uwulele na ukwitanila, ukwimila iso sisukuli indagilo isihwanite ukubesa iso. 
GAL.5.24	Vala avali mwa Kilisito vakawutumbike uwunu wawo wa mung'i na uwudobokesi na amahosa ga mung'i. 
GAL.5.25	Wone twikale muwutanzi wa Umuhe, lutuvaje twigage uwulongosi wakwe. 
GAL.5.26	Tulemwe ukwidudumba, nambi ukwisagala nambi ukwiwonela gila.
GAL.6.1	Vanyalukolo wone mumuwone umuyenyu ananzile, nyenye yemwilongoswa na Umuhe mumukenyelage umunu uyo hilo, ulwene mupigilage iso muwulele, kono we mukwikomalila yinyenye, mulongamugelwe na yinyenye kangi. 
GAL.6.2	Mwitangage ukwitegusa ifitegulo fyenyu na palulo mukwisa ululagilo lwa Kilisito. 
GAL.6.3	Wone uyumwi akwipulika ulwa umwene kinu kumbi si kinu, uyo ava akwisanga weiyena. 
GAL.6.4	Yeyeavesaga munu igosage mumikalile jakwe. Wone give minofu apo peahwanite ihela mwa cheapigite wesi akwiyiganisa na umunu uyungi. 
GAL.6.5	Pakuva yeyeavesaga munu inacho ikitegulo chakwe yumwene ikimuvaje ukwitwika.
GAL.6.6	Umunyakwigisa ulukani lwa Nguluvi nave amugavilage na umwigisi vakwe cheakwambula mukipigo chakwe.
GAL.6.7	Mulisanga yinyenye; Nguluvi sivakwihesigilwa, cheavyalite umunu chekicho chesaabeta. 
GAL.6.8	Ye ivyala muwudobokesi wa isa mung'i, saabeta wuwo uwanangifu, neke yeivyala mu muhe, saabeta ukuhuma kwa umuhe uwumi uwutasila. 
GAL.6.9	Lino, tulafulugala mukupiga inofu, pakuva wone tulemwe ukudedela satubeta isanga ulusika pelufikite. 
GAL.6.10	Lwide, pakuva twina ikilega, tuvapigilage avanu mbevali uwunofu; na hilo hilo avanyalukolo va mulufuuwo lwetu.
GAL.6.11	Mulavage tasi, lwenguvandikila na Uwandike wukomi pengwandika kwa iliwoko lyangu yinene! 
GAL.6.12	Vala avisaka ukwilagila ukuta vanofu ukwimila ifipigo fya mwivala fya umuvili, ve vawo vekuvakangala nyenye nanye muwoolwe. vipiga ulo sambi valemwe ukutesekela umusalaba gwa Kilisito. 
GAL.6.13	Pakuva iwo vavene sivakwinatila indagilo, viwenda nyenye muwolwe sambi vivahile ikilagilo kicho mumivili jenyu. 
GAL.6.14	Neke nene sisandivahila ikinu kingi pesi umusalaba gwa Umutwa vetu Yesu Kilisito, pakuva ukukola umusalaba ugo ing'i yafwe kwa nene, nane ndafwe kung'i. 
GAL.6.15	Ukuwoolwa na uwutawoolwa si kinu, ikikomi hilo tupitukage na ukuva ikigawa kipya. 
GAL.6.16	Kwa vala vevifwata uwulongosi wuwo nguvasukila uwikalakunoga na ulusungu, uwikalakunoga na ulusungu kwa Isilaeli-vanu va Nguluvi. 
GAL.6.17	Sweno, umunu alafwahisa kangi pakuva ndina amavamba ga Yesu mumuvili gwangu. 
GAL.6.18	Vanyalukolo, nguvasukila nyenye mbemuli uwuwuya wa Umutwa vetu Kilisito, Ena.
EPH.1.1	Ye nene Pawulo umwigendo va Kilisito Yesu kwa uwende wa Nguluvi, nguvandikila nyenye mwevanu va Nguluvi ye muli mu Efeso ye yemwihuvilwa mukuhanga na Kilisito Yesu. 
EPH.1.2	Nguvasukila uwuwuya na uwikalakunoga ukuhuma kwa Nguluvi Udadetu na Umutwa Yesu Kilisito.
EPH.1.3	Alumbwagwe Nguluvi na Udade va Umutwa vetu Yesu Kilisito! Pakuva, kwa ukuhanga na Kilisito atufunyilye kwa ukutupela ifipelwa mbefili fya Mumuhe ukuhuma kuchanya. 
EPH.1.4	Nguluvi atuhagwe pe na ing'i wesiyilagawa, sambi tuve vanu vakwe mukuhanga na Kilisito, sambi tuve twivelu twivagaya uwananzi palumwene, ukwimila uwende wakwe. 
EPH.1.5	Nguluvi alahosise muwende wakwe uluhuma pamuvango tuve vanakwe ukugendela kwa Yesu Kilisito. Ndawe lweeahosise 
EPH.1.6	pakulumba uwuwuya wakwe uwunyandolo wetwapelitwe hwehwe Mumwanakwe Umwende!
EPH.1.7	Pakuva kwa idanda yakwe Kilisito hwehwe twivakombole, kwekuta inzanangifu setu sihesiswe. Ulo lwelwiwali ukwimila uwukomi wa uwuwuya wakwe, 
EPH.1.8	weatupelye uwugaya nambi kigelo! Kwa uluhala na uwuseela wakwe mbewuli. 
EPH.1.9	Nguluvi akwisise kila chealahosise, nu kutulongela sealawendite isesifihitwe, sealagelanise ukukwisa mung'asi ya Kilisito. 
EPH.1.10	Lula lweawendite ukulukwisa mulusika lwayo, lwa ukufikong'asa ifigawa mbefili, sambi fihange pamwi mwa Kilisito, fya kuchanya na fya mung'i.
EPH.1.11	Ifinu mbefili fyafigawa kwa ukwimila muwukele na uwulamusi wa Nguluvi; nave Nguluvi atuhagwe hwehwe sambi tuve vanu vakwe kwa uwende wakwe mukuhanga na Kilisito, ndawe lweeawendite yumwene mukuhanga na Kilisito ukwimila uwulamusi wakwe wealakelite. 
EPH.1.12	Sweno, hwehwe yetwatasile ukumwihuvila Kilisito lutuvaje ukusilumba indolo sa Nguluvi!
EPH.1.13	Kangi nyenye mulumwene mukapulike ulukani ulwa nachene, Ulukani Ulunofu ulwa uwupoki, mukamufuuvitwe umwene, mwatemitwe uluhagi ukwimila uluhuviso lwa Umuhe Umwelu. 
EPH.1.14	Uyu Umuhe che kipingiko cha ililila lya fila mbefili fye Nguluvi fyealavahuvise avanu vakwe, na ulukani ulu lukutulagila ukuta Nguluvi avakombolela ng'ani avanu vakwe mbevali. Tusilumbage indolo sakwe!
EPH.1.15	Nambi kwa lulo, uluhuma ulusika lwe ndapuliche ulwa ulufuuwo lwenyu kulumutwa Yesu, na uwende wenyu ku vanu va Nguluvi, 
EPH.1.16	Sindalekiti nambi kimunyi kimwi na ukumulumba Nguluvi ukwimila nyenye. Nyele nguviwuka mukwifunya kwangu, 
EPH.1.17	Sambi Nguluvi va Umutwa vetu Yesu Kilisito, Dada umunyandolo, avapele nyenye Umuhe va uluhala na uva uwugubulilwe mumukagula Nguluvi, 
EPH.1.18	sambi mugine ukumukagula hilo munumbula senyu ulwa uluhuvi lweavakemelelye mu wunono na indolo ingomi iya ililila lyeavaviche avanu avelu vakwe, 
EPH.1.19	uwukomi uwulutye wa uludali lwakwe mwahwehwe yetwifuuwa ukuling'ana na ikipigo cha uludali lwakwe ulukomi, 
EPH.1.20	ulwakwilye pe amusilibwe Kilisito ukuhuma kuvafwe, neke amukong'omeke kundyo kwakwe kuchanya. 
EPH.1.21	Uko, Kilisito atemile muvalongola mbevali, uwuvina na uludali na uwutwa mung'i uwuvina wewewuvesaga wewitambulwa mung'i umu na kung'i iyikusa. 
EPH.1.22	Nguluvi afivikite mbefili pasi pa amagulu gakwe, swe akumutawula ku likanisa iva muvina va mufinu mbefili. 
EPH.1.23	Likanisa gwe muvili gwa Kilisito, na uwukwilanifu wakwe yumwene yeikwilanisa mbefili na apono bahapavesaga.
EPH.2.1	Nyenye mwe mufwe ukwimila uwananzi na inzanangifu senyu. 
EPH.2.2	Ulusika ulo mwikalige we mukwiga imikalile imibi ja mung'i umu, mwagapulikise amasoka manyaludali ga mwilanga, amasoka agakuvasagila lino avanu vesivakumupulika Nguluvi. 
EPH.2.3	Na kulino de hwehwe mbetuli twetwindawe vavene; twikalige we tukwiga uwudobokesi wetu wa mung'i nu kupiga sila hela isanogelige imivili nu luhala lwetu. Kwa ulubali lwa mung'i, hwehwe nahwe twindawe avene kangi, twetuvaje ililakaali lya Nguluvi.
EPH.2.4	Neke Nguluvi munyalusungu lukomi. Atwendite na uwende uwugaya wulongo, 
EPH.2.5	nambi we twetufwe ukwimila inzanangifu, atupelye uwumi pamwinga na Kilisito. Ukukola uwuwuya wa Nguluvi nyenye mupokitwe. 
EPH.2.6	Kwa ukuhanga na Kilisito Yesu, Nguluvi atusilibwe pamwinga nave, sambi tukateme pamwinga nave kuchanya. 
EPH.2.7	Ulo lweawendite ukululagila kuvanu va imisika igikusa uwukomi wa uwuwuya wakwe weatupelye kwa ulusungu lwa ukuhanga kwetu na Kilisito Yesu. 
EPH.2.8	Pakuva, kwa uwuwuya wa Nguluvi nyenye ye mukomboliwe ukwimila ulufuuwo. Ulukani ulu silwihumagi muwupifu wenyu, pesi ukuta icho kipelwa cha Nguluvi. 
EPH.2.9	Nambi kangi silwihumagi mufipigo fyenyu yinyenye, alonga umunu ivahile kinu. 
EPH.2.10	Hwehwe twi figawa fyakwe Nguluvi, na kwa ukuhanga na Kilisito Yesu, atugafile sambi twikale muwupiga inofu sealatuviche tupigage.
EPH.2.11	Nyenye kukilamuko mwatambuligwe, vasila kuwolwa mwalula lwelwitambulwa kuwolwa ulwapigikige na amawoko mumivili jawo. 
EPH.2.12	Mwiyiwukage lwemwemulekine na Nguluvi pamwandi mwe mwiva genzi; mwe kwivala mulukolo lwa Vaisilaeli; mwe mwivagenzi na simwemuhanzili nambi kinu mwa lula ulufingano ulwa inyuviso, mwemugayite uluhuvi, na wita avanu vesivamuseli Nguluvi umu mung'i. 
EPH.2.13	Neke lino de, kwa ukuhanga na Kilisito Yesu, nyenye ye pamwandi mwe muli pataali, yemuhegelisiwe ukwimila idanda yakwe Kilisito. 
EPH.2.14	Pakuva Kilisito yumwene atuletye uwikalakunoga kwa ukuvahanza Avayudaya na avanu va ing'i isingi ukuva lukolo lumwi. Kwa umuvili gwakwe yumwene amamwe ikibupa kila cheche kivavagulise nu kwambusa vave vatavangu. 
EPH.2.15	Ahesise lula ululagilo lwa Avayudaya na indagilo na imisimu, sambi ing'olo iso isivili agawe lukolo lumwi ulupya mu wulilumwi nave na palulo aletite uwikalakunoga. 
EPH.2.16	Kwa umuvili gakwe, Kilisito awulige uwutavangu wawo; kwa umusalaba gakwe ndawe ahanzise ing'olo iso luve lukolo lumwi na awuyipe uwilamule na Nguluvi.
EPH.2.17	Sweno, Kilisito aasile idalika Ulukani Ulunofu lwa uwikalakunoga kwa nyenye mwe vanu va ing'i isingi yemwe pataali na Nguluvi, na kangi kwa Avayudaya avali pipi na Nguluvi. 
EPH.2.18	Sweno, ukwimila umwene, hwehwe mbetuli, Avayudaya na avanu va ing'i isingi, tuhwanite ukumubitila Dada kwa mutima gumwi.
EPH.2.19	Sweno, nyenye si pe mwivagenzi kangi, sipe mwivanu va kwivala nyenye, mwivanyang'i pamwi na avanu va Nguluvi, na mwi vanu va mulukolo lwa Nguluvi. 
EPH.2.20	Mwivasengele mulutu uluvike na vigendo na avavisi, nave Kilisito yumwene ye liganga likomi lya mulutu. 
EPH.2.21	Umwene ye ayibete ikaye mbeyili nu kulumbing'asa mbaka yive Tembeli inzelu ukwimila Umutwa. 
EPH.2.22	Na mukuhanga nave, nyenye nanye mwivasengelese pamwi na mbevali vala avangi, sambi muve wikalo wa Nguluvi ukukola Umuhe vakwe.
EPH.3.1	Nambi ukwimila lulo, nene Pawulo, umunyandinde va Kilisito Yesu ukwimila nyenye, ngwifunya kwa Nguluvi. 
EPH.3.2	Ndihuvye ukuta mukapulike ukuta Nguluvi, kwa uwuwuya wakwe, amelye ikipigo iki sambi nyenye mwambule. 
EPH.3.3	Nguluvi awugubwe uwugelanise wakwe uwewufihime neke wukagulanike kwa nene. Ing'ani is nzandike muwukefu, 
EPH.3.4	na wone mwimbe isi senzandike mwiyigisa lula ulwa uwukagusi wangu mwa isa ikinyele cha Kilisito. 
EPH.3.5	pamwandi avanu sivevalagile ikinyele icho; neke lino Nguluvi avalaje avigendo na avavisi vakwe avelu ukukola Umuhe. 
EPH.3.6	Ikinyele ichene che iki, ukukola Ulukani Ulunofu avanu va ing'i isingi vakwanukila iligawo lyawo pamwinga na Avayudaya mu wufunyilile wula wa Nguluvi; nawo viva figawamuvili fya umuvili gugula, na vihanga mu luhuviso lwe Nguluvi aluwuyipe ukukola mwa Kilisito Yesu.
EPH.3.7	Nane ndawuyipwe mbe mukami va Ulukani Ulunofu ukwimila uwuwuya wakwe Nguluvi uwuliyena, weamelye muludali lwakwe ulukomi. 
EPH.3.8	Nene yendi mudodo ukulutila avanu mbevali va Nguluvi; neke ulwene ndimupele uwuwuya wakwe, sambi ndivadalikile avanu va ing'i isingi uwunono wakwe Kilisito uwugaya kigelo, 
EPH.3.9	kangi sambi ndivang'alikile avanu mbevali valave uwugelanise wa Nguluvi uwe wafihime wikwilanikila. Nguluvi umugafi va mbefili afihite ikinyele chakwe icho luhuma pidaha, 
EPH.3.10	sambi lino, kwa ukukola likanisa, avavina na vanyalulumbo va kuchanya valukagule uluhala lwa Nguluvi ululi polofu. 
EPH.3.11	Nguluvi apigite ulo kwa ukugendela muwulamusi wakwe uwa mbepali na mbepali, ulo lweakalupigite mung'asi ya Kilisito Umutwa vetu. 
EPH.3.12	Sweno, mukuhanga na Kilisito, na mung'asi ya ulufuuwo ululi mwa Kilisito, hwehwe tukwigelela ukumuhegelela Nguluvi kigaya muhwehwe. 
EPH.3.13	Nambi, nguvagongola muladedela imitima pemwilava ukuguda kwetwiguda ukwimila nyenye, pakuva ukuguda uko kuhele kukuvaletela indolo nyenye.
EPH.3.14	Nambi, ngumufugamila Dada, 
EPH.3.15	umwene ye kilamuko cha ing'olo mbesili isa mung'i isa kuchanya. 
EPH.3.16	Ngumusuka Nguluvi, mwesigelye indolo sakwe, avapelage uludali lwa Umuhe vakwe, uludali lwa ukukangala mumitima jenyu, 
EPH.3.17	nave Kilisito ikalage mugati umwenyu mulufuuwo. Ngumusuka mupelwe indela na ulutu mu wende 
EPH.3.18	sambi muhwane ukulukagula pamwinga na avanu mbevali va Nguluvi lwe uwende wa Kilisito witigila mu wugasu na uwutaali, na uwima na uwuhelesa uwiwali. 
EPH.3.19	Ena, sambi muwukagule uwende wa Kilisito uwulutye uwimbi mbewuli, mumemage hilo uwukwilanifu mbewuli wa Nguluvi.
EPH.3.20	Kulumwene ye kwa uludali lwakwe ulwipigaga ifipigo mugati umwetu ahwana ukupiga ingomi ukulutila mbesili setuhwanite ukumusuka nambi ukwihosa, 
EPH.3.21	kulumwene Nguluvi sivelage ndolo mu likanisa na kwa Kilisito Yesu, imisika mbegili, mbepali na mbepali! Ena.
EPH.4.1	Sweno, nene ye ndimunyandinde pakuva ngumupigila Umutwa, nguvagongola mwikalage imikalile igivaje ulukemelo lwemwakemelilwe. 
EPH.4.2	Muvelage mbepali muvilevesi, muvalele, muvanya mola, mwikangalilage yinyenye kwa yinyenye mu wende. 
EPH.4.3	Musugunalage ukuwugosa uwulilumwi uwiletwa nu Muhe kwa ukwinatila uwikalakunoga uwuli mwa nyenye. 
EPH.4.4	Koguli muvili gumwi nu Muhe yumwi, ndawe uluhuvi lumwi lwemwakemelilwe. 
EPH.4.5	Koyuli Mutwa yumwi, lufuuwo lumwi nu wubatiso wumwi; 
EPH.4.6	poyuli Nguluvi yumwi na ye Dada va mbevali, ye ali pachanya ye mbefili, ayipiga ikipigo mwa mbefili na kangi ali mwa mbefili.
EPH.4.7	Yeyeavesaga munu mwa hwehwe mupele uwuwuya, mwekigelye ikigelo chapelitwe na Kilisito. 
EPH.4.8	Ndawe lwandikwe:
EPH.4.8	“Lweahelelye kuchanya, kuchanya hilo,
EPH.4.8	ategwe avagalule;
EPH.4.8	Avagavye avanu ifipelwa.”
EPH.4.9	Sweno, peyilongwa: “Ahele kuchanya,” kwekutigila kiki pesi kwekutigila ulwa ukutala asulunwike pasi hilo mung'i? 
EPH.4.10	Sweno, uyo yeasulunwike pa ing'i ye yuyo yeahele kuchanya hilo sambi afimemye mbefili. 
EPH.4.11	Kangi yemwene yeavapelye avanu ifipelwa: Avamwi avapelye vave vigendo, avamwi vavisi, avamwi vave vadalisi Ulukani Ulunofu, avamwi vave vanyakukwamila na avigisi. 
EPH.4.12	Apigite ulo sambi avagelanise avanu mbevali va Nguluvi uwimila ikipigo cha Kilisito sambi umuvili gwa Kilisito gusengwe, 
EPH.4.13	na palulo mbetuli tuwufikile uwulilumwi wa ulufuuwo na ukumukagula hilo Umwana va Nguluvi; tuve vanu yetukange nu kuwufikila uwukwilanifu wakwe Kilisito yumwene. 
EPH.4.14	Sweno, sisatuva nda twivana kangi, ye twitosewa na ukupugwa uko na uko ni kifulufumbi chechekivesaga cha inzigiso sevakwivangila avanu avabanga, sambi vavayase avangi muwubanga. 
EPH.4.15	Wone twinatile inachene munumbula ya uwende tugina ukuvina mwa mbesili ukutegana na Kilisito, umwene ye mutwe; 
EPH.4.16	pasi pa uwulongola wakwe, ifigawamuvili mbefili fya umuvili pefihangila, nu muvili mbeguli gwisikimala kwa uwutanzi wa ifigawamuvili fyakwe, sweno, ikigawamuvili chechekivesaga kikwisage ikipigo chakwe ulukivaje, umuvili mbeguli gwivina nu kwisenga mu wende.
EPH.4.17	Sweno, mwitawa lya Umutwa, nguvakenyela mulikala kangi ndawe avanu vesivamuseli Nguluvi, ve amahosa gawo gapufile, 
EPH.4.18	nu luhala lwawo luli mulwisa. Vali pataali na uwumi wa Nguluvi, ukwimila uwupuva uwuli mugati umwawo na uwutalamu wa inumbula. 
EPH.4.19	Vayasile vagaya nyoni, vitanise muukupiga uwaafu; kangi vanya chaka ukupiga chechekivesaga cha uwuhongi nyoni.
EPH.4.20	Neke nyenye simwiyigisi ndahihyo mung'ani sa Kilisito. 
EPH.4.21	Neke lulipawelu ukuta mwapulike wunofu ing'ani sakwe, na pakuva nyenye mukumuninila, mwivigisi inachene weyiwali mwa Kilisito. 
EPH.4.22	Sweno, Mugilekelage ng'ani imigendele jenyu ija pamwandi, ukutigila uwunu wenyu uwulovela wewanangigwe mu wudobokesi wakwe wa uwulyalya. 
EPH.4.23	Mwipitulage wupya munumbula na mumahosa genyu. 
EPH.4.24	Mufwalage uwunu uwupya we wagafilwe muluhwano lwa Nguluvi we wiwonekela mu migendele ija nachene ja uwugolofu na uwelu.
EPH.4.25	Sweno, muwulekelage ng'ani uwudesi. Na yeyeavesaga lumuvaje amulongelage umuyagwe isa nachene, pakuva yeyeavesaga mwahwehwe iva kigawamuvili cha umuvili gwa Kilisito. 
EPH.4.26	Na wone muvipe, mulidikila ililakali lyenyu livambuse mupige inzanangifu, na kangi mulahwa na ililakali ikimunyi mbekili. 
EPH.4.27	Mulagela mumupele Setani ikilega. 
EPH.4.28	Yahiisige alagela ahiise kangi, lino avangage ukupiga ikipigo ikinofu kwa amawoko gakwe, peahwane ukuva na ikinu cha ukumutanga umunu yagulwime, 
EPH.4.29	na ing'ani sa uwaafu silapulisa kangi kwa nyenye; mbepali ing'ani senyu sivelage nofu na isihwanite sivasenge nu kuvatanga avangi, sambi sivapele uwuwuya avipulikisa. 
EPH.4.30	Mulagela mumuvifye Umuhe Umwelu va Nguluvi pakuva Umuhe uyo chekilagilo cha Nguluvi kwa nyenye, ulwa nyenye mwivanu vakwe, na ye wolelesi ukuta ikimunyi sachusa pe Nguluvi saavakombola nyenye. 
EPH.4.31	Lino swe mululekelage ng'ani ulwigawo, lwivipilo, lilakali, liyoyo, na amaligo! Muwulekage uwanangifu wewewuvesaga! 
EPH.4.32	Muvelage na inumbula nofu, na vanyalusungu; umunu yeyeavesaga amudegepelage umuyagwe ndawe nave Nguluvi lwe avadegepye nyenye ukwimila Kilisito.
EPH.5.1	Pakuva mwivana va Nguluvi avende, luvavaje muvelage ndawe lweiwali umwene. 
EPH.5.2	Mugendelage uwende, ndawe Kilisito lweatwendite, neke itawule yumwene ave kitawulwa cha inambika iyinung'ilila wunofu na iyikumunogela Nguluvi.
EPH.5.3	Pakuva mwivanu va Nguluvi uwusafi, na uwaafu mbewuli filatambulwa mwa nyenye. 
EPH.5.4	Kangi ing'ani inyonga nyoni, sa uwupuva nambi ulubesa, iso mbesili sisihwana kwa nyenye; ikiba ing'ani sa ukumulumba Nguluvi, ali iso sesihwanite. 
EPH.5.5	Mulukagulage ulwa umugoni yeyeavesaga nambi umwaafu, (nambi umusunyalila ifihwananguluvi), nambi umunu yeyeavesaga yeindawe iwo, sisaambulila kinu Muwutwa wa Kilisito na wa Nguluvi.
EPH.5.6	Mulagela mwidikile ukusangwa na umunu kwa ing'ani sakwe isa uwubanga pakuva uwimila ing'ani sesindawe iso ililakali lya Nguluvi lyakuvasila avanu mbevali vesivakumogopa. 
EPH.5.7	Sweno, muliyidikisa nawo. 
EPH.5.8	Pamwandi nyenye mwe mulwisa, neke lino nyenye mulimulung'ali kwa ukuhanga na Umutwa. Sweno mwikalage nda mwivana va ulung'ali: 
EPH.5.9	pakuva amaveleko ga ulung'ali we wunofu mbewuli, uwugolofu na inachene. 
EPH.5.10	Mugelage ukulukagula lula lweiwenda Umutwa. 
EPH.5.11	Mulahanga mu fipigo fyesifiveleka ifya mulwisa, pesi ulwa mufivikage pawelu. 
EPH.5.12	Mbi ing'ani isipigwa mu kinyele nyonganyoni na pakutambula pamulomo. 
EPH.5.13	Neke ing'ani sila isipigwa mulung'ali, na inachene yakwe yayivikwa pawelu, 
EPH.5.14	na chechekivesaga kipigilwa pawelu chakiva lung'ali. Nambi Uwandike Uwelu witigila:
EPH.5.14	“Lamuke veve yugonelye,
EPH.5.14	silibuke uluhuma kuvafwe,
EPH.5.14	nave Kilisito akung'alika.”
EPH.5.15	Sweno, mwikomalilage lwe mwigenda: mulikala ndawe avapuva, pesi ulwa muvelage ndawe vanu avasugu. 
EPH.5.16	Mwikomalilage hilo lwe mukugipigila imisika pakuva ifilo ifi fya uwanangifu. 
EPH.5.17	Sweno, mulava mwivapuva, neke mugelage ukulukagula lula lweiwenda Umutwa. 
EPH.5.18	Mulemwage ukugaala idifai pakuva iyo yivayusa, lino mumemage Umuhe Umwelu. 
EPH.5.19	Muvelage mwitinakisa mung'ani isa mu Sabuli, nzimbo na uwimbe wa munumbula, mumwimbilage Umutwa inzimbo na sa musabuli kono we mukumulumba munumbula senyu. 
EPH.5.20	Mumulumbage Nguluvi Dada mbepali ukwimila mbesili mwitawa lya Umutwa vetu Yesu Kilisito.
EPH.5.21	Yeyeavesaga munu avelage na ichoga kumuyagwe ukwimila ukumogopa Kilisito. 
EPH.5.22	Avang'inetu vavelage na ichoga ku vanu vawo ndawe lwe vakumogopa Umutwa. 
EPH.5.23	Pakuva umugosi ina lulagi ku vakwe, ndawe Kilisito lwe ina lulagi ku likanisa nave Kilisito yumwene yeakulikombola ilikanisa, umuvili gwakwe. 
EPH.5.24	Ndawe lula lwe likanisa likumogopa Kilisito, lwindahihyo, avang'inetu vavelage na ichoga ku vawo mwambesili.
EPH.5.25	Nayinyenye nye vagosi, muvendage avenyu ndawe Kilisito lwe alyendite ilikanisa, neke itawulage yumwene ave nambika ukwimila likanisa. 
EPH.5.26	Apigite ulo sambi kwa ulukani lwakwe, alifunyilile kwa Nguluvi, peyealyesise kwa ukulyofuga na ululenga, 
EPH.5.27	sambi ikwavile likanisa ilyelu na ilyesiwe hilo, ilikanisa iligaya mambilila ga uwaafu nambi wulema nambi ikingi ikindawe siso. 
EPH.5.28	Sweno, avagosi luvavaje vavendage avanu vawo ndawe imivili jawo vavene. ( 
EPH.5.29	Asupali umunu yakuguvipila umuvili gwakwe; ulungi nalulo aakugulisa na ukugufwika. Lwindahihyo nave Kilisito lweakulilolela ilikanisa, 
EPH.5.30	pakuva hwehwe twifigawamuvili fya umuvili gwakwe.) 
EPH.5.31	Ndawe Uwandike Uwelu uwitigila, “Sweno, umugosi amuleka udade na uyuve, abaning'ana na uvakwe nawo ndawe vavili vava muvili gumwi.” 
EPH.5.32	Mung'ani isi moyili inachene iyifihime, ndiwona ukuta isi sidonya ulwa Kilisito na likanisa lyakwe. 
EPH.5.33	Neke kangi sidonya na kwa nyenye: umugosi yeyeavesaga lumuvaje avelage na ichoga ku munu vakwe.
EPH.6.1	Nye, nyevana, muvelage na ichoga vegasi venyu mu wukilisito pakuva ulu lwe lukani ulunofu. 
EPH.6.2	“Muvelage na ichoga kuvadadenyu na avayuvenyu,” ulu lwe lulagilo ulwa ukutala ulwiwilwa uluhuviso, ukutigila, 
EPH.6.3	“Peufunyililwa na ukunana ifilo fyolofu.”
EPH.6.4	Nayi nyenye va dadawo, mulavavifya avanenyu pesi ukuta muvalolelage muchoga na inzigiso isa uwukilisito.
EPH.6.5	Nyenye vanyawingi, muvelage na ichoga vavina venyu ava mung'i umu kwa muhwehwe nu kukuvila; mupigage ulo kwa inumbula ngolofu mwiva nda mukumupigila Kilisito. 
EPH.6.6	Mulemwa kupiga, pevakuvawona hela sambi mwiyendelese kwa avene muvapigilage kwa numbula ngolofu ndawe lweiwenda Nguluvi, pakuva nyenye mwi vakami va Kilisito. 
EPH.6.7	Mwidikilage ukuvapigila ukwimila Umutwa mulemwe ukwimila avanu. 
EPH.6.8	Mwiwukage ulwa yeyeavesaga munu yeipiga inofu, ave munyawingi nambi mutemapakwe, saanukila ikipelwa chakwe ukuhuma kulu Mutwa. 
EPH.6.9	Nayi nyenye yemwipigilwa, muvapigilage ulwindahihyo avanyawingi venyu, na mulagela ukuvahuguvika. Mwiwukage ulwa na yinyenye kangi mwindawe vavene, mwinave Umutwa yuyula kuchanya, kulumwene uwuvina wa umunu si kinu nangi.
EPH.6.10	Pesilutye iso, nguvagongola mukangalage ukuhanga nu Mutwa na muwutanzi wa uludali lwakwe ulukomi. 
EPH.6.11	Mutegulage ingwembe ye akuvapela Nguluvi sambi muhwane ukudwesa ifigaho ifibi fya Ibilisi. 
EPH.6.12	Pakuva iligalu lyenyu si ligalu lya hwehwe na umunu, pesi iligalu lya hwehwe na ililugu ilyanangifu lya mung'i lya ikinyamuhe; tukwihoma na avatema, avavina na vanyaludali avayitemite ing'i iyi iyinya lwisa. 
EPH.6.13	Nambi kwa lulo mufwalage amahomelo mbegali aga Nguluvi sambi ikimunyi kila pesakifikite samuhwane ukulidwesa ligalu ilihuma kulu mutavangu na peye mwihomite mbaka kumudugo, muvelage pemwivakangafu.
EPH.6.14	Sweno, mwimage mukangale! Uwanachene wuvelage nda musipi mufigudi fyenyu, uwugolofu wuvelage nda igwanda ya ichuma
EPH.6.15	Na uwenda ukudalika Ulukani Ulunofu ulwa uwikalakunoga wuvelage nda ndatu
EPH.6.16	Na hilo, ulufuuwo luvelage nda ngwembe
EPH.6.17	Muwanukilage uwupoki nda kofiya ya chuma, na ulukani lwa Nguluvi nda limage lye mwipelwa na Umuhe Umwelu. 
EPH.6.18	Mwifunyage mbepali, mwisuka uwutanzi wa Nguluvi. Mwifunyage ulusika mbeluli muludali lwa Umuhe. Mwikalage miho wesimwifulugala pakwifunya ukwimila avanu mbevali va Nguluvi. 
EPH.6.19	Munziwukage nane pe mukwifunya sambi pendilonga Nguluvi amele icha ukulonga, nywane ukuvigisa avanu ikinyele cha ulukani ulunofu. 
EPH.6.20	Ukwimila lulo nene ndimutume muminyololo sambi ngine ukudalika ndawe lumbaje.
EPH.6.21	Tikiko, umunyalukolo vetu umwende na umukami yeihuvilwa na Umutwa, avalongela mbesili sambi mulukagule chendipiga. 
EPH.6.22	Ngumutuma ukwenyu, sambi avalongele mbesili isetu kono hwehwe sambi musikimikwe imitima jenyu,
EPH.6.23	Nguvasukila uwikalakunoga wuvelage kw nyenye vanyalukolo mbemuli, pamwi na uwende na ulufuuwo uwihuma kwa Nguluvi Dada na kulu Mutwa Yesu Kilisito. 
EPH.6.24	Nguvasukila uwuwuya wuvelage kwa nyenye mbemuli yemumwenda umutwa vetu yesu Kilisito muwende uwutasila.
PHP.1.1	Yenene Pawulo na Timoti, avakami va Yesu kilisito, tukuvandikila nyenye mwevanu va Nguluvi ye muli uko ku Filipi yemukahangite na Kilisito Yesu pamwinga na nyenye avalongosi
PHP.1.2	Tukuvasukila uwuwuya ukuhuma kwa Nguluvi udadetu na ukuhuma kulu Mutwa Yesu Kilisito.
PHP.1.3	Ngumulumba Nguluvi vangu pembesaga nguviwuka, 
PHP.1.4	na pembesaga nguvasukila mbemuli, ngwifunya muluhekelelo, 
PHP.1.5	ndiva na ikilumbo ukwimila uwulilumwi we mwinawo mu Lukani Ulunofu uluhuma ikimunyi icha ukutala ukufika neng'ino. 
PHP.1.6	Sweno, ngwihuvila ukuta Nguluvi yeavanzile ikipigo iki ikinofu mwanyenye, agina ukukivinia mbaka kikwilanikile mu kimunyi cha Kilisito Yesu. 
PHP.1.7	Ulo lwelulo lwelumbaje ndivahosekese, pakuva nguviwuka mbepali munumbula yangu. Kangi pakuva nyenye mbemuli mukahangite mu wunofu weamelye Nguluvi, wa ukululolela nu kulukangasa Ulukani Ulunofu, lino pendili mundinde na kangi pala pamwandi pende ndimutemapangu. 
PHP.1.8	Nguluvi ye molelesi ukuta ndilonga lwa nachene pendiginalisa ukuta, muwende wuwula wa Yesu Kilisito ndidoboka ukuvawona.
PHP.1.9	Lwengwifunya lwe ulu; ndisuka uwende wenyu wuginage ukongelekela ukulutila pamwinga nu wuseela wa nachene na lweluvesaga luhala, 
PHP.1.10	sambi muhwane ukuhagula ulukani ulunoje hilo. Ipo pepene pemuva mwesiwe simwilongwa fivi mulukani lweluvesaga lula pa ikimunyi kila cha Kilisito. 
PHP.1.11	Uwunani wenyu sawumema mbesili isa nachene na inofu, sila se Yesu Kilisito umwene avapela, ukwimila indolo na ululumbo lwa Nguluvi.
PHP.1.12	Vanyalukolo vangu, ndiwenda mulukagule ukuta mbesili sesikafikite sikananzile pakomi mukulutagalisa Ulukani Ulunofu. 
PHP.1.13	Ukuhumila siso, avalolesi mbevali va mwivaha pamwinga na avangi ipa vakulukagula ukuta ndimusope mundinde ukwimila Kilisito. 
PHP.1.14	Na kono ukusopwa mundinde kukambwise avanyalukolo wolofu vave na ulufuuwo kulu Mutwa, na vakave vapifu ukuludalika ulukani lwa Nguluvi vagaya muhwehwe. 
PHP.1.15	Nachene avamwi vawo vakumudalika Kilisito pakuva vina gila na kangi vanu vanyalwitakilo; neke avangi vakumudalika munumbula ngolofu. 
PHP.1.16	Iva vavipiga lulo ukwimila uwende, pakuva vakulukagula ukuta Nguluvi amelye nene ikipigo iki cha ukululolela Ulukani Ulunofu. 
PHP.1.17	Iwo avangi vakumudalika Kilisito kwa ukwitalanisa hela simukwimila munumbula ingolofu nda, vihosa ukuta pevapigite ndahihyo vasongela nene ngine ukuva muluteseko umu mundinde. 
PHP.1.18	Ulwene ulo sikinu nda! Nene ndihekelela wone avanu vakumudalika Kilisito mung'asi mbesili, wone luve muwunofu na apangi mung'asi imbi. Kangi nene ngina hilo ukuhekelela, 
PHP.1.19	pakuva ngulukagula ukuta ukwimila kwifunya kwenyu na muwutanzi wa Umuhe va Yesu Kilisito, nene ng'ombolwa. 
PHP.1.20	Chendidoboka na uluhuvi lwangu ukuta mwambesili nene sineema ukukwisa ikipigo changu, pesi ukuta mba na mutima mukangafu imisika mbegili na hilo ulusika ulu, sambi ukukola uwunani wangu mbewuli, mbe muwumi nambi mufwa, ndimuletele Kilisito ululumbo. 
PHP.1.21	Kulubali lwangu, ukunana ye Kilisito, na ukufwa kwileta ukwambula kukomi. 
PHP.1.22	neke, wone kwa ukunana nywana ukupiga ikipigo chekileta ukwambula ukukomi, sweno, singulukagula manyi, mbi nyagulage ululikwi! 
PHP.1.23	Lino ndilaving'ana na isi isivili isiling'ene mbesili. Ndidoboka ukuta nyege muwumi uwu ngikale pamwinga na Kilisito, ulukani ulu lwelwinoga hilo; 
PHP.1.24	neke ulukani lwelwinoga hilo kwa nyenye nene mbelage penana. 
PHP.1.25	Ngulukagula hilo ulukani ulu, ukuta nene mba penana pamwinga na nyenye mbemuli, sambi ndivatange mongelekele uluhekelelo, 
PHP.1.26	sweno, pembe na nyenye kangi, muva na kinu cha ukwivahila ukwimila nene mukuhanga na Kilisito Yesu.
PHP.1.27	Sweno, ulukani ulukomi kwekuta imigendele jenyu ginatilage chetwisaka Ulukani Ulunofu lwa Kilisito, sambi wone nywane ukusa ukwenyu na apangi wone neeme sambi ndipulikile nambi padodo hela ukuta mwimile mukange mwidonya lukani lumwi mbeluli na ukuta mwihoma ligalu we mwilaganila kumwi mbemuli ukwimila ulufuuwo lwa Ulukani Ulunofu. 
PHP.1.28	Mutane ukogopa chechekivesaga icha vemukwitalanisa nawo. Iki kiva kilagilo ikilipelu ukwawo chekivadenya, pesi ulwa uwupoki wenyu uwihuma kwa Nguluvi. 
PHP.1.29	Pakuva nyenye mwivapele uwunofu mukumupigila Kilisito si ukukola hela ukumufuuwa pesi kangi ukukola ukuteseka ukwimila umwene. 
PHP.1.30	Lino muhwanite muhange na nene mukuhoma ligalu. Iligalu ili lyelila lyemwambwene nene ndihoma pala pamwandi, na kulino penyoma ndawe lwe mwipulikaga.
PHP.2.1	Ngali uwunani wenyu mwa Kilisito wakuvapela uludali? Ngali uwende wakwe ukuvasikimika? Ngali mwinawo uwulilumwi na Umuhe Umwelu nu kwiwonela ulusungu na ukwihuguvalila yinyenye kwa yinyenye? 
PHP.2.2	Sweno, mukwilanisage uluhekelelo lwangu pemwiva na amahosa gamwi, uwende wumwi, mutima gumwi na kuhosa lumwi. 
PHP.2.3	Mulapiga kinu ukwimila imitima ja uwutavangu, nambi kwa ulwidudumbo lwa malanga, muvelage na uwilevesi yinyenye kwa yinyenye, yeyeavesaga amulavage umuyagwe ukuta amulutye uwunu. 
PHP.2.4	Palava na umunu yeakwisakila ukwambula kwakwe hela iyena, pesi ukuta asakilage ukwambula na kwa avayagwe. 
PHP.2.5	Muvelage na imimile gigila jealinajo Kilisito Yesu.
PHP.2.6	Umwene kukilamuko ali mbepali Nguluvi,
PHP.2.6	neke sahosisi ukuta kula ukuva aling'ene na Nguluvi
PHP.2.6	kive kinu cha kulimbila kwa ludali.
PHP.2.7	Pesi kwa ukuwenda kwakwe yumwene,
PHP.2.7	Afilesile ifyo mbefili, akwitegulila
PHP.2.7	ulwa uwunyawingi neke ave ihwana na avanu,
PHP.2.7	neke awonekage wita munu.
PHP.2.8	Ilevise na ukuva na ichoga mbaka peifwa,
PHP.2.8	kangi mbaka peifwa mu musalaba.
PHP.2.9	Na ukwimila lulo Nguluvi amukang'we pachanya hilo ululumbo lukomi hilo,
PHP.2.9	nu kumupela ululumbo ulukomi,
PHP.2.9	swe akumupela litawa ilikomi ukulutila amatawa mbegali.
PHP.2.10	Na ukwimila ululumbo lwa ilitawa lya Yesu,
PHP.2.10	ifigawa mbefili kuchanya, mung'i na kuvafwe fimufugamile umwene,
PHP.2.11	na umunu yeyeavesaga idikile ukuta
PHP.2.11	Yesu Kilisito ye Mutwa mundolo sa Nguluvi Dada.
PHP.2.12	Vanyalukolo vangu, pende pamwi nanyenye mwavelige na ichoga mbepali na kulino pendili pataali nanyenye, muvelage ni choga ndahihila. Mupigage ifipigo we mwina muhwehwe nu kukuvila ukwimila uwupoki wenyu, 
PHP.2.13	pakuva Nguluvi yeipigaga mbepali mugati mwanyenye, na ukuvapela uludali ukukwisa sila isitegana na mwealahosekise umwene.
PHP.2.14	Mupigage chekivesaga kitang'ula nambi lubesa, 
PHP.2.15	sambi muve avanu avesiwe, vagaya lubi lwakulongwa, wita avana vagolofu va Nguluvi vevakwikala mung'i iyi imbi ya uwuyasi. Samumalavadika pagatinagati pavene wita ing'eng'esi wesasing'alika kwilanga, 
PHP.2.16	wemukwinatila hilo ulukani lwe luvapoka. Na ipo pepene pe nane sa mba na lwa ukwivahila mu kimunyi kila cha Kilisito, ipo pesaluwoneka pawelu ukuta uwupifu wangu na ikipigo changu sisafiyaga chaka nangi.
PHP.2.17	Nambi nawulwe ukwimila avangi pamwinga ulufuuwo lwenyu ululi nambika kwa Nguluvi, Sweno, ndihekelela hilo na ukuvahanza nayi nyenye mbemuli muluhekelelo lulo. 
PHP.2.18	Lwindahihyo, nayinyenye luvavaje ukuhekelela na ukunyanza nayinene muluhekelelo lwenyu.
PHP.2.19	Wone Umutwa Yesu awende ndina luhuvi ukuta nywana ukumutuma Timoti aase ukwenyu lusika lulu, sambi ng'angaswe umutima pemulike ing'ani senyu. 
PHP.2.20	Nene ndimugaya munu yungi yeindawe umwene yeakuvagudila nyenye kwa mutima. 
PHP.2.21	Neke avangi mbevali vigudila sisawo vileka ukugudila ing'ani sa Yesu Kilisito. 
PHP.2.22	Nayinyenye mukulukagula ulwa uwukangafu wa Timoti, umwene na nene wita Umwana na Udade, tukapigite ikipigo pamwi nave ukwimila Ulukani Ulunofu, 
PHP.2.23	sweno, ndihosa ukumutuma ukwenyu, pe mba ndilukagwe lwelupigika kwa nene pambele. 
PHP.2.24	Na yinene, ndihuvye mulu Mutwa ukuta nane nywanite ukusa ukwenyu si musika.
PHP.2.25	Mbwene lunofu ndimutume ukwenyu umunyalukolo vetu Epafolodito, ye muyangu mukipigo na mwigalu kangi ye e mutume venyu ananzile nene mwa fyendegulwime. 
PHP.2.26	Ahele idoboka hilo ukuvawona nyenye mbemuli na akahuguvee hilo pakuva mukapulike ukuta ake mutamwa. 
PHP.2.27	Nachene ake mutamwa imbungo yike ngomi ya fwa. Neke Nguluvi amuwonie ulusungu, na siukuta iyena hela, pesi ukuta nayinene kangi sambi ndemwe ukuhuguvala pakomi ukwimila lulo. 
PHP.2.28	Sweno, nene ndisugunala hilo ukumutuma aase ukwenyu, sambi pemumuwene muhekelele kangi na uwuhuguvafu wangu wusile. 
PHP.2.29	Mu mumwanukila muluhekelelo ulukomi, nda munyalukolo mulu Mutwa. Luvavaje ukuva na ichoga kwa avanu avindawe umwene, 
PHP.2.30	pakuva umwene, ali itawe uwumi wakwe mwa mbesili na supwe padodo afwe ukwimila ikipigo cha Kilisito, sambi alete uwutanzi wenyu we nyenye mwalemilwe ukuwuleta.
PHP.3.1	Ino de, vanyalukolo vangu, muhekelelage mukuhanga kwenyu na Umutwa! Sindifulugala ukupilukila sila sendandike pamwandi pakuva siwongelekesa uwuwunamu. 
PHP.3.2	Mwikomalilage na imbwa mwikomalilage na avanu vala avipiga uwanangifu, mwikomalilage na avanu avikimbila ukwitemanga imivili. 
PHP.3.3	Hwehwe twawoolitwe ulwa nachene siavene nda, pakuva hwehwe twakumusunyalila Nguluvi ukukola mu muhe gwakwe na ukwipulika na ululumbo mukuhanga pamwi na Kilisito Yesu. Sitwituga ifya mwivala hela. 
PHP.3.4	Nene nane ngenywanite mige ifya mwivala; na wone pwali umunu uyungi yeihosa ukuta ahwanite ukutuga ifyo ifya mwivala, nene ye ngemba na ulwa kwivahila hilo ukuhosa ndahihyo; 
PHP.3.5	nene ndawoolitwe pa ikimunyi cha umunana ukuhuma pakwegalwa kwangu; nene ndiva mulukolo lwa Isilaeli, imbegalo ya Benyamini, Muebulaniya umugadaga. Kulubali lwa ukwinatila indagilo nene ndi Mufalisayo, 
PHP.3.6	nane nde ndimupifu hilo, ndalitesise na likanisa. Na kulubali lwa ukwimila uwugolofu wewiwonekaga ukukola ukwinatila indagilo, nene sindendimwananga kinu nda. 
PHP.3.7	Neke mbesili iso sendahosige ulwa sihwanite sive na kwambula, ngufiwona ulwa iso sa kufwaha hela ukwimila Kilisito. 
PHP.3.8	Ino ndivalila chechekivesaga ukuta ukufwaha hela, penditeganisa ulwa uwunofu uwa ulamukagula Kilisito Yesu Umutwa vangu. Na mulumwene ngidiche ukufilekela ng'ani mbefili, ngufiwona ifyo nda mahwahwa sambi nzambule Kilisito. 
PHP.3.9	na ukuhangila ng'ani na umwene. Nene sipembwenda kangi uwugolofu uwihumaga mukwinatila indagilo; lino ndinawo uwugolofu wawihumaga mukumufuuwa Kilisito; uwugolofu uwihumaga kwa Nguluvi na uwukwimilaga mulufuuwo. 
PHP.3.10	Lwendisaka hela ndimukagule Kilisito na ukuluwona uludali lwa ulusilibuko lwakwe, nu kuhanga muneseko sakwe na ukwihwana nave mufwa yakwe, 
PHP.3.11	we ngwihuvila ukuta nayi nene sanzilibuka uluhuma kuvafwe.
PHP.3.12	Sinditigila ulwa yesuumite apangi nigile yeng'wilaniche. Pesugunala sambi meelwe ikipelwa kila che ukwimila kicho Kilisito akasafile nene. 
PHP.3.13	Ena nachene, Vanyalukolo vangu, sindihosa ukuta yemelitwe ikipelwa kicho, pesi ulukani lumwi lwendipiga ngusisemwa mbesili isilutye na ukusugunala ukwinatila isilikuwutalo. 
PHP.3.14	Ino, ndikimbila sogwe ku kidonya changu, sambi meelwe ikipelwa kila, na ulo lwe lukemelo lwa Nguluvi ku wumi wa kuchanya ukukola mulumwene Kilisito Yesu.
PHP.3.15	Mbetuli hwehwe yetukange mumigendele ja kinyamuhe lutuvaje ukuva na mimile gijo. Neke wone movali mwanyenye avihosa ululiwungi, sweno, Nguluvi alwelelulila ulukani lulo. 
PHP.3.16	Kwa lweluvesaga tudonyage kuwutalo ukwimila mung'asi yiyo yetukave wepetuninila na kulino.
PHP.3.17	Vanyalukolo vangu, mwigage ukwiga imigendele jangu. Muvalavage avene avakwinatila ikiganiso chetwavaviche. 
PHP.3.18	Ngavalonje ulu kolofu, nayilino kangi ndipilukila kono wendivemba: Povali avanu wolofu ve imigendele jawo gikuvawuyapa vave vatavangu vaifwa ya Kilisito mumusalaba. 
PHP.3.19	Umudugo gwawo, kwe kudenyeka, amaleme gawo ye nguluvi vawo, indolo sawo sili muwuhonga nyoni pakuva uwudobokesi wa imivili jawo uyo ye nguluvi vawo, vahele vakwihavila ifinu ifihonganyoni, vihosaga mbepali isa mung'i. 
PHP.3.20	Neke hwehwe twivanyang'i va kuchanya, na tusindila we tukalalye umupoki ase ukuhuma kuchanya, Umutwa Yesu Kilisito. 
PHP.3.21	Umwene saagipitula imivili jetu imihomefu sambi agiwuyape gihwane nu muvili gwakwe ugunyandolo, ukwimila uludali lula lwe kwa ukukola lulo ahwana ukufivika ifinu mbefili pasi ya uwutema wakwe.
PHP.4.1	Palulo, vanyalukolo vangu, aveende, vendidoboka hilo ukuvawona; nyenye ye muli luhekelelo lwangu na ingela ya muludweso lwangu. Nye veende vangu ulo lwe luvavaje ukwikala mukaye mu kuhanga na Umutwa.
PHP.4.2	Eudiya na Sindike nguvagongola mwilamulage nda mwivanyalukolo mulu Mutwa. 
PHP.4.3	Ino nayuveve munyalupanda vangu vanachene, ngukulagisa uvatangage avang'inetu iva, pakuva vakave vapifu mukipigo cha ukulutagalisa Ulukani Ulunofu pamwinga na nene na Kilemendi na pamwinga na avapisi avayangu avangi mbevali, ve amatawa gawo mavalile kuvalongwe ku uwumi.
PHP.4.4	Sweno, muhekelelage mbepali mukuhanga na Umutwa! Ndipilukila ukulonga kangi; muhekelelage! 
PHP.4.5	Uwulele wenyu wukagulanikage ku vanu mbevali Umutwa alipipi. 
PHP.4.6	Mulahuguvalila kinu, Neke mwalwe luvesaga mumusukage Nguluvi mulwifunyo mwa fye mugulwime kwa ukumulumba. 
PHP.4.7	Na uwikalakunoga wa Nguluvi uwulutye uluhala lwa avanu mbevali wuvalolela imitima na uluhala lwenyu mukuhanga na Kilisito Yesu.
PHP.4.8	Pendisindilisa, vanyalukolo vangu, mwinatilage Ing'ani Inofu, na isinoje ululumbo, ing'ani isa nachene na uwunofu, isa uwugolofu, na isesinogela na choga. 
PHP.4.9	Mupigage semwiyigise na ukwanukila ukuhuma kwa nene, ing'ani semwapulike ndilonga na semwasiwene pendipiga. Nave Nguluvi yeakutupelaga uwikalakunoga uwa avamwinga na nyenye.
PHP.4.10	Mukuhanga na Umutwa lukave luhekelelo lukomi kwa nene ukuta pambele mukapelitwe kangi ikilega ulwa pemunziwuka. Neke ukulongela mumwene mukave mukunziwuka mbepali pesi ukuta muke simulapelwa ikilega hela cha ukulagila ulukani ulo. 
PHP.4.11	Sindilonga isi pakuva ndiguluma kinu; pakuva ngakulwe ukusikimala na ifinu fyendinafyo, 
PHP.4.12	Fulwike ukuva nafyo na fulwike ukuguluma mwambefili na bahapavesaga ngiyigise ulwa ikinyele ulwa ukuva na ifyolofu na ukudagana, mufyolofu na pefikepite. 
PHP.4.13	Ndihwana ukulaving'ana kwa lweluvesaga pakuva Kilisito yeakumeelaga uludali.
PHP.4.14	Neke ulwene nyenye mukapigite wunofu ukuhanga nane mulugudo lwangu. 
PHP.4.15	Nanye mwe Vafilipi mukulukagula ukuta pamuvango pa ukudalika Ulukani Ulunofu, pendahegige pa Makedoniya, ye nyenye ye mwiyena ye mulikanisa lyelyananzile; ye nyenye ye mwiyena yemwahanzile na nene mukwanukila na ukuvapela avangi mwa fyevagulwime. 
PHP.4.16	Pede-ngulwime uwutanzi kula ku Tesalonike mwandetye kangi ukulutila mu kamwi. 
PHP.4.17	Mulihosa ulwa ndiwenda hela ukwanukila ifipelwa; chendisaka ukwambula kongelekele mufisande fya uwunono wenyu. 
PHP.4.18	sweno, yenzanuche ifinu mbefili fyemukameelye, kangi filutye mula mwengasakilige. Ndinafyo mbefili lino pakuva Epafolodito yeandetye ifipelwa fyenyu. Ifipelwa ifi fiva nda nambika iyinung'ilila wunofu, ikitawulwa chekikwidikilwa na ukumunogela Nguluvi. 
PHP.4.19	Sweno, Nguluvi vangu, muwunono wakwe uwukomi ukukola kwa Kilisito, avapela mbefili fyemwiguluma. 
PHP.4.20	Lino indolo sivelage kwa Nguluvi vetu na udadetu, kitasila. Ena.
PHP.4.21	Nguvahungila avanu mbevali va Nguluvi avanu vakwe Kilisito Yesu. Vanyalukolo avalipamwi na nene ipa vakuvahungila. 
PHP.4.22	Avanu mbevali va Nguluvi ipa, na hilo vala avali mwivaha lya Kaisali, vakuvahungila.
PHP.4.23	Nguvasukila mbemuli uwuwuya wa Umutwa vetu Yesu Kilisito.
COL.1.1	Ye nene Pawulo umwigendo va Kilisito Yesu kwa uwende wa Nguluvi, pamwinga na umunyalukolo vetu Timoti, 
COL.1.2	tukuvandikila nyenye nyevanu va Nguluvi uko ku Kolosayi vanyalukolo vetu yemwihuvilwa mukuhanga na Kilisito. Tukuvasukila uwuwuya na uwikalakunoga ukuhuma kwa Nguluvi udadetu.
COL.1.3	Mbepali twatukumulumba Nguluvi, Udade va Umutwa vetu Yesu Kilisito, petukuvasukila. 
COL.1.4	Pakuva tukapulike ulwa ulufuuwo lwenyu mwa Kilisito Yesu na uwende wenyu kuvanu mbevali va Nguluvi. 
COL.1.5	Pelufikite lula ulukani ulwa nachene, Ulukani Ulunofu ulwasile pakutala kwa nyenye mwapulike ulwa uluhuvi ulwihuma umo ino ulufuuwo na uwende lukwimila mu luhuvi lulo, lwemwivavikile wunofu kuchanya. 
COL.1.6	Ulukani Ulunofu lwigina ukuveleka nu kutagalila mung'i mbesili ndawe we lukapigite ukwenyu nyenye uluhuma ikimunyi kila pemwalupulike lwilongwa ulwa uwuwuya wa Nguluvi na ukuyikagula inachene. 
COL.1.7	Mwiyigiise ulwa uwuwuya wa Nguluvi uluhuma kwa Epafala, umukami muyetu, ye mupisi yeihuvilwa va Kilisito ukwimila hwehwe. 
COL.1.8	Umwene atulonje isa uwende wemwapelitwe na Umuhe. 
COL.1.9	Na ukwimila lulo tukave mbepali tukuvasukila petukwifunya peyetupulike isa nyenye. Tukumusuka Nguluvi avamemye uwuseela uwukwilaniche wa uwende wakwe, avamemyage uluhala mbeluli na ifigaho ifiletwaga uwiletwagwa na Umuhe vakwe. 
COL.1.10	Apo pemuhwana ukwikala ndawe lweiwenda Umutwa na mbepali mupigaga isikumunogela umwene. Imikalile jenyu giva giveleka amakowo mbegali ga imigendele iminofu nanye muvina mufigaho ifya ukumukagula Nguluvi. 
COL.1.11	Nguluvi avapelage uludali lwakwe ulunyandolo sambi, muhwane ukukangalila kwa chechekivesaga muwusindile mbewuli. 
COL.1.12	Muluhekelelo mumulumbage Dada yealekite nayi nyenye muve na ililila lyenyu mufinu fila fye Nguluvi alavaviche avanu vakwe kuwutwa uwa ulung'ali. 
COL.1.13	Umwene atupokite uluhuma muludali ulwa ulwisa neke atulete wunofu kuwutwa wumwanakwe umwende, 
COL.1.14	ye ukukola kulumwene twiva na uwukombolwa na ukudegepelwa inzanangifu setu.
COL.1.15	Kilisito ye lwihwano lwa Nguluvi yesiwonekagi. Ye Muvele kufigawa mbefili. 
COL.1.16	Pakuva ukukola kwa yuyo ifinu mbefili fyagafilwe, mung'i na kuchanya, ifiwonekaga na fyesifiwonekagi; ifigoda ifya uwutwa, apangi uwubana malungulu, apangi uludali lwa amasoka, apangi indagi. Mbefili fyagafilwe ukukola mulumwene na ukwimila mulumwene. 
COL.1.17	Kilisito epwali na pesifilagawa mbefili, kwa ukuhanga na umwene, mbefili finana pefipwali. 
COL.1.18	Umwene ye mutwe gwa umuvili gwakwe, kwekutigila likanisa, umwene che kilamuko cha uwumi uwa umuvili gugo. Umwene gwe muvango, umuvele yatasile ukusilibusiwa ukuhuma kuvafwe, sambi ave uva ukutala mwambefili. 
COL.1.19	Pakuva Nguluvi alamwe uwukwilanifu wakwe wave mulumwanakwe. 
COL.1.20	Kwa ukukola mulumwanakwe, Nguluvi alamwe ukupilula ifinu mbefili kulumwene, Nguluvi akwisise uwikalakunoga ukwimila ifwa ya mwanakwe mu musalaba na palulo apilwe ifinu mbefili kulumwene ifya mung'i na ifya kuchanya.
COL.1.21	Pamwandi nyenye nanye mwepataali na Nguluvi mwe vatavangu vakwe pakuva amahosa na imigendele jenyu je myaafu. 
COL.1.22	Neke lino kwa ifwa ya umwanakwe yeikalige mung'i Nguluvi akavatang'ise nave, sambi avalete kulumwene mwiva mwivelu, awofuge, vesivananga kinu. 
COL.1.23	Ino luvavaje muginage ukuva mulufuuwo kono wemuvisilwe na ukusigalila mulutu ulukangafu, mulidikila ukuhogaswa uluhuma muluhuvi lula lwemwapelitwe pemwapulikige Ulukani Ulunofu. Nene Pawulo ngave mukami va Ulukani Ulunofu lulo ulukadalikwe kulu munu yeyeavesaga mung'i.
COL.1.24	Na kulino ndihekelela penditeseka ukwimila nyenye, pakuva ukukola uluteseko lwangu umu mung'i, nyele nditanga ukukwisa kila chekikepa muneseko sa Kilisito ukwimila umuvili gwakwe, likanisa. 
COL.1.25	Nene ndavisilwe mbe ndi mukami va likanisa ukugendela imigosekese jakwe Nguluvi jeameelye ukwimila ukwambula kwenyu. Na ulwene lwelwa ukudalika uwukwilanifu wa ulukani lwakwe, 
COL.1.26	na che uwukinyele chealavafihite avanu uluhuma pidaha, neke lino avalaje pawelu avanu vakwe. 
COL.1.27	Lwealavisile Nguluvi lwelwa ukuvalagila pawelu avanu vakwe, ikinyele iki ikikomi na kinyandolo che kikwimila avanu mbevali. Na ikinyele ichene che iki. Kilisito mugati mwenyu, ye luhuvi lwa indolo. 
COL.1.28	Na ukwimila lulo tukumudalika ku vanu mbevali; tukuvakenyela na ukuvigisa mbevali muluhala mbeluli, sambi tumulete yeyeavesaga kwa Nguluvi iva akange mukuhanga na Kilisito. 
COL.1.29	Sambi lupigike ulu nene ndipiga ikipigo kwa kukangala ndikola uludali ulukomi lwa Kilisito ulwipiga mugati mwanene.
COL.2.1	Ndiwenda mulukagule lwendipiga ikipigo kwa kukangala ukwimila nyenye na avanu va ku Lawodikeya kangi na ukwimila mbevali vesivalambona. 
COL.2.2	Ndipiga ulu sambi inumbula sawo sisikimikwe na ukong'aswa pamwinga muwende, pepene pe vamema uwukwilanifu mbewuli uwiletwagwa na uwukagusi wa nachene. Ipo pevakikagula ikinyele cha Nguluvi na ikinyele ichene ye Kilisito. 
COL.2.3	Mulumwene mwefifihitwe ifisande ifigaho mbefili fya uluhala na ifigaho. 
COL.2.4	Sweno, nguvalongela, mulidikila umunu avasange mung'ani isa uwudesi nambi ing'ani sakwe sive nofu wuli. 
COL.2.5	Nave nene supali umuvili, neke ulwene ndilipamwi nanye kwa Umuhe, na ndihekelela ukwilavila lwemwimile mukange mbemuli mulufuuwo lwenyu kwa Kilisito.
COL.2.6	Pakuva yemumwanuche Kilisito ukuva ye Mutwa, sweno munanage mukuhanga pamwinga na umwene. 
COL.2.7	Luvavaje muyavilage indela mulumwene, uwunani wenyu wimilage hilo mulumwene, nu kukangala mulufuuwo lwenyu, ndawe lwemwigisiwe. Na muvelage mumemile ululumbo.
COL.2.8	Ino de mwikomalilage umunu alavawuyapa mbelembo ukwimila ukwimila muluhala lwa uwuyasi lwa avanu, lwe ikilamuko chalulo kili munzigiso indekelwa na avanu na amasoka agatemile mung'i, na sisahumiti kwa Kilisito Umwene! 
COL.2.9	Pakuva, mugati mwakwe Kilisito muwunu wakwe, mowoli uwukwilanifu mbewuli wa Nguluvi, 
COL.2.10	nanye mupelitwe uwumi uwukwilaniche mukuhanga nave. Umwene ye muvina kwa amasoka agatemile mbegali na avanzagila mbevali. 
COL.2.11	Mukuhanga na Kilisito nyenye mwawolitwe, neke si kwa ukuwolwa ukwiwuyapagwa na avanu, pesi kula ukwiwuyapagwa na Kilisito umwene, na ukuwolwa kula kwekwidonyaga ukukombolwa ukuhuma muwunu wunyanzanangifu. 
COL.2.12	Pakuva, pemwabatisigwe, mwatasilwe pamwi na Kilisito, na mukubatisiwa mwasilibulwe kangi pamwinga nave mulufuuwo lwenyu ukukola uludali lwa Nguluvi, yula yeamusilibwe Kilisito uluhuma kuvafwe. 
COL.2.13	Pamwandi nyenye, mwemufwe ukwimila uwananzi wenyu na pakuva mwe mwivamyanza. Neke lino Nguluvi avapelye nyenye uwumi pamwi na Kilisito. Nguluvi atudegepye inzanangifu setu mbesili, 
COL.2.14	ademulye ng'ani ulwandiko lula lwa umukole lwetwetulaving'ine ulunyamusilo aluhesise nu kulutovelela pa musalaba. 
COL.2.15	Uko Kilisito apokite uludali lwago igo amasoka agatemile na avanzagila; alekite vave kinu cha kwinyinyalwa pamalugu na ukuvakuluna wita avagalule mulugendo lwa uludweso lwakwe.
COL.2.16	Sweno, mulidikila ukupelwa imisilo na umunu yeyeavesaga ukwimila ifilyo, ifinywewa, ifimunyi fya imbuungo, ifimunyi ifikomi fya umwesi umupya nambi isabato. 
COL.2.17	Ing'ani isindawe iso, iso mwigigi gwa fila ifikusa, inachene iyene yikwimila mwa Kilisito. 
COL.2.18	Mulidikila ukusokamwa na umunu yeyeavesaga yeakwisakila uwuvina ukwimila amaloto na yeikangala uwilevesi wa uwudesi na ukuvasunyalila avanyivaha, umunu va ndahihyo apufile ayasiwe na amahosa ga uwudesi ga mung'i 
COL.2.19	alekine nu kusutana na Kilisito yula ye mutwe gwa umuvili. Muwulongosi wa Kilisito, umuvili mbeguli gwilisiwa na ukufihanza ifigawamuvili na indela, nago gwivina mweiwendela Nguluvi.
COL.2.20	Nyenye ye mufwe na Kilisito na ukukombolwa ukuhuma muludali lwa amasoka agatemile mung'i. Mbi lwiva ndawuli kangi ukwikala mukwiga sa mung'i umu? Lweki muvikilwe imisilo: 
COL.2.21	“Mulibata iki,” “Mulagesa kila,” “Mulapamisa kila!” ( 
COL.2.22	Mbefili ifyo fidonya ifinu finyakwanangika pefipigilwe); ijo misilo na inzigiso imbike na avanu. 
COL.2.23	Nachene, imisilo ijo giwoneka nda ja luhala mumigendele ja ulusunyalilo ulwa ukwivangila yinyenye, uwilevesi wa uwudesi na ukuguvika umuvili muneseko, neke ulwene sisitanga kinu ukugutanila umuvili mu wudobokesi.
COL.3.1	Sweno, wone yemusilibwike pamwi na Kilisito, musugunalage ukusaka isa kuchanya, kula kwekwali Kilisito, akong'ome ulubali lwa kundyo lwa Nguluvi. 
COL.3.2	Mudobokelage isa uko kuchanya, na si ifinu fya mung'i. 
COL.3.3	Pakuva nyenye mufwe, na uwumi wenyu wufihe pamwi na Kilisito mwa Nguluvi. 
COL.3.4	Uwumi wenyu wa nachene ye Kilisito, neke nape aasile, pepene pe nayi nyenye samusa pamwi na umwene neke muhange mundolo!
COL.3.5	Sweno muwulagilage ng'ani mbesili isili mwanyenye isikwiga isa mung'i; uwuyamba, uwugoni, uwaafu, uwuhatufu, na uwudobokesi, ulo lwe lusunyalilo ku fihwananguluvi. 
COL.3.6	Na ukwimila siso, nambi ililakali lya Nguluvi lyakuvasila vala mbevali avagaya ichoga kulumwene. 
COL.3.7	Nyenye nanye pamwandi mwagendelige mwa siso, pemwe pasi ya uwutema wa siso. 
COL.3.8	Neke lino musilekelage ng'ani mbesili iso, lilakali, ikivikileme, uwanangifu, uwudesi uwubi, uwihuma mumilomo jenyu nambi ing'ani isa malanga. 
COL.3.9	Mulidetela, pakuva nyenye yemukawuhesise uwunu uwulovela pamwinga na ifipigo fya wuwo, 
COL.3.10	na mufwite uwunu uwupya. Uwo wigina ukuwuyapwa na Nguluvi, Umugafi wa wuwo, wutegane mulwihwano lwakwe, sambi muhwane ukumukagula Nguluvi mu wukwilanifu. 
COL.3.11	Napelufiche ulu, sipewipwali kangi uwuliwungi kwa Umugiliki na Umuyudaya, umuwoole na yesimuwoole, yeimbite na yesiimbiti, umunyawingi na umunu umutemapakwe. Kilisito ye mwene mbefili, na alimwambefili,
COL.3.12	Pakuva mwivanu vahagule, avelu na avende va Nguluvi vanyalusungu, vanyawudeke avilevesi, avalele, vanyalwikangaliso. 
COL.3.13	Mwikangalilage na ukwidegepela wone umunu ave na ulukani lwe asutine na umuyagwe. Luvavaje mwidegepelage ndawe umutwa lweavadegepye nyenye. 
COL.3.14	Ukulutila kwa iso mbesili mwinatilage uwende, pakuva uwende wawikong'asa mbesili mu wulilumwi uwukwilaniche. 
COL.3.15	Nawo uwikalakunoga wa Kilisito wusagilage munumbula senyu, pakuva ukwimila lulo nyenye mwakemelitwe mumuvili gugo gumwi. Kangi muvelage na ikilumbo! 
COL.3.16	Ulukani lwa Kilisito lwikalage mugati umwenyu pamwinga na uwunono wakwe mbewuli mwiyigisage na ukwiyisa mu luhala mbeluli. Mwimbage isabuli, na inzimbo, na uwimbe wa kinyamuhe; mumwimbilage Nguluvi munumbula senyu mwina ikilumbo. 
COL.3.17	Na kila chemuvelaga mwipiga, mukulonga nambi mukupiga, mupigage mbefili mwitawa lya Umutwa Yesu na ukumulumba Nguluvi Dada ukukola kulumwene.
COL.3.18	Nyela nye vang'inetu, muvapulikage avanu venyu, pakuva ulo lweayiwenda Umutwa. 
COL.3.19	Na yinyenye mwevagosi, muvendage avanu venyu, na mulava mwivakali ku vanu venyu. 
COL.3.20	Nyela mwe vana, muvapulikage avegasi venyu mbepali, pakuva ulo lwakumunogela Umutwa. 
COL.3.21	Nanye mwe vegasi, mulavatala avanenyu, pesi ndahihyo vadedela imitima. 
COL.3.22	Nyela vanyawingi, muvapulikage avavina venyu va mung'i mwa mbefili, na si pala hela pevakuvimilila ukuta mwisaka ukwiyendelesa kwa vene; pesi ukuta mupigage ndahihyo chesa mutima, ukwimila ukumogopa umutwa. 
COL.3.23	Na chemuvelaga mwipiga, mupigage chesa mutima, ukwimila Nguluvi si ukwimila avanu nda. 
COL.3.24	Mwiwukage ukuta umutwa saavapela ikipelwa kila cheavaviiche avanu vakwe. Mumupigilage Kilisito umutwa! 
COL.3.25	Yeipigaga isa uwananzi saahombwa isitegine na uwananzi wakwe; Nguluvi mugaya luhagu.
COL.4.1	Nanye mwe vavina, muvapigilage avanyawingi venyu mu wugolofu na uwunofu, kono we mukwiwuka ukuta na yinyenye nanye mwinave umutwa kuchanya.
COL.4.2	Munanage mukwifunya, na pemukwifunya mwikomalilage, mukumulumba Nguluvi. 
COL.4.3	Na kangi pemukwifunya mutwiwukage na yihwehwe sambi Nguluvi adindule umulyango ugwa ulukani lwa ikinyele cha Kilisito ulukumbika nene mbe mundinde. 
COL.4.4	Sweno, mwifunyage sambi nywanage ukulonga ulumbaje na ukukivika pawelu ikinyele icho. 
COL.4.5	Muvelage na uluhala pemwihanging'ana na vala vesivalafuuwa, mwikola wunofu ifilega mbefili fyemwinafyo. 
COL.4.6	Imilongele jenyu givelage ja uwuwuya mbepali minofu na je gikuvakwega na luvavaje ukulukagula lula lwa ukuvapitula wunofu munu yumwi yumwi.
COL.4.7	Tikiko, Munyalukolo, umwende, yeihuvilwa, na umukami umuyetu mukipigo cha umutwa, avalongela isangu mbesili. 
COL.4.8	Nambi ngumutuma, sambi avalamuse inumbula peakuvalongela isa hwehwe. 
COL.4.9	Uyo akusa pamwi na Onesimo, umunyalukolo vetu, umwende, na yeihuvilwa, umunu va ukwenyu. Iwo vavalongela mbesili isipigika ipa. 
COL.4.10	Alisitako yealimundinde na nene, akuvahungila; nayi Maliko nave umuhisive va Balanaba (yemupulike uwulagise wa isakwe, peasile ukwenyu mumwanukilage.) 
COL.4.11	Nave Yosuwa yeikemelwa Yusito; akuvahungila. Avayudaya vevakanuche ulufuuwo, ve vava hela viyena vevipigasa na nene ukwimila Uwutwa wa Nguluvi nawo vakave vakunanga pakomi hilo nene. 
COL.4.12	Epafala umunu uva ukwenyu umukami va kilisito akuvahungila. Mbepali aakuvasukila kwa wupifu peakwifunya sambi mugine ukukangala, mwime munoge na ukukwilanikila hilo mwa mbesili seiwenda Nguluvi. 
COL.4.13	Nywanite nzolelele ukuta ipiga ikipigo kwa wupifu ukwimila nyenye na avanu va ku Lawodikeya na ku Hilapoli. 
COL.4.14	Luka, umukofi vetu umwende, na Dema vakuvahungila.
COL.4.15	Muvahungilage avanyalukolo vetu avali ku Lawodikeya mumuhungilage nayi muhasa vetu Nimufa, pamwinga na avafuuvitwe mbevali avikong'ana mukaye yakwe. 
COL.4.16	Na peyemwimbite ibalula iyi, mugosage ukuta yikimbwagwe kwa avakilisito va ku Lawodikeya; na yinyenye kangi mugosage ukuta ibalula yevakapelitwe avene nanye muyitegulage mukiimbe. 
COL.4.17	Mumulongelage Alikipo, akomalilage ukukwisa ikipigo kila cheapelitwe na Umutwa. 
COL.4.18	Ngwandika isi kwa iliwoko lyangu yinene; inyungila isi sihuma kwa nene Pawulo. Mwiwukage ukuta nene ndimusope mundinde. Uwuwuya wa Nguluvi wuvesage pamwinga na yinyenye.
1TH.1.1	Ye nene Pawulo, pamwinga na Silivano na Timoti tukuvandikila nyenye mwe vanu va mu likanisa lya ku Tesalonike, avanu vakwe Nguluvi Dada, na va Umutwa Yesu Kilisito. Nguvasukila uwuwuya na uwikalakunoga.
1TH.1.2	Tukumulumba Nguluvi mbepali ukwimila nyenye mbemuli na ukuviwuka mbepali petukwifunya. 
1TH.1.3	Pakuva, pa Nguluvi udadetu, tukwiwuka lwe mukululagila ulufuuwo lwenyu mufipigo, lwe uwende wenyu wukuvatanga ukupigila muwupifu, na lwe uluhuvi lwenyu ulukwilaniche kulu Mutwa vetu Yesu Kilisito. 
1TH.1.4	Vanyalukolo, tukulukagula ulwa Nguluvi avenda na ukuta avahagwe muve vanu vakwe, 
1TH.1.5	pakuva ulusika lwe twavadaliche lula Ulukani Ulunofu silwe lwa malanga hela, pesi muludali na kwa Umuhe Umwelu, kono we tukulukagula hilo, ukuta ulukani ulo lwe lwa nachene. Mukulukagula ukuta petwikalasige na nyenye, twikalige ukwimila ukwambula kwenyu. 
1TH.1.6	Nanye mwatwigite hwehwe na ukwiga Umutwa; nambi luve mwagudite hilo neke mwanuche ulukani mu luhekelelo ulwihuma kulu Muhe Umwelu. 
1TH.1.7	Nambi palulo nyenye mukave mwina valongosi vanofu kwa avafuuvitwe mbevali vakwiga nyenye mu Makedoniya na mu Akaya. 
1TH.1.8	Pakuva, ukwimila uwupifu wenyu ulukani lwa Umutwa lupulise si ukuta ku Makedoniya na ku Akaya hela, ulufuuwo lwenyu kwa Nguluvi lukatagalye mbekuli. Kangi sitwiwenda ukulonga tulutise. 
1TH.1.9	Avanu iwo vilonga ulwa ulugendo lwetu ukwenyu, lula lwe mukatwanuche, na lwe mukafilekite ifihwana nguluvi swe mukumupitukila Nguluvi u mumi na uva nachene, 
1TH.1.10	na kulino mukumusindila umwanakwe iike uluhuma kuchanya, Yesu, ye Nguluvi amusilibwe uluhuma kuvafwe, na ye akutupoka mwilakali lya Nguluvi ilikusa.
1TH.2.1	Vanyalukolo, yinyenye mukulukagula ukuta ulugendo lwetu ukwenyu si lwe lwa malanga. 
1TH.2.2	Mukwiwuka lula lwe vatupije fibi nu kutuliga kula ku Filipi petwesitulava tufika ukwenyu ku Tesaloniki. Nambi kwe na lubesa lukomi, neke Nguluvi vetu atupelye uwupifu uwa ukuvadalikila Ulukani Ulunofu lwakwe. 
1TH.2.3	Ulukani lwe twikangasa kwa nyenye si lukani ulukwimila uwudesi nambi amahosa amabi kangi sitwiwenda ukumusanga munu yeyeavesaga. 
1TH.2.4	Hwehwe mbepali twilonga lula ulukumunogela Nguluvi pakuva atuwene ulwa hwehwe tuhwanite, swe akutupela ulu Ulukani Ulunofu. Si ukuta hwehwe twiwenda ukuvanogela avanu nambi, pesi ulwa twiwenda ukumunogela Nguluvi ye asisele inumbula setu mugati hilo. 
1TH.2.5	Nanye mukulukagula hilo petwasige ukwenyu, sitwasili na ing'ani isa ukuvatunumika, nambi kwa uwusugusugu twiva ndatwifiha lukani, Nguluvi ye asisele inumbula setu! 
1TH.2.6	Sitwawenditi lulumbo ukuhuma kuvanu, nambi ukuhuma ukwenyu, nambi ukuhuma ku munu yungi yeyeavesaga, 
1TH.2.7	nave hwehwe pe tu vigendo va Kilisito, tuke tuhwana ukusaka ulungi de kwa nyenye. Neke hwehwe twe twi valele pagati apeenyu ndawe umung'inetu pa vanakwe. 
1TH.2.8	Twavendite nyenye hilo mbaka twidikile ukuvahanza si ukuta mu Lukani Ulunofu hela lwa Nguluvi na muwunani wetu. Ulo lwe mwave vanyawende vetu!
1TH.2.9	Vanyalukolo, mukwiwuka lwe twapigite ikipigo na lwe twafwahite, pe twavaletelige Ulukani Ulunofu lwa Nguluvi twapigite pakilo na pamunyi sambi tulemwe ukumufuna umunu yeyeavesaga mwa nyenye. 
1TH.2.10	Na yinyenye muhwanite molelele, na Nguluvi, nave ye molelesi, ulwa imigendele jetu pagati apeenyu nyenye ye mwifuuwa je minofu, migolofu na migaya wutenda. 
1TH.2.11	Mukulukagula ulwa hwehwe twamupije yeyeavesaga mwa nyenye ndawe lula Dada va avana lwe akuvapigila avanakwe yumwene. 
1TH.2.12	Twavakangise imitima, na ukusikimika na ukuvalamusa sambi mwikalage mumigendele je gikumunogela Nguluvi ye avakemelye muhange mu wutwa na indolo sakwe.
1TH.2.13	Kangi twina lukani lungi ulwa ukumulumba nguluvi: petwavaletelige ulukani lwa Nguluvi, nanye mwalupulike, swe mukulwanukila, si wita lukani lwa munu, pesi wita lukani lwa Nguluvi, nachenne welwiwali. Pakuva Nguluvi ahele ipiga mugati umwenyu nyenye ye mwifuuwa. 
1TH.2.14	Vanyalukolo, nyenye mukafikitwe na ing'ani sisila sesikagafikite amakanisa ga Nguluvi agali kula ku Yudaya, ing'ani isikavafikite avanu vakwe Kilisito Yesu. Nyenye mukapigilwe fibi na avanyang'i vayenyu ndawe avene lwe vakapigilwe fibi na Avayudaya vayawo, 
1TH.2.15	vala ve vamuwulige Umutwa Yesu na avavisi, swe vakututesa na yihwehwe kangi. Avanu iwo vakumuvifya Nguluvi, kangi vatavangu va yeyeavesaga munu! 
1TH.2.16	Kangi vagelite ukututanila mulava vadalikila avanu vesivamuseli Nguluvi ulukani lwe luvaletela uwupoki. Mwa Ulu vakwisise ulwinungo lwa inzanangifu mbesili sevapigite ifilo mbefili. Neke lino ililakali lya Nguluvi yelivafiche.
1TH.2.17	Vanyalukolo, ukwileka kwetu na nyenye kwe kwa lusika ludodo hela, kangi ukwileka uko kwe kwa muvili hela na siwita kwa Umuhe. Lusika ludodo pambele, twave twisusilwe hilo ukuvawona kangi! 
1TH.2.18	Swe twilamula ukuvagendela kangi. Nane, Pawulo, ndagelite kolofu ukusa ukwenyu, neke Setani atutanie.
1TH.2.19	Mbi, pesatwimite pa Umutwa Yesu pesaasile, ululumbo lwa uwutalemwa wetu sawuva kiki? Samuva yinyenye; nyenye ye lwe luhuvi na uluhekelelo lwetu! 
1TH.2.20	Ena, nyenye ye ndolo na uluhekelelo lwetu!
1TH.3.1	Pambele twalemilwe ukukangalila kangi, twawene lunofu tusigale twiyena kula ku Atene, 
1TH.3.2	na ukuvasindikila munyalukolo vetu Timoti, ye munyakupiga muyetu ukwimila Nguluvi mu kudalika Ulukani Ulunofu lwa Kilisito. Twavasindiche sambi ase avakangase na ukuvasikimika, 
1TH.3.3	sambi ulufuuwo lwa uyungi mwa nyenye luleke ukukepa ukwimila ingudo iso. Neke nyenye mulusele ukuta lutuvaje ukuva mu ngudo. 
1TH.3.4	Pakuva, pe twe pamwinga na nyenye, twavalonje ukuta tutesewa, na yemulukagwe, ukuta yeluve ndahihyo. 
1TH.3.5	Nambi ndamutumite ukwenyu Timoti. Sindahwi ndikisindila kangi, swe ngumutuma sambi ndisikagule isa ulufuuwo lwenyu. Salulava apangi umwanangifu akavagelite neke anangileng'ani ikipigo chetukapigite ukwenyu.
1TH.3.6	Lino Timoti yeapilwike, nave atuletye ing'ani isa uluhekelelo isa ulufuuwo na uwende wenyu. Atulonje ukuta mukutwiwuka mbepali, na ulwa mutususilwe mwiwenda ukutuwona hwehwe ndawe hwehwe lwe tuvasusilwe twiwenda ukuvawona. 
1TH.3.7	Sweno ing'ani sa ulufuuwo lwenyu sikatupelye uludali mu neseko na mu kuguda kwetu mbekuli, 
1TH.3.8	lino nachene tukwikala wone nyenye mwimite mukange mu kuhanga na Umutwa. 
1TH.3.9	Lino twihwana ukumulumba Nguluvi vetu ukwimila nyenye. Tukumulumba kwa luhekelelo lwetwinalo mulumwene ukwimila nyenye. 
1TH.3.10	Twigina ukumusuka Nguluvi pakilo na pamunyi kwa inumbula mbeyili sambi atupele ikilega cha ukwiwona sambi tuwuyapise chekiva kikepite mu lufuuwo lwenyu.
1TH.3.11	Tukumusuka Nguluvi yumwene udadetu, na Umutwa vetu Yesu atuvikile ing'asi ya ukusila ukwenyu. 
1TH.3.12	Umutwa avatangage nyenye muwiyendi nu kuvenda avanu mbevali hilo na hilo, ndawe hwehwe lwe tuvenda nyenye. 
1TH.3.13	Ino agikangasa imitima jenyu, nanye muva mukwilaniche na avelu pa Nguluvi na udadetu ulusika lwe Umutwa vetu Yesu pesaasile pamwi na mbevali ve vanu vakwe.
1TH.4.1	Pendidugilisa, vanyalukolo vangu, ye mukiyigise ukuhuma kwa hwehwe lula uluvavaje ukugenda sambi mumunogele Nguluvi. Nachene mukave mwigenda ndahihyo. Lino tukuvasuka nu kuvagongola mwitawa lya Umutwa Yesu mupigage ulunofu ululutye. 
1TH.4.2	Pakuva mukulukagula ukuta uwulagise we twavapelye mu mululagi lwa Umutwa Yesu. 
1TH.4.3	Nguluvi iwenda nyenye muvelage velu na mwilegage mu migendele imyanangifu. 
1TH.4.4	Yeyeavesaga mugosi lumuvaje alukagulage lwe akwikalasa na uvakwe mu welu na ichoga, 
1TH.4.5	na si muwudobokesi uwubi ndawe avanu avamyanza. 
1TH.4.6	Sweno, umunu yeyeavesaga alamwanangila nambi ukumubunza umuyagwe mu lukani ulu. Yetuke tukavalonje iso na ukuvakenyela ukuta Umutwa avahiga avipiga ing'ani iso. 
1TH.4.7	Nguluvi satukemelii twikale mumigendele ja uwugoni, pesi ukuta tugendelage mu welu. 
1TH.4.8	Ino, yeibedala inzigiso iso sakumubedala munu, ava akumubedala yumwene Nguluvi ye akuvapela Umuhe vakwe Umwelu.
1TH.4.9	Sikololi lukani lwa ukuvandikila ulwa ukuvenda vanyalukolo venyu avafuuvitwe. Nyenye, yenyenye ye mukigisiwe na Nguluvi lula uluvavaje ukwiyenda. 
1TH.4.10	Na mukave nachene mukuvapigila ndahihyo avanyalukolo venyu mbevali bahapavesaga mu Makedoniya. Ino, vanyalukolo, tukuvasuka mupigage na ukulutisa. 
1TH.4.11	Mukalalilage mbemuli ukwikala mu wusikimafu, yeyeavesaga ipiganisage na isakwe yumwene na apigage ifipigo kwa amawoko gakwe yumwene ndawe lwe twavalagise pamwandi. 
1TH.4.12	Na mwalulo mwikwavila ululumbo ulunofu ukuhuma kwa vala vesi vakilisito, na simuvahuvila avanu vangi mwa fyemugulwime.
1TH.4.13	Vanyalukolo, twiwenda mulukagule ulwa nachene lwa vala vevafwe, sambi mulemwe ukuhuguvala ndawe avanu vangi avagaya uluhuvi. 
1TH.4.14	Hwehwe twifuuwa ulwa Yesu afwe, asilibwike; na palulo hwehwe nahwe twifuuwa ukuta Nguluvi saavaleta pamwinga na Yesu vala mbevali vevafwe kono we vamufuuvitwe.
1TH.4.15	Ulu tukuvalongela lwe lwigiso lwa Umutwa; hwehwe ye twi wumi, ye satuva tusige ulusika lwe akusila Umutwa, nachene sisatuvalongolela vala vevafwe. 
1TH.4.16	Pakuva sapava na lulagi, iliswi lya munyivaha umuvina, na ilipembe lya Nguluvi salikuwa, na yumwene Umutwa sa ika uluhuma kuchanya. Pepene vevafwe kono we vakumufuuwa Kilisito savasilibulwa tandi. 
1TH.4.17	Neke nahwe ye twi wumi ulusika ulo satukong'aswa pamwi nawo mu mafufu ukumutang'anila Umutwa mwilanga. Na kwa ndahihyo satuva mbepali na Umutwa. 
1TH.4.18	Sweno, mwisikimikage mung'ani isi.
1TH.5.1	Vanyalukolo, si poluli lukani lwa ukuvandikila ulusika na imisika pesasiwoneka ing'ani isi. 
1TH.5.2	Pakuva nayi nyenye mulukagwe ulwa ikimunyi cha Umutwa sachusa ndawe umuhiisi lwe akusaga pakilo. 
1TH.5.3	Avanu pesava vitigila, “Kitunafu kangi kuposile.” Pepene pe uwanangifu witinukisa! Iso sasivasila sitinukisa ndawe uwuvafi wa ung'inetu munyafilo peivikwe sambi egale, na avanu sisavakuluka kwa iso nambi, 
1TH.5.4	neke nyenye, vanyalukolo, simuli mulwisa nda, na ikimunyi icho sikivavaji ukuvasila kivatinukise ndawe umuhiisi. 
1TH.5.5	Nyenye mbemuli mwivanu ye mwigendela mu lung'ali, avanu va pamunyi. Hwehwe sitwi vanu va pakilo, nambi va mu lwisa. 
1TH.5.6	Ino, tulavasa tulo ndawe avangi, lutuvaje ukwikala miho na twivatuunafu. 
1TH.5.7	Vevivasaga vavivasa pakilo, na avagaasi vavigala pakilo. 
1TH.5.8	Pakuva hwehwe twivanu va ikimunyi luvaje tuvelage vatuunafu, lutuvaje ukwifwika ingwembe ya ulufuuwo na uwende na uluhuvi lwa uwupoki wita nda kofiya ya ichuma. 
1TH.5.9	Pakuva Nguluvi satuhagwi sambi atusinde na ililakali lyakwe, pesi ukuta tupelwe uwupoki ukwimila Umutwa vetu Yesu Kilisito, 
1TH.5.10	Ye afwee ukwimila hwehwe, sambi twikalase nave, wone twiwumi nambi petufwe. 
1TH.5.11	kwa lulo mwisikimikage na ukwitanga yinyenye kwa yinyenye, ndawe lwe mwipiga lino.
1TH.5.12	Vanyalukolo, tukuvagongola muvelage na choga kwa vala vevipiga ikipigo pagati apeenyu, vala vevakuvalongosa na ukuvigisa ulwa imigendele ja uwukilisito. 
1TH.5.13	Muwogopage hilo na ukuvenda ukwimila ikipigo chevipiga. Muvelage na uwikalakunoga yinyenye kwa yinyeye.
1TH.5.14	Vanyalukolo, tukuvagongola hilo muvakenyelage avanu avagata, muvatangage avanyamuhwehwe, muvatangage avanu avahomefu, muvelage mwivakangalisi kwa mbevali. 
1TH.5.15	Mwikomalilage umunu yeyeavesaga alihombela mukole kulumunu yungi uwanangifu, pesi ukuta mudonyage ukwipigila inofu mbepali na ukuvapigila inofu avanu mbevali.
1TH.5.16	Muhekelelage mbepali, 
1TH.5.17	mwifunyage mbepali, 
1TH.5.18	na muvelage na ikilumbo mwa mbesili. Iso seiwenda Nguluvi kwa nyenye mukuhanga kwenyu na Kilisito Yesu.
1TH.5.19	Mulamubesa Umuhe Umwelu; 
1TH.5.20	Mulabedala uwuvisi, 
1TH.5.21	Mufigelage ifinu mbefili: mwinatilage ikinofu, 
1TH.5.22	na mwilegage na chechekivesaga chawanangifu,
1TH.5.23	Nguluvi ye akutupela uwikalakunoga—avawuyapage nyenye ukuva velu kwa lwelweluvesaga na ukusigosa inumbula senyu, na imivili jenyu pataali na uwanangifu wewewuvesaga ulusika lwa ukusa kwakwe Umutwa vetu Yetu Kilisito. 
1TH.5.24	Yula yeakuvakemela nyenye apiga lulo pakuva umwene va kwihuvilwa.
1TH.5.25	Vanyalukolo, mwifunyage ukwimila hwehwe nahwe.
1TH.5.26	Muvahungilage vanyalukolo mbevali mukuvanonela kwa uwende.
1TH.5.27	Nguvagongola hilo mwitawa lya Umutwa muvimbilage ibalula iyi vanyalukolo vetu mbevali. 
1TH.5.28	Tukuvasukila uwuwuya wa Umutwa vetu Yesu Kilisito.
2TH.1.1	Yenene Pawulo, pamwinga na Sila na Timoti tukuvandikila nyenye avanu va mu likanisa lya ku Tesalonike, ve avanu vakwe Nguluvi udadetu na va Umutwa Yesu Kilisito.
2TH.1.2	Nguvasukila uwuwuya na uwikalakunoga ukuhuma kwa Nguluvi udadetu na kwa Umutwa Yesu Kilisito.
2TH.1.3	Vanyalukolo, lutuvaje ukumulumba Nguluvi mbepali ukwimila nyenye. Lwinoga hwehwe tupige ndahihyo pakuva ulufuuwo lwenyu lwigina ukongelekela na uwiyendi wenyu nawo wukongelekela hilo. 
2TH.1.4	Nambi hwehwe tukwitunumikila nyenye mumakanisa ga Nguluvi. Tukwitunumika pakuva mwiva pemufuuwa na ukukangalila Ineseko mbesili semwipigilwa.
2TH.1.5	Iso mbesili silagila ukuta uluhigilo lwa Nguluvi lwa wugolofu, na mwasiso pambele muhwana ukuva mu wutwa wakwe we ukwimila wuwo mwiteseka. 
2TH.1.6	Nguluvi apiga lukani lugolofu; avahombela umukole kwa vala avakuvatesa nyenye, 
2TH.1.7	na ukuvapela iikiba nyenye ye mwiteseka na hwehwe nahwe. Apiga ulo ulusika lwa ukusila Umutwa ukuhuma kuchanya pamwi na vanyivaha vakwe avavina 
2TH.1.8	na ifyenge fya umoto, ukuvapumya vala avakumubihila Nguluvi na vala vesivakwinatila Ulukani Ulunofu lwa Umutwa vetu Yesu. 
2TH.1.9	Ukuhigwa kwawo sakuva ukuyaga kwa mbepali na mbepali na ukuvikwa pataali na indolo yakwe ingomi, 
2TH.1.10	pesaakusa Ikimunyi kila ukwanukila indolo uluhuma kuvanu vakwe, ni choga uluhuma kwa mbevali vevakumufuuwa. Nyenye nanye samuva pamwi na vawo, pakuva mulufuuvitwe ulukani lula lwe twavaletye.
2TH.1.11	Nambi kwa lulo tukuvasukila mbepali. Tukumusuka Nguluvi vetu avatange munogele imikalile je mwakemelilwe mugendele. Tukumusuka, ukukola uludali lwakwe, akwise uwudobofu wenyu uwa ukupiga inofu na ukukwisa ikipigo chenyu icha ulufuuwo. 
2TH.1.12	Na mwalulo, litawa lya Umutwa vetu Yesu ipelwa indolo ukuhuma ukwenyu, nanye mupelwa indolo ukuhuma kulumwene uwuwuya wa Nguluvi vetu na wa Umutwa Yesu Kilisito.
2TH.2.1	Lino isa ukusa kwakwe Umutwa vetu Yesu Kilisito na ukukong'aswa kwetu pamwi tumwanukila yumwene, nguvasuka vanyalukolo vangu, 
2TH.2.2	Mulasomeng'aswa mumahosa genyu apangi ukuhuguvala wone munumbula nambi mu lukani nambi mu balula iyitigilwa yikahumise kwa hwehwe ukuta ikimunyi cha Umutwa kikafikite. 
2TH.2.3	Mulidikila ukusangwa nu munu yeyeavesaga yula palweluvesaga. Pakuva ikimunyi icho sisachusa pesiwulawoneka uwanangifu wula uwukomi na yula umwanangifu umuvina peawonike ye Nguluvi saamwananga pamudugo. 
2TH.2.4	Umwene saabesa chekitigilwa Nguluvi nambi kinu cha kusunyalila, kangi saidudumba ukulutila mbefili na ukwingila mu Tembeli ya Nguluvi ikale mugati akwitigila ulwa umwene nave Nguluvi.
2TH.2.5	Mbi, simukwiwuka ulwa ndavalonje siso mbesili pende ukwenyu? 
2TH.2.6	Lino pokili chekikumutanila, nanye mukukikagula ikinu icho. Ino, Ulusika ulumunoje umwanangifu uyo saawoneka. 
2TH.2.7	Nambi ndahihyo, umwanangifu uyo yesiwoneka pawelu ahele ipiga ikipigo na yilino, neke lino kila chekiwoneka sisakiwoneka mbaka yula ye akumutanila peyahesiwe. 
2TH.2.8	Ipo pepene pe umwanangifu pesaawoneka; neke Umutwa Yesu saamuwulaga. 
2TH.2.9	Uyo umwanangifu saasa nu ludali lwa Setani nu kupiga gwegweguvesaga mwitu na uwuhulo wa uwudesi, 
2TH.2.10	na ukukola uwudesi wewewuvesaga kwa vala vevasutime ku kuyaga. Iwo savayaga pakuva sivanuchi ukuwenda isa nachene sambi vapokwe. 
2TH.2.11	Nambi Nguluvi avavikite mu ludali lwa uwuyasi, vafuuwe uwudesi. 
2TH.2.12	Chekiwoneka mumo luva mbevali vesivifuuwa isa nachene, avihekelela inzanangifu, savahigwa.
2TH.2.13	Lutuvaje tumulumbage Nguluvi mbepali ukwimila nyenye vanyalukolo, nyenye ye mwivende va Umutwa, pakuva Nguluvi avahagwe uluhuma pamwandi sambi mupokwe kwa uludali lwa Umuhe, sambi muwuyapwe vanu vakwe avelu mulufuuwo lwenyu ulwa nachene. 
2TH.2.14	Nguluvi avakemelelye mulukani ulu ukukola Ulukani Ulunofu lwetwavadaliche; avakemelye sambi mwanukile ililila lyenyu mu ndolo ya Umutwa vetu Yesu Kilisito. 
2TH.2.15	Ino, vanyalukolo, mwime munoge na mwinatilage sila imisimu gila jetwavigise petukuvalongela kwa mulomo apangi mu balula.
2TH.2.16	Tukwifunya Kulumutwa vetu Yesu Kilisito yumwene na Nguluvi udadetu ye atwendite, na mu uwuwuya wakwe atupelye ulusikimiko lwa mbepali na mbepali na uluhuvi ulunofu, 
2TH.2.17	agisikimikage imitima jenyu nu kuvakangasa sambi muhwane mbepali ukupiga nu kulonga inofu.
2TH.3.1	Pendidugulisa, vanyalukolo mutusukilage, sambi ulukani lwa Umutwa lwangufya ukutagalila na ukwanukilwa kwa ichoga ndawe we lwiwali kwa nyenye. 
2TH.3.2	Mwifunyage kangi sambi Nguluvi atupoke kuvanu avayasi na avanangifu, pakuva si mbevali vevakulufuuwa ulukani ulu.
2TH.3.3	Neke Umutwa yevakwihuvilwa. Umwene avakangasa na ukuvagosa wunofu kwa yula umwanangifu. 
2TH.3.4	Nave Umutwa akutupela uluhuvi lukomi ukwimila nyenye, na sitwihuguvala ukuta mupiga na muva pemupiga sila setwavalonje.
2TH.3.5	Umutwa alongosage inumbula senyu mu wende wa Nguluvi na mu wukangalisi we twipelwa na Kilisito.
2TH.3.6	Vanyalukolo tukuvalagila mwitawa lya Umutwa vetu Yesu Kilisito ulwa mwilegage na avanyalukolo mbevali avagata na vesivakwinatila setukavalagise. 
2TH.3.7	Yinyenye vavene mukulukagula ulwa luvavaje ukwiga lwetwipiga hwehwe. Hwehwe petwe ukwenyu sitwavi vagata nambi. 
2TH.3.8	Na sitwalii ifilyo kulumunu yeyeavesaga we situmuhombiti. Twapigite ifipigo kwa wupifu nu kuguda pakilo na pamunyi sambi pakilo sambi tulemwe ukumufuna umunu yeyeavesaga ukwenyu. 
2TH.3.9	Twapigite ulo si ukuta si lwelunoje ukwanukila uwutanzi wenyu nda, pesi ukuta twawendite hela tuvapele chemwiga. 
2TH.3.10	Petwe ukwenyu, twavalongelige ukutigila, “Umunu yeyeavesaga yesiwenda ukupiga, alalya.”
2TH.3.11	Twilonga isi pakuva twipulika ukuta kovali avanu avakwikalaga hela muwugata vipilimapilima wesivipiga kinu. 
2TH.3.12	Mwitawa lya Umutwa vetu Yesu Kilisito tukuvalagila nu kuvakenyela avanu iwo vavelage ni choga na vapigage ifipigo sambi vikwavile fyevagulwime.
2TH.3.13	Neke nyenye vanyalukolo, mufulugala ukupiga inofu. 
2TH.3.14	Sa lulava ulwa uko kwina munu yesakwinatila ulukani ulu lwetukuvaletela mu balula iyi. Wone luve ndahihyo, mumuvikage pawelu umunu uyo na mulagela ukuhanga nave mwa lwelweluvesaga, sambi iwone inyoni. 
2TH.3.15	Neke nambi ndahihyo, mulamuvika ukumulava umunu uyo ave nda, mumwigisage wita munyalukolo.
2TH.3.16	Umwene Umutwa ye kilamuko cha uwikalakunoga, avapelage uwikalakunoga mbepali na mwa mbesili. Umutwa avelage nanyenye mbemuli.
2TH.3.17	Na iliwoko lyangu yinene ngwandika de: Kamwene nene Pawulo ndihungila! Ulu lwe ndangwandika ilitawa lyangu pendisindilisa ibalula.
2TH.3.18	Tukuvasukila mbemuli uwuwuya wa Umutwa vetu Yesu Kilisito.
1TI.1.1	Yenene Pawulo, umwigendo va Kilisito Yesu kwa ululagi lwa Nguluvi umupoki vetu na Kilisito Yesu uluhuvi lwetu, 
1TI.1.2	ngukwandikila veve Timoti, umwanangu hilo mulufuuwo.
1TI.1.2	Ngukusukila uwuwuya, ulusungu na uwikalakunoga ukuhuma kwa Nguluvi udadetu, ulusungu na uwikalakunoga uluhuma kwa Nguluvi Udadetu na Kilisito Yesu Umutwa vetu.
1TI.1.3	Ndiwenda veve wikale kuko ku Efeso, ndawe lwengakususile pengabitige ku Makedoniya. Povali avanu de kuko avakwigisa inzigiso isa uwudesi. Vapesage avanu iwo. 
1TI.1.4	Uvalongelage vasilekage ng'ani sila isimo isa malanga na ing'oono inaali sa avakukwawo, isiletaga ulubesa hela, sindawe isikwigisa ing'ani isa uwupoki sa Nguluvi. 
1TI.1.5	Lwetwidonya mu lulagi ulu lwe lwa ukuvalamusa muwende uwihumaga mumutima umwelu, inumbula ingolofu, na ulufuuwo lwa nachene. 
1TI.1.6	Avanu avangi vayasile na ukupitukila ulubesa lwa uwupufi. 
1TI.1.7	viwenda ukuva vigisi va indagilo, kono sivakusikagula na ing'ani sawo vavene, nambi sila sevisugunala ukulonga. 
1TI.1.8	Tukulukagula ukuta indagilo nofu, wone sikole mwesidagiwa sikolage. 
1TI.1.9	Neke lwiwukwagwe ukuta indagilo simbuyape ukwimila avanu avanofu, pesi ulwa ukwimila vala avipiga isisutine na indagilo, na avananzi, avagaya Nguluvi na avanangifu, vala avagaya choga, aviwulagaga avadadawo na vayuvawo, avawulasi, 
1TI.1.10	avasafi, avakwivaga vagosi kwa vagosi, avihiisaga avanu vakuvasopa mu wunyawingi, avadesi na vala avakwilapaga we videta na mbevali vala vevipigaga chechekivesaga ikisutine na inzigiso isa nachene. 
1TI.1.11	Inzigiso iso sihumaga mu Lukani Ulunofu, lwe nene ndapelitwe ndalike. Ulukani Ulunofu lwa Nguluvi umunyandolo na umufunyilile ye nene ndapelitwe ndalike.
1TI.1.12	Ngumulumba Umutwa vetu Yesu Kilisito yeamelye uludali mu kipigo changu. Ngumulumba pakuva ambwene nene ukuta nywanite swe akunyagula ndimupigile, 
1TI.1.13	nambi pala pamwandi nene ndamuligige na ukumutesa nu kumupigila fibi. Neke Nguluvi ambonele ulusungu, pakuva ndengali ndimugaya lufuuwo, na baho sindalukaguligi lwendapigige. 
1TI.1.14	Neke Umutwa vetu ameelye uwuwuya wakwe uwolofu, ukumeela ulufuuwo na uwende mu kuhanga na Kilisito Yesu. 
1TI.1.15	Ululongwa ulu lwa nachene, kangi lwinoga lwidikilwage hilo ukuta Kilisito Yesu aasile konivala ukuvapoka vanyanzanangifu. Na viva kutala vawo ye nene, 
1TI.1.16	ambonie ulusungu sambi Kilisito alagile uwukangalisi wakwe mbewuli kwa nene, mbe cholelelo kwa vala mbevali ve pambele vamufuuwa na ukwanukila uwumi uwutasila.
1TI.1.17	Kulumwene Umutwa va mbepali, yesifwisagi, yesiwonekagi na Nguluvi kulumwene luvelage ululumbo na indolo mbepali na mbepali! Ena.
1TI.1.18	Ve mwanangu Timoti, ngukupela ululagilo ulu ulukwimila mung'ani isa uwuvisi isendonge pidaha kwa veve. Ukwikangalisa mwa siso peuhwana ukuhoma ligalu wunofu, 
1TI.1.19	pakwibatililaga ulufuuwo lwako na ulwiyiwuko ulunofu. Avanu vangi sivasipuliki inziyiwuko sawo na mwalulo vafuvanzile ulufuuwo lwawo. 
1TI.1.20	Mwavawo pwali Himenayo na Alekisanda vengavatawe kwa setani, sambi vigisiwe valemwe ukumuliga Nguluvi.
1TI.2.1	Wesindilalonga kinu, ndilagisa isa ukwisukila inofu ukwifunya, ukwisukila na ululumbo, fitawulwagwe kwa Nguluvi ukwimila avanu mbevali, 
1TI.2.2	Ukwimila na avatema sambi twikale mumikalile ja uwusikimafu, uwikalakunoga, ukumogopa Nguluvi na mumigendele iminofu. 
1TI.2.3	Ulukani ulu lunofu lukumunogela Nguluvi umupoki vetu, 
1TI.2.4	yeaisaka avanu mbevali vapokwe neke vakulule inachene. 
1TI.2.5	Pakuva kwali Nguluvi yumwi, kangi kwaliyumwi umunyakuvatang'asa avanu Nguluvi na umunu uyo ye Kilisito Yesu, 
1TI.2.6	ye itawe yumwene ukuvakombola avanu mbevali uwukombolwa wesawolelelwa palusika ulukwilaniche. 
1TI.2.7	Pa ulo, nene ndatumitwe mbe mwigendo na mwigisi va avanu avamyanza ndiludalike ulukani lwa ulufuuwo na inachene. Nachene ndilonga sindideta!
1TI.2.8	Ino ngembwenda ukuta mumakanisa mbegali pemwisunyalila avagosi vifunyage, vakang'we amawoko wevitawulye ng'ani kwa Nguluvi vagaya lilakali nambi lwitakilo. 
1TI.2.9	Kangi ndiwenda avang'inetu vafwala imyenda ija wusikimafu valativa ifwili nambi ukwihamba na ifiwuyapile isahabu nambi ukwifwika imyenda ija lutogo, 
1TI.2.10	pesi ukuta vapigage ifipigo ifinofu ifinogela mumigendele ja avang'inetu avanyachoga kwa Nguluvi. 
1TI.2.11	Avang'inetu luvavaje ukwikala vakatwike na ukuva vilevesi pevakwiyigisa. 
1TI.2.12	Nene singumutawula umung'inetu amwigise nambi ukumusagila umugosi, lumuvaje ukwikala asikimee. 
1TI.2.13	Pakuva Adamu yeatasile ukugawa, neke pease Hawa. 
1TI.2.14	Sikwekutigila Adamu yeasanjilwe, pesi yu mung'inetu yeasanjilwe, swe idenya indagilo sa Nguluvi. 
1TI.2.15	Nambi ndahihyo umung'inetu saapokwa ukwimila ukwegala avana, wone anane mulufuuwo, muwende na muwelu na muwilevesi.
1TI.3.1	Imigendele igi ja nachene: Wone umunu idoboka ukuva mwimilisi mu likanisa, uyo idoboka ikipigo ikinofu. 
1TI.3.2	Sweno umwimilisi va likanisa lumuvaje avelage yula yesilongwa fibi; lumuvaje avelage ategwe mung'inetu yumwi hela avelage musikimafu yeakwikomalila, mumilongele, munyalulumbo; na lumuvaje avelage mwanukila vagenzi na yeahwanite ukwigisa; 
1TI.3.3	alava mugaasi nambi munyamabatu, avelage mulele, simunyalwitakilo, simuwenda amagobole, 
1TI.3.4	lumuvaje avelage mwimilisi munofu va ikaye yakwe na ukuleka avanakwe vave vanyachoga mwa mbesili. 
1TI.3.5	Kwekutigila umunu peilemwa ukwimilila ikaye yakwe yumwene imilila ndawuli likanisa lya Nguluvi? 
1TI.3.6	Umunu yesalakangala mulufuuwo alemwagwe ukupelwa uwimilisi mu likanisa longa idudumbe nu kuhigwa ndawe Setani; 
1TI.3.7	Avaje ave munu yeipulisa wunofu pa vanu avali kwivala ya ilikanisa, alonga ang'ulwe neke agwile mulutego lwa setani?
1TI.3.8	Avatangilisi mu likanisa luvavaje nawo, ukuva vanu vatuunafu sivalongela pavili valava vanywi hilo va idifayi, nambi uwuhatufu, nambi uwudobofu wa amagobole; 
1TI.3.9	luvavaje vinatilage ulwiyiwuko lunofu ulwa mugati nachene na ulufuuwo. 
1TI.3.10	Lwivaje tandi, vagelwage, pevawonike ulwa vahwanite pepene pevapigage ikipigo chawo. 
1TI.3.11	Na avavawo nawo, luvavaje vavelage na imigendele minofu, vesivaheesi va avanu, vavelage vasikimafu; vavelage vevihuvilwa mwa mbesili. 
1TI.3.12	Na umutangilisi mu likanisa lumuvaje avelage ina mung'inetu yumwi hela, kangi avelage yeakwimilila avanakwe na sa mukaye yakwe wunofu. 
1TI.3.13	Pakuva avatangilisi vevipiga ikipigo chawo wunofu, vakwikwavila imimile minofu na vahwanite valonge isa ulufuuwo lwawo kigaya muhwehwe mwa Kilisito Yesu.
1TI.3.14	Ngukwandikila ibalula iyi kono we ngwihuvila ukusa kwa veve yilino de. 
1TI.3.15	Neke wone mbe nyaafile, sweno, ibalula iyi yikulongele ulwa imigendele igituvaje mukaye ya Nguluvi, ikaye iyo lye likanisa lya Nguluvi yula umumi, na ilyene che kipanda na ulutu lwanachene. 
1TI.3.16	Pagaya kusina ukwimila uwukomi wa ikinyele cha ulufuuwo lwetu.
1TI.3.16	Awonike mu lwihwano lwa umunu,
1TI.3.16	olelilwe na Umuhe ukuta mugolofu,
1TI.3.16	awonike kwa vanyivaha,
1TI.3.16	adalikwe ku vamyanza,
1TI.3.16	vamufuuvitwe mung'i mbeyili
1TI.3.16	inwilwe kuchanya mu ndolo.
1TI.4.1	Lino Umuhe ahele ilonga pawelu hela ukuta pamudugo avangi savaluleka ulufuuwo; vakugipulikisa imyuhe ja uwuyasi akwinatila inzigiso sa amasoka. 
1TI.4.2	Inzigiso isindawe iso, sihele sitagaliswa na avanu avadesi kangi vasanga vanu, ve imitima jawo giva nda minyanye na ichuma ikipyo. 
1TI.4.3	Avanu iwo vakwigisa na ukuvakanila ukuta valitegula na kangi ukuta valalya ifinu ifingi de. Neke ulwene Nguluvi agafile ifilyo ifyo, sambi vala avafuuvitwe na vala avakuyikagula inachene valisage we vilumba. 
1TI.4.4	Chechekivesaga kinu ikigave na Nguluvi kinofu, na sikokili ikivaje ukubihilwa, pesi ukuta mbefili fyanukilwage mu lwifunyo na ikilumbo, 
1TI.4.5	pakuva ulukani lwa Nguluvi na ulwifunyo lwiwuyapaga ikinu icho kidikilwe na Nguluvi.
1TI.4.6	Wone uvapele vanyalukolo mbevali uwulagise uwu, apo uva mukami munofu va Kilisito Yesu, kono wukwiyongelesa mu isa Umuhe mung'ani isa ulufuuwo na inzigiso sa nachene, sila se veve ukave ukwinatila. 
1TI.4.7	Neke veve usilekage isimo sa ulufuuwo ulugaya kinu. Wisovelesage ukwikala mumigendele iginyachoga kwa Nguluvi. 
1TI.4.8	Pakuva ukwisovelesa isa umuvili kwiletaga ulugilimati kwayo, neke ukwisovelesa isa Umuhe uko kwiletaga ukwambula ukukwilaniche hilo mwa mbesili, uko kwakutuletela ukwambula uwumi wa yilino kangi na wula uwutasila. 
1TI.4.9	Ululongwa ulu luhwanite ukwidikilwa na ukulufuuwa. 
1TI.4.10	Hwehwe twisugunala na ukupiga kwa wupifu pakuva twivavikile uluhuvi lwetu, Nguluvi umumi umwene ye mupoki va avanu mbevali, na hilo vala avevamufuuwa.
1TI.4.11	Vapelage uwulagise uwo na inzigiso iso. 
1TI.4.12	Utanage ukwidikila umunu yeyeavesaga ukubedala veve pakuva wimunyakilambo, neke ukalalilage ukuva cholelesi ikikwigwa na avafuuvitwe, mumilongele jako, mumigendele minofu, uwende, ulufuuwo na imikalo minofu. 
1TI.4.13	Gosage imisika jako, na uwupifu wako mukwimba pamalugu Uwandike Uwelu, ukudalika na ukwigisa, mbaka pesanzusile. 
1TI.4.14	Ulabedala ikipelwa chewinacho veve chewapelitwe ukwimila ing'ani isa avavisi na pewavikiligwe amawoko na avavaha. 
1TI.4.15	Wihosage hilo mwa siso mbesili na ukukwisa mbefili pepene pe ukuvina kwako mumipigile pekuwoneka kwa mbevali. 
1TI.4.16	Komalilage hilo isako yuveve na inzigiso sako. Ginage ukupiga siso, pakuva peupigite ndahihyo, pepene pe wipoka veve pamwi na vala avakukupulikisa.
1TI.5.1	Ulamukenyela umunu umuvaha, pesi ukuta umugongolage ndawe udado. Vapigilage avanyakilambo nda vanyalukolo vako; 
1TI.5.2	avang'inetu avagogolo ndawe uyuwo; avahinza nda vahaso, muwelu mbewuli.
1TI.5.3	Uvelage na ichoga ku vang'inetu avafwile na hilo avakiva. 
1TI.5.4	Neke umufwile wone ave ina vana nave visukulu, iwo luvavaje ukwiyigisa ukukwisa isivavaje mulufuuwo kwa avanyalukolo vawo sambi vavatange avegasi vawo na avavaha vawo, pakuva ulo lwe lukani ulukumunogela Nguluvi. 
1TI.5.5	Umung'inetu umufwile umukiva, umugaya umunu va ukumutanga, uyo amuviche uluhuvi lwakwe Nguluvi iginaga ukwifunya na ukumusuka uwutanzi ikilo na ikimunyi. 
1TI.5.6	Neke Umung'inetu yula yeakwikala muwuyamba uyo yeafwe, nambi ave pemumi. 
1TI.5.7	Vapelage uwulagise uwu, valang'ulilwa lungi. 
1TI.5.8	Neke wone umunu sakuvalolela avanu va mulukolo lwakwe, na hilo vala va mukaye yakwe, apo. Umunu uyo yealubihye ulufuuwo, na kangi uyo mubi ukulutila umunu yula yesialafuuwa.
1TI.5.9	Ulamwandikia mu kitabu cha avafwile, umufwile yeyeavesaga yesalafisa myaka machumi gimutanda, kangi avelage eagomilwe sukumwi swe, 
1TI.5.10	na avelage na migendele minofu, yeavalolye avanakwe wunofu; yeavanuche avagenzi mukaye yakwe, yeawofwige amagulu avanu va Nguluvi yeavatanzile avanu vanyalugudo, na yeitawe ukupiga inofu, 
1TI.5.11	Ulavandika avang'inetu avafwile avadodo, pakuva wone uwudobokesi wa imivili jawo wuvasukanise vagomwe kangi neke vapituke vamuleke Kilisito, 
1TI.5.12	Ino vawoneka yevagayite uwuhuvilwa mwa lula lwevevilapite pamwandi. 
1TI.5.13	Ulungi na ulo vakwiyigisa ukwikalaga hela, na ukupilimapilima mumakaye, neke ulubi hilo vihehaga vanu na ukwingilila ing'ani sa vangi, ing'ani sawo we ngaya wutangilisi. 
1TI.5.14	Sweno ngembwenda avafwile avadodo vagomwage, vegale avana na ukulolela ikaye sawo sambi avatavangu vetu valemwe ukupelwa ikilega cha ukutung'ula mu wananzi hwehwe. 
1TI.5.15	Pakuva avafwile avangi yevakayasile na ukumuminila setani. 
1TI.5.16	Neke wone mwayuva umukilisito ina avafwile mulukolo lwakwe, lumuvaje umwene ukuvalolela na alemwage ukulilekela likanisa ikitegulo kicho, lino sambi likanisa lihwane ukuvalolela vala avafwile avasige viyena hela.
1TI.5.17	Avavaha avilongosa avanu wunofu vinogela ukupelwa amahombo kavili, na hilo vala vevipifuka ukudalika na ukwigisa.
1TI.5.18	Pakuva Uwandike Uwelu witigila: “Ulayiwopa isenga umulomo peyilivata ifibete paluga.” “Neke kangi umunyakupiga anoje uluhombo lwakwe.” 
1TI.5.19	Ulidikila ukupulikisa uwutose wa umuvaha pesi kwa uwolelesi wa vanu vavili nave vadatu. 
1TI.5.20	Vala avipiga inzanangifu vakenyelage pamalugu sambi avanu vangi wogope, 
1TI.5.21	Ngukulagisa pa Nguluvi na pa Kilisito na pa vanyivaha avahagule winatilage uwulagise uwu wesiwileka nambi lungi, nambi kwiyendelesa kwa umunu yeyeavesaga mwambesili se uva wipiga. 
1TI.5.22	Ulangufya ukumuvikila amawoko umunu yeyeavesaga amupigile Umutwa. Ulahanga mu nzanangifu sa avanu vangi wivikage mu wugolofu. 
1TI.5.23	Ulanywa ululenga hela, pesi unywesage idifai ndondo ukwimila ilileme lyako, pakuva lihele likukufwahisa kolofu na ifitamwa. 
1TI.5.24	Inzanangifu sa avanu vangi siwonekaga pawelu hela, naso sikuvalongolela kukuhigwa, neke inzanangifu sa avangi sasiwoneka pambele. 
1TI.5.25	Lwindahihyo na ifipigo ifinofu fyafiwoneka pawelu, na fila fyesifili pawelu nafyo sifyafifihwa.
1TI.6.1	Avanyawingi mbevali luvavaje vavelage na ichoga kwa avavina vawo sambi pave pagaya lukani ulukwambusa ukuligwa ilitawa lya Nguluvi na inzigiso setu. 
1TI.6.2	Avanyawingi ve avavina vawo Vakilisito valemwage ukuvabedala pakuva iwo vanyalukolo vawo. Ulungi na lulo luvavaje vavapigilage wunofu na ukulutisa, pakuva iwo vevakwambula ukuhuma mufipigo fyawo ve vanyalufuuwo vevavenda.
1TI.6.2	Lukuvaje ukwigisa ing'ani na ukudalika isi. 
1TI.6.3	Umunu yeyeavesaga yeakwigisa isisutine na ing'ani isi na yesakwidikila ing'ani sa nachene sa Umutwa vetu Yesu Kilisito na inzigiso, isa ulufuuwo, 
1TI.6.4	uyo amemile kidada na sikokili cheakisele. Ye munu yeaiwenda ulwiyendo na ulwitakilo mung'ani isa malanga hela, na lulo lwakwambusa uwifu, lwitakilo, maligo, na ukuvahosekesa avanu imbi, 
1TI.6.5	na ulubesa lwesilwidugagi ukuhuma ku vanu ve uluhala lwawo lufuvangike na vala ve vagayite inachene. Avihosa ukuta ulufuuwo ye ng'asi ya ukwikwavila uwunono.
1TI.6.6	Ena, nachene lufuuwo lwalwileta uwunono wukomi kulumunu, wone isikimala na ifinu fyeinafyo. 
1TI.6.7	Pakuva sitwaletiti kinu chechekivesaga ponivala, na kangi sisatutegula nambi kinu ukuhuma mung'i, 
1TI.6.8	Sweno wone twinafyo ifilyo na imyenda lutuvaje ukusikimala na fifyo. 
1TI.6.9	Neke vala veviwenda ukuva vanono, vavigwila mukugelwa, na ukwibatika mulutego lwa uwudobokesi uwubi wa kipuva sesakuvakwegela kuwanangifu. 
1TI.6.10	Pakuva uwudobokesi wa amagobole lye lisina lya inzanangifu mbesili, ukwimila mwalulo vakahele vakibumangila pataali na ulufuuwo nawo vakasitesise inumbula sawo na uwuvafi wolofu.
1TI.6.11	Neke veve, vemunu va Nguluvi, wilegage mwa siso, winatilage uwugolofu, ichoga kwa Nguluvi, Ulufuuwo, Uwende, uwusindile, na uwilevesi. 
1TI.6.12	Dadambale wunofu muligalu ilya ulufuuwo, wibatilile uwumi wa mbepali wewakemelitwe, ulusika lwewalwidikilige ulufuuwo pa wolelesi wa awolofu. 
1TI.6.13	Ngukulagisa pa Nguluvi yeakufivika ifinu mbefili muwumi, pa Kilisito Yesu yeolelelye na ukwidikila inachene pa Pondyo Pilato, 
1TI.6.14	ngukulagila winatilage uwulagise wako na ukwinatila wunofu mbaka ikimunyi kila chesaelelukila Umutwa vetu Yesu Kilisito. 
1TI.6.15	Ukweleluka kwakwe sakuwoneka mukimunyi ikihwanite ikikele na yumwene Nguluvi, umufunyilile, Umutwa va avatwa, Umuvina va avavina. 
1TI.6.16	Umwene ye iyena hela ainana kitasila, mulung'ali lwesiluhwanite munu alaving'ane nalo. Asukuli umunu ye amuwene na yeahwana ukumuwona. Kulumwene luvelage lulumbo na uludali ulutasila! Ena.
1TI.6.17	Uvalagisage avanono mumikalile ja neng'ino validusa, na ulwa valihuvila uwunono wesiwinanagi, pesi ukuta vamuhuvilage Nguluvi, ye ukwimila wudeke wakwe akutupela ifinu mbefili fitunogele. 
1TI.6.18	Valagilage vapigage ifinofu, vave vanono kwa ukupiga ifinofu, vavelage vadeke ukutawula ifinu fyawo kwa avanu vangi. 
1TI.6.19	Ukwimila lulo, vivikila ikisande cha uwunono chekiva lutu ulukwilaniche ulusika ulukusa. Ipo pesavanukila uwumi wula uwutasila uwa nachene.
1TI.6.20	Veve Timoti, lolele wunofu mbesili sila sewapelitwe. Wikwegage mulubesa lwa umu mung'i ulubesa lwa uwupuva ukwimila kila che avangi vakukitigila, “Uwimbi.” 
1TI.6.21	Pakuva avangi vakivahite ukuta vimbite, chekiwoneka mumo kwe ukufuvanga ulufuuwo.
1TI.6.21	Nguvasukila mbemuli uwuwuya!
2TI.1.1	Nene Pawulo, ye Nguluvi awendite mbe mwigendo va Kilisito Yesu sambi ndivalongele wula uwumi we twetwivahuvise mu kuhanga na Kilisito Yesu, 
2TI.1.2	ngukwandikila veve ve mwanangu umwende Timoti:
2TI.1.2	Ngukusukila uwuwuya, ulusungu na uwikalakunoga ukuhuma kwa Nguluvi Dada na Kilisito Yesu Umutwa vetu.
2TI.1.3	Ngumulumba Nguluvi ye ndangumupigila kwa mutima mwelu ndawe lwevapigite avavaha vangu uluhuma pidaha, ngumulumba pembesaga nguviwuka mukwifunya kwangu pakilo na pamunyi. 
2TI.1.4	Ngwiwuka na inzihosi sako, ndidoboka hilo ukukuwona, pepene pemba memile uluhekelelo. 
2TI.1.5	Ngwiwuka ulufuuwo lwako lwa nachene, ulufuuwo lweeinalo upapo Loisi na kangi na yuyuwo Ewunike. Ngwihuvila ukuta na yiveve nave winalo. 
2TI.1.6	Nambi ngukwiwusa ukuta ukifungisage kila ikipelwa chewapelitwe na Nguluvi ulusika pendakugelekige amawoko gangu. 
2TI.1.7	Pakuva Umuhe yeatupelye Nguluvi siva muhwehwe, sindahihyo nda twapelitwe Umuhe va uludali, uwende na ichoga.
2TI.1.8	Sweno, ulamuwonela inyoni ukumolelela Umutwa vetu, na ulawona nyoni pakuva nene ndili mundinde ukwimila umwene. Ulwene hangage muneseko ukwimila Ulukani Ulunofu, wigelela uludali lulula lwewipelwa na Nguluvi. 
2TI.1.9	Umwene atupokite, neke atukemele tuve vanu vakwe yumwene, si ukwimila uwugolofu wa ifipigo fyetu, pesi ukwimila lula lwealalamwe na uwuwuya wakwe. Atupelye uwuwuya wuwo ukwimila Kilisito Yesu pe umuvango gwesigulava gufika, 
2TI.1.10	lino yewugubuliwe kwa hwehwe, ukwimila ukusa kwakwe umupoki vetu, Yesu Kilisito, umwene apesise uludali lwa ifwa, ukukola Ulukani Ulunofu awuvikite uwumi pawelu wula uwutafwa.
2TI.1.11	Nguluvi anyagwe nene mbe mwigendo na mwigisi ukwimila ukudalika Ulukani Ulunofu, 
2TI.1.12	nane nditeseka mwa isi mbesili ukwimila lulo. Neke ulwene pe ndina luhala lunofu hela pakuva ndimukagwe yula yendamufuuvitwe, kangi ngwihuvila hilo ukuta umwene ahwana ukukilolela wunofu kila cheamelye, mbaka pa kimunyi kicho. 
2TI.1.13	Winatilage inzigiso sila sa nachene, na ukwikala mwalulo ulufuuwo na mu wende wetu mukuhanga na Kilisito Yesu.
2TI.1.14	Ulukani lula ulunyandolo lwewapelitwe kalalilage ukulolela muludali lwa Umuhe Umwelu yeali mugati umwetu.
2TI.1.15	Ndawe lweukapulike, avanu mbevali va mulutanana lwa mu Asiya vakandesile, mwavawo valimumo va Figelo na Helimagene. 
2TI.1.16	Umutwa avadegepelage va mukaye ya Onesifolo; pakuva mbepali uyo ambuyapige, siamboneligi inyoni pakuva ndilimundinde, 
2TI.1.17	ave ifika hela ipa pa Lumi, swe ivanga ukumbusa mbaka peakumbona. 
2TI.1.18	Umutwa amusungukilage ikimunyi kila! Nave ukulukagula wunofu inzolofu seamije uko ku Efeso.
2TI.2.1	Lino, veve ve mwanangu vesage na ludali, muwuwuya wetwipelwa mukuhanga na Kilisito Yesu. 
2TI.2.2	Tegulage inzigiso sila semwamulike nene ndilalika pa wolelesi wolofu, uvapelage avanu avihuvilwa, vevahwana na ukuvigisa na avanu vangi. 
2TI.2.3	Hangage muneseko nda umunyigalu yeihuvilwa va Kilisito Yesu. 
2TI.2.4	Umunyigalu peakwihoma ligalu akwilegaga na isa mung'i isa malanga sambi amunogele umuvina va vanyigalu. 
2TI.2.5	Umunyakukimbila yeyeavesaga mumwihesigo sahwanite adwese avangi nu kupelwa ikipelwa pesiinatii imisilo ja imihesigo. 
2TI.2.6	Umulimi yeapigite ikipigo ikitalamu anoje ukwanukila ifilyo ifibete ifya pamuvango. 
2TI.2.7	Wihosage hilo iso sendilonga pakuva Umutwa akudindula uluhala usikagule mbesili.
2TI.2.8	Mwiwukage Yesu Kilisito yeasilibwiswe ukuhuma kuvafwe yeali va ulukolo lwa Dawudi ndawe lwelwilonga Ulukani Ulunofu lwendandidalika 
2TI.2.9	ukwimila ukudalika Ulukani Ulunofu nene nditeseka na minzilwe muminyololo wita mwananzi neke ulukani lwa Nguluvi sisalupigwa. 
2TI.2.10	Na ukukola lulo, nene ndikangalila mbefili ukwimila avahagule va Nguluvi, sambi nawo vapelwe uwukombolwa uwiletwagwa mung'asi ya Yesu Kilisito, na wuwo wiletaga indolo isa mbepali na mbepali.
2TI.2.11	Ululongwa ulu lwa nachene:
2TI.2.11	Wone twafwe pamwi nave,
2TI.2.11	satunana kangi pamwi nave.
2TI.2.12	Wone tugine ukukangalila,
2TI.2.12	satutema kangi pamwi nave.
2TI.2.12	Wone tumubihile,
2TI.2.12	nave saatubihila kangi;
2TI.2.13	Wone tugaye uwuhuvilwa, umwene aisigalaga mbepali muhuvilwa,
2TI.2.13	pakuva umwene sahwaniti ibihile nangi.
2TI.2.14	Sweno, uviwusage avanu vako ing'ani isi, weukuvakenyela pa Nguluvi, valulekage ulubesa lwa ing'ani, ulubesa ulo silunofu, ulo lwakuvananga vala vevipulika. 
2TI.2.15	Tiganage ukupelwa uwidikile na Nguluvi umunyakupiga yesakukiwonela inyoni ikipigo chakwe, na yeakwigisa wunofu lula ulukani lwa nachene. 
2TI.2.16	Wilegage mulubesa ulwa malanga na ulwa uwupuva pakuva ulo lwalwigina ukuvalekasa avanu pataali na Nguluvi. 
2TI.2.17	Inzigiso isindawe iso siling'ene na ikipemba chekiyavaga umuvili. Avamwi mwavawo vevakwigisa siso veva Heminayo na Fileto. 
2TI.2.18	Iva vayasile wuhulo vahele pataali na inachene, pevitigila ulusilibuko lwetu yelukelupigike vihuguvika ulufuuwo lwa avangi. 
2TI.2.19	Neke ulutu lweavikite Nguluvi lukimee lulibahala hela, na pachanya pa ulutu peandike ing'ani isi; “Umutwa avasele avanu vakwe,” na “Yeyeavesaga akwitigila umwene va Nguluvi, lumuvaje awulekelage ng'ani uwanangifu.”
2TI.2.20	Ino mukaye ingomi, pofili ifinyawugali na ifingi ifilipolofu, ifingi fiwuyapile isahabu, ifimwi fiwuyapile amagobole, ifimwi kangi fiwuyapile mabiki, na ililongo, na ifingi fivike hela fya wutambule na ifingi fipigilwage mbepali. 
2TI.2.21	Ino, wone umunu iyese akwilega pataali na inzanangifu mbesili iso, uyu ava nda ifinu ifya uwutambule fyesifipigilwa chaka hela, pakuva ava afunyililwe, uyo akumunogela umutwa vakwe na iva mugelanise mukipigo chechekivesaga ikinofu. 
2TI.2.22	Lino wilegage na uwudobokesi wa uwunyakilambo, ninilage uwugolofu, ulufuuwo, uwende, uwikalakunoga, pamwi na avanu mbevali avakumusuka umutwa munumbula nzelu. 
2TI.2.23	Wilegage mulubesa ulwa uwupuva na ukugaya luhala; weukulukagula ukuta iso siletaga ulwitakilo. 
2TI.2.24	Umukami va Umutwa alitakila na munu. Lumuvaje ave mulele ku vanu mbevali, umwigisi umunofu na mukangalisi; 
2TI.2.25	yula ye iva we mulele peikenyela avanyalubesa kulumwene, apangi luhwanite Nguluvi avapele ikilega cha ukuhongesa na ukupela, sambi vayikagule inachene. 
2TI.2.26	Ipo pepene pevapilulilwa uluhala lwawo kangi, na ukwisupatula mulutego lwa Setani yeavibete na kuvakuvilisa vakwisaga isakwe.
2TI.3.1	Wiwukage ukuta, ifilo fya kuwusililo sakuva na lusika lutalamu. 
2TI.3.2	Pakuva avanu savava vanyakwiyenda vavene, vanyakuwenda amagobole, vanyalwiwono, vanyakidada, vanyamaligo, avagaya choga ku vegasi vawo, avagaya kilumbo, vanangifu, 
2TI.3.3	Savawoneka avanu avagaya wunu, avagaya wilamule, avasomeng'asa, vahatufu, vakali, avibihilaga mbesili inofu; 
2TI.3.4	savava vapituka vayawo, avananga finu, vatiganu na avamemile lwidudumbo; savawenda isa ulwinomo sindawe ukumwenda Nguluvi. 
2TI.3.5	Kwa mwivala savawoneka wita vanu va Nguluvi, neke kono wevibesa uludali lwakwe. Wilegage na avanu avindawe iwo. 
2TI.3.6	Avamwi vawo vakwingila mukaye sa vanu vigalula avang'inetu avahomefu avafuuvitwe na inzanangifu avilongoswa na uwudobokesi wewewuvesaga; 
2TI.3.7	avang'inetu vevavigela mbepali ukwiyigisa nambi lulo sivavifikila ukuyikagula inachene. 
2TI.3.8	Avanu iwo vakuyibesa inachene ndawe vala va Yane na Yambule lwevamubesise Musa. 
2TI.3.9	Neke ulwene sivahwana ukuva pevabita na lulo musika pakuva uwupuva wawo wilagila pawelu kwa mbevali. Ndawe lwelwawonike kwa va Yane na Yambule.
2TI.3.10	Neke, veve, ukafwatite inzigiso sangu nagimigendele jangu, uwukalalile wangu, na iminanile jangu, ulufuuwo lwangu, uwukangalisi wangu, uwende wangu, uwusindile wangu. 
2TI.3.11	na ukupigilwa fibi na ineseko. Ukwiwuka sila sesafikite uko ku Andyokiya, ku Ikonio, na ku Lisitila. Ndakangalye ukupigilwa fibi ukukomi ukulutye! Neke Umutwa amokite ukuhuma mwambesili iso. 
2TI.3.12	Umunu yeyeavesaga iwenda ukwikala mukumogopa Nguluvi na mukuhanga na Kilisito Yesu lumuvaje apigilwe fibi. 
2TI.3.13	Avanu avanangifu na avabuganisi vagina ukuva vanangifu, kono visanga avangi na avene we vakwisanga. 
2TI.3.14	Neke veve nanage mwa yila inachene yila yewigisiwe na ukuyidikila hilo. Ukuvakagula vala veve vigisi vako, 
2TI.3.15	ukwiwuka ukuta uluhuma pa wudodo wako uwukagwe Uwandike Uwelu wewuhwana ukukupela uluhala ulwiletaga uwupoki ukwimila ulufuuwo mwa Kilisito Yesu. 
2TI.3.16	Uwandike Uwelu mbewuli wandikwe muwulongosi wa Nguluvi, wikwila mu kwigisa inachene, ukukenyela, ukugolola isanangike, na ukuvalongosa avanu vikale muwugolofu, 
2TI.3.17	sambi umunu yeakumupigila Nguluvi ave akwilaniche na agelaniche hilo mukupiga ifipigo ifinofu.
2TI.4.1	Ngukulagila pa Nguluvi, na pa Kilisito Yesu, yesaavahiga avanu awumi na avafwe, pakuva akusa ukutema we Mutwa: 
2TI.4.2	dalike ulo ulukani, kangalilage ukutagalisa ulukani (ulusika ulunoje na lwesilunoji), kalipilage, kenyelage, na sukanisage avanu na ukuvigisa mu wukangalisi mbewuli. 
2TI.4.3	Pakuva lukusa ulusika lwe avanu sisavapulikisa inzigiso isa nachene, pesi ukuta savafwata uwudobokesi wawo vavene na ukwilundikila avigisi wolofu vesavavalongela sisila hela se amapulikilo gawo giwenda ukupulika. 
2TI.4.4	Savabihila ukupulika isa nachene, neke savapitukila sa uwudesi. 
2TI.4.5	Neke, veve wikalage, miho mwa mbesili, kangalilage ineseko, pigage ikipigo cha uwudalisi wa Ulukani Ulunofu kwisage hilo ikipigo chako.
2TI.4.6	Pakuva nene kulubali lwangu, sambi nditawulwa nambika na ulusika lwa ifwa yangu yelufikite. 
2TI.4.7	Ngave mupifu mulwitalaniso, yesinzile ulugendo mbeluli na ulufuuwo ngalugosise. 
2TI.4.8	Lino ulusige lwelula lwa ukupelwa uluhombo lwa ukudwesa ukwimila imigendele ja uwugolofu, uluhombo lwe umutwa Umuhisi va nachene, saameela nene ikimunyi icho, na kangi si yinene hela, pesi na vavala mbevali avilavisa muwende ukweleluka kwakwe.
2TI.4.9	Wikangasage wangupe wuse kwa nene. 
2TI.4.10	Pakuva Dema akayendite ing'i iyi akandesile akwibitilaga ku Tesalonike. Kilesike akahele ku Galatiya na Tito akahele ku Dalumatiya. 
2TI.4.11	Luka, iyena hela yeakasige pamwi na nene ipa. Wusage na Maliko, pakuva ahwana ukunanga mukipigo changu. 
2TI.4.12	Neke Tikiko ngamutumile ku Efeso. 
2TI.4.13	Isopeka yangu yendayilesile kwa Kalipo kula ku Toloya; ndetelage pamwi na ifitabu na ing'ingo isa ukwandikila.
2TI.4.14	Yula umuponzi va isaba yeitambulwa Alekisanda akamije nzolofu imbi, Umutwa saamupulikisa ukuling'ana na ifipigo fyakwe fyeapigite. 
2TI.4.15	Wikomalilage hilo nave, pakuva alubesise ulukani lwetu weakalipe.
2TI.4.16	Ulusika lwendikanilige ulwa ukutala siepwali umunu yetwahelelise, mbevali vandesile. Nguluvi alavahiga uwananzi ukwimila ulo nda! 
2TI.4.17	Neke Umutwa eimile pamwi na nene neke peamele uludali, sambi kwa ifipigo fyangu ulukani ludalikwe kwa wukwilanifu, sambi avanu mbevali valupulike, kangi ndapokitwe wita mumulomo gwa inyalupala. 
2TI.4.18	Umutwa amoka mwambesili isa uwanangifu, andolela wunofu mbaka kuwutwa wakwe kuchanya. Kulumwene sivesage indolo mbepali na mbepali! Ena.
2TI.4.19	Vahungilage Pilisika na Akila, pamwi na va mukaye ya Onesifolo. 
2TI.4.20	Elasito asige ku Kolindo, nave Tolofimo ndamulesile uko ku Mileto, pakuva emutamwa.
2TI.4.21	Wikangasage wuse ikitungwi pesikilagwa. Ebulo, Pude, Lino na Kulawudio vakukuhungila na avanyalukolo avangi.
2TI.4.22	Umutwa avesage na veve munumbula yako. Nguvasukila mbemuli uwuwuya.
TIT.1.1	Nene Pawulo, umukami va Nguluvi na umwigendo va Yesu Kilisito, ngwandika. Nene ndimuhagule ukulukangasa ulufuuwo lwa avahagule va Nguluvi na uwukagule uwuling'ana na isa uwelu, 
TIT.1.2	lwe uluhuvi lwa ukupelwa uwumi wa mbepali we Nguluvi yesilongagi uwudesi, atuhuvise uwumi wuwo, pidaha hilo wesigilavanga imisika, 
TIT.1.3	na pegikwilye imisika, awuvisile pawelu ukukola ulukani lwakwe. Nene ndapelitwe ulukani ulo ndalike ukugendela mululagilo lwa Nguluvi, umupoki vetu.
TIT.1.4	Ngukwandikila veve Tito ve mwanangu va nachene ukukola ulufuuwo lwetwihanga mbetuli. Ngukusukila uwuwuya na uwikalakunoga ukuhuma kwa Nguluvi Dada, na ukuhuma kwa Kilisito Yesu, umunyakutukombola.
TIT.1.5	Ndakulesile ku Kilete sambi uwuyapise mbesili ise sisilawuyapwa wunofu, na ukuhagula avavina va amakanisa mu boma mbesili: Wiwukage uwulagise wangu. 
TIT.1.6	Umuvina va likanisa lumuvaje avelage munu yesimwananga kinu, avelage yeina umung'inetu yumwi swe, na avanakwe luvavaje vavelage yevafuuvitwe, vesivipulisa ukuta vanyamabatu nambi avagaya kwipulika. 
TIT.1.7	Pakuva umwimilisi va likanisa umwene ye muvisikisiwa va ikipigo cha Nguluvi, lumuvaje avelage munu yesimwananga kinu. Alava munyalwitupyo, munyalilakali, mugaasi, munyamabatu apangi muhatufu, 
TIT.1.8	Lumuvaje avelage mudeke na yeiwenda ing'ani ingolofu. Lumuvaje avelage mulele, mugolofu, munyanumbula nzelu, na munyachoga. 
TIT.1.9	Lumuvaje inatilage hilo lula ulukani ulwihuvilwa ndawe mwe lukwigwisiwa. Ipo pepene peahwana ukuvakangasa avangi imitima ukukola inzigiso isa nachene na ukuvawulila pawelu uwananzi wa vala avibesa inzigiso siso.
TIT.1.10	Pakuva, povali avanu wolofu, na hilo vala vevapitwike ukuhuma mu lufuuwo lwa i Kiyudaya, vala avagaya kwipulika, vevakuvayasa avangi kwa uwupuva wawo. 
TIT.1.11	Lutuvaje tupese ing'ani sawo, pesi ndahihyo iva vakuvasasing'asa mbevali kwa ukwigisa ing'ani sesivivagilwa ukwigisa vipiga lulo si kwa lunofu nda, vihosa ulwa ukwambula amagobole. 
TIT.1.12	Na uyumwi va avavisi vawo, ye yumwene nave Mukilete, atige, “Avakilete vilongaga uwudesi mbepali vindawe amakoko amahambuka, vahatufu kangi vagata!” 
TIT.1.13	Nave alonzile neke atumbule ulwa nachene, na ukwimila lulo lukuvaje uvakalipilage hilo, sambi vave na ulufuuwo ulukwilaniche. 
TIT.1.14	Valava pevibatilisa isimo ingaya kinu sa Kiyudaya na uwulagise wa avanu uwukuvasila vala avibihila isa nachene. 
TIT.1.15	Mbefili fyesiwe kwa vala avanu avevesiwe; neke kisukuli chechesiwe kwa vala avaafu na vesivafuuvitwi, pakuva inziyiwuko na luluhala lwawo lwaafwike. 
TIT.1.16	Avanu avindawe iwo vakwiyigilisa nda vamusele Nguluvi neke ukwimila ifipigo fyawo vakumubihila. Iwo vanyakuvifya avanu pakomi kangi vagaya kwipulika nawo sivikwila mulukani lwa uwunofu lwelweluvesaga.
TIT.2.1	Neke veve lukuvaje udalikage inzigiso ingolofu. 
TIT.2.2	Uvalongelage avavaha ukuta luvavaje vavelage vasikimafu, vavelage vatuunafu na valele; avakwilaniche mulufuuwo lwawo, uwende na uwukangalisi.
TIT.2.3	Lwindahihyo uvalongelage na avavina avang'inetu vavelage na imigendele minyachoga kwa Nguluvi, valava vasongela, apangi vanyawingi va uwugaasi. Luvavaje vigisage ing'ani inofu, 
TIT.2.4	Sambi vavasovelese vamwayuva avadodo vave vanyawende kwa avagosi vawo na avanawo, 
TIT.2.5	vavelage vatuunafu, na avesiwe, valolelage wunofu isa mukaye sawo, vadeke na vanyachoga kwa avavawo, sambi ulukani lwa Nguluvi lulemwe ukubedalwa.
TIT.2.6	Lwindahihyo, uvasukanisage na avilambo nawo vavelage vasikimafu. 
TIT.2.7	Mwa mbesili veve uvelage wi munu yevakukwiga mumigendele iminofu, uvelage wi musikimafu na munyakitulo peukwigisa. 
TIT.2.8	Ing'ani sako silava na uwubangabanga wewuvesaga; sambi avatavangu vako vapuve pesi valuweni ulukani ulubi lwevalonga ukwimila hwehwe.
TIT.2.9	Avanyawingi luvavaje vavelage na ichoga kwa avavina vawo na ukuvanogela mwa mbesili. Valibesa nawo, 
TIT.2.10	nambi ukuva na kiwokowoko. Ulungi na lulo luvavaje ukwilagila ukuta avene vanu vanofu na avihuvilwa mbepali, sambi kwa ifipigo fyawo mbefili. Vasipele ululumbo ulunofu inzigiso kwa Nguluvi, Umupoki vetu.
TIT.2.11	Pakuva uwuwuya wa Nguluvi wukave pawelu ukwimila uwupoki wa avanu mbevali. 
TIT.2.12	Uwuwuya uwo wukutwigisa ukuta tuwulekage uwanangifu mbewuli na uwudobokesi wa isa mung'i, tuvelage na uwusikimafu, tuvelage na imigendele imigolofu na ija uwelu umu mung'i iyalino, 
TIT.2.13	kono wetwisindila ikimunyi kila cha uwunofu chetukwihuvila, ulusika pe indolo sa Nguluvi umuvina na umupoki vetu Yesu Kilisito pesasiwoneka. 
TIT.2.14	Umwene itawe yumwene ukwimila hwehwe sambi atukombole mu wanangifu mbewuli na ukutwesa tuve twivanu vakwe yumwene, avanu vevidobokela isa uwunofu.
TIT.2.15	Ino, veve wigisage ing'ani iso na pigilage kolage ululagi lwako mbeluli ukuvasukanisa na ukuvakenyela vala avakukupulikisa. Na ulolelage munu alakubedala.
TIT.3.1	Viwusage avanu vavelage na choga ku vatema na vanyalulagi, ukuwogopa na ukwigelanisa mwa mbesili ukupiga inofu mbesili. 
TIT.3.2	Valongelage valamuliga umunu yeyeavesaga; pesi ulwa vikalilage uwikalakunoga na ulwipuliko, vavelage mbepali valele kwa yeyeavesaga. 
TIT.3.3	Pakuva, ulusika ulungi hwehwe twetwivapuva, avagaya kwipulika na avayasi. Twe twivanyawingi wa uwudobokesi na isa mung'i wewevuvesaga. Twikalige muwanangifu na mu gila; neke avanu vatuvipile swe nahwe tukuvavipila. 
TIT.3.4	Neke ulusika lwe uwunofu na uwende wa Nguluvi, Umupoki vetu wavewigubulwa. 
TIT.3.5	Atupokite si kwa ukwimila ulukani lwelweluvesaga ulwa uwunofu lwetwetupigite hwehwe, pesi ukuta atupokite ukwimila ulusungu lwakwe, ukukola Umuhe Umwelu yeatupelye imigendele mipya na ukutofuga na ululenga. 
TIT.3.6	Nguluvi atugimbite ukutupela hwehwe Umuhe Umwelu ukukola kwa Yesu Kilisito, Umupoki vetu, 
TIT.3.7	Sambi kwa uwuwuya wakwe twidikilwe ukuva vagolofu na ukwanukila uwumi wa mbepali wetwihuvye. 
TIT.3.8	Ulukani ulu lwa nachene.
TIT.3.8	Ndisaka veve usikangasage hilo ing'ani isi, sambi vala vevakumufuuwa Nguluvi vadoboke ukukola ifilega fyawo ukupiga inofu, sila inofu isikuvatanga avanu. 
TIT.3.9	Neke ulwene wilegage mulubesa lwa uwupuva, ulwitakilo na ulubesa ukwimila indagilo. Iso ngaya kwambala kinu, iso sa malanga hela. 
TIT.3.10	Yula umunu yeisagasa ulwilekano mukenyelage pakomi wone ave peawila, mukenyelage ulwa kavili, pesapuliki kangi uyo swe mulekage, 
TIT.3.11	ukulukagula ukuta umunu va ndahihyo uyo yeayaje ng'ani, na inzanangifu sakwe sikumolelela ukuta nachene ayasile.
TIT.3.12	Pendimutumite kwa veve Alitema nave Tikiko, wangupage ukusa ku Nikapoli umbone, pakuva ngalamwe ukwikala kuko ulusika lwa ikitungwi. 
TIT.3.13	Ginage ukumutanga umwimbi va indagilo Sena na Apolo sambi vahwane ukuvanga ingendo sawo, kangi lolelage hilo ukuta vavelage na mbefili, valaguluma kinu. 
TIT.3.14	Luvavaje avanu vetu viyigise ukukola ifilega fyawo ukupiga inofu sambi vatange mufinu fyetwiguluma nachene, na kangi imigendele jawo mbegili givelage ja kwambula inofu.
TIT.3.15	Avanu mbevali pamwi na nene vakukuhungila. Vahungilage vanyawiyendi vetu mulufuuwo.
TIT.3.15	Nguvasukila mbemuli uwuwuya wa Nguluvi.
PHM.1.1	Nene Pawulo, umunyandinde ukwimila Kilisito Yesu, na umunyalukolo Timoti, ngukwandikila veve Filimoni, umunyawende na umunyakupiga muyetu, 
PHM.1.2	na likanisa lyelikong'ana mukaye yako na umuhasa vetu Afiya, na umunyigalu muyetu Alikipo.
PHM.1.3	Tukuvasukila uwuwuya na uwikalakunoga ukuhuma kwa Nguluvi Udadetu, na kwa Umutwa Yesu Kilisito.
PHM.1.4	Mbepali nene pengwifunya, nyele ngukwiwuka veve Filimoni, na ukumulumba, Nguluvi. 
PHM.1.5	Pakuva ndipulika isa ulufuuwo lwako kulu Umutwa Yesu na uwende wako kuvanu mbevali va Nguluvi. 
PHM.1.6	Ngwifunya sambi ulufuuwo ulo lwewihanga pamwinga na hwehwe lukutange uve na uwuseela uwukwilaniche hilo wa uwufunyilile mbewuli wetwipelwa mukuhanga na Kilisito. 
PHM.1.7	Munyalukolo, uwende wako wundetye luhekelelo lukomi na ukung'angasa umutima na hilo! Nave uwuyipe inumbula sa avanu va Nguluvi sigalaluke wunofu.
PHM.1.8	Na ukwimila ulu, nambi we ndina wupifu ukukola kwa Kilisito ukukulagila veve upige ulukuvaje, 
PHM.1.9	neke ukwimila uwende ndiwona iikiba hela ngusuke nene Pawulo mbe mutume na lino kangi munyandinde ukwimila Kilisito Yesu. 
PHM.1.10	Ino ndina lukani lumwi lwengukudedeva ukwimila umwanangu Onesimo ye akave mwanangu mwa Kilisito ye ngave ndidade kono ndilimundinde. 
PHM.1.11	Uyu ye Onesimo yuyula ye ulusika ulungi sie munu yeakukunogela lukani, neke lino akunogela nene na yiveve akukunogela.
PHM.1.12	Lino de, ngumupilula kwa veve, nave iva wita gumutima gwangu yinene, Nene ngembwenda ikale nayinene ipa anangage iva ahalye paveve ulusika lwe ndili mundinde ndivalwa Ulukani Ulunofu. 
PHM.1.13	Ngembwenda ukuva nave ipa, wepe ndilimundinde wimila Ulukani Ulunofu, sambi keanange nene peke uva veve. 
PHM.1.14	Neke ulwene simiga chechekivesaga wesindimutawule na veve, sindiwenda ukukukangala unange, pakuva uwunofu wako wuvaje wuhumage mukuwenda kwako yiveve si kwa kukangalwa nda.
PHM.1.15	Neke Onesimo akawukite kwa veve kwa ulusika ludodo hela, sambi uve nave mbepali. 
PHM.1.16	Na lino de, umwene sipe munyawingi kangi, yealutye kolofu ku munyawingi; umwene akave munyalukolo vetu umwende. Ave mwende hilo kwa nene, kangi kwa veve agina hilo ukuva mwende, ku muvili na mu Mutwa.
PHM.1.17	Ino, wone ukung'agula nene ukuta ndi muyago, mwanukilage kangi wita nda ukunzanukila yinene. 
PHM.1.18	Wone ake akakwananje kinu, nambi ake ina mukole kwa veve, usigilage nene. 
PHM.1.19	Ngwandika ulukani ndikola liwoko lyangu yinene; Nene Pawulo nyoomba! (Kangi silumbaji ukutigila veve wina mukole kwa nene ugwa uwunu wako.) 
PHM.1.20	Ena, munyalukolo vangu, migile ulukani ulo ukwimila litawa lya Umutwa: Uyinogelage inumbula yangu wita munyalukolo ukwimila Kilisito.
PHM.1.21	Ngwandika wengwihuvila ukuta unzidikila ulukani lwengukukudedeva na upiga ulutise na lulo. 
PHM.1.22	Pamwinga na siso, ungelanisisage akagati ka avagenzi pakuva ngihuvila ukuta uwimila ulwifunyo lwenyu, Nguluvi ananga ndivagendele.
PHM.1.23	Epafala umunyandinde muyangu ukwimila Kilisito Yesu, akukuhungila. 
PHM.1.24	Nawo va Maliko, Alisitako, Dema nayi Luka, avapisi vayangu, vakukuhungila.
PHM.1.25	Nguvasukila nyenye mbemuli uwuwuya wa Umutwa vetu Yesu Kilisito.
HEB.1.1	Ipo pidaha, Nguluvi alonzile na avakukwetu kolofu mung'asi isilipolofu ukugendela kwa avavisi, 
HEB.1.2	neke lino ifilo ifi ifya kuwusililo, alonzile nahwehwe ukugendela kulu Mwanakwe. Uyo yemwene kwa ukugendela kulu mwene Nguluvi aigafile ing'i na amuhagwe afiteme ifinu mbefili. 
HEB.1.3	Umwene ye lumalavadiko lwa indolo sa Nguluvi kangi ye lwihwano ulwa nachene lwa Nguluvi umwene, yeakuyikangasa ing'i mulukani lwakwe ulunyaludali. Peyeavesise avanu inzanangifu sawo, ikalite kuchanya kwiwoko lya kundyo lya Nguluvi umunyaludali ulukomi.
HEB.1.4	Umwana va Nguluvi ye muvina ukulutila vanyivaha, ndawe litawa lyeapelitwe na Nguluvi, ikomi hilo ukulutila ilitawa lyawo. 
HEB.1.5	Pakuva Nguluvi samulonji nambi kimunyi munyivaha vakwe yungi atigile.
HEB.1.5	“Veve wi mwanangu;
HEB.1.5	neng'ino mbe ndi Dado.”
HEB.1.5	Na siealamulongela umunyivaha yeyeavesaga yula: “Nene neng'ino mba ndi dade, nave saave Mwanangu.” 
HEB.1.6	Neke Nguluvi peamutumige konivala Umwanakwe umuvele atige de:
HEB.1.6	“Na vanyivaha mbevali va Nguluvi,
HEB.1.6	luvavaje vamusunyalile.”
HEB.1.7	Na kwa vanyivaha, Nguluvi itigila,
HEB.1.7	“Ye nani ye akuvawuyapa avanyivaha vakwe
HEB.1.7	vave ng'ala, na avakami vakwe vave nzenge sa umoto.”
HEB.1.8	Neke kusa umwana, Nguluvi itigila,
HEB.1.8	“Uwutwa wako veve ve Nguluvi,
HEB.1.8	winanaga mbepali na mbepali!”
HEB.1.8	Kangi kwa yuyo Nguluvi itigila, “Kuvatema avanu vako
HEB.1.8	aitema muwutwa wakwe kwa uwugolofu.
HEB.1.9	Veve wawiwenda uwugolofu,
HEB.1.9	wakuwuvipila uwanangifu.
HEB.1.9	Na uwimila iso nambi Nguluvi,
HEB.1.9	Nguluvi vako akakufunyilye,
HEB.1.9	kangi akupelye uluhekelelo ulukomi ukulutila lweavapelye avayago.”
HEB.1.10	Kangi itigila:
HEB.1.10	“Mutwa, veve ye veve
HEB.1.10	yewayigafile ing'i ipo pamuvango,
HEB.1.10	na pe wikola amawoko gako wagafile na kuchanya.
HEB.1.11	Iso sa sisila, neke veve winanaga
HEB.1.11	mbepali na mbepali.
HEB.1.11	Na mbesili sa sisakala wita mwenda.
HEB.1.12	Nave sa asivilasa wita mugolole,
HEB.1.12	naso sasikowong'asiwa wita sopeka.
HEB.1.12	Neke veve ye veve hela kitasila
HEB.1.12	na imyaka jako sigilasila nangi.”
HEB.1.13	Kangi Nguluvi siamulonji nambi kimunyi uyungi va avanyivaha vakwe atigile:
HEB.1.13	“Wikalage kwiwoko lyangu lya kundyo
HEB.1.13	mbaka pendivavikite avatavangu vako pasi pa amagulu gako.”
HEB.1.14	Avanyivaha, vevaki iwo pesi je myuhe hela vevakumupigila Nguluvi, nave Nguluvi akuvatuma sambi vavatange vala avakwanukila uwupoki.
HEB.2.1	Sweno lutuvaje tuginage hilo ukwinatila mbesili setwapulike, sambi tulemwe ukuyasiwa. 
HEB.2.2	Pakuva ulukani lula lwevapelitwe avavaha vetu na vanyivaha, lyawonike ukuta lwanachene, nambi mwa mbevali yula yesibeeti na ukwinatila ahigitwe apume ndawe ulwelumuvaje. 
HEB.2.3	Ino, hwehwe tupokwa ndawuli pesitwituga uwupoki uwukomi we windawe uwu? Kwa ukutala Umutwa yumwene awulaalike uwupoki uwu, na vala vevawupulike vatolelelye ulwa wa nachene. 
HEB.2.4	Lwindahihyo Nguluvi atuwilye uwolelesi wakwe, kwa ukukola ifipigo ifilipolofu fya imiitu na uwuhulo, na ukuvagavila avanu ifipelwa fya Umuhe Umwelu ndawe mweawendelige.
HEB.2.5	Nguluvi siavavikiti vanyivaha vayitema ing'i iyikusa, kwekutigila ing'i yila yetukuyitinakisisa ing'ani sakwe. 
HEB.2.6	Kangi yilongwa apono apangi de, muwandike:
HEB.2.6	“Umunu che kiki, mbaka umuhosekese,
HEB.2.6	umwana va umunu che kiki, mbaka umwiwuke?
HEB.2.7	Wamugafile hela ave pasika padodo pa vanyivaha;
HEB.2.7	na ukumufwika ingela ya indolo na uwutambule,
HEB.2.8	Wakivikite chechekivesaga pasi pa
HEB.2.8	magulu gakwe.”
HEB.2.8	Lwilongwa ulwa Nguluvi amuvisile umunu ave mutema mu ifinu mbefili kwekutigila sichalekitwi nambi kinu kimwi. Nambi ndahihyo mbaka lino de, situkumuwona umunu yeitema ifinu mbefili. 
HEB.2.9	Neke tukumuwona Yesu ye kwa ulusika ludodo avikitwe ave mudodo hilo pasi ya vanyivaha. Lino tukumuwona Yesu ye kwa ulusika ludodo awuyipwe mudodo kwa avanyivaha, apelitwe ingela ya indolo na uwutambule ukwimila uluteseko lwa ifwa, sambi ukwimila uwuwuya wa Nguluvi afwe akwimila avanu mbevali. 
HEB.2.10	Kangi lwanoje kulumwene, ye ifinu mbefili finanaga ukukola kulumwene na mulumwene mukuvaleta avana wolofu mundolo, na ukuva mulongosi muwupoki uwukwilaniche ukukola uluteseko.
HEB.2.11	Pakuva Umwene aakuvesa avanu inzanangifu sawo, nave pamwi na vala avesiwe, mbevali vinave Dada yumwi. Nambi Yesu siakwiwona nyoni ukuvakemela iwo vanyalukolo vakwe; 
HEB.2.12	Ndawe lweilonga:
HEB.2.12	“Ve Nguluvi,
HEB.2.12	ndivalongela vanyalukolo vangu ifipigo fyako.
HEB.2.12	Sangulumba mumukong'ano gwawo.”
HEB.2.13	Kangi itigila:
HEB.2.13	“Ndimuvikila Nguluvi uluhuvi
HEB.2.13	lwangu.”
HEB.2.13	Na kangi:
HEB.2.13	“Nene ndipwali ipa pamwi na avana veamelye Nguluvi.”
HEB.2.14	Sweno, pakuva avana iwo, ndawe lweakuvakemela, iwo vanu vanya muvili na idanda, Yesu yumwene ave ndawe avene nu kuhanga uwunu wawo. Apigite ndahihyo sambi kwa ukugendela ifwa yakwe amwanange umwananzi, yula umunyalulagi lwa ifwa. 
HEB.2.15	Na palulo avapoke vala veve vanyawingi ulusika mbeluli lwa uwunani wawo ukwimila umuhwehwe gwa ifwa. 
HEB.2.16	Pakuva lulipelu hela ulwa umwene siasili uwimila ukuvatanga vanyivaha, pesi ndawe lwewilonga uwandike, “Akuvatanga avisukulu va Abulahamu.” 
HEB.2.17	Nambi lwelwene lwelwamuvaje ave ndawe vanyalukolo vakwe mwa mbesili, sambi ave Mutambisi Umuvina vawo umuhuvilwa na munyalusungu mukumupigila Nguluvi, nukuhesa inzanangifu sa avanu. 
HEB.2.18	Lino ahwanite ukuvatanga vala vevigelwa, pakuva nayumwene agelitwe muluteseko.
HEB.3.1	Vanyalukolo vangu, nye vanu va Nguluvi yemuvakemele na Nguluvi kuchanya, mwihose ulwa Yesu ye Nguluvi amutumite ave Mutambisi Muvina va ulufuuwo lwetukulwindika. 
HEB.3.2	Umwene e muhuvilwa kwa Nguluvi yeamuhagwe, apige ikipigo chakwe ndawe Musa lweemuhuvilwa mukaye mbeyili ya Nguluvi. 
HEB.3.3	Umunyakusenga ikaye ayipelwa ululumbo ukulutila ikaye yiyene. Lwindahihyo nayi Yesu anoje ululumbo lukomi hilo ukulutila Musa. 
HEB.3.4	Yeyeyivesaga kaye yisengwagwa na umunu uyungi de—nave Nguluvi ye musenzi va ifinu mbefili. 
HEB.3.5	Musa emuhuvilwa mukaye mbeyili ya Umutwa wita mukami, na yealonzile ing'ani mbesili se Nguluvi saalonga ipo pambele. 
HEB.3.6	Neke Kilisito muhuvilwa ndawe umwana umunyalulagilo mukaye ya Nguluvi. Hwehwe twikaye yakwe wone twinatile uwupifu wetu na uwukwilanifu wetu ukwimila kila chetuhele tukwihuvila.
HEB.3.7	Sweno, ndawe lweilonga Umuhe Umwelu:
HEB.3.7	“Wone mupulike liswi lya Nguluvi namunyi,
HEB.3.8	Mulava nalubesa munumbula
HEB.3.8	senyu ndawe avakukwenyu
HEB.3.8	lweveviwali; pevamupitwike Nguluvi;
HEB.3.8	Ndawe lweveviwali ikimunyi kila kula ku balali, pevamugelite Nguluvi.
HEB.3.9	Uko avakukwenyu vangelite na
HEB.3.9	ukumingaminga, ilonga Umutwa,
HEB.3.9	nambi we yevevafiwene ifipigo
HEB.3.9	fyangu myaka machumi gatayi.
HEB.3.10	Nambi ukwimila lulo vambifise avanu
HEB.3.10	iwo swe nditigila,
HEB.3.10	‘Amahosa ga avanu iva ga wuyasi,
HEB.3.10	sivalasikagule nangi ing'asi sangu.’
HEB.3.11	Sweno, ndavipite, swe ngwilapa:
HEB.3.11	‘Sisavingila uko kwe ngendivapela ulusuupo.’”
HEB.3.12	Swe vanyalukolo, mwikomalilage sisalulava ave pwali mwanyenye munya numbula imbi ndahihyo na yesiafuuvitwi mbaka abape kwa Nguluvi umumi. 
HEB.3.13	Lino mwitangage munu na muyagwe mbepali, bahayitambulwagwa. “Ineng'ino.” Lulava uyumwi va nyenye ave na numbula ng'angafu pakusangwa munzanangifu. 
HEB.3.14	Pakuva hwehwe twihanga na Kilisito, wone tukwinatila hilo uluhuvi lwetwetwinalo pamwandi:
HEB.3.15	Uwandike wilonga:
HEB.3.15	“Wone mupulike liswi lya Nguluvi neng'ino,
HEB.3.15	mulonga muve na inumbula nalamu ndawe avakukwenyu lweveviwali
HEB.3.15	ulusika lwevamitwike.”
HEB.3.16	Mbi ve vanani lino, vevapulike liswi lya Nguluvi vamupituke? Ve vavala mbevali vevalongosigwe na Musa uluhuma ku Misili. 
HEB.3.17	Mbi Nguluvi avavipye vanani ulusika lwa imyaka machumi gatayi? Avavipye vavala vevapigite inzanangifu, na imifimba jawo jatagalye mula mubalali. 
HEB.3.18	Nguluvi ave akwilapa atigile, “Sisavingila apangu pawusuupo.” Avalongige vanani? Avalongige vavala avevapitwike. 
HEB.3.19	Ino, tuluwene ukuta sivinji uko. Pakuva sivafuuvitwi.
HEB.4.1	Sweno, pakuva uluhuviso lwa ulusuupo pepololi tuvelage na muhwehwe alonga umunu yeyeavesaga mwahwehwe alalemwa ukwingila mulusuupo ulo. 
HEB.4.2	Pakuva Ulukani Ulunofu yeludalikwe ukwetu ndawe welwadalikwe kuvanu va pidaha. Neke ulukani ulo silwavakwili kinu, pakuva valupulike neke vave sivalwanuchi mu lufuuwo. 
HEB.4.3	Sweno, hwehwe yetwifuuwa tukwanukila ulusuupo ulo lwe Nguluvi ealuhuvise. Ndawe lwealonzile:
HEB.4.3	“Ndavifile, swe ngwilapa:
HEB.4.3	‘Sisavingila apangu pawusuupo.’”
HEB.4.3	Nguluvi alonzile iso nave ikipigo chakwe yechekisisile uluhuma ukugawa kwa ing'i. 
HEB.4.4	Pakuva Uwandike wilonga apangi de ulwa ikimunyi icha mufung'ati, “Nguluvi asuupite ikimunyi cha mufung'ati swe akufileka ifipigo fyakwe mbefili.” 
HEB.4.5	Kangi ulukani ulu nalo lwilongwa, “Sisavingila apangu pawusuupo.” 
HEB.4.6	ino uluhuviso ulo lwa ukwingila pepololi pakuva vala vevadalikilwe pamwandi valemilwe ukwingila umo pakuva vagayite ulufuuwo. 
HEB.4.7	Nguluvi avikite ikimunyi ikingi ikitigilwa “Neng'ino”. Alonzile pambele ukugendela kwa Daudi myaka myolofu ijegilutye, ulwa uwandike uwo yewewulonzilwe:
HEB.4.7	“Wone mupulike liswi lya Nguluvi neng'ino,
HEB.4.7	mulonga muve na numbula nalamu.”
HEB.4.8	Wone Yosuwa eahwane ukuvapela ulusuupo ulo, Nguluvi siealonga kangi ulwa ikimunyi ikingi. 
HEB.4.9	Kwa lulo, pepololi ulusuupo lwa avanu va Nguluvi ndawe kula ukusuupa kwakwe Nguluvi ikimunyi icha umufung'ati. 
HEB.4.10	Pakuva, yeyeipigila pawusuupo wa Nguluvi saasuupa uluhuma mukipigo chakwe ndawe Nguluvi lweasuupite uluhuma mu kipigo chakwe. 
HEB.4.11	Sweno, tukangalage ukwingila mulusuupo ulo, sambi alemwe ukuva pwali munu mwahwehwe yeigwa mukufuuwa.
HEB.4.12	Pakuva lukani lwa Nguluvi lunyawumi na kangi lwina ludali; lwina uwugi ukulutila limage ilinyawugi mbekuli. Lyalidumula mbaka apono pe inumbula na Umuhe fitang'ana, mbaka pala pefitang'ana ifigawamuvili na umwindi. Ulukani ulo lwalwihiga uwukalalile na amahosa ga munumbula sa avanu. 
HEB.4.13	Sikokili ikigawa chechekivesaga ikifihime pa Nguluvi, chechekivesaga kivike pawelu palumwene. Kulumwene, hwehwe mbetuli salutuvagila twilongele isa ifipigo fyetu.
HEB.4.14	Sweno, lutuvaje ukwinatila hilo ulufuuwo lwetukulwidikila. Pakuva twinave Umutambisi Umuvina yeinje mbaka kwa Nguluvi yumwene—Yesu, Umwana va Nguluvi. 
HEB.4.15	Pakuva sitwinave Umuvina yesi awuseele hilo uwuhomefu wetu, yumwene agelitwe ndawe hwehwe munzolofu na saapigiti nzanangifu. 
HEB.4.16	Sweno, tulava na umuhwehwe ukuhegelela kwa Nguluvi, umunyawuwuya twanukile ulusungu na uwuwuya atutange petwiguluma uwutanzi.
HEB.5.1	Yeyeavesaga Mutambisi muvina aihagulwa uluhuma muvanu uwimila ukumupigila Nguluvi iva ahalye pavene, atawule ifitawulwa na inambika uwimila inzanangifu sawo. 
HEB.5.2	Pakuva na yumwene nave muhomefu, ahwana ukuvawonela ulusungu vala aviyaga na avagaya inzeli vipiga inzanangifu. 
HEB.5.3	Na ulwa na yumwene pakuva muhomefu ndahihila, lumuvaje atawule inambika uwimila inzanangifu sakwe yumwene, siuwimila inzanangifu sa avanu vangi hela. 
HEB.5.4	Sikwali umunu yeahwana ukwitegulila ululumbo yumwene lukuva Mutambisi Muvina. Yeavesaga aihagulwa na Nguluvi ukuva Mumbisi Muvina ndawe lweeiwali Haluni.
HEB.5.5	Lwindahihyo nayi Kilisito siitegulii yumwene ululumbo lukuva Mutambisi Muvina, pesi ukuta Nguluvi amutige:
HEB.5.5	“Veve wi Mwanangu;
HEB.5.5	Nene neng'ino yembe Dado.”
HEB.5.6	Alonzile kangi apono apangi:
HEB.5.6	“Veve wi mutambisi kitasila,
HEB.5.6	mumigosekese gigila ja Melekisedeki.”
HEB.5.7	Nave Yesu peikalige umu mung'i, kwa ikivembo kikomi na kwa inzihosi amusukige nu kwifunya kwa Nguluvi yula yeeina uludali lwa ukumuponia mufwa, nave apulikwe pakuva amogopige Nguluvi. 
HEB.5.8	Nambi, weali mwana va Nguluvi, iyigise ukuva na choga ukugendela uluteseko. 
HEB.5.9	Na peyeawuyipwe akwilaniche, swe iva kilamuko cha uwupoki uwutasila, kwa vala mbevali avakumupulika, 
HEB.5.10	nave Nguluvi swe akumuhagula ukuva Mutambisi Muvina ikola imigosekese ja uwutambisi wa Melekisedeki.
HEB.5.11	Twina nzolofu isa ukulonga mu lukani ulu, neke lino lutalamu ukuvaganulila, pakuva nyenye simuvapefu ukulukagula. 
HEB.5.12	Ku lino luke luvavagila ukuva vigisi swe lukwile, neke lino pemusaka umunu va ukuvigisa inzigiso isa umuvango isa ulukani lwa Nguluvi. Pakuleka mupelwe ikilyo ikikangafu, ino lukuvavagila mupelwe lisiva munywe. 
HEB.5.13	Yeyeavesaga munu yeipelwa lisiva anywe uyo pe mwana mudodo, salawukagula uwugolofu chekiki. 
HEB.5.14	Neke ikilyo ikikangafu icho chakiva kuvanu avavina avakange, ve uluhala lwawo lwasoveliswe ukuhiga inofu na imbi.
HEB.6.1	Sweno, tusilekage inzigiso isa pamuvango isa Kilisito na tubitage kidonya ku nzigiso isa kivina, tulavika ulutu ulungi ulwa ukupela ukuhuma mufipigo ififwe na isa ulufuuwo ulwidonya kwa Nguluvi. 
HEB.6.2	na uwulagise uwa ulofugo, na uwufunyilile wa ukugelekwa amawoko, ulusilibuko lwa avafwe na uluhigilo lwa mbepali na mbepali. 
HEB.6.3	Na ulu satupiga! Wone Nguluvi awende.
HEB.6.4	Pakuva avanu vevakululeka ulufuuwo lwawo lwiima ndawuli kangi ukuvapilula sambi vahongese kangi? Avanu iwo yeve vinje mulung'ali lwa Nguluvi, yevevagesise ikipelwa cha kuchanya na ukupelwa Umuhe Umwelu; 
HEB.6.5	yevevagesise uwunofu wa ulukani lwa Nguluvi nu ludali lwa ing'i iyikusa, 
HEB.6.6	Sweno, ndawe valulekige ulufuuwo lwawo! Siluhwaniti ukuvapilula kangi vahongese, pakuva yevakumutumbika kangi Umwana va Nguluvi nu kumuhongela inyoni pavanu.
HEB.6.7	Nguluvi ayikuyifunyilila ing'i yeyakwanukila indonya peyitonya kolofu, nu kumesa ifimelo ifinya ukwambula kukomi kwa avanya kulima. 
HEB.6.8	Neke wone ing'i iyo yimese imibiki ija imifwa na amasoli, iyo yigaya cha kwambula; yiva pipi nu kukotolwa na Nguluvi nu mudugo gwakwe kunyanywa mu moto.
HEB.6.9	Neke, nambi twilonga de, vanyawende vetu, twina luhuvi lukomi uwimila nyenye. Tukulukagula ulwa yemwanuche uwufunyilile uwunofu uwulutye wa uwupoki wenyu. 
HEB.6.10	Nguluvi sigayagi uwanachene; sisemwagi ikipigo chemupigite ukwimila umwene mukipigo chemwapigite na chemwipiga lino ku vanu vakwe.
HEB.6.11	Lwetwidoboka hwehwe lwe ulu ukuta yeyeavesaga munu mwa nyenye avelage mupifu ndahihyo mbaka ku mudugo, sambi semukwihuvila sikwile. 
HEB.6.12	Lino Mulava vagata pesi ulwa muvelage ndawe vala vevifuuwa na ukukangalila, na palulo vakwanukila sila inyuvise na Nguluvi.
HEB.6.13	Nguluvi peamuhuvisige Abulahamu, ilapye ilitawa lyakwe yumwene, pakuva sikwali umuvina ukumulutila Nguluvi, ye kwa yuyo ake ahwana ukumwilapila. 
HEB.6.14	Nguluvi alonzile, “Nachene ngufunyilila na ukukupela imbegalo ingomi.” 
HEB.6.15	Abulahamu asindye kwa kukangalila nambi anuche kila checheilapilwe na Nguluvi. 
HEB.6.16	Avanu pevakwilapa vakwilapila kwa uyumwi ye muvina hilo ukulutila aveve na ulwilapo ulo lwalwidumula ulubesa mbeluli. 
HEB.6.17	Nave Nguluvi akangise uluhuviso lwakwe kwa ulwilapo; na palulo avalaje vala veavilapye ulwa sapitula nangi lweavilapye. 
HEB.6.18	Sweno, kofili finu fivili: fyesihwaniti ukupituka na kangi uwimila ulo Nguluvi sahwaniti alonge wudesi. Sweno, hwehwe yetwakimbilye uwulolesi kulumwene twikangaswa imitima sambi twinatile hilo uluhuvi ulwavisilwe pa hwehwe. 
HEB.6.19	Twinalo uluhuvi lulo wita kimililo mumigendele jetu. Na uluhuvi ulo lukangafu hilo, nalo lukwingila mbaka kukibupa cha itembeli ya kuchanya mbaka pala apelu mugati. 
HEB.6.20	Yesu alongwe ukwingila umo uwimila hwehwe, na ave mutambisi muvina kitasila, va imigosekese gigila ja Melekisedeki.
HEB.7.1	Melekisedeki e Mutwa va ku Salemu, na mutambisi va Nguluvi umuvina. Abulahamu peapilukige ihuma kwigalu kwe avawulige avatwa, Melekisedeki atang'ine nave, swe akumufunyilila, 
HEB.7.2	nave Abulahamu amomolye pichumi fya ifinu mbefili fyeeakolye uwuganusi wa ilitawa lyakwe Kwekutigila Melekisedeki ye, “Umutwa va uwugolofu”; na, kangi pakuva e Mutwa va ku Salemu, litawa lyakwe kangi kwekutigila, “Umutwa va uwikalakunoga.” 
HEB.7.3	Udade nu yuve sivitambulwa nambi, na kangi nambi ulukolo lwakwe silwitambulwa; silwilongwa ulusika lwa ukwegalwa na ulwa afwe panili. Uyu ihwana na Umwana va Nguluvi, na iva peavelaga mutambisi mbepali na mbepali.
HEB.7.4	Sweno, mwiwona ulwa umunu uyu lwee mutambule. Kukwetu Abulahamu amomolye fya pichumi fya ifinu mbefili fyeeagalwe kwigalu. 
HEB.7.5	Tukulukagula kangi ulwa mu ndagilo, avana va Levi avatambisi, vevene vevanoje ukutegula ifya pichumi uluhuma kuvanu, kwe kutigila kwa vanyalukolo vawo, nambi na avene nawo visukulu va Abulahamu. 
HEB.7.6	Neke uyo Melekisedeki sie va ulukolo lwa Levi, nambi ndahihyo anuche ifya pichumi ukuhuma kwa Abulahamu; kangi amufunyilye umwene yee mupele uluhuviso. 
HEB.7.7	Sipololi ulukani lwa ukusina nambi padodo, ulwa na mbepali yeakumufunyilila uyungi aiva muvina ukumulutila yula yeifunyililwa. 
HEB.7.8	Kangi, iwo avatambisi vevakwanukila ifya pichumi, ve vanu ve vifwisaga; neke lino ipa yevakwanukila ifya pichumi kwekuta Melekisedeki itigilwa uyu sifwisagi. 
HEB.7.9	Twihwana lino, ukutigila ulwa Abulahamu peatawulige ifya pichumi, Levi (ye avanakwe vakwanukila ifya pichumi) nave atawe ifya pichumi. 
HEB.7.10	Pakuva Levi esalegalwa nda, neke iva wita wanda e mumo mumuvili gwa ukukwe Abulahamu, ulusika lwe Melekisedeki peakwitang'ana na ukukwe.
HEB.7.11	Lino wone uwukwilanikile wewuvelage wutufiche ukukola uwutambisi wa Avalevi (pakukola mwalulo avanu vanuche indagilo), mbi kwekuva na kuguluma kwa umutambisi yungi se mumigosekese ja Melekisedeki, pesi yula hela yeitambula mumigosekese ja Haluni? 
HEB.7.12	Pakuva uwutambisi pewupitwike, lwindahihyo na indagilo naso sipitukage. 
HEB.7.13	Nave Umutwa vetu ye mbesili iso sikumulonga yu mwene, e va ulukolo ulungi, na sipwali va mulukolo lwakwe nambi yumwi yeapigite pala pifunyo iva mutambisi. 
HEB.7.14	Lulonge pelu ulwa umwene egalilwe mulukolo lwa Yuda ulukolo lwe Musa salulonzili pealongige isa avatambisi.
HEB.7.15	Kangi ulukani ulu lulipelu hilo Umutambisi uyungi yeihwana na Melekisedeki yeakawonike. 
HEB.7.16	Uyo siapelitwi uwutambisi ukukola indagilo na uwulagise wa avanu uwakwanangika, pesi kwa uludali lwa uwumi uwutasila. 
HEB.7.17	Pakuva Uwandike Uwelu witigila, “Veve wi mutambisi kitasila, ukungendela imigosekese ja uwutambisi wa Melekisedeki.” 
HEB.7.18	Sweno, ululagi lula ululovela lwahesiwe pakuva lwe luhomefu na silwanosigi kinu. 
HEB.7.19	Pakuva indagilo sa Musa sisahwaniti ukukwisa ulukani lwelweluvesaga. Neke lino, apono pala pahalye uluhuvi ulunofu ululutye hilo, na uwimila lulo twihwana ukumuhegelela Nguluvi.
HEB.7.20	Siwita lulo hela ipa pololi ulwilapo lwa Nguluvi. Kumbi ulusika lula lwe avangi pevapeligwe uwutambisi ulwilapo ulo silwepololi. 
HEB.7.21	Neke Yesu apelitwe uwutambisi kwa ulwilapo ulusika lwe Nguluvi amutigilige:
HEB.7.21	“Umutwa ilapite,
HEB.7.21	na sisaapitula lweealulekite:
HEB.7.21	‘Veve wi mutambisi kitasila.’”
HEB.7.22	Uwimila ukusutana uko, Yesu ave kipingiko cha ulufingano ulunofu ululutye hilo.
HEB.7.23	Kangi kwina ukusutana ukuliwungi; iwo avatambisi avangi vewolofu pakuva vafwisige na sivahwaniti ukuva pevapigaga mbepali. 
HEB.7.24	Neke Yesu siindawe avene, umwene inana kitasila, uwutambisi wakwe siwihegagi kulumwene nangi. 
HEB.7.25	Uwimila lulo, umwene ihwana lino na mbepali ukuvapoka vala mbevali vevakumubitila Nguluvi ukugendela kulumwene, pakuva umwene inana kitasila avasukilage kwa Nguluvi.
HEB.7.26	Sweno, Yesu ye mutambisi umuvina yeakwilaniche hilo mu wugulumu wetu. Umwene mwelu, mugaya wananzi nambi nzanangifu mulumwene; asumuli mwa vanyanzanangifu na apelitwe indolo mbaka kuchanya. 
HEB.7.27	Umwene siindawe vala avatambisi avavina avangi; silumuvaji ukutawula inambika wekwache, ivangila inambika ya inzanangifu sakwe yumwene, pambele uwimila inzanangifu sa avanu vangi. Umwene apigite ulo sukumwi hela peitawulige yumwene nambika, na iyo yikwila mu imisika mbegili. 
HEB.7.28	Nachene ululagilo lwa Musa lwalwihagula avahomefu ukuva vatambisi vavina; neke ulwilapo lwa Nguluvi lwealuvikite mu mwilapo na lwelwahumite mu mbele ya ululagilo lumuhagwe Umwana yeavikitwe akwilaniche kitasila.
HEB.8.1	Sweno, ululutye mwa mbesili setwilonga lwe ulu: hwehwe twinave Umutambisi Umuvina yeindahihyo, yula ye akong'ome kundyo kwa ikigoda cha uwutwa cha umunyaludali Nguluvi kuchanya. 
HEB.8.2	Umwene ipigaga uwupisi wa umutambisi umuvina apono apelu hilo, kwekutigila mugati mwa ilihema ilya nachene ilisenge nu Mutwa, na si na avanu nda.
HEB.8.3	Yeyeavesaga mutambisi muhagule ukumutawulila Nguluvi ifitawulwa na inambika, na palulo nayi mutambisi Umuvina vetu lumuvaje avelage na ikinu cha ukutawulila inambika. 
HEB.8.4	Wone Umwene eave va baha ponivala, sieahwana nambi ukuva mutambisi, pakuva povali avatambisi avangi avitawula ifitawulwa ndawe indagilo we sihele silagila. 
HEB.8.5	Ifipigo fyawo fya uwutambisi ifyo figaniso hela na mwigigi gwa fila ifilikuchanya. Na lwe lwelwiwali na kwa Musa. Ulusika lweepipi ukusenga ilihema, Nguluvi amulonje, “Wuyapage chechekivesaga ukwiga kila ikiganiso walagilwe kula ku kidunda.” 
HEB.8.6	Neke lino Yesu apelitwe ikipigo cha uwutambisi ikinofu ukulutila cha avene, ndawe ulufingano lwealukangise mu vanu na Nguluvi lunofu ukulutila, pakuva ulutu lwakwe lwimye mu nyuviso sa ing'ani inofu isilutye.
HEB.8.7	Pakuva wone ulufingano lula ulwa ukutala lweluvelage lugaya wutenda, apepagaya ikivalwa cha ukuvika ulu ulwa kavili. 
HEB.8.8	Neke Nguluvi avasokime avanu vakwe peitigila:
HEB.8.8	“Ikimunyi kikusa, ilonga Umutwa,
HEB.8.8	pesambika ulufingano ulupya na avanu va Isilaeli na
HEB.8.8	avanu va mu Yudaya.
HEB.8.9	Ulufingano ulu silwihwana na lula lwendavikite na
HEB.8.9	avakukwawo ikimunyi kila pendavalongosige kwa uludali
HEB.8.9	ukuvahumya ku Misili.
HEB.8.9	Sivevahuvilwa mu lufingano lwangu; nambi nane
HEB.8.9	sindavatugiti, ilonga Umutwa.
HEB.8.10	Na ulu lwelufingano lwangu lwembika na vanu va
HEB.8.10	Isilaeli ifilo ifikusa, ilonga Umutwa:
HEB.8.10	Mbika indagilo sangu mu luhala lwawo, nu kwandika mu
HEB.8.10	numbula sawo. Nane mba Nguluvi vawo nawo vava vanu vangu.
HEB.8.11	Sipwali kangi umunu yeamwigisa umuyagwe, nambi
HEB.8.11	yeamulongela munyalukolo vakwe ukuta:
HEB.8.11	‘Mukagulage Umutwa.’
HEB.8.11	Pakuva avanu mbevali, vavina na vadodo,
HEB.8.11	savang'agula nene.
HEB.8.12	Nane ndivadegepela inzanangifu sawo,
HEB.8.12	na sisanziwuka kangi uwananzi wawo nambi.”
HEB.8.13	Na mukulonga sa ulufingano ulupya, Nguluvi alusakise lula ulwa ukutala; na chechekivesaga ikisakalaga nu kuva kilovela icho sikihaavagi ukuyaga.
HEB.9.1	Nalufingano ulwa ukutala lwe lwina ulwinungo lwakwe lwa ukusunyalila na kangi apono pa ukusunyalila apepasenge na avanu. 
HEB.9.2	Pawuyipwe ilihema lye pivala pailyo patambuligwe apono apelu. Ipo pepina ikimikiso cha itala, imesa na imikate ijemitawule kwa Nguluvi. 
HEB.9.3	Kunzingo ya ikibupa cha kavili, pepina ilihema pepatambuligwe Apono Apelu Hilo. 
HEB.9.4	Umo mugati pepopali pifunyo apawuyapile isahabu pakufung'ilisa uwufumba, na ilisandiko lya ulufingano, na lilyene lyelibake isahabu imbali mbesili, mugati umo mwemwina ikitonga cha isahabu ichekisope imana, na ingoda ya Haluni yeyeyilembwe amahamba, na fila ifibawo ifivili fyefyefyandikwe Ulufingano, 
HEB.9.5	pachanya pa ilisandiko pepina ifigawa finyamapiko ifyalagilige uwulipwali wa Nguluvi, na amapiko gegagubike apono pe inzanangifu sadegepiligwe. Neke lino, situhwaniti ukulonga wima ulwa ing'ani iso kangi.
HEB.9.6	Iso isapigigwe neke pambele swe save musimu ku vatambisi ukwingila wekwache pa ilihema lya pivala ukupiga uwupisi wawo. 
HEB.9.7	Neke umutambisi umuvina yeiyena yeingilige pihema lya kavili, nave apigige ulo kamwi peguvesaga mwaka. Na peingilige mugati ategulige idanda yeamutawulilige Nguluvi uwimila umwene na uwimila inzanangifu sa avanu isevapigite kwa uwugaya nzeli. 
HEB.9.8	Uwimila imigosekese ijo Umuhe Umwelu akwigisa pawelu ukuta ulusika lila lihema lya pivala pelye likali we limite, ing'asi ya ukwingilila Apono Apelu siyiladindulwa. 
HEB.9.9	Ulukani ulo che kiganiso cha imisika igi ja lino. Lwilagila ulwa ifitawulwa na inambika isitawulwa kwa Nguluvi sisihwaniti ukuwuyapa inumbula sa vala vevakusunyalila ukuva sikwilaniche. 
HEB.9.10	Pakuva iso mbesili sikwimila mu filyo, ifinywewa na imisimu igiliwungi na wungi ja ukukalava. Mbesili iso wulagise wa kwivala hela; na uludali lwayo lwalwiduga ulusika lwe Nguluvi iwuyapa wupya ifinu mbefili.
HEB.9.11	Neke Kilisito yeafisile, iva Mutambisi Muvina va ing'ani inofu, se kulino yesifikite, umwene ipigila pihema ilinofu na ilikwilaniche hilo, lyesiwuyape na amawoko ga vanu, kwekutigila ilyo silya mung'i umu umwagafilwe. 
HEB.9.12	Umwene inje Apono Apelu sukumwi hela, kangi sieategwi nambi danda ya mene nambi ya senga, pesi ulwa inje kwa danda yakwe yumwene, swe akutupela uwukombolwa uwutasila. 
HEB.9.13	Pakuva ukuhanyilwa avanu avahongawinya idanda ya imene na ing'ambakwa na kangi ikifu cha indamaa fikwesaga na ukuleta uwelu wa umuvili. 
HEB.9.14	Mbi idanda ya Kilisito, sisailutisa ya ukukola mu muhe va mbepali itawe yumwene we mugaya wulongwa fibi ofuga inziyiwuko senyu uluhuma mumipigile iminofu sambi mumupigile Nguluvi umumi.
HEB.9.15	Palulo Kilisito, yeagosise Ulufingano ulupya sambi vala avakemele na Nguluvi vanukile uwufunyilile wa mbepali na mbepali wealavahuvise, pakuva ifwa yiwonike iyikombolaga avanu uluhuma mula mu wananzi wevapigite ulusika lwa ulufingano ululovela.
HEB.9.16	Na mbepali ulwandiko lwa uwulagise wa umunu yeaihagula yula umunu yategula amalila ga uwunono wakwe paumwene yaafwe, ulo lwakwidikilwa pala pe ifwa yakwe yiva yeyifikite. 
HEB.9.17	Uwulagise uwo siwuhwaniti wupigilwe kinu mbaka pala peyiwonike ifwa, pakuva uwulagise siwipigilwagi kinu pe yula umunyakulagisa pe mumi. 
HEB.9.18	Nambi na lula ulufingano ulwa ukutala silwawuyipwi wone pagaya ukubohoka danda. 
HEB.9.19	Musa avimbye avanu indagilo mbesili ndawe lwesenzandike swe ndawe ategulige idanda ya isenga na imene pamwi nu lulenga, nu kukola uludete lwa hisopo nu wuhamba uwudung'u, swe akukihanyila ikitabu cha indagilo na vawo avanu mbevali. 
HEB.9.20	Musa atige, “Iyi ye danda iyikangasa ulufingano lwe mwivalagile na Nguluvi mwinatilage.” 
HEB.9.21	Kangi Musa ahanye ilihema idanda na ifinu fyevakolige muwusunyalile. 
HEB.9.22	Ena, nachene uwimila indagilo, fikwenda ifinu mbefili fihwane ukofugwa na idanda, na inzanangifu naso sidegepelwaga hela wone idanda yeyibohwike.
HEB.9.23	Ifinu ifi fye wita mwigigi hela gwa ifinu ifya nachene fya kuchanya, lwafivaje ukofugwa mung'asi yiyo. Neke ifinu fya kuchanya sifiguluma inambika inofu hilo iyilutye. 
HEB.9.24	Pakuva Kilisito siinji Apono Apelu apawuyape na amawoko ga vanu, pe wita wanda mwigigi hela gwa fila ifyanachene. Umwene iinje ukwene hilo kuchanya kwe kulino imite pa Nguluvi ukwimila hwehwe. 
HEB.9.25	Kangi umwene siingiligi pifunyo kitapilukila ndawe umutambisi umuvina yeingilige pifunyo peguvesaga mwaka weategwe idanda yesiyakwe. 
HEB.9.26	wone lweluve ndahihyo, Kilisito lwelumuvagila ukuteseka kolofu uluhuma ukugawa kwa ing'i. Neke lino imisika igi pegihegelela kuwusililo wayo, umwene awonike sukumwi hela, ukuhesa inzanangifu kwa ukwitawula yumwene nambika. 
HEB.9.27	Sweno, lwindahihyo yeyeavesaga munu ifwisaga sukumwi hela, swe asakwima pa wuhigilo wa Nguluvi, 
HEB.9.28	lwindahihyo nave Kilisito itawe nambika sukumwi hela sambi asihese inzanangifu sa awolofu. Pesaiwoneka ulwa kavili, siwita kangi akusa kukwihoma na inzanangifu, pesi ukuta kukuvapoka vala avakumusindila umwene.
HEB.10.1	Pakuva indagilo siva mwigigi gwa ifinu ifinofu ifikusa lwihwano ulwa ifya nachene, siluhwaniti ukukola inambika sisila isitawulwagwa mbepali mwa na mwaka sivanoose vave vakwilaniche avihelela pifunyo. 
HEB.10.2	Pesi ndahihyo lwelusilila baho pakutawulwa? Wone avanu iwo vevakumusunyalila Nguluvi vake vavelage wofugwe inzanangifu sawo nachene, sivake vipulika kangi ukuta vanyanzanangifu, na inambika iso mbesili ngesadusile. 
HEB.10.3	Neke ulwene ndahihyo inambika iso satawuligwe peguvesaga mwaka ukuviwusa avanu inzanangifu sawo. 
HEB.10.4	Pakuva idanda ya ing'ambakwa na imene siyihwaniti nambi ukuhesa inzanangifu.
HEB.10.5	Nambi Kilisito peasige mung'i, amutige Nguluvi:
HEB.10.5	“Siwawenditi inambika nambi ikitawulwa, neke ungelanikise
HEB.10.5	umuvili.
HEB.10.6	Ifitawulwa fya ukunyanya nambi ifya ukuhesa inzanangifu
HEB.10.6	sifikukunogela.
HEB.10.7	Ipo ndatige:
HEB.10.7	‘Nene ndibaha veve Nguluvi,
HEB.10.7	ndigelanise kukupiga
HEB.10.7	sewiwenda ndawe lwandikwe uwimila nene
HEB.10.7	mu kitabu cha Indagilo.’”
HEB.10.8	Ulwa ukutala atige, “Siwiwenda, nambi siwinogelwa na inambika na ifitawulwa, ifitawulwa fya ukunyanya nambi fya ukuhesa inzanangifu.” Alonzile ndahihyo nambi ulwene inambika isi mbesili satuwuligwe ukwimila indagilo. 
HEB.10.9	Kangi ndatige, “Nene ndibaha veve Nguluvi, ndigelanise kukupiga sewiwenda.” Ipo pepene pe Nguluvi ahesise inambika indovela na apono baho ahaalise iya ya Yesu. 
HEB.10.10	Pakuva Yesu Kilisito akwisise uwende wa Nguluvi, hwehwe tukofugwa inzanangifu setu na yila inambika ya umuvili gwakwe gwe agutawe sukumwi hela, swe yikwila.
HEB.10.11	Yeyeavesaga mutambisi va i Kiyudaya aipiga mu wusunyalile mbepali nu kutawula inambika sisilaga kolofu, inambika sesisihwaniti ukuhesa inzanangifu. 
HEB.10.12	Neke Kilisito atawe nambika yimwi wimila inzanangifu, inambika iyikwilaniche mbepali na mbepali ndawe ikalige kulubali lwa kundyo lwa Nguluvi. 
HEB.10.13	Uko isindila mbaka avatavangu vakwe pevavisilwe pasi ya amagulu gakwe. 
HEB.10.14	Sweno, uwimila inambika yakwe yimwi hela avawuyipe vave vakwilaniche kitasila vala avakofugwa inzanangifu sawo.
HEB.10.15	Nave Muhe Umwelu akutupela uwolelesi wakwe, ukutala itigila:
HEB.10.16	“Ulu lwe lufingano lwembuyapa nawo,
HEB.10.16	ifilo ifikusa, ilonga Umutwa:
HEB.10.16	Nene mbika indagilo sangu mu numbula sawo,
HEB.10.16	nu kwandika mu luhala lwawo.”
HEB.10.17	Kangi awilye ukutigila:
HEB.10.17	“Sisanziwuka kangi inzanangifu sawo,
HEB.10.17	nambi ifipigo fyawo fya uwananzi.”
HEB.10.18	Sweno, inzanangifu peyesihesiwe, sipava na lukani kangi lwa ukutawula inambika saukuhesekesa inzanangifu.
HEB.10.19	Sweno, vanyalukolo kwa idanda ya Yesu twikangaswa imitima ukwingila Apono Apelu. 
HEB.10.20	Umwene atudindulye ing'asi imya, ing'asi yinyawumi, ukugendela pala pa kibupa, kwekutigila ing'asi ya umuvili gwakwe yumwene. 
HEB.10.21	Sweno, twinave Umutambisi umutambule umunyaludali mukaye ya Nguluvi. 
HEB.10.22	Nambi lino tumuhegelelage Nguluvi kwa mitima imigolofu nu lufuuwo ulukwilaniche, mu numbula inzofuge uluhuma mu mahosa amabi, na mu mivili jesimyofuge nu lulenga ululengu. 
HEB.10.23	Twinatilage uluhuvi lwetu lwetukulwidikila, pakuva Nguluvi yeatwihuvise inyuviso sakwe vanachene. 
HEB.10.24	Tusugunalage ukwitanga yihwehwe sambi twiwile uludali lwa ukwiyenda nu kupiga inofu. 
HEB.10.25	Satulaguleka gula umusimu gula gwa ukukong'ana pamwi, ndawe avangi lwevipiga. Pesi lutuvaje twitangage nu ukulutisa, pakuva ndawe lwemukwilavila yinyenye, ulwa Ikimunyi kila cha Umutwa yekihegelye.
HEB.10.26	Pakuva, wone tuve petupiga inzanangifu kono we yetulukagwe ulwa nachene, ipo ino sikoyili inambika kangi yeyihwana ukuhesa inzanangifu. 
HEB.10.27	Lino chekisige ukusindila hela wetwina muhwehwe ugwa ukuhigwa na Nguluvi nu moto ugukwaka pakomi hilo gwesaguvalalisa mbevali vanyalubesa kulumwene. 
HEB.10.28	Umunu yeyeavesaga yesakwinatila indagilo sa Musa, ayiwulagwa kigaya nambi lusungu wone pave na uwolelesi wa vanu vavili nambi vadatu. 
HEB.10.29	Mbi ndawuli umunu yula yeakumwelanga Umwana va Nguluvi nu kuyibedala idanda ya ulufingano lwa Nguluvi lwelwamofwige, umunu yeakumuliga Umuhe va Nguluvi? 
HEB.10.30	Pakuva tumukagwe yula yealonzile, “Nene yenyomba umukole, nene nyomba,” na yula yealonzile kangi, “Umutwa saavahiga avanu vakwe.” 
HEB.10.31	Ukugwila mumawoko ga Nguluvi umumi ulo lukani lwakogofya hilo na hilo! 
HEB.10.32	Mwiwukage sesawonike ifilo fila ifya pamwandi pemwang'alikilwe ulung'ali lwa Nguluvi. Nambi ifilo ifyo mwatesike pakomi munzolofu. 
HEB.10.33	Apangi kangi mwalisilwe nu kuhongelwa inyoni pavanu; apangi mwidiche ukuhanga na vala vevatesekige ndahihyo. 
HEB.10.34	Mwahanzile uluteseko na vanyandinde, na pevavaposile uwunono wenyu mwakangalye muluhekelelo, pakuva mwalukagwe ukuta mwina uwunono uwulutye na uwutasila. 
HEB.10.35	Sweno, mulawuleka uwupifu wenyu, pakuva uwo wuvapela amahombo makomi, 
HEB.10.36	Lwinoga muvelage vakangalisi, sambi muhwane ukupiga sila seiwenda Nguluvi nu kwanukila kila cheahuvise. 
HEB.10.37	Pakuva ndawe Uwandike Uwelu uwilonga:
HEB.10.37	“Lusige lusika ludodo hela,
HEB.10.37	na yula yeakusa, aasa,
HEB.10.37	na safuvalila nambi.
HEB.10.38	Neke umunu vangu yemugolofu
HEB.10.38	afuuwa nu kunana;
HEB.10.38	neke wone apiluke ku mbele nene sindinogelwa na yuyo.”
HEB.10.39	Sweno, hwehwe situlimwavawo vala vevipiluka ku mbele nu kuyaga, pesi hwehwe twifuuwa na ukwikwamila inumbula setu.
HEB.11.1	Lino ulufuuwo kwekuva na uluhuvi lwa ing'ani sepetwihuvila, ukwidikila ing'ani sesisilava siwoneka pamiho getu. 
HEB.11.2	Pakuva avavaha va imitalo Nguluvi avidiche uwimila ulufuuwo lwawo. 
HEB.11.3	Ukukola ulufuuwo hwehwe tukulukagula ulwa ing'i yagafilwe kukola ulukani lwa Nguluvi, ifinu fyefiwoneka uluhuma mufinu fyesifiwoneka.
HEB.11.4	Uwimila ulufuuwo Habeli amutawulye Nguluvi inambika yeye nofu hilo ukulutila yila ya Kayini. Uwimila ulufuuwo lwakwe idikilwe na Nguluvi ukuva mugolofu; Nguluvi yumwene idiche ifitawulwa fyakwe. Uwimila ulufuuwo lwakwe nambi we afwe, akali pealonga.
HEB.11.5	Uwimila ulufuuwo Nguluvi amutegwe Enoki wesalingila mufwa. Sawoniki kangi pakuva Nguluvi yealamutegwe. Uwandike witigila ulwa wesialategulwa, umwene yealamunoje Nguluvi. 
HEB.11.6	Sweno, pesi ukukola ulufuuwo situhwaniti ukumunogela Nguluvi. Pakuva umunu yeyeavesaga akumubihila Nguluvi lumuvaje afuuwage ulwa Nguluvi pwali, na ulwa akuvahomba vala vevakumuninila.
HEB.11.7	Uwimila ulufuuwo Nguluvi amupavye Noha ulwa ing'ani isikusa pambele. Ndawe amupulikige Nguluvi, swe iwuyapa ikipugu ikikomi wuhulo mula apokilwe umwene pamwi na avanu vakwe. Na ing'i yahigitwe, Noha anuche uwugolofu uwihuma mu lufuuwo.
HEB.11.8	Uwimila ulufuuwo Abulahamu amupulike Nguluvi peikemelwa abite ku ng'i Nguluvi yealamupela yive yakwe. Nambi sieakukagwi kweabitige, nambi ndahihyo Abulahamu ahamite. 
HEB.11.9	Uwimila ulufuuwo ikalite mu wugenzi mung'i yealamuhuvise Nguluvi ukumupela. Ikalite uko mwihema ndawe lwevikalige Isaki na Yakobo, vala avevahangite muluhuviso lulula. 
HEB.11.10	Pakuva Abulahamu asindilige iboma ing'angafu, iboma ye Nguluvi yumwene ye museela yeaihosise lwe yiva nu kuyisenga.
HEB.11.11	Uwimila ulufuuwo nayi Sala afuuvitwe ulwa Nguluvi ikwisaga inyuviso sakwe, ave na filo nambi we yeagogwe. 
HEB.11.12	Nambi, ukuhuma kulumunu uyo yumwi, Abulahamu, yee wita umunu yeafwe, vawonike vanu wolofu wesivahwaniti ukuvalilwa ndawe ing'eng'esi sa kwilanga na uluhanga lwa mu mwani.
HEB.11.13	Avanu mbevali vafwe kono we vina lufuuwo. Vafwe wesivalava vanukila sila ing'ani se Nguluvi alavahuvise; neke kwa apataali vasiwene, swe viheya nu kuhekelela, nu kwidikila pawelu hela ukuta avene vevagenzi na avagaya pakusikimala mung'i. 
HEB.11.14	Avanu vevilonga ing'ani ndawe iso, ulo lwilagila pawelu ukuta visaka ing'i yawo vavene. 
HEB.11.15	Wone vake vakuyihosa ing'i yevahumite pamwandi, vake vava na ikilega cha ukupiluka kuko. 
HEB.11.16	Neke ali lino visaka ing'i inofu ukulutila, kwekutigila ing'i ya kuchanya. Nambi Nguluvi siakwipulika wungi pevakumutambula ulwa umwene ye Nguluvi vawo, pakuva yumwene yeavagelanikise iboma.
HEB.11.17	Uwimila ulufuuwo Abulahamu amutawe umwanakwe Isaka ave nambika pe Nguluvi amugelige. Uyo Abulahamu ye yula yeanuche uluhuviso lwa Nguluvi, neke nambi ndahihyo, idiche ukumutawula nambika umwanakwe yealiyena. 
HEB.11.18	Nambi we Nguluvi eamulonje, “Imbegalo yako yihuma kwa Isaka.” 
HEB.11.19	Na ulubali ulumwi nachene lwivililo Abulahamu aliafuuvitwe ulwa Nguluvi ahwana ukuvasilibula avafwe, na ulubali ulumwi nachene Abulahamu amwanuche kangi umwanakwe uluhuma kuvafwe.
HEB.11.20	Uwimila ulufuuwo Isaka avafunyilye va Yakobo na Esawu, sambi vanukile uwufunyilile uwukusa pambele.
HEB.11.21	Uwimila ulufuuwo Yakobo pee ali pipi ukufwa, avafunyilye avana mbevali va Yosefu, swe akumusunyalila Nguluvi kono we isipye ulubamba lwakwe.
HEB.11.22	Uwimila ulufuuwo Yosefu pe e pipi nu kufwa, avilite ulwa uluwuuko lwa va Isilaeli uluhuma mung'i ya ku Misili, na kangi ukuvalagisa lwa umufimba gwakwe.
HEB.11.23	Uwimila ulufuuwo avegasi va Musa vamufihite umwana uyo lusika lwa myesi gidatu uluhuma pa kwegalwa kwakwe. Vamuwene ukuta emwana munofu, na siwogwipi ululagilo lwa Umutwa.
HEB.11.24	Uwimila ulufuuwo Musa pe emunu muvina, abihye ukuvalilwa mwana va umwalive va Falawo. 
HEB.11.25	Awene ikiba ateseke pamwi na avanu va Nguluvi, silwindawe ukuhekelela mu nzanangifu lusika ludodo hela. 
HEB.11.26	Alukagwe ulwa ukuteseka uwimila Kilisito kwina kwambula kukomi hilo ukulutila uwunono mbewuli wa mung'i ya mu Misili, pakuva asindilige ukupelwa amahombo ga pambele.
HEB.11.27	Uwimila ulufuuwo Musa ahamite uluhuma ku Misili wesakogopa ililakali lya Umutwa; na sapilwiki ku mbele kangi, wita wanda emunu yealamuwene yula Nguluvi yesiwonekagi. 
HEB.11.28	Ukwimila ulufuuwo inatye i Pasaka ukuhangila idanda sambi umuwulasi va avana avavele alemwe ukuvapamisa.
HEB.11.29	Uwimila ulufuuwo avanu va Isilaeli valowike ibahali ya ku Siliya witigila wanda ye ing'i ng'afu; neke Avamisili pevagelige nawo ukulowoka vafwe mu lulenga. 
HEB.11.30	Uwimila ulufuuwo ilipuli lya iboma ya ku Yeliko lyagwe, avanu va Isilaeli peyevalipilime filo fimufung'ati. 
HEB.11.31	Uwimila ulufuuwo Lahabu munyamiho mataali siafwi pamwi na vala vevamubesige Nguluvi, pakuva ali avanuche vala avatandisi.
HEB.11.32	Sweno, ndonge kiki kangi? Pakuva sindipelwa ikilega ukolelela sa Gidioni, Balaki, Samusoni, Yefuta, Daudi, Samweli na avavisi. 
HEB.11.33	Uwimila ulufuuwo iva mbevali vihomite ligalu na Avatwa, neke vavadwese. Vapigite mu uwugolofu mwa mbesili, swe vakwanukila sila sealahuvise Nguluvi. Vabubite imilomo ja inyalupala, 
HEB.11.34	vasimise imyoto igikwaka, vakulwike ukuwulagwa na amamage. Nambi, vevahomefu vapelitwe uludali. Vevapifu mwigalu vavadwesise avanyigalu avagenzi. 
HEB.11.35	Na avang'inetu avevafuuvitwe vapilulilwe avafwe vawo viva vasilibwike.
HEB.11.35	Avamwi mwavene vabihye ukudindulilwa mundinde, vatesike mbaka ukufwa, sambi vasilibuke nu kwingila muwunani uwunofu uwulutye hilo. 
HEB.11.36	Avangi velanzilwe nu kutowa ni ngoda ni milegehi imiwopele ifisege vapinzilwe ni minyololo nu kusopwa mundinde. 
HEB.11.37	Vavakinyite na amaganga, vavadumwe swe vihuma pavili, vavawulige na amamage. Vayingige wevafwite ing'ingo sa imene na ing'olo, ve vanu vamikaa, vavatesige nu kupigilwa fibi. 
HEB.11.38	Nambi na ing'i siye yinoji ukuva na vanu avindawe iwo. Vayingige mubalali na mufidunda; vikalige mumapango na mumapalika mung'i.
HEB.11.39	Avanu iva mbevali vawonekige ukuva vanyaludali uwimila ulufuuwo lwawo. Nambi ndahihyo, sivanuchi sila mbesili se Nguluvi aliahuvise ukuvapela, 
HEB.11.40	pakuva Nguluvi eihosise imigosekese iminofu hilo igilutye ukwimila hwehwe, kwekutigila avene vevanukila pamwi na hwehwe.
HEB.12.1	Pakuva hwehwe twina lilugu ili ilikomi ilitupilime lya awolelesi. Sweno, tukilekelage ng'ani chechekivesaga kikututindasa, ni nzanangifu yila iyikutusila kolofu kolofu. Kangi tukimbilage mu wukangalisi tuvaleme avangi petukwitalanisa nawo. 
HEB.12.2	Tumulavage Yesu yeatuvanje ulufuuwo lwetu nave alukwisa. Uwimila uluhekelelo lwelwamusindilige, umwene akangalye ifwa mu musalaba, we sihosa lwa inyoni iyihuma mumo, na kulino akong'ome kundyo mukigoda cha umutwa cha Nguluvi.
HEB.12.3	Mwihosage ulwa ing'ani sesamufikite yula, lula lweakangalye ulubesa ulukomi kuvanu vanyanzanangifu. Sweno, mulatilivika imitima, nambi kufulugala. 
HEB.12.4	Pakuva petukwihoma ni nzanangifu, nyenye simulava mwihoma mbaka ukufikila ukubohola idanda yenyu. 
HEB.12.5	Ngali, yemusemilwe ing'ani sila isa ulusikimiko lwa imitima lwa Nguluvi akuvatambula nyenye ukuta mwivanakwe?
HEB.12.5	“Mwanangu, ulabedala inzigiso sa Umutwa,
HEB.12.5	nambi kufulugala pewikenyelwa,
HEB.12.6	pakuva Umutwa akumwigisa yeyeavesaga yeamwenda,
HEB.12.6	kangi akuvatova mbevali veakuvidikila ukuta vanakwe.”
HEB.12.7	Mukangalilage ukukenyelwa pakuva se nzigiso; Nguluvi akuvapigila nyenye nda mwivanakwe. Pakuva mwana yealikwi yesiayikenyelwa nu dade? 
HEB.12.8	Neke lino wone nyenye mulema ukukenyelwa ndawe avana vangi, sweno, nyenye simwivanakwe, pesi ukuta muva mwivana vamwihala. 
HEB.12.9	Ukulutila ulo, hwehwe tuvelage na ichoga kuvegasi vetu vevatweje na pevakutukenyela. Sweno, lutuvaje ukuva na ichoga hilo kuludadetu va kinyamuhe sambi tunane. 
HEB.12.10	Avegasi vetu va umu mung'i vatukenyelige lusika ludodo, ndawe lwevahosekesige ukuta avene, neke Nguluvi akutukenyela wimila ukwambula kwetu yihwehwe, sambi tuhange Uwelu vakwe. 
HEB.12.11	Ukukenyelwa si kinu cha luhekelelo nda, cha kuhuguvika, pambele ulukenyelo lwalwiveleka amaveleko ga uwikalakunoga uwa uwugolofu kwa vala avafunde mwalulo.
HEB.12.12	Sweno, mugololage amawoko genyu amang'enyangifu, nu kukangasa amafugamilo genyu amahomefu. 
HEB.12.13	Muvelage pemugenda mung'asi iya uwugolofu, sambi kila ikilema kilalemalila ng'ani pesi ukuta kiponage.
HEB.12.14	Mupifukage ukwikalasa na avanu mbevali mu wikalakunoga. Na mu migendele ija uwelu, pakuva sikwali umunu yealamuwona Umutwa pesi akwikala mu migendele gijo. 
HEB.12.15	Musugunalage hilo umunu yeyeavesaga alonga awuyase uwuwuya wa Nguluvi. Mwikomalilage sambi gulonga umubiki gwa uwuvafi gutopole mwa nyenye nu kuvawulaga awolofu nu wusungu wa gugo. 
HEB.12.16	Mwikomalilage ukuta mwa nyenye alawoneka umunu umugoni nambi munu yesakumwogopa Nguluvi, ndawe Esawu, yeagusise ululumbo lwa uwuvele wakwe ukwimila ikilyo cha ikimunyi kimwi. 
HEB.12.17	Nanye mulukagwe ukuta pambele peawendige apelwe uwufunyilile wula wewe wakwe, vamubihye, pakuva sipepokili kilega kangi cha ukuhongesa, nambi we akisakige ikilega icho kwa inzihosi.
HEB.12.18	Neke nyenye simufikiti ku che kihwanite ukupamiswa, mumoto ugukwaka, mulwisa tilili, na ikifulufumbi, 
HEB.12.19	nu mubumo gwa lipembe na iliswi ilyapulisige. Vala avapulike iliswi ilyo vagongolite ukuta valapulika kangi ulukani ulungi, 
HEB.12.20	pakuva sivahwaniti ukukangalila ululagi ulwelulagile; “Yeapamisa ikidunda iki nambi kive kikwamilwa, akinywa na maganga mbaka pifwa.” 
HEB.12.21	Iso mbesili sawonekige ng'ani isikogofya pakomi, nayi Musa alonzile ukuta, “Ngogopa kangi ndikuvila.”
HEB.12.22	Neke nyenye mufikite ku kidunda cha ku Sayuni, ku Boma ya Nguluvi Umumi. Mufikite mu Yelusalemu, iya kuchanya, kwe vakong'ine vanyivaha mbilima mbilima vesivahwaniti ukuvalilwa kulumwene. 
HEB.12.23	Mufikite ku mukong'ano umukomi gwa avavele va Nguluvi ve amatawa gawo gaandikwe kuchanya. Mwimite pa Nguluvi umuhisi va mbevali, na pa myuhe ja avanu vagolofu avawuyipwe vave vakwilaniche. 
HEB.12.24	Mufikite kwa Yesu ye awuyipe ulufingano ulupya, na ye idanda yakwe yeyabohwike yilonga ing'ani inofu hilo ukulutila yila ya Habeli.
HEB.12.25	Mwikomalilage mulamubihila yeilonga. Pakuva wone sivepiti pevamubihilige yula yeavakenyelige mung'i, ino saluhwana ndawuli ukumwepa yula yeakutukenyela uluhuma kuchanya. 
HEB.12.26	Ulusika lula ing'i yadengadengite uwimila umubumo, neke lino ihuvise ukuta, “Nene mbuyapa ing'i yidengedenge kangi neke si ng'i hela yiyena pesi na kuchanya kangi.” 
HEB.12.27	Ulukani ulu: “Kangi.” lukutulagila ulwa ukufihesa ifinu mbefili ifigave, ifidengadenga, mwafila ifyagafilwe, sambi fisigale fila fyesifihwaniti ukudengadenga.
HEB.12.28	Sweno, hwehwe tumulumbage pakuva tukwanukila Uwutwa uwuta dengadenga. Tuvelage ni kilumbo nu kumusunyalila Nguluvi mu ng'asi yeyimunogela, muwilevesi ni choga; 
HEB.12.29	pakuva nachene Nguluvi vetu indawe umoto ugukwaka nu kulalisa.
HEB.13.1	Muvelage we mwiyenda kinyalukolo. 
HEB.13.2	Mulasemwa ukuvanukila avagenzi; pakuva ukupiga ulo, avanu avangi vahwanite ukuvanukila vanyivaha kitalukagula. 
HEB.13.3	Muviwukage vala avasope mundinde wita wanda nanyenye musopitwe pamwi nawo. Muviwukage vala aviteseka wita wanda nayinyenye mwiteseka ndawe avene.
HEB.13.4	Ingomwa yivaje yipelwagwe ichoga, na avanu mbevali, na isivaje ingomwa sikwiswage. Nguluvi saavahiga avanya migendele imibi na avagoni.
HEB.13.5	Mulava vadobokesi va amagobole; fivakwilage ifinu fyemwinafyo. Nguluvi yumwene atige, “Sisanguleka nangi, nave ukukulekelesa.” 
HEB.13.6	Nambi tukwigelela ukulonga:
HEB.13.6	“Umutwa ye mutanzi vangu,
HEB.13.6	sisanzogopa.
HEB.13.6	Mbi umunu angita kiki?”
HEB.13.7	Muviwukage avalongosi venyu vevavadaliche ulukani lwa Nguluvi. Mwihosage hilo sa imigendele jawo, mukigage ulufuuwo lwawo. 
HEB.13.8	Yesu Kilisito ye mwene yuyula igolo, neng'ino na mbepali. 
HEB.13.9	Muliiga inzigiso isingi singi ingenzi. Uwuwuya wa Nguluvi wewene we wukuvakangasa inumbula senyu na siukutigila imisilo ja ifilyo; imisilo ijo sijamutanzili umunu yeyeavesaga yeaginatye.
HEB.13.10	Hwehwe twinapo pifunyo pala pevala vevakali pevalipigila ilihema, sivatawule ukulya ifilimumo. 
HEB.13.11	Na imivili ja ifikwamilwa fye idanda yaletigwe pifunyo na umutambisi umuvina nda nambika isa inzanangifu sanyanyigwe kwivala pa likambi. 
HEB.13.12	Na lwindahihyo nayi Yesu nave, sambi avese avanu ni danda yakwe yumwene, atesiswe nu kufwa pivala pa iboma. 
HEB.13.13	Sweno, tumubitilage umwene pala pivala iya ilikambi tukiteguse ululeko lwakwe. 
HEB.13.14	Pakuva umu mung'i twivagaya iboma iyinanaga mbepali; neke lino petuguluma yila iboma iyikusa. 
HEB.13.15	Sweno, ukukola kwa Yesu, tumutawulile Nguluvi inambika yinya lulumbo lwa mbepali, kwekuta ululumbo ulwitawulwa ni milomo jejikulidikila ilitawa lyakwe. 
HEB.13.16	Mulonga musemwe ukupiga inofu nu kwitanga, pakuva isi sesene se inambika isikumunogela Nguluvi.
HEB.13.17	Muvelage na ichoga ku valongosi venyu nu kwinatila indagilo sawo; avene vahele vilolela inumbula senyu, pakuva sawolelela isa uwupisi wawo kwa Nguluvi. Muvaleke vapige ifipigo fyawo kwa luhekelelo, si wuhuguvafu, na pa ulo nyenye simwambula uwinome.
HEB.13.18	Mutusukilage na yihwehwe. Tukwihuvila ukuta twina mitima myelu, pakuva twiwenda ukupiga isigolwike mbepali. 
HEB.13.19	Nguvagongola hilo musukilage sambi Nguluvi angufye amilule ukwenyu ndawe mweluhwanila.
HEB.13.20	Lino Nguluvi umunyawikalakunoga ye amusilibwe Umutwa vetu Yesu Kilisito umukwamila-ng'olo umuvina ukwimila idanda yakwe va ulufingano ulwa mbepali na mbepali, 
HEB.13.21	avakwilanisage muchechekivesaga kipigo kinofu, sambi mupigage isimuvaje umwene awuyapage mugati mwa nyenye, ukwimila mwa Kilisito sila isikumunogela umwene. Indolo yivelage kulu mwene, mbepali na mbepali! Ena.
HEB.13.22	Sweno, vanyalukolo, nguvagongola mwanukilage mu wulele ulukani ulu nu kuvasikimika inumbula, pakuva ndivandiche ing'ani. 
HEB.13.23	Ndiwenda ukuvalongela ukuta umunyalukolo vetu Timoti ye akadindulilwe uluhuma mundinde. Wone angufye ukufika ipa, tusasa nave pengusa ukwenyu.
HEB.13.24	Muvahungilage avalongosi venyu mbevali pamwi na avanu va Nguluvi! Vanyalukolo va ku Italiya vakuvahungila vitigila, Kamwene. 
HEB.13.25	Tukuvasukila mbemuli uwuwuya wa Nguluvi. Uwuwuya wa Nguluvi wuvesa na nyenye Ena.
JAS.1.1	Ukuhuma kwa Yakobo umukami va Nguluvi na va Umutwa Yesu Kilisito, kwa nyenye, ing'olo nyichumi na sivili, isitagalye mung'i mbesili! Kamwene!
JAS.1.2	Vanyalukolo vangu, mulukagulage ukuta mbepali pemwigelwa ulo lukuvanogela muhekelelage, 
JAS.1.3	pakuva mukulukagula ukuta ulufuuwo lwenyu pelwidwesa ukugelwa ukwindawe uko, pepene pemupelwa ulwikangaliso ulwihumila mumo.
JAS.1.4	Mwihuvilage hilo ukuta ulwikangaliso lwenyu luvakangasa mbaka ku mudugo, sambi muve mukwilaniche mumbali mbesili wesimwineema chechekivesaga. 
JAS.1.5	Neke wone uyumwi venyu akepite uluhala, sweno, lumuvaje amusukage Nguluvi ye amupela; pakuva Nguluvi akuvapelaga mbevali ifyolofu na mu wudeke. 
JAS.1.6	Neke lumuvaje peisuka avelage na ulufuuwo wesiisina na ludodo. Pakuva umunu yeisina indawe amavingo ga inyanza gegagisogoswa na ukutoswa na ikifulufumbi. 
JAS.1.7+JAS.1.8	Umunu yeindahihyo, yeisina pagati pa isilipavili na umugaya imimile mumigendele jakwe mbegili, alihuvila ukuta saapelwa kinu chechekivesaga ukuhuma kulu Mutwa nangi.
JAS.1.9	Umunyalukolo umumikaa lumuvaje ahekelelage ulusika lwe Nguluvi akumukung'umika pachanya; 
JAS.1.10	nave umunono lumuvaje ahekelelage peisulunulwa pasi na Nguluvi. Pakuva umunono saayaga ndawe ililuva lya mwihala. 
JAS.1.11	Pakuva ilisuva pelihohomoka na umungila gwalyo gwagwikasa ifimelo, na maluva nago gagilagala, na wuwunofu wago wawukwanangika. Lwindahihyo, nayu munu umunono saayaga mumo mufipigo fyakwe.
JAS.1.12	Alikiba umunu yula umufunyilile yeisigala muhuvilwa mu ukugelwa, pakuva peakangalye ukugelwa saapelwa ikipelwa cha uwumi we Nguluvi alavahuvise vala avamwenda umwene. 
JAS.1.13	Neke umunu peigelwa alatigila, “Ndigelwa na Nguluvi.” Pakuva Nguluvi sahwaniti agelwe na uwanangifu na yumwene sakumugelagi munu yeyeavesaga. 
JAS.1.14	Pesi umunu aigelwa na ukukwegelesewa na uwudobokesi wakwe yumwene. 
JAS.1.15	Uwudobokesi pewuve ndamunyafilo wakwegala inzanangifu, na inzanangifu nayo peyikange ifwa.
JAS.1.16	Vanyalukolo vangu, mulasangwa! 
JAS.1.17	Chechekivesaga ikipelwa ikinofu na chechekivesaga kipelwa ikikwilaniche kihumaga kuchanya; kihumaga kwa Dada, umugafi va uwenzelufu, umwene sipitukagi, kangi mugaya nambi imimile jejegivesaga ja ukupitukapituka. 
JAS.1.18	Ukwimila ukuwenda kwakwe yumwene atwejee ukukola ulukani lwakwe ulwa nachene, sambi hwehwe tuve wita amalongola mufigawa mbefili.
JAS.1.19	Vanyalukolo vangu avende, mwiwukage ulukani ulu yeyeavesaga munu avelage mupefu ukupulika neke alawa mupefu ukulonga, nambi ukuva na ililakali lya pipi. 
JAS.1.20	Pakuva umunyalilakali sahwaniti akwise uwende wa Nguluvi uwa uwugolofu. 
JAS.1.21	Sweno mugilekelage ng'ani imigendele imyaafu na imikalile imibi; mwanukilage kwa uwulele na lula uluhwanite ukusipoka inumbula senyu.
JAS.1.22	Muvelage mwivapisi va ulukani, mulemwage ukuva vapulisi hela, kono we mukwisanga. 
JAS.1.23	Yeyeavesaga munu yeipulikisa hilo ulukani kono wesipiga, uyo indawe umunu yeakwilava ulwihwano lwakwe yumwene mukilole. 
JAS.1.24	Akwilava yumwene, swe akwibitilaga, na sakwiyiwuka lweiwali. 
JAS.1.25	Neke umunu yeigosa wunofu indagilo iyikwilaniche yeyakuvapela avanu uwutemapawo, umunu yeigina ukwinatila nasi iva mupulisi na ukusemwa, pesi wita mupisi yeipiga uyo saafunyililwa mwa mbefili fyeapigaga.
JAS.1.26	Wone ihosa ulwa munyalufuuwo, kono we mulonga fibi na ukwisanga yumwene, ulufuuwo lwa umunu uyo lugaya kinu. 
JAS.1.27	Ulufuuwo ulofuge na ulugaya wananzi pa Nguluvi Dada lwe ulu: Ukuvatanga avana avakiva na avang'inetu avafwile mulugudo lwawo, na ukwikomalila wunofu ukuta mulatifuswa na isa mung'i umu.
JAS.2.1	Vanyalukolo vangu, pemwiva mukumufuuwa Umutwa Yesu Kilisito Umutwa va indolo, mulavahagula avanu. 
JAS.2.2	Tutigile umunu uyungi yeafwite inyamwidole mufyala imbuyapile isahabu na imyenda iminofu, akwingila pamukong'ano gwenyu, na baho kangi akwingila umunu umumikaa yeafwite fibi, 
JAS.2.3	wone mumupela ululumbo yula yeafwite wunofu na ukumutigila: “Kong'omale ipa apanofu,” na ukumutigila yula umumikaa, “Veve wimage uko,” apangi, “Kong'omale ipa pasi,” 
JAS.2.4	mbi ulo si lwe luhagu pagati apenyu? Mbi uwo uwulamusi wenyu siwuhumiti mumahosa amanangifu?
JAS.2.5	Vanyalukolo vangu avende, mupulikisage! Mbi Nguluvi si avahagwe avanu vala avamikaa mung'i umu sambi vave vanono mu lufuuwo na ukwanukila Uwutwa wealavahuvise vala avamwenda? 
JAS.2.6	Neke nyenye mukuvabedala avanu avamikaa! Mbi, avanono sive vawo vevakuvawonela na ukuvakuluna mbaka mu wuhigilo? 
JAS.2.7	Mbi sive vawo vevakuliliga ilyo ilitawa lyenyu ilinofu lyemwapelitwe?
JAS.2.8	Wone mwikwisa yila indagilo ya Umutwa ndawe yandikwe mu Wandike Uwelu; “Mwendage umunyafivawo vako ndawe lukwiyenda yiveve,” apo muva mwipiga wunofu hilo. 
JAS.2.9	Neke wone muvabagule avanu, ipo, mwipiga inzanangifu, nayo indagilo yivahiga nyenye ukuta mwivananzi. 
JAS.2.10	Yeakwananga ululagilo ulumwi mundagilo, uyo ava mwananzi ananzile indagilo mbesili. 
JAS.2.11	Pakuva yuyula yeatigee, “Ulava mugoni,” yeyuyo yealonzile kangi, “Ulawulaga.” Sweno, nambi wone supigiti uwugoni, kumbi uwulige, veve yewananzile indagilo. 
JAS.2.12	Sweno, mulongage na ukupiga wita avanu vesavahigwa ukukola indagilo isiletaga uwutemapawo. 
JAS.2.13	Pakuva uluhigilo lwalwiva lugaya lusungu kulumunu yesilagila ulusungu; nambi ndahihyo ulusungu lwalwidwesa uluhigilo.
JAS.2.14	Kwina ukwambula kuki, vanyalukolo vangu, pe umunu itigila ina lufuuwo we mugaya fipigo? Mbi ulufuuwo luhwanite ukumupoka? 
JAS.2.15	Tutigile yuva apangi umuhasa afulike mugaya myenda nambi ifilyo. 
JAS.2.16	Lwinoga kiki nyenye ukuvatigila iwo, “Mugendelage uludodi mukootage umoto pemwiguta.” Wesimukuvapela fila fyevagulwime mu wunani wawo? 
JAS.2.17	Lwindahihyo, ulufuuwo hela lwiyena pelugaya ifipigo ulo lufwe.
JAS.2.18	Neke umunu ahwanite atigile, “Veve wina ulufuuwo, nane ndina ifipigo!” Ena! Mundagilage lwe umunu ahwanite ave na ulufuuwo ulugaya ifipigo, nani ndivalagila ulufuuwo lwangu ukukola ifipigo fyangu. 
JAS.2.19	Veve wifuuwa ukuta kwali Nguluvi yumwi ulo lunofu! Na amasoka gagifuuwa lulo nu ukukuvila. 
JAS.2.20	Ve mupuva veve! Ngali, wisaka ukulagilwa ukuta ulufuuwo ulugaya ifipigo lufwe? 
JAS.2.21	Mbi Abulahamu ukukwetu lwave ndawuli ukwidikilwa ukuva mugolofu? Kwa ukwimila ifipigo fyakwe, ulusika lweamutawulige umwanakwe Isaki ave nambika pala pifunyo. 
JAS.2.22	Wilava, lino ukuta ulufuuwo lwakwe lwagendasige na ifipigo fyakwe; ulufuuwo lwakwilaniche mufipigo fyakwe. 
JAS.2.23	Ipo pepene pewakwilye wula Uwandike Uwelu uwitigilaga: “Abulahamu amufuuvitwe Nguluvi, na ukukola ulufuuwo lwakwe idikilwe ukuva munu mugolofu; na palulo Abulahamu atambulwe munyawiyendi va Nguluvi.” 
JAS.2.24	Mwilava, lino, ukuta umunu aakwidikilwa ukuva mugolofu ukwimila ifipigo fyakwe, si wita ukwimila ulufuuwo hela lwiyena.
JAS.2.25	Mbi si lwendahihyo na kwa yula umugoni Lahabu; apelitwe uwugolofu kwa ifipigo peavanuche vala avatume, na ukuvasindika vahume kwa ing'asi iyingi?
JAS.2.26	Sweno, ndawe umuvili pemugaya umuhe gufwe, lwelulo na ulufuuwo pelugaya ifipigo lufwe.
JAS.3.1	Vanyalukolo vangu, mwevangi mulemwa ukuva vigisi. Ndawe lwemukulukagula, hwehwe twe vigisi satuhigwa pakomi ukulutila avangi. 
JAS.3.2	Neke wone umunu siisooma mumilongele jakwe, sweno, uyo akwilaniche, na ahwanite awuvike muchoga uwunu wakwe mbewuli. 
JAS.3.3	Hwehwe twakusivikila ifwalasi ulupanda mumilomo sambi situpulike, na ukukola lulo twihwana ukusilongosa kukwekuvesaga kwetwiwenda. 
JAS.3.4	Ifipugu ifikomi nafyo, nambi we fikomi wuhulo, na fyafisugisiwa na ing'ala, fyafipitulwa na kanu kadodo ka ukulongokesa ifipugu, na ukukola kako umunyakugendya ahwanite ukukisindika kukwekuvesaga. 
JAS.3.5	Lwindahihyo, ululimi nambi we kigawamuvili kidodo mumuvili, lwakwitunumika wuhulo. Umoto mudodo guhwanite gunyanye ilikungu lihafu.
JAS.3.6	Welwiwali na ululimi lwindawe umoto. Lumemile uwaafu uwulipolofu, nambi we lwina kilega mumivili jetu na lwalwitagalisa uwaafu muwunu wetu mbewuli. Lwalwilalisa imikalile jetu mbegili ukukola umoto ugwihuma ku Lyoto ukwene. 
JAS.3.7	Avanu vahwanite ukukwamila ifikoko, na vakasuumite ukukwamila ifikoko mbefili, ifikoko fya mwihala, ifidege, inzoka na ifikoko fya mubahali. 
JAS.3.8	Asukuli yeahwanite ukulukwamila ululimi. Ululimi kinu chaafu, lugaya kisiko, na lumemile uwusungu uwuwulasi. 
JAS.3.9	Ukukola ululimi hwehwe twakumulumba Umutwa na Udadetu. Na ukukola lululimi lulo twakuvakotola avanu, avanu avagave mulwihwano lwa Nguluvi. 
JAS.3.10	Ing'ani isa ukukotola na isa ululumbo sihumaga mu mulomo gugo gumwi. Vanyalukolo vangu, ing'ani isi sisivaji ukwima ndahihyo. 
JAS.3.11	Ngali, umufwilo gwa ululenga gumwi guhwanite ukuhumya ululenga ululengu na ulutiigu? 
JAS.3.12	Ngali vanyalukolo vangu umusombe guhwanite guveleke iseituni? Apangi, Umusabibu guhwanite guveleke imisombe? Umufwilo ugwa ululenga ulunyamwino siluhwaniti guve na ululenga ulunono.
JAS.3.13	Mbi, ye nani munyaluhala mwanyenye? Sweno, alagilage ulukani ulu ukukola imigendele jakwe iminofu na mufipigo fyakwe ifinofu ifipigikila muwilevesi na uluhala. 
JAS.3.14	Neke wone imitima jenyu gimemile igila, imbipi na ulwiyendo, sweno, mulemwa ukwisumila na ukulonga uwudesi we mwisutana na isa nachene, 
JAS.3.15	uluhala lwandahihyo silwindawe ulwihumaga kuchanya, ulo lwa konivala, na si lwa kinyamuhe na umwanangifu. 
JAS.3.16	Pakuva pala pepina igila na ulwiyendo lwa uwusatilapakwe, ipo pava na liyoyo na ifipigo ifya uwanangifu. 
JAS.3.17	Neke uluhala ulwihumaga kuchanya, ulwa ukutala ulu lweesiwe, lwalwiwenda uwikalakunoga, uwulele na ulwitugaga avanu, lumemile ulusungu na lwalwiveleka ifipigo ifinofu, lugaya lubagu nambi wubuganisi. 
JAS.3.18	Uwugolofu ge maveleko ga inyadikwa se avawenda uwikalakunoga vavivyalila mu wikalakunoga.
JAS.4.1	Mbi kiki ikikwambusa amagalu mwitakile nu kwitova? Siukuta uwudobokesi wenyu wewulimwigalu mwanyenye. 
JAS.4.2	Mwidobokela ifinu na pakuva simwihwana ukuva nafyo, mukwidikila nambi ukuwulaga; mwidoboka ukulutila ukuva na ifinu, neke simukufiwona; nambi mukwitakila nu kwitova. Simwiva na finu pakuva simumukumusuka Nguluvi. 
JAS.4.3	Kangi, napemwisuka simwipelwa pakuva mwisuka fibi, mwisuka sambi mukwise isa uwudobokesi wenyu hela. 
JAS.4.4	Nyenye mwivanu yemwigaya uwihuvilwa ndawe avagoni. Mbi simukulukagula ulwa ukuva munyawiyendi va ing'i kwe kuva wimutavangu va Nguluvi? Yeyeawendaga ukuva munyawiyendi va ing'i uyo ayiva mutavangu va Nguluvi. 
JAS.4.5	Mbi mwitigila uwandike wugaya kinu uwitigila, “Nguluvi aiva na gila na Umuhe vakwe yeamuwuyipe ikale mwahwehwe?” 
JAS.4.6	Neke uwuwuya wetwipelwa na Nguluvi wunyaludali ululutye; ndawe lwewilonga Uwandike Uwelu, Nguluvi akuvabesa vanyakidada, neke akuvapela uwuwuya Avilevesi.
JAS.4.7	Sweno, mwivikage pa wulolesi wa Nguluvi; mumukanilage Setani nave avakimbila nyenye. 
JAS.4.8	Mumuhegelelage Nguluvi, nave avahegelela. Mofugage inumbula senyu nye mwevabuganisi! 
JAS.4.9	Muhuguvalage, muvembage nu kukwikula, uluheko lwenyu luvelage kivembo na uluhekelelo lwenyu luvelage kivembo kikomi. 
JAS.4.10	Mwilevesage pa Nguluvi, nave avapela ululumbo.
JAS.4.11	Vanyalukolo vangu, mulisokama yinyenye kwa yinyenye. Yakumusokama munyalukolo nu kumuhiga, uyo akwisokama nu kusihiga Indagilo. Lino wone veve isihige Indagilo, sweno, veve sipewinatila Indagilo pesi ukuta lino ukusihiga. 
JAS.4.12	Nguluvi ye iyena hela yemunyakusivika Indagilo na ukusihiga. Na yumwene yeiyena swe yahwanite ukupoka nu kuwulagila ng'ani. Sweno, veve wi nani mbaka umuhige umunu muyago?
JAS.4.13	Sweno, lino mupulikisage nyenye yemwitigilaga, “Neng'ino apangi imilawu tubita ku boma iyingi nu kwikala kuko umwaka mbeguli twisulusa nu kwambula,” 
JAS.4.14	Nyenye simuwuseli na wunani wenyu wewuva imilawu! Nyenye mwindawe ing'ungugu yeyayiva yipwali lusika ludodo hela na lusika ludodo kangi yayiva yinyekite. 
JAS.4.15	Ipo luke luvavaje mutigile, “Wone Umutwa awende apo tupiga iki apangi kila.” 
JAS.4.16	Neke, lino mwina kidada na ukwilumba, ikidada icho kibi sikinofu nda.
JAS.4.17	Sweno, umunu yula yesiipiga ulunofu lweakulukagula ulwa lumuvaje apige ava apigite inzanangifu.
JAS.5.1	Muse lino nyenye mwevanono! Muvembage muyeyele pakuva sivasila inalamu. 
JAS.5.2	Uwunono wenyu wuwosile, imyenda jenyu jilifilwe na imalata. 
JAS.5.3	Isahabu senyu na amagobole gatovelwa ing'angaga, ing'angaga iyo yiva wolelesi kwa nyenye nayo yilya na gimivili jenyu wita moto. Nyenye mwilundiche uwunono wenyu kwa ifilo fya ku wusililo! 
JAS.5.4	Mulavage, amahombo ga avakami venyu, ve vavakakalye imigunda jenyu, neke mutane ukuvahomba vikoola na ingoolo sawo sipulisa mumapulikilo ga Umutwa va amalugu. 
JAS.5.5	Mukikalite mung'i mumikalile ja ulwinomo. Yemwidutwifye ulwa ku kimunyi cha ukudumulwa. 
JAS.5.6	Mukamuhigite na ukumuwulaga umunu yesimwananga kinu, nave sakavapiluli lukani lubi.
JAS.5.7	Vanyalukolo vangu, mukangalilage ukusindila mbaka Umutwa pesaasile. Mumulavage, umulimi lweaisindila we ikangalila ifimelo fyakwe amaveleko isanga amanofu, weikangalila mwalulo. Umwene ayisindila angalyye indonya sa pamasika na isa palusuva. 
JAS.5.8	Nayi nyenye luvavaje ukuva na uwusindile; mukangasage imitima jenyu, pakuva ikimunyi cha ukusila Umutwa yekihegelye.
JAS.5.9	Vanyalukolo vangu, mulilonganza we yinyenye ng'ani mulonga muhigwe na Nguluvi. Umuhisi ye ave pipi, yakwingila. 
JAS.5.10	Vanyalukolo, wone muwende icholelesi cha ukwiga mu wusindile na ulwikangaliso muneseko, mwihosage isa avavisi vevalongige mwitawa lya Umutwa. 
JAS.5.11	Tukuvatigila iwo vafunyilile pakuva vakangalye. Mukapulike isa ulwikangaliso lwa Ayubu, na mukwiwuka lwe umutwa amupije pamudugo. Pakuva Nguluvi amemile uwunofu na ulusungu.
JAS.5.12	Ukulutila iso mbesili, vanyalukolo vangu, mulilapila kuchanya, nambi mung'i nambi ku kinu ikingi chechekivesaga. Mutigilage, “Ena.” Wone nachene mwidonya lulo, na “Nda.” Wone nachene lwelulo, na ipo pesisamuhigwa na Nguluvi.
JAS.5.13	Wone, pwali munu uyungi mwanyenye yeabanike, lumuvaje ifunyage. Wone, pwali yeihekelela lumuvaje imbage inzimbo isa ululumbo. 
JAS.5.14	Wone pwali umutamwa mwanyenye lumuvaje avakemele avavaha va likanisa, nawo vamusukila na ukumubaka amafuta mwitawa lya Umutwa. 
JAS.5.15	Wone vifunye mulufuuwo umutamwa apona; Umutwa amupela ikiba, na inzanangifu seapigite adegepelwa. 
JAS.5.16	Sweno, mwinaakilage inzanangifu senyu, na mwisukilage, sambi mupone. Ulwifunyo lwa umunu umunofu mwina ludali ukupiga nzolofu. 
JAS.5.17	Eliya ali munu ndawe yihwehwe. Ifunyite kwa mutima indonya yileke ukutonya, nayo siyatonyiti kwa lusika lwa myaka gidatu na myesi gimutanda. 
JAS.5.18	Sweno, ndawe ifunyige kangi, indonya ndawe yatonyige; na ing'i swe yiveleka wunofu. 
JAS.5.19	Vanyalukolo vangu, wone uyumwi venyu ibumangila mu inachene, na uyungi wone amupilule 
JAS.5.20	mulukagulage ukuta, uyo yeakumupilula munyanzanangifu uluhuma mung'asi iya uwuyasi, saayipoka inumbula yakwe ukuhuma mufwa, na inzanangifu sakwe inzolofu sasigubikwa.
1PE.1.1	Petulo, Umwigendo va Yesu Kilisito, kwa yemutagalye, mukwikala mu wugenzi uko ku Pondo, ku Galatiya ku Kapadokiya ku Asiya na ku Bitiniya. 
1PE.1.2	Mwivahagule na Nguluvi Dada ukwimila lula lwealakelite, na mukawuyipwe Velu na Umuhe, muve na ichoga kwa Yesu Kilisito, na ukofugwa na idanda yakwe. Nguvasukila uwuwuya na uwikalakunoga wongelekelage kwa nyenye.
1PE.1.3	Alumbwagwe Nguluvi na Dada va Umutwa vetu Yesu Kilisito! Ukukola ulusungu lwake ulukomi atuwuyipe twegalwe wupya muluhuvi ulunyawumi ukusilibukwa Yesu uluhuma kuvafwe, 
1PE.1.4	Na palulo twakusa upelwa uwufunyilile, wula we Nguluvi avaviche avanu vakwe. Nguluvi yeavaviche uwufunyilile wuwo kuchanya kula kwe siwuhwana ukuwola, nambi kwanangika, nave kukepa. 
1PE.1.5	Uwo sawuva wenyu nyenye ye ukukola ulufuuwo mwilolelwa wunofu muludali lwa Nguluvi akwimila uwupoki wula we yewukwilaniche kukugubulwa pawusililo wa imisika.
1PE.1.6	Muhekelelage ukwimila ulukani lulo, nambi kulino, kwa lusika ludodo, luvavagila ukuhuguvala pemwingendela mukupelwa ukulipolofu mukuteseka. 
1PE.1.7	Pakuva ulufuuwo lwenyu pelugelitwe luwoneka wunofu ukulutila isahabu yeyisakalaga, nayiyo yayigelwa mumoto sambi yinane. Lwindahihyo na ulufuuwo lwenyu sambi mwanukile ululumbo, indolo na uwutambule ikimunyi chesa agubulwa Yesu Kilisito. 
1PE.1.8	Nyenye mumwenda, simulamuwona; mukumufuuwa nambi we simukumuwona lino. Sweno, muhekelage, uluhekelelo lunyandolo lwesilwihwana na ukulongwa, 
1PE.1.9	pakuva mukwanukila uwupoki wa inumbula senyu ulo lwe lwidonyitwe na ulufuuwo lwenyu.
1PE.1.10	Avavisi vagosise neke vatandile isa uwupoki uwo, ndawe vavilige isa uwuwuya wayo we nyenye muke mupelwa. 
1PE.1.11	Vagelite vagikagule imisika na yeilongwa, tutigile ulusika lwe Kilisito alavaje ulupweng'enyu yeemugati mwawo, avilite ulwa ineseko isesimufika Kilisito na indolo yesayihumila mumo.
1PE.1.12	Nguluvi avagubulye ukuta ulusika pevalongige siso ing'ani se nyenye umo yemupulike ukuhuma kwa vala avatume vevavalaaliche Ulukani Ulunofu ukukola uludali lwa Umuhe Umwelu yeatumitwe uluhuma kuchanya, ikipigo chawo siche kwa ukwambula kwawo avene, pesi ukwimila nyenye. Iso se ng'ani se na vanyivaha vake vawenda ukusikagula.
1PE.1.13	Lino, mwimage munoge, mwikale miho, muluvikage uluhuvi lwenyu mbeluli mu wuwuya wula wesamupelwa ulusika lwa Yesu Kilisito pesaava awonike! 
1PE.1.14	Ndawe avana va Nguluvi vanyachoga mulidikila kangi ukwiga uwudobokesi uwuhonganyoni, wemukapigige pamwandi pemuke mukaali vapuva! 
1PE.1.15	Lino luvavaje muvelage velu mumigendele jenyu mbegili, ndawe yeavakemelye. Mwelu. 
1PE.1.16	Uwandike Uwelu witigila, “Muvelage mwivelu, pakuva nene ndi mwelu.”
1PE.1.17	Wone mukumutigila Nguluvi Dada yeihigaga yeyeavesaga kitabagula ukuling'ana na ifipigo fyakwe, apo mwikomalilage we mwiva na choga mumisika mbegili pemuli ku wugenzi. 
1PE.1.18	Pakuva mukulukagula ukuta nyenye mwivakombole uluhuma mumikalile jenyu imyaafu gila imilekelwa na avavaha venyu. Neke simwakombolilwe ukukola ifinu finyakwanangika: ukukola amagobole, isahabu, 
1PE.1.19	pesi kwa idanda iyinyandolo ya Kilisito, yee wita umwanang'olo umugaya wutenda nave limbilila. 
1PE.1.20	Umwene alimuhagule na Nguluvi ing'i wesiyilagawa, agubulilwe ifilo ifi ifya ukumudugo ukwimila nyenye. 
1PE.1.21	Ukukola kulumwene, mukumufuuwa Nguluvi yeamusilibwe uluhuma kuvafwe na ukumupela indolo na palulo ulufuuwo na uluhuvi lwenyu luli kwa Nguluvi.
1PE.1.22	Pakuva lino, ukukola ukuwidikila uwanachene, nyenye yemusesise inumbula senyu na ukuvenda avayenyu si muwubuganisi nda, lino mwiyendage kwa mutima mbeguli. 
1PE.1.23	Pakuva ukukola ulukani ulunyawumi lwa Nguluvi, nyenye mwegilwe wupya, sindawe avana va udadawo yeifwisaga, pesi va udadawo yesifwisagi kitasila. 
1PE.1.24	Ndawe Uwandike witigila;
1PE.1.24	“Yeyeavesaga indawe lisoli,
1PE.1.24	na indolo sakwe mbesili sindawe ililuva lya ilisoli.
1PE.1.24	Ilisoli lyalikalaga na amaluva, gagilagala.
1PE.1.25	Neke Ulukani lwa Umutwa
1PE.1.25	lwinanaga kitasila.”
1PE.1.25	Ulukani ulo lwe Lukani ulunofu lwemwadalikilwe.
1PE.2.1	Ino muwulekage uwanangifu mbewuli, uwudesi, uwulyalya, igila na ing'ani isa ukufililisa. 
1PE.2.2	Ndawe lula lwe avana fyali vavidobokela ilisiva, nayinyenye ndahihyo luvavaje muwendage hilo ilisiva ilyanachene lya ikinyamuhe, sambi ukukola uludali lwalyo muvine na ukukombolwa. 
1PE.2.3	Ndawe lwelwilonga Uwandike Uwelu, “Yemulukagwe ukuta Umutwa ye munofu.”
1PE.2.4	Lino, mumubitilage Umwene, ye liganga ilyumi lyevalibihye avanu; neke pa Nguluvi ye liganga ilihagule, iligusiwa amagobole molofu. 
1PE.2.5	Mumubitilage umwene mwiva ndawe amaganga amanyawumi musengelwe sambi muve kaye ya ikinyamuhe, umo mwemumupigila wita avatambisi avelu, ukutawulila inambika isa kinyamuhe isikumunogela Nguluvi ukukola kwa Yesu Kilisito. 
1PE.2.6	Pakuva Uwandike witigila:
1PE.2.6	“Lavage!
1PE.2.6	Ndivika uko ku Sayuni liganga likomi lya mulutu,
1PE.2.6	iliganga iligusiwaga pakomi lyendalihagwe.
1PE.2.6	Umunu yeamufuuwa yula ye umwene yelilyo liganga,
1PE.2.6	sisaahongelwa inyoni.”
1PE.2.7	Kwa nyenye yemwifuuwa, iliganga ilyo linyandolo pakomi; neke kwa vala vesivifuuwa,
1PE.2.7	“Liganga lyevalibihye avasenzi,
1PE.2.7	lino live liganga likomi lya mulutu.” 
1PE.2.8	Kangi Uwandike witigila,
1PE.2.8	“Ili ganga ilyo lye liganga ilikuvasa,
1PE.2.8	litalawe iligwisaga avanu.”
1PE.2.8	Avanu vakwikuvala pakuva siakulufuuwa lula ulukani; na lwelulo lwevawuyapilwe Uluhuma pamuvango.
1PE.2.9	Neke nyenye mwilukolo uluhagule, uwutambisi wa uwutema, ulukolo ulwelu, avanu vakwe yumwene Nguluvi, sambi mudalike ifipigo fyakwe finyandolo fyeavakemelye uluhuma mulwisa swe akuvingisa mu lung'ali lwakwe ulukomi. 
1PE.2.10	Ulusika ulungi nyenye simwe mwivanu, neke lino mukave mwivanu vakwe Nguluvi ulusika ulungi kangi simwe mwivawonele ulusungu, neke lino yemulwanuche ulusungu ulo.
1PE.2.11	Vanyawiyendi vangu nguvagongola nyenye wita avagayakwawo na avagenzi mung'i! Muwulekage uwudobokesi uwa isa umuvili isisutanaga na umuhe. 
1PE.2.12	Imigendele jenyu pa vamyanza givaje ukuva minofu hilo, sambi luve nambi pevavavakuvafila ukuta mwipiga imbi vahwane ukwimila ifipigo fyenyu ifinofu na palulo vamupele indolo Nguluvi ikimunyi pesaakusa.
1PE.2.13	Lino, mwivikage pasi pa ululagi mbeluli lwa avanu, ukwimila Ummutwa; ichoga kulu Mutema umuvina, 
1PE.2.14	ichoga kwa avatema va inanana vala avahagule nave ukuvahiga avananzi vapume na ukuvalumba vevipiga inofu. 
1PE.2.15	Pakuva Nguluvi ayiwenda mudogofyage ing'ani mbesili isa uwupuva isa ava avagaya luhala ukwimila ifipigo ifinofu fyemwipiga. 
1PE.2.16	Mwikalage wita avanu avatemapawo; neke mulakola uwutemapenyu ukupiga uwanangifu, pesi mwikalage wita vakami va Nguluvi. 
1PE.2.17	Muvelage na ichoga ku vanu mbevali, muwendage uwunyalukolo venyu, mumogopage Nguluvi, muvelage na ichoga kulu Mutema.
1PE.2.18	Nyenye mwevakami va mukaye, muvelage na ichoga ku vavina venyu muvapelage ululumbo mbeluli, wone vave vanofu, valele nambi vave vanyaluvifyo. 
1PE.2.19	Pakuva wone mwikangalila uwuvafi wa ineseko sesimwinogela neke pemulukagula ukuta Nguluvi iwenda ndahihyo, sweno Nguluvi avatanga. 
1PE.2.20	Pakuva mwambula kiki wone mukangalile ukuhigwa kwekwiling'ana na semwananzile? Neke wone mwikangalila ineseko nambi we mupigite inofu, Nguluvi avapela uwufunyilile ukwimila lulo. 
1PE.2.21	Iso semwakemelilwe; pakuva Kilisito yumwene atesike ukwimila nyenye, akuvalekela icholelesi, sambi mwigage imigendele jakwe. 
1PE.2.22	Umwene sapigiti inzanangifu, nambi lukani lwa uwulyalya silwapulisi mumulomo gwakwe. 
1PE.2.23	Ave iligwa siipilulyi nambi liligo; peatesekige umwene siipemyi, pesi avikite uluhuvi lwakwe kwa Nguluvi, umuhisi umugolofu. 
1PE.2.24	Yuyumwene asitegwe inzanangifu setu mumuvili gwakwe pala pa Musalaba, sambi tufwe ku nzanangifu, na ukunana ukwimila uwugolofu. Ukukola amavamba gakwe, nyenye yemuponite. 
1PE.2.25	Nyenye mwayagige ndawe ing'olo, neke lino yemumupiluche, umukwamila ng'olo na umulolesi va inumbula senyu.
1PE.3.1	Nayi nyenye mwe vang'inetu muvelage na ichoga ku vanu venyu, sambi wone vave povali avagosi vesivalafuuwa ulukani lwa Nguluvi vafuuwe pevilave imikalile jenyu. Simwikangalwa ukulonga lukani, 
1PE.3.2	pakuva vagiwona imigendele jenyu iminofu na ja ichoga kwa Nguluvi. 
1PE.3.3	Ukwihamba kwenyu kulava kwihamba kwa mwivala hela, ndawe imiwuyapile igilipolofu ja ukutiva ifwili na ukufwala ifinu ifiwuyapile isahabu, na ukufwala imyenda ja ulutogo. 
1PE.3.4	Pesi wuwunofu wenyu wuvaje wuvelage wa mugati muwunani wenyu uwanachene, uwunofu wesiwukwanangika uwulele wa inumbula, we wunyandolo pa Nguluvi. 
1PE.3.5	Ulo lwevihambite pidaha avang'inetu avagolofu, vevamuhuvilige Nguluvi, vevina ichoga ku vanu vawo. 
1PE.3.6	Ndawe icholelesi cha Sala, ali na choga kwa Abulahamu na amukemelige muvaha. Nyenye mukave lino vaalive wone mupige inofu wesimwituga kinu. 
1PE.3.7	Lwindahihyo nayi nyenye mwevagosi, muminanile na avavenyu luvavaje ukulukagula ukuta avene vadedemu palulo muvapigilage muchoga; pakuva nawo kangi savanukila ikipelwa cha uwumi cheakuvapela Nguluvi. Ipo pepene pe ulwifunyo lwenyu silubihilwa nda.
1PE.3.8	Pendisindilisa nditigila de: luvavaje ukuva na numbula yimwi, mahosa gamwi, luvavaje ukwiyenda kinyalukolo, ukuva vilevesi nyenye kwa yinyenye. 
1PE.3.9	Mulihombela ku vanu isa uwanangifu, liligo nanye mukwipilulila liligo; pesi muvasukilage uwufunyilile, pakuva nyenye mwakemelitwe na Nguluvi mwanukile uwufunyilile. 
1PE.3.10	Ndawe lwewilonga Uwandike Uwelu;
1PE.3.10	“Yeiwenda anogelwe na uwunani,
1PE.3.10	ukufiwona ifimunyi ifya uwunofu.
1PE.3.10	lumuvaje alemwa ukulonga
1PE.3.10	isa uwananzi na ukuwuleka
1PE.3.10	uwudesi.
1PE.3.11	Kangi ilegage na uwanangifu, apigage inofu,
1PE.3.11	asakage uwikalakunoga na awinatilage.
1PE.3.12	Pakuva Umutwa akuvalava wunofu
1PE.3.12	avagolofu
1PE.3.12	na ukulupulika ulwifunyo lwawo.
1PE.3.12	Neke akuvapitukila umugongo avanu
1PE.3.12	avanyakupiga isa uwanangifu.”
1PE.3.13	Ngali yenani yeahwana ukuvabedala nyenye wone mukwinatila ukupiga inofu? 
1PE.3.14	Wone nambi luvavagile ukuteseka ukwimila ukupiga inofu, apo mwina winomi. Mulogopa umunu yeyeavesaga, na mulidikila musine. 
1PE.3.15	Neke mumupelage indolo Kilisito iva Mutwa munumbula senyu. Muvelage mwimite munosile ukumupitula yeyeavesaga munu yeavawusa isa uluhuvi ululi mugati mwanyenye, 
1PE.3.16	ulwene mupigage ulo muwulele na ichoga. Muvelage na ulwiyiwuko ulunofu, sambi pemwiligwa, vala vevilonga imbi mumigendele jenyu iminofu wita mwivakilisito, vahongelwe inyoni. 
1PE.3.17	Pakuva iikiba ukuteseka ukwimila ukupiga inofu wone Nguluvi awende, sindawe ukuteseka ukwimila ukupiga isa uwanangifu. 
1PE.3.18	Pakuva Kilisito yumwene afwee ukwimila inzanangifu setu; afwee sukumwi hela swe lwikwila, umunu umunofu ukwimila avanangifu, sambi avasindike nyenye kwa Nguluvi, vamuwulige umuvili neke iva mumi ku lubali lwa umuhe; 
1PE.3.19	na ukukola uwunani wakwe ulubali lwa Umuhe ahele ukugidalikila imyuhe ja avafwee je mundinde. 
1PE.3.20	Iwo vevala vevabihye ukumwidika Nguluvi peavasindilige mulwikangaliso imisika Noha peawuyapige kila ikipugu. Mugati mu kinu icho vanu vakefu hela, kwekutigila vanu vimunana avapokilwe mululenga, 
1PE.3.21	ulwe kiganiso cha uwubatiso wewukuvapoka nyenye lino. Uwubatiso siwita hela wihesa ilikwi mumuvili, pesi lwe luhuviso lwa Nguluvi ulwipigikila mulwiyiwuko ulunofu. Lukuvapoka ukukola ulusilibuko lwa Yesu Kilisito, 
1PE.3.22	yula yeahele kuchanya na lino akong'ome ulubali lwa kundyo lwa Nguluvi, pamwi na avanyivaha imbali mbesili mbike kulumwene.
1PE.4.1	Pakuva Kilisito atesiike umuvili, nayi nyenye kangi luvavaje mukangalage mwikola ing'asi yiyo iyakwe; pakuva umunu peyeeatesike umuvili siivelagi kangi munzanangifu. 
1PE.4.2	Uluhuma lino, imikalile igivasigalye umu mung'i givagilwa ukusogoswa na seiwenda Nguluvi, si muwudobokesi wa uwunu. 
1PE.4.3	Ulusika ululutye muke na lusika lukomi ukupiga ing'ani sevipigaga avamyanza ndawe imigendele imyaafu, uwusatila penyu, uwugaasi, ulwitakilo na uwusunyalile uwubi wa ifihwananguluvi. 
1PE.4.4	Lino, avanu iwo vesivamuseli Nguluvi visasavala pevakuvawona nyenye simwihanga navene kangi mumikalile ijo imyaafu, na palulo vakuvaliga nyenye. 
1PE.4.5	Neke lutuvaje ukwilogola ulwa ulukani lulo pa Nguluvi yesahaava ukuvahiga awumi na avafwee! 
1PE.4.6	Ukukola lulo, Ulukani Ulunofu lwadalikwe na ku vafwee, sambi pevahigitwe umuvili nda vanu, pepene pevahwana ukwikala kinyamuhe ndawe Nguluvi.
1PE.4.7	Umudugo wa mbefili yewuhegelye. Sweno luvavaje muvelage na imigosekese na ichoga, sambi muhwane ukwifunya. 
1PE.4.8	Ukulutila mbesili mwiyendage kwa mutima gumwi, pakuva uwende wawigubika inzanangifu mbesili. 
1PE.4.9	Muvelage na uwudeke yinyenye kwa yinyenye wesimwihung'una. 
1PE.4.10	Yeyeavesaga mumo lumuvaje akolage ikipelwa cheapelitwe na Nguluvi ukwimila ukwambula kwa avangi, ndawe umuvisikiswa umunofu va ifipelwa ifilipolofu fya Nguluvi. 
1PE.4.11	Yeilonga lukani, ing'ani sakwe sivelage wita ing'ani sa Nguluvi, yeipigila lumuvaje apigilage muludali lweipelwa na Nguluvi, sambi mwa mbesili Nguluvi apelwa indolo ukukola kwa Yesu Kilisito, ye indolo na uludali fyakwe mbepali na mbepali! Ena.
1PE.4.12	Vanyawende vangu, mulasasavala ulwa ukugelwa kwa ukupugula kwemuhele mwigelwa wita wanda kinu kigenzi kikuvasila nyenye. 
1PE.4.13	Neke ulwene muhekelelage ukuta mwihanga ineseko sa Kilisito sambi muve na uluhekelelo lukomi ulusika pe indolo sakwe pesigubulwa. 
1PE.4.14	Muvinomi nyenye wone mwiligwa ukwimila litawa lya Kilisito; ulukani ulo lwilagila ukuta Umuhe va indolo, tutigile Umuhe va Nguluvi akwikala mwanyenye. 
1PE.4.15	Alava pwali munu yeiteseka pakuva muwulasi, muhiisi, mwananzi apangi mwanangifu. 
1PE.4.16	Neke wone umunu ateseke pakuva mukilisito, sweno, aliwona nyoni, pesi amupelage indolo Nguluvi, pakuva umunu uyo itambulwa mwitawa lya Kilisito.
1PE.4.17	Ulusika lwa uluhigilo yelufikite ukuvangila muvanu vakwe Nguluvi yumwene. Lino wone uluhigilo ulo lwivangila ukwetu hwehwe, sweno, ludugila piya kwa vala vesivifuuwa Ulukani Ulunofu lwa Nguluvi? 
1PE.4.18	Na “Wone lutalamu ku vanu avagolofu
1PE.4.18	ukupokwa;
1PE.4.18	luva ndawuli lino, kwa avagaya choga
1PE.4.18	kwa Nguluvi na vanyanzanangifu?”
1PE.4.19	Sweno, vala veviteseka ukugendela seiwenda Nguluvi, luvavaje ukukola ifipigo fyawo ifinofu, ukwivika pa lulagi lwa umugafi vawo yula ye uva ukwihuvilwa hilo.
1PE.5.1	Nene yendi muvaha ndinalo lukani lumwi lwenguvasuka nyenye mwe vavaha vayangu. Nene yinene ndilolelye mumiho gangu ineseko sa Kilisito na ndikuvye ukuhanga sila indolo sesasigubulwa. Nene nguvasuka 
1PE.5.2	mukwamilage kila ikipinga cha Nguluvi che kili mu likanisa lyangu, mulilolele si kwa kukangalwa, pesi kwa ukuwenda kwenyu. Mupigage ikipigo icho si kwakwimila uwudobofu wa amagobole, pesi kwa chesa mutima. 
1PE.5.3	Mulavasagila kwa mabatu vala avavike muwulolesi wenyu, pesi muvelage cholelesi kwa lilyo lipinga. 
1PE.5.4	Na ulusika lwe Umukwamila ing'olo umuvina pesa asile, nyenye samwanukila ingela ya indolo yesiyikepagi uwunofu.
1PE.5.5	Lwindahihyo nanye vanyakilambo luvavaje ukwivika mululagi lwa avavaha. Nyenye mbemuli luvavaje muvelage na uwilevesi sambi mwipigilage; pakuva Uwandike Uwelu witigila: “Nguluvi akuvabesa vanyalwidudumbo, neke akuvapelaga uwuwuya avilevesi.” 
1PE.5.6	Sweno, mwilevesage pasi pa iliwoko linyaludali lya Nguluvi, sambi avakung'umike pachanya mulusika lwakwe ulunoje. 
1PE.5.7	Mumusindikilage mbesili isivabanite na inalamu, pakuva umwene akuvalolela.
1PE.5.8	Mwikomalilage, muvelage miho! Pakuva umutavangu venyu, umwanangifu inyitila wita inyalupala iyikwidusa yifwima yungi yimwanange. 
1PE.5.9	Mwiyambilage, mukangalage mulufuuwo na wemukulukagula ukuta isindawe iso silaving'ine na vanyalukolo venyu bahapavesaga mung'i. 
1PE.5.10	Neke pemuve mutesiike lusika ludodo, Nguluvi yula ye yumwene che kilamuko cha uwuwuya mbewuli na yemwene yeakuvakemela muhange indolo sakwe isa mbepali ukukola ukuhanga na Kilisito. Yemwene yeavakwilanisa na ukuvawuyapila uwukwilanifu, uludali na ulutu ulukange. 
1PE.5.11	Kulumwene kuvelage uludali kitasila! Ena.
1PE.5.12	Ukwimila Silivano, umunyalukolo ye ngumwihuvila ndawe lwe nguluwona nene, ndivandiche nyenye ludodo hela ndivakangalise na ukuvalongela ukutigila kwa uwuwuya wa Nguluvi, mwikalage we mukange mwa wuwo.
1PE.5.13	Mwayuva yeali ku Babiloni akuvahungila, ye yumwene muhagule, lwindahihyo na yu mwanangu Maliko. 
1PE.5.14	Mwihungilage mwikola ulwinonelo kiva kilagilo cha uwende.
1PE.5.14	Nguvasukila uwikalakunoga uwuli mwa Kilisito.
2PE.1.1	Simoni Petulo, umukami na umwigendo va Yesu Kilisito. Kwa nyenye mbemuli yemukanuche ulufuuwo ululing'ene na ulwa hwehwe muwugolofu uwa Nguluvi vetu na umupoki Yesu Kilisito. 
2PE.1.2	Ukuta uwuwuya na uwikalakunoga wongelekelage kwa nyenye mukumukagula Nguluvi na Yesu Umutwa vetu.
2PE.1.3	Ukukola uludali lwakwe lwa ukuva Nguluvi, Nguluvi akatupelye mbesili setwiguluma, sambi twikale mumikalile iginya choga kwa Nguluvi mukumukagula umwene yeatukemelye tuhange indolo na uwunofu wakwe yumwene. 
2PE.1.4	Mwalulo yeatupelye ifipelwa ifikomi na ifigusiwaga amagobole molofu fyealatuhuvise, sambi ukukola ifipelwa fifyo muhwane ukwilega pataali na uwudobokesi uwubi uwuli mung'i, na muhwane ukuhanga muwunu wakwe wa ukuva Nguluvi. 
2PE.1.5	Nambi ukwimila lulo, musugunalage na ukuwila uwunofu mulufuuwo lwenyu, muwilage uwukagusi muwunofu wenyu, 
2PE.1.6	na ukwitanila muwukagusi wenyu, ulwikangaliso mukwitanila kuko, ichoga kwa Nguluvi mulwikangaliso lwenyu, 
2PE.1.7	muchoga chenyu mukangasage uwunyalukolo, na uwende na uwunyalukolo wenyu. 
2PE.1.8	Mwiva na ululumbo mbeluli ulo muwolofu, luvatanga ukuva vapisi avapifu na mwambula mukumukagula Umutwa vetu Yesu Kilisito. 
2PE.1.9	Neke umunu yeagayite iso uyo mubofu, sahwana ukulava, na yeasemilwe ukuta yeakesiwe inzanangifu sakwe indovela.
2PE.1.10	Sweno, vanyalukolo vangu, musugunalage hilo ukuluwuyapa ulo ulukemelo lwenyu lwemwakemelilwe na Nguluvi luvelage lukani lwembepali luli muwunani wenyu; wone mugendele lulo sisamugwa nangi. 
2PE.1.11	Mwalulo pemuhwana ukupelwa uwugolofu uwukwilaniche ukwingila muwutwa uwa mbepali wa Umutwa na Umupoki vetu Yesu Kilisito.
2PE.1.12	Kangi nginaga ukuviwusa mbepali ing'ani isi, nambi we yemusikagwe, na mukange muwanachene wemwawanuche. 
2PE.1.13	Nditigila ulu lukani lugolofu kwa nene, ulusika mbeluli lwembesaga ndinana ipa pa ing'i, ukuvakangasa imitima na ukuviwusa ulwa ing'ani isi. 
2PE.1.14	Ngulukagula ukuta yesambi tukwileka na umuvili ugu ugunya kufwa, ndawe Umutwa lweandonje wima hela. 
2PE.1.15	Lino, ngihaga ukuvasakila ifipeto ifya ukuviwusisa ing'ani isi peluvesaga lusika, pemba yefwe.
2PE.1.16	Petwavigisige ulwa ukusa kwakwe ukunyandolo Umutwa vetu Yesu Kilisito, sitwakweti isimo hela isa malanga ingaya kinu. Hwehwe twayiwene indolo yakwe mumiho getu yihwehwe. 
2PE.1.17	Hwehwe twetwipwali peapeligwe ululumbo na indolo na Nguluvi Dada, ulusika pelyapulise iliswi ukuhuma kulumwene ye umwene ye Ndolo Ingomi, litigila; “Uyu ye Mwanangu Umwende, yendinogelwa nave.” 
2PE.1.18	Kangi, yehwehwe yetwapulike iliswi lilyo ukuhuma kuchanya ulusika petwepamwi nave pala pa kidunda ichelu. 
2PE.1.19	Kangi, ulukani lwa avavisi vatulonje vikangasa ulukani lwiva nda lung'ali ulwing'alika apono panyalwisa mbaka kukimunyi kikila pesa kwidandaluka na ulung'ali lwa ing'eng'esi inenawufuku pesaying'alika munumbula senyu. 
2PE.1.20	Ukulutila kwa siso, neke ulwene, mwiwukage ukuta sikwali umunu yeyeavesaga yeahwanite aganule yumwene uwuvisi we wuli muwandike Uwelu. 
2PE.1.21	Pakuva sikololi ulukani lwa uwuvisi ulwihumaga muwende wa avanu, pesi avanu valonzile ulukani lwa Nguluvi visogoswa na Umuhe Umwelu.
2PE.2.1	Vawonike avavisi ava uwudesi pagati nagati pa avanu, na lwindahihyo avigisi ava uwudesi savawoneka pagati nagati apenyu. Avanu iwo savigisa inzigiso isihahite na ukumubihila Umutwa yeavakombwe, na ukwimila lulo savasukanisa ukwiyambusa sambi vasile. 
2PE.2.2	Kangi avanu wolofu viiga imigendele gijo imyaafu, vakuvambusa vavene, avangi savabedala ing'asi iya uwanachene. 
2PE.2.3	Ukukola uwudobokesi wawo uwubi vakwavila uwunono ukwimila ukuvalongela isimo isa uwudesi, uluhuma pidaha uluhigilo lwawo pololi na lwisindila!
2PE.2.4	Avanyivaha vavelige vipiga inzanangifu, Nguluvi savawonii ulusungu, pesi avasopite ku moto gwa ku Gehena kula kwevapinge visindila ikimunyi kila icha uluhigilo. 
2PE.2.5	Nguluvi siayiwonii ulusungu ing'i iya pidaha, pesi alaje ing'uka ingomi yuse mung'i yila iya avanu avagayi choga kwa Nguluvi; neke Noha ye awudalike uwugolofu, Nguluvi amupokite pamwi na avanu avangi avimufung'ati. 
2PE.2.6	Nguluvi ayihigite iboma iya ku Sodoma na ku Gomola, ayilalise na umoto, akusiwuyapa sivelage cholelesi cha ing'ani isikusa ukuvafika avanu agayi choga kwa Nguluvi. 
2PE.2.7	Amupokite Luti, umunu munofu, ye avifisiwe pakomi na imigendele imyaafu ija avanu avayasi. 
2PE.2.8	Luti ikalige pagatinagati pa avanu vawo, na ifilo fyolofu inumbula yakwe yahuguvalige pakomi peyeapulike isa ifipigo fyawo ifyaafu. 
2PE.2.9	Sweno, Umutwa alukagwe lwe avapoka uluhuma mukugelwa avanu avanyachoga kwa Nguluvi, na lula lweavavika avanangifu vapumage mbaka ku ikimunyi kila icha uluhigilo, 
2PE.2.10	na hilo vala vevakwiga uwudobokesi uwubi uwa imivili na ukubedala ululagi.
2PE.2.10	Avanu iwo vagaya choga kangi vanyalwitupyo; vakufiliga na ukufibedala ifigawa ifinyandolo ifya kuchanya. 
2PE.2.11	Neke avanyivaha, vala vevina ululagi na uludali ukulutila vawo avigisi ava uwudesi, sivakufisongela nambi ukufiliga ifyo pa Nguluvi. 
2PE.2.12	Avanu iwo veviligaga chechekivesaga kila chesivakiseli, vindawe ifikoko ifigaya uluhala, fyefyakwegalwa na pambele vakufibata vidumula! Savasindwa ukwimila uwanangifu wawo vavene, 
2PE.2.13	na savahombwa ineseko ukwimila ineseko sevakambwise. Uluhekelelo lwawo kwekupiga chechekivesaga chekikwisa isa uwudobokesi uwa imivili jawo, kangi upigila siso mukimunyi hela. Avanu avindahihyo vileta uwuhonganyoni pevikong'ana na nyenye mumbungo senyu mufingi ifikomi, kono we uhekelela imigendele jawo ija uwuyasi. 
2PE.2.14	Amiho gawo gamemile uwugoni na uwutiganu wawo ukupiga inzanangifu wugaya wudugo. Vakuvakwegelesa avanu vesivasikimafu mulufuuwo, avana vanyaluleko. 
2PE.2.15	Vakayilesile ing'ani ingolofu, vakayasile na ukwiga ing'asi yeafwatite Balamu, umwana va Beoli, ye awendite apelwe ukwambula ikola uwudesi, 
2PE.2.16	swe ikenyelwa ukwimila uwanangifu wakwe. Idogovi inyakibubwi yalonzile, yidogofya uwugulufu wa umuvisi.
2PE.2.17	Avanu iwo wita imifwilo igikasile, wita amafufu agipugwa na ikifulufumbi; uwikalo wawo wevagelanisiwe pepala apono panyalwisa ulukomi. 
2PE.2.18	Vilongaga ing'ani isalwitupyo na isa uwupuva, na ukukola uwudobokesi wawo uwaafu uwa imivili ukuvagwilisa vala vevakilegite ifilo fya pipi uluhuma kuvanu avakwikala muwanangifu. 
2PE.2.19	Vakuvahuvisa avanu avangi ukutigila vava vatemapawo, kumbi avene we vanyawingi va uwuyasi, pakuva umunu aiva munyawingi wa chechekivesaga chekimuvika muwutema wacho. 
2PE.2.20	Avanu vevakasupatwike uluhuma muwuyasi wa umu mung'i peyevamukagwe Umutwa na Umupoki vetu Yesu Kilisito, neke wone vidikile ukwibatika na ukusagilwa kangi na uwuyasi wuwo, iwo vakwanangika wuhulo ukulutila ulwa pamwandi. 
2PE.2.21	Luke luva iikiba kwa avene wone vevalemwe ukuyikagula ing'asi iya uwugolofu sindawe ukuyikagula na kangi ukuyileka na ukuluyasa ululagi ulwelu lwevanuchee. 
2PE.2.22	Poluli ululongwa ulwitigilaga! “Imbwa ya yakugapilukila amadeesi gayo yiyene.” na ulungi ulwitigilaga: “Ingubi inzofuge yakwigalangasa mulidope kangi!” lwelwiwali kw avene lino.
2PE.3.1	Vanyawiyendi vangu, iyi ye balula iya kavili yenguvandikila nyenye. Mu balula iso we sivili ngelite ndamuse amahosa genyu amanofu kwa ukuviwusa ing'ani isi. 
2PE.3.2	Ndiwenda mwiwukage ing'ani sesalonzilwe pidaha na avavisi avelu, na lula ululagilo lwa Umutwa na Umupoki ulwasile ukukola na avigendo venyu. 
2PE.3.3	Ukutala kwa mbesili mulukagule ukuta ifimunyi fya kumudugo savasa avanu ve imigendele jawo gisogoswa na uwudobokesi wawo uwubi savavelanga nyenye, 
2PE.3.4	na ukutigila: “Alihuvise ukuta aasa! Ngali lino alikwiya? Ing'ani sesisila hela uluhuma avakukwetu pevevakaali wumi; ing'ani sindahihila uluhuma pamuvango gwa ing'i!” 
2PE.3.5	Avanu iwo, wesivituga, vavisemwa ukuta pidaha Nguluvi alonzile, swe ing'i na kuchanya sagafilwe. Ing'i yagafilwe ukuhuma mululenga na ukukola ululenga; 
2PE.3.6	na kangi kwa ululenga lulo, kwekuta lula ululenga lwa ing'uka ingomi, ing'i iya imisika gila yasisile tipu. 
2PE.3.7	Neke kuchanya na ing'i iya lino silolelwa ukukola ulukani lwa Nguluvi ukwimila ukwanangwa na umoto. Mbiike ukwimila Ikimunyi kila pe avanu vesivakumogopa Nguluvi savahigwa na ukusilila ng'ani.
2PE.3.8	Lino, vanyawiyendi vangu, mulabedala kinu kimwi! Pa Umutwa, ikimunyi kimwi kiling'ene na imyaka mbilima na imyaka mbilima giling'ene na ikimunyi ikimwi. 
2PE.3.9	Umutwa sahaava ukukwisa sila sealahuvise ndawe avanu avangi lwe vakwihosa ukuta ihaava. Umwene ina uwusindile wukomi ukwimila nyenye, pakuva siiwenda nambi uyumwi venyu ayage, pesi akuvakwega mbevali vafikile kukuhongesa inzanangifu sawo.
2PE.3.10	Ikimunyi icha Umutwa sachusa wita muhiisi. Kuchanya na kwilanga sakuyagilila ukwimila umubumo umukomi, ifinu fyawo ifilovesi safilalisiwa nu moto, nayo ing'i na ifipigo fyawo safiyagila pamwi. 
2PE.3.11	Lino pakuva mbefili safyanangwa ndahihyo, ngali nyenye luvavaje ukuva mwivanu va kinyandawuli? Luvavaje mwikalage muwelu na ukuva ni choga kwa Nguluvi, 
2PE.3.12	Mwisindila ikimunyi kila cha Nguluvi na ukukisuka changupe ukusa Ikimunyi che kuchanya sakulalisiwa nu moto na ukwanangika, na ifinu mbefili ifilovela safinyeka ukwimila umungila umukali. 
2PE.3.13	Neke hwehwe ukwimila uluhuviso lwakwe, twisindila kuchanya ukupya na ing'i imya iyimemile uwugolofu.
2PE.3.14	Lino, vanyawiyendi vangu, pemuva mwisindila Ikimunyi kila musugunalage hilo ukwiyesa mwiva simwivananga kinu pa Nguluvi, na ukwilamula nave. 
2PE.3.15	Luvavaje muluwonage ulwikangaliso lwa Umutwa ukuta che kilega chemwipelwa sambi mupokwe, ndawe Pawulo umunyalukolo vetu umwende lweavandiche ikola uluhala lweapelitwe na Nguluvi. 
2PE.3.16	Posili ing'ani isingi de mubalula sakwe se nalamu hilo ukusikagula wunofu, ing'ani se avanu avapuva, avagaya imimile, vakusiyasa ndawe lwevahele viyasa mu Uwandike Uwelu uwungi. Palulo vakwisukanisa vavene vayasiwe na ukwanangilwa ng'ani.
2PE.3.17	Neke nyenye, vanyawiyendi vangu, yemulukagwe ulukani ulu. Lino, muvelage na uwikomalile mulonga muyasiwe na uwananzi wa avayasi, mugwe uluhuma mumimile jenyu igikange wunofu. 
2PE.3.18	Pesi nditigila muginage ukuvina mu wuwuya na mukumukagula Umutwa vetu na Umupoki Yesu Kilisito. Indolo sivelage kulumwene, lino na kumbepali Ena!
1JN.1.1	Tukuvandikila isi uwimila ulukani lwa uwumi lwelwepoluli uluhuma pamuvango. Hwehwe twalupulike nu kuluwona mumiho getu yihwehwe, ukuluhuvila nu kulwibata na amawoko getu yihwehwe. 
1JN.1.2	Na uwumi uwo pewawonekige hwehwe twawuwene na kulino tukuwolelela nu kuvalongela isa uwumi uwo wa mbepali na mbepali wewewikwali kwa Dada wewavikitwe pawelu kwa hwehwe. 
1JN.1.3	Icho chetwakiwene nu kukipulika icho chetukuvadalikila nanye kangi, sambi muhwane ukuhanga nahwehwe mu uwulilumwi wetwinawo na Dada nu mwanakwe Yesu Kilisito. 
1JN.1.4	Tukuvandikila nyenye ing'ani isi sambi uluhekelelo lwetu lukwilanikile.
1JN.1.5	Sweno, ulukani lwetwalupulike kulumwene Yesu nu kuvadalikila lwe ulu: Nguluvi ye lung'ali, na kulumwene kugaya lwisa lwelweluvesaga. 
1JN.1.6	Wone tutigile twina uwulilumwi nave, baho baho tukwikala mulwisa, apo tuva tulonzile wudesi na situkwikala mu wanachene. 
1JN.1.7	Neke wone twikale mu lung'ali, ndawe umwene nave lweali mulung'ali, sweno, twiva na uwulilumwi yihwehwe, na idanda yakwe Yesu Kilisito umwanakwe, yikutofuga inzanangifu mbesili.
1JN.1.8	Wone tutigile twivagaya nzanangifu, apo tukwisanga yihwehwe, na inachene yisumuli mwahwehwe. 
1JN.1.9	Neke wone tuhongese inzanangifu setu, sweno, Nguluvi ye va kwihuvilwa na mugolofu, nave atudegepela inzanangifu setu nu kutofuga mu wananzi mbewuli. 
1JN.1.10	Wone tutigile ulwa situlapiga inzanangifu, apo tumupela Nguluvi uwudesi, nu lukani lwakwe lusumuli mugati mwahwehwe.
1JN.2.1	Nye vanangu, nguvandikila ing'ani isi, sambi mulemwe ukupiga inzanangifu. Neke wone lulonga umunu ave apigite inzanangifu, twinave uyumwi ye akutusukila kwa Dada, ye Yesu Kilisito umugolofu hilo. 
1JN.2.2	Kilisito ye nambika yeyayihesa inzanangifu setu; na siukuta inzanangifu setu hwehwe hela, pesi na inzanangifu sa konivala mbekuli.
1JN.2.3	Wone twinatile indagilo sa Nguluvi, apo, pe tuhwana ukuva nu luhuvi ulwa tukumukagula. 
1JN.2.4	Umunu wone atigile ukuta akumukagula, neke ave siakwinatila indagilo sakwe, apo, umunu uyo mudesi, na inachene yisumuli mulumwene. 
1JN.2.5	Neke umunu yeyeavesaga yeakwinatila ulukani lwa Nguluvi uyo yemwene yeina uwende uwukwilaniche wa Nguluvi mulumwene. Palulo petuhwana ukuva nu luhuvi ulwa twihanga nave. 
1JN.2.6	Umunu yeyeavesaga yeitigila ulwa ahanzile na Nguluvi, lumuvaje ikalage ndawe lweikalige Yesu Kilisito. 
1JN.2.7	Nye vanyawiyendi vangu, ululagilo ulu lwenguvandikila si lupya nda: lwe lulagilo lulula lwa pidaha lwelwemwinalo uluhuma pamwandi. Ululagilo ulo lwa pidaha lwe lula ulukani lwemwalupulike. 
1JN.2.8	Nambi ndahihyo, ululagilo ulu lwenguvandikila lwe lulagilo ulupya, na inachene iyo yiwoneka mugati mwa Kilisito na mugati umwenyu kangi. Pakuva ulwisa lwikimbila na ulung'ali ulwa nachene yeluvanzile ukung'alika. 
1JN.2.9	Yeyeavesaga yeitigila ulwa ali mulung'ali, kono weakumuvipila umunyalukolo vakwe, umunu uyo peakaali alimulwisa. 
1JN.2.10	Yeyeavesaga yeakumwenda umunyalukolo vakwe, uyo ali mulung'ali na mulumwene simokili kinu ikihwanite ukwambusa uyungi apige inzanangifu. 
1JN.2.11	Neke yeakumuvipila umunyalukolo vakwe, uyo ali mulwisa; igendela mulwisa, na akwipopela pakuva siakukukagula kweibita, pakuva ulwisa lumubofwise amiho. 
1JN.2.12	Nguvandikila nyenye nyevana, pakuva inzanangifu senyu sidegepilwe mwitawa lya Kilisito. 
1JN.2.13	Nguvandikila nyenye nye va dada, pakuva mumukagwe yeekwali uluhuma pamuvango. Nguvandikila nyenye vanyakilambo, pakuva mukamulemite yula umwananzi. 
1JN.2.14	Nguvandikila nyenye nye vana, pakuva mukumukagula Dada. Nguvandikila nyenye va dada, pakuva mukumukagula umwene yeekwali uluhuma pamuvango. Nguvandikila nyenye vanyakilambo pakuva mwina ludali; ulukani lwa Nguluvi lulimugati umwenyu na mukamulemite yula umwananzi 
1JN.2.15	Mulonga muyende ing'i nambi ichekivesaga cha mung'i. Umunu yeakuyenda ing'i, uwende wa Dada siwuhwaniti wuve mugati mulumwene. 
1JN.2.16	Ifinu mbefili fya mung'i, uwudobokesi wa umuvili, ifinu fyevakufiwona avanu nu kufidobokela, ulwiwono ulukwambuswaga na uwunono ifyo mbefili sifihumagi kwa Dada, pesi ukuta fihumaga mung'i. 
1JN.2.17	Ing'i pamwi na ifilimumo mbefili finyakudobosa filutila; neke umunu yeipigaga seiwenda Nguluvi, uyo inana kitasila.
1JN.2.18	Vanangu, umudugo yeguhegelye! Yemukapulike ulwa umutavangu
1JN.2.19	avanu iwo vakahumite mwahwehwe, neke ulwene nachene sivake vayetu nambi vakatulesile, wone vake vave vayetu, tuke tuva nawo. Neke lino vakawukite, vakwibitilaga, sambi lukagulanike hilo ulwa sivevayetu nangi. 
1JN.2.20	Neke nyenye mukapelitwe Umuhe Umwelu va Kilisito, na palulo muyikagwe inachene. 
1JN.2.21	Sweno, nguvandikila, siukuta simuyikagwi inachene, pesi pakuva muyikagwe, na kangi mukulukagula ulwa uwudesi uwewuvesaga siwukwiyidikisagi nda na inachene. 
1JN.2.22	Umudesi yenani? Ye yula yeakumukana Yesu ulwa ye Kilisito? Umunu yeindawe uyo ye mutavangu va Kilisito akumukana Dada nu Mwana. 
1JN.2.23	Pakuva yeyeavesaga akumukana Umwana, akumukana nayi Dada nave. 
1JN.2.24	Ino, ulukani lula lwemwalupulike uluhuma pamuvango lwikalage munumbula senyu. Wone ulukani ulo lwemwalupulike uluhuma pamuvango lwikale mugati umwenyu, sweno, apo mwikala mbepali mu wulilumwi nu Mwana na Dada. 
1JN.2.25	Nu luhuviso lweatuhuvise hwehwe lwe ulu: Uwumi uwutasila. 
1JN.2.26	Ndivandiche ing'ani isi uwimila vala veviwenda ukuvayasa nyenye. 
1JN.2.27	Neke, kulubali ulwenyu nyenye, Kilisito akavapelye Umuhe vakwe. Na wone ave peikala mugati umwenyu, simugulumu munu yeyeavesaga avigise. Pakuva Umuhe vakwe akuvigisa mbefili, na uwigisi vakwe wa nachene, si wa wudesi nda. Ino, mwinatilage uwigisi wa yuyo Umuhe na musigalaga mbepali mu wulilumwi na Kilisito. 
1JN.2.28	Ena, vanangu, mwikalage mulumwene, sambi ulusika pesaelelwike tuvelage twivakangafu twivagaya muhodo nambi lukani ulwileka twifihe kihonganyoni ikimunyi cha ukusa kwakwe. 
1JN.2.29	Mukulukagula ulwa Kilisito mugolofu hilo ino, luvavaje ukulukagula kangi ulwa umunu yeyeavesaga yeipigaga ing'ani isa uwugolofu ye mwana va Nguluvi.
1JN.3.1	Mulavage ndawuli uwende wa Dada weatupelye hwehwe, nambi twitambulwa vana va Nguluvi, ulo lwe twiwali. Nambi ing'i siyikutukagula hwehwe, pakuva siyimukagwi Nguluvi. 
1JN.3.2	Vanyawende vangu, hwehwe twivana va Nguluvi lino, neke ulwene silulava lukagulika hilo lwesatulava. Neke tukulukagula ukuta, ulusika lwe Kilisito alava kweleluka, satwihwana nave pakuva satumulava lula lweiwali. 
1JN.3.3	Ino, umunu yeyeavesaga ina uluhuvi ulu mwa Kilisito, akwiyesa ndawe lula Kilisito lweesiwe hilo.
1JN.3.4	Yeyeavesaga munu ipiga inzanangifu uyo akwananga indagilo sa Nguluvi, pakuva inzanangifu kwe kula ukwananga indagilo. 
1JN.3.5	Mukulukagula ulwa Kilisito aasile ukuhesa inzanangifu setu, na ukuta kulumwene kugaya nzanangifu sesesivesaga. 
1JN.3.6	Ino, yeyeavesaga akwikala mukuhanga na Kilisito sipigagi inzanangifu; neke umunu yeyeavesaga ipiga inzanangifu uyo siealamwuwona nangi nambi ukumukagula Kilisito. 
1JN.3.7	Ino, nye vanangu, mulonga mwidikile ukuyasiwa nu munu yeyeavesaga. Umunu yeipigaga ifipigo ifigolofu uyo mugolofu ndawe lula Kilisito lwe mugolofu hilo. 
1JN.3.8	Neke yeipigaga inzanangifu uyo va umwanangifu, pakuva umwanangifu ipigaga inzanangifu uluhuma pamuvango. Neke Umwana va Nguluvi aasile konivala ukufyananga ifipigo fya umwanangifu.
1JN.3.9	Yeyeavesaga mwana va Nguluvi sipigagi inzanangifu, pakuva ulwihwano lwa Nguluvi luli mulumwene; sahwaniti ukupiga inzanangifu pakuva umwene mwana va Nguluvi. 
1JN.3.10	Neke yeyeavesaga yesiipiga ing'ani ingolofu, nambi yesakumwenda umunyalukolo vakwe, uyo si mwana va Nguluvi. Na uwo we uwuliwungi uwipwali pagatinagati pa avana va Nguluvi na vala avana va setani.
1JN.3.11	Na ulukani lwemukalupulike uluhuma pamuvango lwe ulu: Lutuvaje twiyendage! 
1JN.3.12	Tulonga twihwane na Kayini mu kusogoswa na yula umwanangifu, neke ifipigo fya umwanakwe fye figolofu!
1JN.3.13	Sweno, vanyalukolo vangu, mulasasavala wone ing'i yikuvavipila nyenye. 
1JN.3.14	Hwehwe tukulukagula ulwa yetulutye ukuhuma mufwa nu kwingila muwumi pakuva hwehwe tuvenda avanyalukolo vetu. Umunu umugaya uwende uyo isigalaga mufwa. 
1JN.3.15	Yeyeavesaga akumuvipila umunyalukolo vakwe uyo muwulasi; nanye mukulukagula ulwa umuwulasi yeyeavesaga yula mugaya uwumi uwutasila mulumwene. 
1JN.3.16	Hwehwe yetuwukagwe uwende che kiki, pakuva Kilisito awutawe uwumi wakwe ukwimila hwehwe. Nahwe lwindahihyo lutuvaje ukuwutawula uwumi wetu ukwimila vanyalukolo vetu. 
1JN.3.17	Sweno, wone umunu ave na uwunono wa ifinu fyamung'i, neke amuwone umunyalukolo vakwe agulwime, sweno ave na inumbula nalamu alemwe akumuwonela ulusungu, uyo ahwana wuli ukutigila ulwa amwenda Nguluvi? 
1JN.3.18	Nye vanangu, uwende wetu wulonga wuve wa pamulomo hela, pesi wuvelage wa nachene na wa mufipigo.
1JN.3.19	Ipo pepene petuva nu luhuvi ulwa hwehwe twivanu va nachene; na sisatulava nu wuhuguvafu pa Nguluvi. 
1JN.3.20	Pakuva, nambi inumbula yetu yikutuhiga, tukulukagula ulwa Nguluvi muvina hilo ukulutila inumbula, na ulwa umwene afikagwe mbefili. 
1JN.3.21	Vanyawende vangu, wone inumbula yetu siyikutuhiga lukani, sweno, ipo petuhwana ukuva nu wupifu pa Nguluvi, 
1JN.3.22	na ukwanukila kulumwene chekivesaga chetukumusuka, pakuva tukwinatila indagilo sakwe nu kupiga sila isikumunogela. 
1JN.3.23	Ululagilo lwakwe lwe ulu: Ukumufuuwa umwanakwe Kilisito, nu kwiyenda ndawe lweatulajee. 
1JN.3.24	Yeakwinatila indagilo sa Nguluvi akwikala mu wulilumwi nave. Ukukola Umuhe ye Nguluvi atupelye hwehwe, tukulukagula ulwa Nguluvi akwikala muwulilumwi na hwehwe.
1JN.4.1	Vanyawende vangu, mulagifuuwa imyuhe jejegivesaga tandi mutalage ukugigela we musikite, wone imyuhe ijo gisogoswa nu Muhe va Nguluvi, pakuva avavisi wolofu va uwudesi vatagalye mung'i. 
1JN.4.2	Na iyi ye ng'asi ya ukulukagula wone munu uyo isogoswa nu Muhe va Nguluvi. Yeyeavesaga akwidikila ulwa Kilisito aasile, swe iva munu, umunu uyo inave Umuhe va Nguluvi. 
1JN.4.3	Neke umunu yeyeavesaga yesakumwidikila Kilisito ndahihyo, uyo mugaya uyo Umuhe yeihumaga kwa Nguluvi. Umunu uyo ina muhe yula umutavangu va Kilisito; nanye yemukemukapulike ulwa akusa, na linode yeafikite mung'i!
1JN.4.4	Neke nyenye, nye vanangu, mwivanu vakwe Nguluvi na yemuvalemite uludali iwo avavisi va uwudesi; pakuva Umuhe yealimugati mwanyenye ina uludali ululutye kwa umuhe yealimugati ava mung'i. 
1JN.4.5	Avene vilongaga isa mung'i, na ing'i yakuvapulikisa pakuva nawo va mung'i. 
1JN.4.6	Neke hwehwe twivanu va Nguluvi. Umunu yeamukagwe Nguluvi akutupulikisa, umunu yesiva Nguluvi siakutupulikisa. Ino, uwimila lulo tuhwanite ukuwukagula uwuliwungi uwipwali pagatinagati pa umuhe va nachene na umuhe va uwudesi. 
1JN.4.7	Vanyawende vangu, twiyendage, pakuva uwende wihumaga kwa Nguluvi. Yeyeavesaga munu yeina uwende uyo ye mwana va Nguluvi, na amukagwe Nguluvi. 
1JN.4.8	Umunu umugaya uwende siamukagwi Nguluvi, pakuva Nguluvi ye wende. 
1JN.4.9	Na Nguluvi alajee uwende wakwe kwa hwehwe kwa ukumutuma Umwanakwe yealiyena konivala, sambi tuve na uwumi ukwimila umwene. 
1JN.4.10	Mwa ulu we uwende! Siukuta hwehwe yetwatasile ukumwenda Nguluvi, pesi ulwa umwene yeatwendite hwehwe nambi amutumite Umwanakwe ave nambika ya ukutuhesekesa inzanangifu setu.
1JN.4.11	Vanyawende vangu, wone Nguluvi atwendite ndahihyo, ino, nahwe lutuvaje twiyendage. 
1JN.4.12	Asupali umunu yeamuwene Nguluvi nangi; neke wone tukwiyenda, Nguluvi akwikala mu wulilumwi nahwehwe, nu wende wakwe wikwilanikila mugati mwahwehwe.
1JN.4.13	Tukulukagula ulwa tukwikala mu wulilumwi na Nguluvi, nave Nguluvi akwikala mu wulilumwi nahwehwe, pakuva umwene akatupelye Umuhe vakwe. 
1JN.4.14	Hwehwe tuluwene nu kuwolelela avangi ulwa Dada amutumite Umwanakwe ave mupoki va ing'i. 
1JN.4.15	Yeyeavesaga munu yeakwidikila ulwa Yesu ye Mwana va Nguluvi, Nguluvi akwikala muwulilumwi nu munu yuyo, nave akwikala muwulilumwi na Nguluvi. 
1JN.4.16	Ino, hwehwe tukuwukagula nu kuwufuuwa uwende we inawo Nguluvi kwa hwehwe.
1JN.4.16	Nguluvi ye wende, nu munu yeyeavesaga yeakwikala mu wende, uyo akwikala muwulilumwi na Nguluvi, na Nguluvi akwikala muwulilumwi nave. 
1JN.4.17	Uwende wukwilaniche mugati mwahwehwe sambi tuve nu wupifu ikimunyi kila cha Uluhigilo; pakuva imigendele jetu mung'i umu gindawe ja Kilisito. 
1JN.4.18	Pewipwali uwende pagaya muhwehwe, ena, uwende uwukwilaniche wawidaga umuhwehwe mbeguli. Pakuva umuhwehwe gwiletaga ukuhigwa, na umunyamuhwehwe salakwilanikila mu wende.
1JN.4.19	Hwehwe twina wende pakuva Nguluvi atasile ukutwenda. 
1JN.4.20	Yeyeavesaga itigila ulwa Umunu wone atigile ulwa amwenda Nguluvi, kono we akumuvipila umunyalukolo vakwe, uyo mudesi. Pakuva yesiakumwenda umunyalukolo vakwe yeakumuwona, uyo sahwaniti ukumwenda Nguluvi yesialamuwona. 
1JN.4.21	Sweno, ulu lwe lulagilo lweatupelye Kilisito: Yeakumwenda Nguluvi lumuvaje kangi na ukumwenda umunyalukolo vakwe.
1JN.5.1	Yeyeavesaga munu yeifuuwa ukuta Yesu ye Kilisito, uyo ye mwana va Nguluvi; na yeakumwenda umwegasi aakumwenda nu mwana umwegale na yuyo umwegasi. 
1JN.5.2	Ulo lwetukulukagula ukuta tuvenda avana va Nguluvi: kwa ukumwenda Nguluvi nu kwinatila indagilo sakwe; 
1JN.5.3	pakuva ukumwenda Nguluvi kwe kwinatila indagilo sakwe. Ni ndagilo sakwe si nalamu, 
1JN.5.4	pakuva yeyeavesaga mwana va Nguluvi ahwanite ukuyidwesa ing'i ulu de lwetukuyidwesa ing'i: kwa ulufuuwo lwetu. 
1JN.5.5	Mbi yenani ino, yeahwanite ukuyidwesa ing'i? Ye yula yeifuuwa ukuta Yesu ye Mwana va Nguluvi.
1JN.5.6	Yesu Kilisito yeaasile nu lulenga na idanda, siasili nu lulenga hela pesi nu lulenga na idanda. 
1JN.5.7	Nave Umuhe akolelela ukuta ulo lwa nachene, pakuva Umuhe ye nachene. 
1JN.5.8	Sweno, povali wolelesi vadatu, Muhe, ululenga ni danda nu wolelesi wa iva avadatu wukwiyidikisa. 
1JN.5.9	Wone tukuwidikila uwolelesi wa avanu, apo uwolelesi wa Nguluvi wukomi hilo wulutye; na uwu we wa Nguluvi ukwimila Umwanakwe. 
1JN.5.10	Yeakumufuuwa mwana va Nguluvi inawo uwo uwolelesi mulumwene; neke yesiakumufuuwa Nguluvi, akumupela umwene uwudesi, pakuva siawufuuvitwi uwolelesi weolelelye Nguluvi ukwimila Umwanakwe. 
1JN.5.11	Nu wolelesi uwene we uwu: Nguluvi atupelye uwumi uwutasila nu wumi uwo wuli Kulumutwa. 
1JN.5.12	Yeyeavesaga inave Umwana va Nguluvi inawo uwo uwumi; yeihela u Mwana va Nguluvi, mugaya wumi.
1JN.5.13	Nguvandikila sambi mulukagule ukuta mwinawo uwumi uwutasila nyenye yemufuuwa mwitawa lya Umwana va Nguluvi. 
1JN.5.14	Na hwehwe twivapifu pa Nguluvi pakuva twina luhuvi ukuta wone tumusuke ichekivesaga ndawe lwewigendela uwende wakwe, umwene akutupulika. 
1JN.5.15	Umwene aakutupulika petuvesaga tukumusuka; na pakuva tukulukagula ukuta umwene akutupulika petuvesaga tukumusuka, tukulukagula kangi ukuta atupela mbefili fyetukumusuka.
1JN.5.16	Wone umunu amuwone umunyalukolo vakwe apigite inzanangifu yesiyikumusindika kufwa, lumuvaje amusukile kwa Nguluvi, nave Nguluvi amupela uwumi. Ukwimila inzanangifu yesiyivaji ifwa. Poyili inzanangifu iyivaje ifwa, sinditigila ukuta luvavaje ukumusuka Nguluvi ukwimila yiyo.
1JN.5.17	Chechekivesaga kipigo chesikigolofu icho wananzi, neke poyili inzanangifu yesiyisindikagi umunu kufwa.
1JN.5.18	Tukulukagula ukuta yeyeavesaga umwegalwa na Nguluvi sipigagi inzanangifu, pakuva Umwana va Nguluvi akumulolela wunofu, nayula umwanangifu sahwana ukumwananga.
1JN.5.19	Tukulukagula ukuta hwehwe twivanu vakwe Nguluvi nambi we ing'i mbeyili nzagile na yula Umwanangifu.
1JN.5.20	Tukulukagula kangi ukuta Umwana va Nguluvi akasile, ukutupela uwukagusi sambi tumukagule Nguluvi uva nachene; twikale mu uwulilumwi na Nguluvi uva nachene mukuhanga na Umwanakwe, Yesu Kilisito. Uyu ye Nguluvi uva nachene, na uwu we wumi uwutasila.
1JN.5.21	Nye vanangu, mwilegage na ifihwananguluvi!
2JN.1.1	Nene nde muvaha ngukwandikila veve ve munumwehe umuhagule pamwi na avanako vendivenda nachene. Kangi si nene hela yendivenda, pesi na mbevali vevawukagwe uwanachene, 
2JN.1.2	pakuva uwanachene wewakwikala mwahwehwe wuva na hwehwe kitasila.
2JN.1.3	Uwuwuya na ulusungu na uwikalakunoga ifihumaga kwa Nguluvi Dada na kwa Yesu Kilisito, Umwana va Dada, fivelage pamwi na hwehwe mu wanachene na uwende.
2JN.1.4	Ndahekelye hilo ukupulika ukuta avamwi va avanako vakwikala mu wanachene ndawe lwe Dada atulajee. 
2JN.1.5	Ino, ve munumwehe ngukusuka lukani lumwi: lwengukusuka si lulagilo lupya, pesi ululagilo lulula lwetwetwinalo uluhuma pamuvango ulwa twiyendage. 
2JN.1.6	Uwende widonya ukwikalaga mu kwinatila indagilo sakwe Nguluvi. Ululagilo lwemwalupulike uluhuma pamuvango lwe ulu: luvavaje mbemuli mwikalage mu wende.
2JN.1.7	Avasangavanu wolofu vakelelwike mung'i, avanu vesivakwidikila ukuta Yesu Kilisito akasile ukwetu, mu muvili gwa umunu. Umunu yeilonga ulo uyo musanga vanu na mutavangu va Kilisito. 
2JN.1.8	Ino, mwikomalilage we yinyenye mulonga mukiyase kila chemukakipigilige, pesi ukuta samwanukile amahombo genyu agakwilaniche.
2JN.1.9	Yesiakwinatila nu kunana munzigiso isa Kilisito, kangi akusipituka uyo mugaya Nguluvi. Neke yeananaga mu nzigiso iso inave Dada nu Mwana. 
2JN.1.10	Sweno, wone umunu aase ukwenyu wesiakuvaletela ulwigiso ulo, ulamwanukila mukaye, nambi ukumuhungila. 
2JN.1.11	Pakuva yeakumuhungila umunu uyo, ihanga nave mufipigo fyakwe ifyanangifu.
2JN.1.12	Nambi ndinaso nzolofu isa ukuvandikila, neke lino singembwenda ukuvandikila mwikalatasi nu wino, neke ulwene, ndihuvye ukuvasila nu kutinasa pamwi na nyenye, sambi uluhekelelo lwetu lukwilanikile. 
2JN.1.13	Avana va umuhaso umuhagule, vakukuhungila.
3JN.1.1	Nene nde muvaha, ngukwandikila veve Gayo, munyawiyendi vangu, yengwenda munachene.
3JN.1.2	Munyawende vangu, ngukusukila uwunofu wewewuvesaga, ngukusukila ulugilimati ulwa muvili ndawe lula lwewinalo munumbula. 
3JN.1.3	Nyekelye hilo pe vanyalukolo avamwi pevafikite ipa, vakolelye ulwa uwuhuvilwa wako ulwa nachene; ena, veve uhele ukwikala mbepali mu wanachene. 
3JN.1.4	Sikokili kinu chekikunogela hilo ukulutila ukupulika ulwa avanangu vakwikala mu wanachene.
3JN.1.5	Munyawende vangu, veve wimuhuvilwa mbepali peukuvapigila avanyalukolo, nambi vave avagenzi! 
3JN.1.6	Avanyalukolo iwo vakalilonje ilikanisa ipa ing'ani isa uwende wako. Ngukugongola uvatangage pevali mulugendo lwawo mung'asi iyikumunogela Nguluvi. 
3JN.1.7	Pakuva vivanga ulugendo lwawo mukumupigila Kilisito wesivakwanukila nambi uwutanzi uwewuvesaga ukuhuma kuvanu vesivafuuvitwi. 
3JN.1.8	Ino, hwehwe lutuvaje ukuvatanga avanu iva, sambi nayihwehwe tuhange mukipigo chawo ukwimila uwanachene.
3JN.1.9	Ndivandiche lukani ku likanisa; neke Diyotelefe, yeaiwenda ukwilongolesa, sakwidikila ululagi lwangu. 
3JN.1.10	Ino, wone nzuse sa nzolelela mbesili seahele ipiga na ukundonga fibi. Na kangi sindahihyo ahele ibihila pakuvanukila ukwakwe avanyalukolo na kangi akuvakanila vala aviwenda ukuvanukila avagenzi ahele akuvadaga vahume mulikanisa.
3JN.1.11	Munyawende vangu, ulonga wige imigendele imyaafu, pesi ulwa wigage iminofu. Yeyeavesaga ipiga inofu ye va Nguluvi, neke yeipiga uwaafu uyo sialamuwona Nguluvi.
3JN.1.12	Yeyeavesaga munu akumusumila Demetiliyo; ena, uwanachene wuwene wukumusumila. Nahwehwe kangi twilonga uwolelesi wetu kulumwene, nave we ukulukagula ukuta twilongela mumwene.
3JN.1.13	Pendinaso nzolofu isa ukukulongela, neke sindiwenda ukuvandikila mwikalatasi nu wino. 
3JN.1.14	Ndihuvye ukuvagendela ifilo fifi na ipo tutinasa pamwi na nyenye.
3JN.1.15	Ngukusukila uwikalakunoga. Vanyawiyendi vako vakukuhungila. Kamwene kwa vanyawiyendi vetu mbevali umunu na ilitawa lyakwe.
JUD.1.1	Nene Yuda, umukami va Yesu Kilisito, umunyalukolo va Yakobo, kwa nyenye avakemele na Nguluvi na nyenye ye Nguluvi udadetu akuvenda na ukulolelwa na Yesu Kilisito.
JUD.1.2	Ulusungu, uwikalakunoga na uwende wongelekelage kwa nyenye.
JUD.1.3	Nyevende, nditigana hilo, ukuvandikila nyenye ulwa uwupoki we tuhangite pamwi, mbwene lumbaje ukuvandikila na ukuvasukanisa muginage muwupifu ukwimila ulufuuwo lwe Nguluvi akavapelye avanu vakwe avelu sukumwi hela. 
JUD.1.4	Pakuva avangi vakinje kinyele avanu vala ve uluhuma pidaha vavikile uluhigilo ulu, avanu avagaya Nguluvi vevidulika uwuwuya wa Nguluvi vetu sambi vapige isa uwanangifu na ukumubihila Umutwa vetu, yeiyena Yesu Kilisito.
JUD.1.5	Ino ndiwenda ndiviwuse nyenye nambi we yemwemusipulike hilo, ukuta Umutwa yula yeavapokite avanu na uluhuma mung'i ya ku Misili, pambele avawulige vala vesivevafuuvitwi. 
JUD.1.6	Na vanyivaha vala vesivinatyi ikilega chawo, neke vahege pawikalo apepavanoje vapingitwe ni minyololo ulwa mbepali ku lwisa ulukomi, mbaka kukimunyi cha uluhigilo ulukomi, 
JUD.1.7	ndawe lwave ku Sodoma na ku Gomola, na mu boma isemwipi kwe avanyang'i vakwe vapigite isa uwanangifu, visopite mu sa uwugoni viva kiganiso cha ulupumo ulwa umoto gwa mbepali na mbepali.
JUD.1.8	Na ulo lweviwali kangi avanu iva mumaloto gawo gakuvatifusa imivili jawo, vibesa ululagi lwa Nguluvi na ukufiliga ifinyandolo. 
JUD.1.9	Nambi yi Mikaeli, Umunyivaha Umuvina, sapigiti ndahihyo. Mu lwitakilo na yula umwanangifu pevibesige vakwivala umuvili gwa Musa, siagesili ukulonga ulupumo ulutalamu kulumwene pesi ukutigila, “Umutwa yumwene akukenyele.” 
JUD.1.10	Neke avanu iva viligaga chechekivesaga chesivakikagwi na ifinu fila fyevakufikagula wesivakwiwusa viva nda lwefipigaga ifikanu ing'ani iso sikuvawulaga vavene! 
JUD.1.11	Vinalyo avanu iwo! Pakuva viva mumigendele ija Kayini, vakwitawula mwalulo sambi vakwave uwunono wa uwanangifu wa Balamu neke vafwile mu lubesa lwa Kola. 
JUD.1.12	Iga mambilila pemwilya ifilyo fyenyu pamwi, pakuva vilya chaka vanyalwiyendo; viva nda mafufu amagaya ululenga agisogoswa na ing'ala; vindawe imibiki imigaya maveleko pa mwesi umulagasa igifwilye ng'ani, imikuule; 
JUD.1.13	amavingo amatalamu ga inyanza agihumya ilifulo lya wuhonganyoni wawo viva nda ing'eng'esi isibumangilaga na uwutitu wa mbepali ye fuka yawo. 
JUD.1.14	Mwa isi nambi Enoki yeali mu mbegalo ya mufung'ati uluhuma kwa Adamu avilite itigila, “Lavage Umutwa aasile na avanyivaha vakwe avelu vesivahwaniti vavalilwe, 
JUD.1.15	avahige avanu mbevali ukuling'ana na ifipigo fyevapigite ifya uwanangifu ifisutine mung'asi ya Nguluvi na imbi sevalonzile isisutine na umwene.”
JUD.1.16	Avanu iva vakwilonganza mbepali na sivikwilagi na ifinu; vavisogoswa na uwudobokesi wawo, vanyalwitupyo, vanyakwiyendelesa ku vanu sambi vambule kinu.
JUD.1.17	Vanyawende ino luvavaje ukwiwuka, lwevavilite avanyigendo va Umutwa vetu Yesu Kilisito; 
JUD.1.18	Avene vavalonje ukuta, “Ifilo fya kumudugo, saveleluka avanu vanyalwelango avisogoswa na uwudobokesi wao.” 
JUD.1.19	Iwo ve vanu avakwambusaga ulwilekano; avanu avanyamahosa ga mung'i avagaya Umuhe va Nguluvi. 
JUD.1.20	Neke nyenye, vanyawende vangu, muginage ukuvina hilo mulufuuwo lwenyu ulwelu, mwifunyage muludali lwa Umuhe Umwelu, 
JUD.1.21	Nyenye, musigalage muwende wa Nguluvi; musindilage ulusungu lwa Umutwa Yesu Kilisito mbaka mupelwe uwumi wa mbepali.
JUD.1.22	Muvasukanisage vala avamwi avisina; 
JUD.1.23	muvapokage avamwi ndawe umunu yemukumuhesa uluhuma mumoto, ku vangi muvelage na ulusungu pamwi na ichoga, mwinyinyalage na gimyenda jawo imitifuse mu nzanangifu sawo isa umuvili.
JUD.1.24	Kulumwene yeahwana ukuvalolela mulongamugwe, na ukuvaleta nyenye mwivagaya wananzi mbaka pa indolo sakwe pamwi nu luhekelelo, 
JUD.1.25	kulumwene Nguluvi yeiyena, umupoki vetu ukukola kwa Yesu Kilisito Umutwa vetu, sivelage indolo, uwuvina, uwutema na ululagi, wesigilafika imisika mbegili na kulino na mbepali! Ena.
REV.1.1	Uwugubulwe Yesu Kilisito we Nguluvi amupeelye sambi avalagile avakami vakwe ing'ani isivaje ukuwoneka ulusika ululipipi, alekite lukagulanike pe amutumite umunyivaha vakwe amulongele Yohane, umukami vakwe, 
REV.1.2	nave olelye mbesili seasiwene. Na uwu we wolelesi wakwe uwa ulukani lwa Nguluvi na uwolelesi wa Yesu Kilisito na kwa sila mbesili se asiwene. 
REV.1.3	Mufunyilile umunu yula yeakwimba kwa liswi ing'ani isa uwuvisi, vafunyilile vala avanu vevipulikisa na ukwinatila inzandike umu, pakuva ulusika ulu yeluhegelye.
REV.1.4	Ye nene Yohane ngugandikila amakanisa agali ku lutanana lwa mu Asiya. Nguvasukila uwuwuya na uwikalakunoga ukuhuma kulumwene yeikwali, yeekwali na yula yeakusa; na ukuhuma ku myuhe avimufung'ati avali pa kigoda chakwe cha uwutwa, 
REV.1.5	na ukuhuma kwa Yesu Kilisito, umolelesi umuhuvilwa, uva ukutala ukusilibulwa uluhuma kuvafwe, na umwene ye mutema va avatwa va mung'i.
REV.1.5	Umwene atwenda, na kwa idanda yakwe atudindulye uluhuma mundinde isa inzanangifu setu, 
REV.1.6	swe akutuwuyapa hwehwe tuve wutwa, wutambisi kw Nguluvi, Udade, Kulumwene sivelage ndolo na uludali, mbepali na mbepali! Ena.
REV.1.7	Lavage! Akusila mumafufu! Yeyeavesaga munu saamuwona, mbevali vevamuhomite, Ing'olo mbesili isa avanu mung'i savamuvembela. Ena! Nachene.
REV.1.8	“Nene ye ndiva ukutala na ukudugilisa.” Ilonga Umutwa Nguluvi yekwali, yeeikwali na yeakusa ye umunyaludali mbeluli.
REV.1.9	Nene Yohane, ndimunyalukolo venyu, ye ndihanga pamwinga nanyenye yemukwikangasa muwutwa wakwe. Nene nde pa kigunguli ikitambulwa Patimo ndivalwa ukudalika ulukani lwa Nguluvi na uwanachene wa Yesu. 
REV.1.10	Wendisogoswa na Umuhe pa ikimunyi cha Umutwa, ndapulike umubumo mukomi kumbele kwa nene wita mubumo gwa ilipembe. 
REV.1.11	Nago gwatige, “Wandikage mukitabu mbesili seukusiwona, ukasindike ku makanisa iga agimufung'ati: Efeso, Similina, Peligamo, Tuwatila, Salide, Filadelifiya na Lawodikeya.”
REV.1.12	Ino, ndawe ndapitukige ndimulave uyo yealongige nanene, ndafiwene ifimikiso ifya itala ifimufung'ati ifiwuyapile isahabu, 
REV.1.13	na pagatinagati baho pepina kinu wita munu, nave alafwite isopeka naali na umusipi umuwuyapile isahabu mumambaga. 
REV.1.14	Umutwe na ifwili sakwe samalavadikige wita uwuhamba uwunofu, wita ikitungwi kinyawumela; amiho gakwe gamalavadikige wita moto, 
REV.1.15	amagulu gakwe gamalavadikige wita ichuma cha isaba imbuyape wunofu na ukusopwa mumoto na ukutelemesewa hilo, na iliswi lyakwe lye wita umubumo gwa ululenga ulukwitoosa. 
REV.1.16	Mwiwoko lyakwe ilya kundyo, eakolye ing'eng'esi isimufung'ati, na mumulomo gwakwe mwahumige ilimage ilinyawugi mbekuli mbekuli. Uwusu wakwe wamalavadikige wita ilisuva lyelivala.
REV.1.17	Ino, ndavelige ngumuwona hela ndagwe pamagulu gakwe siliike wita munu ye afwe. Neke umwene angelike iliwoko lyakwe lya kundyo swe itigila, “Ulava na muhwehwe! Nene ye uva ukutala na ukudugilisa. 
REV.1.18	Nene ye nene ye ndi mumi! Nde ndafwe, neke, lavage, lino ndimumi kitasila mbepali. Kangi ndinacho ikidindulilo cha Ifwa na cha Kuvafwe. 
REV.1.19	Sweno, lino wandike isi seukusiwona, ing'ani isiwoneka lino na sila isasiwoneka pambele. 
REV.1.20	Ikinyele cha ing'eng'esi sila isimufung'ati seusiwene mwiwoko lyangu lya kundyo, na ikinyele cha ifimikiso ifimufung'ati ifya isahabu ifya itala che iki: Sila ing'eng'esi isimufung'ati ve vanyivaha va amakanisa agimufung'ati, na fila ifimikiso ifimufung'ati ifya isahabu ifya itala ge amakanisa agimufung'ati.
REV.2.1	“Kwa munyivaha va likanisa lya ku Efeso wandikage de, ulu lwe lukani ukuhuma kulumwene yeakolye ing'eng'esi isi mufung'ati mwiwoko lyakwe lya kundyo, na yula ye igendaga pagatinagati pa ifimikiso ifimufung'ati ifya itala ifiwuyapile isahabu. 
REV.2.2	Ndisikagwe ing'ani sako wuwupifu wako na ulwikangaliso lwako. Ngulukagula ukuta siuhwaniti uvakangalile avanu avanangifu, na ukuta uvagelite vala avakwitigila ulwa vigendo na kumbi sindahihyo, swe uvakagwe ukuta iwo vadesi. 
REV.2.3	Veve wi munyamola, ukakangalye ulugudo ululipolofu ukwimila ilitawa lyangu, na siukadedi umutima. 
REV.2.4	Neke ndina lukani lumwi hela kwa veve, veve sipeunzenda kangi lino ndawe pamwandi. 
REV.2.5	Sweno, piwukage pala peuke wipwali peuke siulava ugwa, ukasileke inzanangifu sako, na ukupiga ndawe pala pamwandi. Pesi ndahihyo, ngusa kwa veve na ukukihesa ikimikiso cha itala yako pala pekipwali. 
REV.2.6	Neke ulwene ngukusumila kwa kinu kimwi: veve ukufivipila fyevipiga Vanikolayi
REV.2.7	“Yeina mapulikilo, sweno, apulikage sila se Umuhe akugalongela amakanisa!
REV.2.7	“Vala vevidwesa sandivapela uwukwilanifu wa ukulya amakowo ga umubiki gwa uwumi uguli mugati ya ikinyungu cha Nguluvi.
REV.2.8	“Kwa munyivaha va likanisa lya Simulina wandikage de:
REV.2.8	Ulu lwe lukani ukuhuma kulumwene uva ukutala na ukudugilisa, yula yeafwe na ukunana kangi. 
REV.2.9	Ndilukagwe ulugudo lwako; ndiwukagwe na uwumikaa wako, nambi ulwene nachene veve wimunono; ndigakagwe na maligo gevakakulisile vala avakwitigila Vayudaya neke ulwene si Vayudaya va nachene, pesi iwo lilugu lwakwe Setani. 
REV.2.10	Ulava na muhwehwe na ludodo kwa sila isikuvagila uluteseko. Lavage! Setani isaka ukuvagela ikola ukuvasopa avamwi venyu mudinde; nanye muguda kwa lusika lwa filo finyichumi. Muvelage vahuvilwa mbaka pemwifwa, nane sandivapela ingela ya uwumi.
REV.2.11	“Yeina amapulikilo, sweno, apulikage sila se Umuhe akugalongela amakanisa!
REV.2.11	“Vala vevidwesa sisavateseka na ifwa iya kavili.
REV.2.12	“Kwa munyivaha va likanisa lya ku Peligamo wandikage de:
REV.2.12	Ulu lwe lukani lwakwe yumwene yakolye ilimage ilinyawugi mbekuli mbekuli. 
REV.2.13	Ndikukagwe kwe wikwali; veve wikalite ku wikalo uwukomi wa Setani! Neke ukaali pewibatilila ilitawa lyangu; siulalubihila ulufuuwo lwako kwa nene mbaka mumisika gila je Andipa umolelesi vangu umuhuvilwa, peawulagilwe pala apono peakwilaga Setani. 
REV.2.14	Neke ndinaso ng'efu hela kwa veve; avamwi venyu mwivanyigendo va Balamu yeamufundite Balaki avagwilise avana va Isilaeli valye ifilyo ifitawule nambika ku fihwananguluvi na ukwingila muwugoni. 
REV.2.15	Lwindahihyo kangi, povali avangi mwanyenye avanu avakwinatila inzigiso isa Avanikolayi. 
REV.2.16	Sweno, silekage inzanangifu sako. Pesi ndahihyo, ngusila sinyava na ukwihoma ligalu na avanu iwo ndikola ilimage ilihuma mumulomo gwangu.
REV.2.17	“Yeina amapulikilo, sweno, apulikage sila se Umuhe akugalongela amakanisa!
REV.2.17	“Vala vevidwesa sandivapela yila imana
REV.2.18	“Kwa munyivaha va ku likanisa lya ku Tuwatila wandikage de:
REV.2.18	“Ulu lwe lukani lwa umwana va Nguluvi, ye amiho gakwe gamalavadike wita moto, na amagulu gakwe gimalavidika wita ichuma cha isaba ikiwuyapise wunofu. 
REV.2.19	Ndisikagwe ing'ani sako mbesili. Ndiwukagwe na uwende wako, ulufuuwo lwako, uwupisi wako na ulwikangaliso lwako. Veve wipiga wunofu hilo lino sindawe pamwandi. 
REV.2.20	Neke ndina lukani lumwi kwa veve; veve uhele ukumukangalila yula umung'inetu Yesebeli yeakwitigila muvisi va Nguluvi. Umwene akwigisa na ukuvayasa avakami vangu vapige uwugoni nave na ukulya ifitawule nambika ku fihwananguluvi. 
REV.2.21	Yendimupelye ikilega ahongese na ukupela inzanangifu sakwe, neke siiwenda ukwileka na uwugoni wakwe. 
REV.2.22	Lavage! Lino ngumutosa pawuhaga pala pe umwene pamwinga na mbevali avagonite nave vafikwa na ineseko inalamu. Ena, miga lulo wone valemwe ukuhongesa na ukupela ifipigo fyawo ifyaafu fyevapigite nave. 
REV.2.23	Kangi ndivawulaga avanyigendo vakwe, sambi amakanisa mbegali galukagule ukuta nene ye nene yendigosaga inumbula na amahosa ga avanu.
REV.2.24	“Neke nyenye mwevangi yemuli uko ku Tuwatila yesimukwiga inzigiso sakwe Yesebeli; na ye simukiyigisi kila chevakukitigila, ‘Ikinyele cha Setani.’ Nguvalongela ukuta sindivawila ikitegulo ikingi. 
REV.2.25	Luvavaje mwinatilage sila semwinaso lino mbaka pesanzusile.
REV.2.26+REV.2.27+REV.2.28	“Vevidwesa, na vala vevinatila mbaka ku mudugo vipiga sendiwenda, sandivapela ululagi ku vanu va ing'olo isingi, Ena, sandivapela uludali lulula lwendalwanuche kwa Dada; kwekutigila savasitema ing'olo vikola ulugoda lwa ichuma na ukusidenyanga wita ikinu ikigade na lilongo. Kangi sandivapela ing'eng'esi (inema wufuku)
REV.2.29	“Yeina amapulikilo, sweno, apulikage sila se Umuhe akugalongela amakanisa!
REV.3.1	“Kwa munyivaha va ku likanisa lya ku Salide wandike:
REV.3.1	Ulu lwe lukani ukuhuma kulumwene yeina myuhe igimufung'ati ja Nguluvi nasi ng'eng'esi isimufung'ati. Ndisikagwe ing'ani sako mbesili; ngulukagula ukuta wiwoneka nda wina wumi kumbi ufwe! 
REV.3.2	Lamuke! Kiginalisage uludali chechekivesaga ikinofu ikikusigalye nacho wesikilava kikukimbila ng'ani. Pakuva, kulino de, sindilafiwona ifipigo fyako ukuta yefikwilaniche pa Nguluvi vangu. 
REV.3.3	Wiwukage, lino, sila sewimwigise na lwewapulike, winatilage na ukupitula amahosa gako amafu. Wone ulemwe ukwikomalila ngusila kwa kutinukisa wita umuhiisi, na siukikagula ikivalilo chenzusila. 
REV.3.4	Neke povali vakefu uko ku Salide vesivalatifusa imyenda jawo. Iwo vevinoga tugendasage pamwinga nawo kono wevafwite imyenda imyelu pakuva vanoje.
REV.3.5	“Vala vevidwesa, savafwikwa imyenda imyelu ndawe vawo. Nane sinyesa amatawa gawo ukuhuma mukitabu cha uwumi. Kangi ndividikila ukuta iwo vangu pa Dada vangu na pa Vanyivaha vakwe.
REV.3.6	“Yeina amapulikilo, Sweno, apulikage sila umuhe se akugalongela amakanisa!
REV.3.7	“Kwa munyivaha va ku likanisa lya ku Filadelifiya wandikage de:
REV.3.7	Ulu lwe lukani uluhuma kulumwene ye mwelu na va nachene, yeakolye kila ikidindulilo cha Daudi, na yeidindulaga na sikwali umunu ye adinda yeahwana ukudinda na si kwali umunu ye adindula.
REV.3.8	Ndisikagwe ing'ani sako mbesili! Lino, ndindwe umulyango pawulongolo pa veve wesikwali umunu yeahwanite agudinde; ngulukagula ukuta nave wimugaya ludali lukomi, nambi ndahihyo, pewinatila indagilo sangu, ukuva na ichoga ku lukani lwangu na siukalibihyi ilitawa lyangu. 
REV.3.9	Lavagee! Ngusindikila veve ililugu lya avanu vakwe Setani, avanu vevakwitigila avene Vayudaya kumbi vadesi. Ena, ndivasindika kwa veve na ukuvawuyapa vakufugamile wewilava, sambi valukagule ukuta nachene ngwenda veve. 
REV.3.10	Pakuva veve yewinatye uwulagise wangu wukuva na ulwikangaliso, nane kangi ngulolela wunofu ulusika lula lwa ulugudo ulukusa mung'i mbesili ukuvagela mbevali avakwikala mung'i. 
REV.3.11	Ngusa na sinyava! Lolelage hilo, chewinacho lino, ulonga wanukwe na umunu yeyeavesaga ingela yako ya uludweso.
REV.3.12	“Vala vevidwesa ndivawuyapa vave kipanda mu Tembeli ya Nguluvi vangu, na sisavahuma umo nangi. Kangi nzandika mwavene ilitawa lya Nguluvi vangu, na ilitawa lya iboma ya Nguluvi vangu, i Yelusalemu imya, ye yiika ukuhuma kuchanya kwa Nguluvi vangu. Kangi nzandika mwavene ilitawa lyangu ilipya.
REV.3.13	“Yeina amapulikilo, sweno apulikage sila Umuhe se akugalongela amakanisa!
REV.3.14	“Kwa munyivaha va ku likanisa lya ku Lawodikeya wandikage de: Ulu lwe lukani ukuhuma kulumwene yeitambulwagwa, ‘Ena.’ Umwene ye molelesi umuhuvilwa na uva nachene, yemwene yekilamuko cha ifigawa mbefili fyeagafile Nguluvi. 
REV.3.15	Ndisikagwe isako mbesili! Ngulukagula ukuta veve si mufu kwa ulubali lwa ikinyamuhe nambi wimugaya uwuvafi ukwimila isa ikinyamuhe. Ikiba uke uvelage ulilubali ulumwi mwa siso. 
REV.3.16	Sweno, pakuva veve wipagatinagati hela nene lino ngutaga kutaali! 
REV.3.17	Veve ukwitigila, ‘Nene ndi munono; sinditoka kinu, sindiguluma kinu chechekivesaga.’ Kumbi, veve siukulukagula ukuta veve wi muhomefu, widedeva lusungu hela, wimumikaa, wimubofu kangi uliwufuula! 
REV.3.18	Ngukuyisa ugulage kwa nene isahabu iyikwete mumoto peyiwuyapiswa wunofu sambi uve munono nachene. Kangi ikiba ugulage isopeka inzelu, ufwale na ukugubika inyoni sa uwufuula wako. Gulage kangi amafuta wibake pamiho sambi ulave wunofu. 
REV.3.19	Nene yendikenyelaga na ukumupumya yeyeavesaga yendimwenda. Ukukola lulo kangasage umutima, silekage inzanangifu sako. 
REV.3.20	Lavage! Nene nzimile pamulyango ndikong'ona. Umunu wone apulike iliswi lyangu na ukudindula umulyango, nzingila mukaye yakwe na ukulya ikilyo pamwinga nave, nave alya pamwinga na nene.
REV.3.21	“Vala vevadwesa ndivakong'omeka pamwi nanene pa kigoda changu cha uwutwa, ndawe yinene lwendadwesise swe ndikong'omala pamwi na Dada vangu pa kigoda chakwe cha uwutwa.
REV.3.22	“Yeina amapulikilo, sweno apulikage sila Umuhe se akugalongela amakanisa!”
REV.4.1	Pesilutye iso ndalafile, ndaguwene umulyango mudindule kuchanya. Na iliswi lya gula umubumo gwendemulike pamwandi gwe nda mubumo gwa ilipembe, gwatige, “Wusage ipa pachanya nane ngulagila ing'ani sesiwoneka pambele.” 
REV.4.2	Ndawe lulusika lulo ndasogoswige na Umuhe. Kumbi uko kuchanya kokili ikigoda cha uwutwa na pachanya baho akong'ome uyumwi. 
REV.4.3	Uyo yealakong'ome pachanya amalavadikige hilo na ilikingambogo lyakipilimige kila ikigoda cha uwutwa imbali mbesili. 
REV.4.4	Fyefigombile ifigoda machumi gavili na fitayi fikipilime kila ikigoda cha uwutwa, na baho pachanya pa ifigoda fifyo, avavaha machumi gavili na vatayi vevakong'ome we vafwite imyenda myelu na ingela imbuyapile isahabu mumitwe. 
REV.4.5	Ilimemi na umubumo gwa limadadama, fyahumige mukigoda kicho cha uwutwa. Itala isimufung'ati isa umoto saakige baho pakigoda cha uwutwa. Itala iso je myuhe igimufung'ati ja Nguluvi. 
REV.4.6	Pawulongolo pa ikigoda cha uwutwa chepokili kinu wita nyanza iya ikilole, chekilangala wita wanda liganga lyelimalavadika pakomi.
REV.4.6	Mumbali mbesili sa icho ikigoda cha uwutwa na ukukipilima, pepofili ifigawa ifinyawumi fitayi. Ifigawa ifyo fyefimemile amiho kuwutalo na kumbele. 
REV.4.7	Ikigawa icha ukutala chekindawe inyalupala, na icha kavili chekindawe isenga, cha wudatu chekina ulwihwano wita lwa umunu, na icha wutayi che wita imbungu iyiguluka. 
REV.4.8	Ifigawa ifyo ifinyawunu ifitayi fyefina amapiko gimutanda chechekivesaga, na fyefimemile amiho, mugati na mwivala. Pamunyi na pakilo, wesifisuupa ukwimbaga:
REV.4.8	“Mwelu, Mwelu, Mwelu
REV.4.8	Ye Mutwa, Nguluvi Munyaludali,
REV.4.8	yeekwali, yeikwali na yeakusa!”
REV.4.9	Peluvesaga lusika ifigawa ifitayi pefimbige inzimbo isa ukumupela indolo, ichoga na ululumbo uyo yeakong'ome mukigoda cha uwutwa, yeainanaga kitasila, 
REV.4.10	vala avavaha machumi gavili na vatayi, vakwitosa pasi pa uyo yeakong'ome pa kigoda cha uwutwa na ukumusunyalila uyo yeinanaga mbepali na mbepali na ukusitoosaga ingela sawo pa ikigoda cha uwutwa wevitigila:
REV.4.11	“Lukuvaje veve uve wi Mutwa na Nguluvi vetu,
REV.4.11	wanukile indolo na ichoga na uludali
REV.4.11	pakuva wagafile ifinu mbefili
REV.4.11	na ukwimila uwende wako fyagafilwe na ukuwoneka.”
REV.5.1	Ndawe ndakiwonige ikitabu mwiwoko lya kundyo lya uyo yeakong'ome mukigoda cha uwutwa; nacho chechandike mugati na mwivala na ukuvikwa indoni simufung'ati. 
REV.5.2	Kangi ndamuwene umunyivaha munyaludali ilaalika atigine: “Ngali yenani yeahwana iso indoni na ukukidindula icho ikitabu?” 
REV.5.3	Neke sawoniki umunu yeyeavesaga kuchanya, nambi mung'i, nambi pasi kuvafwe, yeahwanite ukukidindula icho ikitabu nave ukukilava mugati. 
REV.5.4	Sweno, nene ndavefile hilo pakuva sawoniki umunu yeahwanite ukukidindula, nambi ukukilava mugati. 
REV.5.5	Ndawe uyumwi va vala avavaha swe akunigila, “Ulavemba! Lavage! Inyalupala ya ulukolo lwa Yuda, umwisukulu va Daudi adwesise. Sambi ahwana ukuhesa indoni iso isimufung'ati na ukukidindula icho ikitabu.”
REV.5.6	Pala pagatinagati pa kigoda cha uwutwa fila ifigawa ifinyawumi ifitayi, na vala avavaha ndayiwene mwana ng'olo yimite wita ndumule. Eina membe simufung'ati na amiho gimufung'ati ijo je myuhe igimufung'ati ja Nguluvi jeje misindike kukwekuvesaga mung'i, 
REV.5.7	ahele swe itegula ikitabu ukuhuma mwiwoko lya kundyo lya yula yealakong'ome mukigoda cha uwutwa. 
REV.5.8	Avelige hela itegula icho ikitabu, fila ifigawa ifinyawumi ifitayi pamwinga na vala avavaha machumi gavili na vatayi vaagwe kinyalileme pa ng'olo. Yeyeavesaga alakolye ligombo na ifinyandilo ifiwuyapile isahabu fimemile uwufumba, kilagilo cha ulwifunyo lwa avanu avelu va Nguluvi. 
REV.5.9	Sweno, ndawe vimbige ulwimbo ulu ulupya:
REV.5.9	“Veve winogela ukutegula icho ikitabu
REV.5.9	na ukuhesa indoni sacho.
REV.5.9	Pakuva veve wimudumule, na ukukola idanda yako
REV.5.9	yeumugulye Nguluvi avanu uluhuma mung'olo mbesili,
REV.5.9	indongele, amalugu, na avanu va ing'i mbesili.
REV.5.10	Veve uvawuyipe vave wutwa wa uwutambisi
REV.5.10	vamupigile Nguluvi vetu nawo savayisagila ing'i.”
REV.5.11	Ndawe ndalavige, swe ndipulika iliswi lya avanyivaha wolofu hilo imbalilo yesihwaniti yivalilwe, mbilima kwa mbilima. Vevakong'ome vagombite ikigoda cha uwutwa, fila ifigawa ifinyawumi ifitayi na vala avavaha; 
REV.5.12	Vihugite ukulonga:
REV.5.12	“Umwanang'olo umudumule
REV.5.12	yeinogela ukwanukila uludali, uwunono,
REV.5.12	uluhala, ululagi, indolo na ululumbo.”
REV.5.13	Ndapulike ifigawa mbefili kuchanya; mung'i, pasi kuvafwe, na mubahali fitigila, “Kulumwene yeakong'ome mukigoda cha uwutwa, na kulu mwanang'olo, kuvelage na ululumbo na ichoga na indolo na uwutwa mbepali na mbepali.” 
REV.5.14	Na fila ifigawa ifitayi ifinyawumi fyatige, “Ena!” Na vala avavaha vaagwe kinyalileme, visunyalila.
REV.6.1	Ndawe ndamuwonige umwanang'olo ihesa indoni iyimwi ya sila indoni isimufung'ati. Ndakipulike ikimwi cha fila ifigawa ifinyawumi ifitayi kilonga kikwihuga wita limadadama, “Wusage!” 
REV.6.2	Nene ndawe ndalavige, na kumbi pepoyili ifwalasi yimwi yinya livala lyelu baho. Na yeayihofile alakolye uludibulo, swe ipelwa na ingela. Sweno, ahesile wita idwesa kangi aginage ukudwesa.
REV.6.3	Ndawe, umwanang'olo ahesise indoni iya kavili. Ndakipulike kila ikigawa ikinyawumi kitigila, “Wusage!” 
REV.6.4	Nane ndalafile na kumbi pepoyili ifwalasi iyingi baho, dung'u. Yeeayihofile apelitwe ikipigo cha uwusoming'asa sambi uwikalakunoga wugaye mung'i, avanu viwulagage, apelitwe limage likomi.
REV.6.5	Ndawe umwanang'olo ahesige indoni ya wudatu. Ndakipulike kila ikigawa ikinyawumi icha wudatu kitigila, “Wusage!” Lavage kumbi pepoyili ifwalasi iyimwi baho initu. Na yealayihofile eakolye ifigelelo fivili ifya ukugelela uwusito mwiwoko lyakwe. 
REV.6.6	Ndapulike nda kinu wita liswi ilihuma mugati mwa fila ifigawa ifinyawumi ifitayi, nalyo lyatige, “Ulukongo lumwi lwa uwuse uwufulwike amagobole dinali yimwi wa ingano, na ing'ongo sidatu sa isayili kwa amagobole dinali yimwi, neke ulwene ulananga amafuta nambi idifayi!”
REV.6.7	Ndawe umwanang'olo ahesise indoni iya wutayi. “Wusage!” 
REV.6.8	Nani ndalafile, na kumbi pepoyili ifwalasi iyimwi baho ifudufu. Nailitawa lya yealahofile yee fwa, na kuvafwe amuninilige mumbele. Iwo vapelitwe ululagi lwa ulubali ulumwi uludodo ku ng'i, mbeyili, vavawulage avanu vikola limage, ikinge, ifitamwa na ukukola ifikoko ifikali fya mung'i.
REV.6.9	Ndawe Umwanang'olo ahesige indoni ya wuhanu. Ndawe ndawonige pala pasika pifunyo pakufung'ilisisa uwufumba imyuhe ja vala avevawulage vivalwa ulukani lwa Nguluvi, na ukwimila uwolelesi wewolelelige. 
REV.6.10	Sweno, ndawe vavembige vakwihuga: “Veve Mutwa, ve Mwelu na ve muhuvilwa, luva panili peufuvalila ukuhombela umukole kwa avakwikala mung'i mbevali ukwimila idanda yetu?” 
REV.6.11	Swe vipelwa yeyeavesaga isopeka inaali iyinya livala lyelu, swe vilongelwa ulwa vaginage ukusupa kwa lusika ludodo, mbaka peyikwilye imbalilo ya avakami avayawo na vanyalukolo vawo ve nawo vawulagwa ndawe vavene lwevavawulige.
REV.6.12	Ndawe ndalavige, na ulusika umwanang'olo peahesige indoni iya mutanda, swe piva na ikitulo kikomi cha ing'i; ilisuva lyatilive wita ilyenda ilitifuse; na gu mwesi mbeguli gwave wita danda; 
REV.6.13	nasi ng'eng'esi naso sa kwilanga saagwe mung'i wita amakowo ga umusombe amafwamunga lwegilagalaga pasi pe umubiki ugwene gwipuga na ikifulufumbi. 
REV.6.14	Kwilanga kwipilinzile wita likalatasi lwelyalipilingwa; ifidunda mbefili na ifisima fyahesiwe pala pefyefipwali. 
REV.6.15	Ndawe avatema va mung'i, avavina, avavina va vanyigalu, avanono, vanyaludali, yeyeavesaga munyawingi na umutemapakwe, vifihite mumapalika na mumapango mufidunda. 
REV.6.16	Vakufitigila ifyo ifidunda na igo amapalika, “Mutugwilage, mukatufihe pataali na umwene ye ikong'omalaga mukigoda icha uwutwa, na pataali na ililakali lya Umwanang'olo! 
REV.6.17	Pakuva ikimunyi ichene hilo cha ililakali lyawo yekifikite. Ngali yenani yeahwana vibese nacho?”
REV.7.1	Pesilutye iso ndavawene vanyivaha vatayi vimile imbali isitayi isa ing'i, vibatilise ing'ala yilapuga na ludodo hela: nambi mung'i, nambi mubahali, nambi mumibiki. 
REV.7.2	ndawe ndamuwonige umunyivaha uyungi akwilila pachanya uluhuma kumihago weakolye ikitemelo cha Nguluvi umumi. Ihugite liswi na ukuvalongela iwo avanyivaha avatayi avapele ukuyananga ing'i na ibahali, 
REV.7.3	“Mulayananga ing'i, nambi ibahali, nambi imibiki, mbaka pala petuve tuvavikite indoni avakami va Nguluvi vetu mu wusu wawo.” 
REV.7.4	Kangi ndawe ndapulikige imbalilo yawo iwo avikitwe indoni: Avanu mbilima ligana na machumi gatayi na vatayi va imbegalo isa Isilaeli. 
REV.7.5	Imbegalo ya Yuda ve vanu mbilima nyichumi na sivili; imbegalo ya Lubeni, mbilima nyichumi na sivili, imbegalo ya Gadi mbilima nyichumi na sivili, 
REV.7.6	imbegalo ya Aseli, mbilima nyichumi na sivili, imbegalo ya Nafutali, mbilima nyichumi na sivili, imbegalo ya Manase, mbilima nyichumi na sivili, 
REV.7.7	imbegalo ya Simioni, mbilima nyichumi na sivili; imbegalo ya Levi, mbilima nyichumi na sivili, imbegalo ya Isakali, mbilima nyichumi na sivili; 
REV.7.8	imbegalo ya Sabuloni, mbilima nyichumi na sivili, imbegalo ya Yosefu, mbilima nyichumi na sivili; na imbegalo ya Benyamini, mbilima nyichumi na sivili.
REV.7.9	Ndawe ndalavige, swe nguliwona ililugu ikomi lya avanu vesivahwaniti ukuvalilwa: avanu va ing'i mbesili, ing'olo, ulukolo na indongele. Nawo vamemile pa kigoda icha uwutwa cha umwanang'olo, viva vafwite imyenda imyelu na ukwibata amatagala ga imivale mumawoko gawo. 
REV.7.10	Vihugite amaswi vitigila, “Uwukombolwa wetu wihuma kwa Nguluvi vetu yeakong'ome pa kigoda icha uwutwa, na ukuhuma kulu Mwanang'olo!” 
REV.7.11	Vanyivaha mbevali viimite wevakigombite ikigoda cha uwutwa, avavaha na fila ifigawa ifinyawumi ifitayi. Vaagwe kinyalileme pakigoda cha uwutwa, swe vakumusunyalila Nguluvi, 
REV.7.12	Vitigila, “Ena! Uwufunyilile, indolo, uluhala, ikilumbo, ichoga, ululagi na uludali fivelage kwa Nguluvi vetu, mbepali na mbepali! Ena!”
REV.7.13	Uyumwi va iwo avavaha swe akumbusa, “Iva vevafwite imyenda imyelu veva nani?” 
REV.7.14	Nani ndamupitwe! “Ve mutambule, veve ye ulusele!” Nave amitwe, “Iva ve vala avalowike wunofu muneseko ingomi. Wofwige imyenda jawo mudanda ya Umwanang'olo, swe giva myelu. 
REV.7.15	Nambi vali ipa pa kigoda cha uwutwa cha Nguluvi. Vakumupigilaga Nguluvi ikilo na kikimunyi mu Tembeli yakwe; nave yeakong'ome mukigoda cha uwutwa avakitila ilihema livasiike avalolele. 
REV.7.16	Sisavadagana nambi kukeluka; lisuva nambi umungila gwalyo, sisalivavalila kangi, 
REV.7.17	pakuva umwanang'olo ye ali pagatinagati pa kigoda cha uwutwa saava mukwamila ng'olo vawo, nave saavalongosa ku mifwilo ja ululenga ulunyawumi. Nave Nguluvi saavahesa inzihosi mbesili mumiho gawo.”
REV.8.1	Na Umwanang'olo ave ihesa indoni iya mufung'ati, kwave sili kuchanya kwa lusika lwa ilipinga lya ikivalilo kimwi de, 
REV.8.2	ndawe ndavawonige vala vanyivaha avimufung'ati avakwimaga pa Nguluvi vapelitwe imembe isimufung'ati.
REV.8.3	Umunyivaha uyungi afikite, weakolye ikifung'lisiso ikiwuyapile isahabu, iimite pifunyo. Nave apelitwe uwufumba wolofu ahanze pamwinga na ulwifunyo lwa avanu mbevali va Nguluvi, pala pifunyo apawuyapile isahabu apali pawulongolo wa ikigoda cha uwutwa. 
REV.8.4	Ilisusi lya uwufumba lyahele kiting'a kuchanya, pamwinga na ulwifunyo lwa avanu va Nguluvi, ukuhuma mumawoko gakwe uyo munyivaha yee pa Nguluvi. 
REV.8.5	Ndawe umunyivaha ategulige ikifung'ilisiso icho, akukisopa umoto gwa pifunyo akukimemya, swe akukitosa kung'i. Swe kwave na umubumo, limadadama, limemi na ikitulo cha ing'i.
REV.8.6	Ndawe vala avanyivaha avimufung'ati avakolye amapembe agimufung'ati swe vakwigelanisa ukugakuva.
REV.8.7	Umunyivaha uva kutala akufile lipembe lyakwe. Swe indonya iyihanging'ine na amaganga na idanda fyatoosiwe mung'i. Swe iyimwi kwa isidatu ya ing'i yaapye. Na iyimwi kwa isidatu ya imibiki jaapye, na amahamba mbegali amadodi gaapye.
REV.8.8	Umunyivaha uva kavili akufile lipembe lyakwe. Na ikinu wita ikidunda kikomi ikikwaka umoto chatoosiwe mubahali, 
REV.8.9	iyimwi kwa isidatu ya ifigawa mbefili fya mubahali fyaafwe, na iyimwi kwa isidatu ya ifipugu ifikomi fyanangike.
REV.8.10	Ndawe umunyivaha va wudatu akuvige lipembe lyakwe. Na ing'eng'esi ingomi yeyaakige wita moto, yaagwe ukuhuma kuchanya, na ukwika mu yimwi ya isidatu ya imikoga na imifwilo ja ululenga. 
REV.8.11	Ing'eng'esi iyo yitambulwa, “Wukali.” Sweno, iyimwi ya isidatu ya indenga save ng'ali, avanu wolofu vaafwe ukwimila ululenga lulo, pakuva lwapitwike ukuva lukali.
REV.8.12	Ndawe umunyivaha va wutayi akuvige lipembe lyakwe. Iyimwi ya isidatu ya ilisuva, na ya umwesi na ya ing'eng'esi yatofilwe; mbaka lulung'ali lwayo lwayasile ulumwi lwa isidatu lwa uwumalavadifu wayo. Iyimwi kwa isidatu ya ikimunyi nayo yagayike, lwendahihyo na iyimwi ya isidatu ya ikilo nacho.
REV.8.13	Ndawe ndalavige, swe ndipulika imbungu yiguluka kuchanya hilo kwilanga yilonga yihugite, “Mwinalyo, mwinalyo, mwinalyo yemukwikala mung'i ulusika lwe avanyivaha avadatu vevasige pevava vakufile amapembe gawo!”
REV.9.1	Ndawe umunyivaha va wuhanu akuvige ilipembe lyakwe. Nani ndayiwene ing'eng'esi yeyeyigwe mung'i uluhuma kuchanya. Nayo yapelitwe ikidindulilo cha ilikombo iligaya mudugo. 
REV.9.2	Sweno, ing'eng'esi iyo yadindwe ilikombo iligaya mudugo, lyahumite lisusi wita ilisusi lyelihuma mwitemela lya umoto. Ilisuva na kwilanga kwave lwisa ukwimila ilisusi lilyo lya kuvafwe. 
REV.9.3	Imanzi sahumite mwisusi lilyo, swe sikusa mung'i, sapelitwe uludali lwa ingii sa mung'i. 
REV.9.4	Swe silagilwa ulwa silananga ilisoli lya mung'i nambi amahamba nambi imibiki jejegivesaga, pesi sivanangage vala hela vesivateme uluhagi lwa Nguluvi muwusu wawo. 
REV.9.5	Imanzi iso sisenawule ukuwulaga avanu, pesi ukuvatesa hela kwa ulusika lwa myesi gihanu. Uwuvafi wesikwambusa windawe uwuvafi wevakumufika umunu pealumitwe na ingii. 
REV.9.6	Ulusika ulo avanu savayisaka ifwa neke sisavayiwona nda; kangi savadoboka ukufwa neke ifwa sayivakimbila.
REV.9.7	Pesawonekige mumiho imanzi iso, sesindawe ifwalasi ingelanise kwigalu. Muchanya mumitwe jaso sesifwikitwe ingela isawonekige wita mbuyapile isahabu, na uwusu waso sesihwana na uwusu wa avanu. 
REV.9.8	Ifwili sesindawe ifwili sa avang'inetu, na amino gaso gegindawe amino ga Inyalupala. 
REV.9.9	Na amabapala wita ngwembe imbuyapile ichuma. Imibumo ja amapiko jaso je wita umubumo gwa ulugendo lwa imituka myolofu igikulunwa na ifwalasi nzolofu isikimbilila kwigalu. 
REV.9.10	Sesina mikila na imifwa ndawe ja ingii, na ukukola imikila gijo sesina ludali lwa ukwananga avanu kwa lusika lwa myesi gihanu. 
REV.9.11	Kangi sinave umutema yeasitemile, nave ye munyivaha kwikombo iligaya mudugo ilitawa lyakwe ku kiebulaniya ye Abadoni, na ku Kigiliki ye Apolioni, kwekuta Umuwulasi.
REV.9.12	Ineseko isa ukutala yesilutye; pesisige isingi sikusa. 
REV.9.13	Ndawe munyivaha va mutanda akuvige ilipembe lyakwe. Nani ndapulike iliswi ilimwi ukuhuma imbali isitayi isa pifunyo apawuyapile isahabu ape pa Nguluvi. 
REV.9.14	Iliswi ilyo lyamutige uyo munyivaha va mutanda yeakolye ilipembe,
REV.9.14	“Vadindulige avanyivaha avatayi avapinge mu mukoga umukomi gwa Efulata!” 
REV.9.15	Avanyivaha vevagelanise ku kivalilo, ikimunyi umwesi, ukuwulaga iyimwi kwa isidatu ya avanu. 
REV.9.16	Ndapulike imbalilo ya vanyigalu avanyakuhova ifwalasi ye mbilima, mbilima magana gavili. 
REV.9.17	Ulu lwendasiwene iso ifwalasi na vanyakuhova ifwalasi mu maloto gago: vevina ingwembe mumambaga ise moto ng'ani, isinya livala ilinyakilesi na linyaludula na wita ikibiliti. Imitwe ja iso ifwalasi jegindawe ija inyalupala; na umoto ilisusi na ikibiliti fyahumige mumilomo jaso. 
REV.9.18	Iyimwi kwa isidatu ya avanu vaafwe ukukola ineseko siso isidatu, kwekutigila, umoto, ilisusi na ikibiliti, fyefyahumige mumilomo jaso; 
REV.9.19	pakuva uludali lwa ifwalasi iso je mumilomo jaso na mumikila jayo. Imikila jayo jegina mitwe wita ja nzoka, na vakolige jijo ukutesekesa avanu.
REV.9.20	Avanu avangi vevevasige vesivafwii na ineseko siso, sivapitwiki na ukufileka ifinu fyevevawuyipe na amawoko gawo vavene, pesi ulwa vaginite ukusunyalila amasoka, ifihwana nguluvi ifiwuyapile isahabu, amagobole, ichuma cha isaba, amaganga na imibiki, ifinu fyesihwaniti ukulava, ukupulika nambi ukugenda. 
REV.9.21	Na sivahongesi nu kupela na ukuwuleka uwuwulasi, uwuhavi, uwugoni na uwuhiisi.
REV.10.1	Ndawe ndamuwonige umunyivaha uyungi umunyaludali akwika ukuhuma kuchanya. Na emufwike lifufu, na ilikinga mbogo mumutwe gwakwe. Uwusu wakwe wewindawe wita lisuva, na amagulu gakwe gegindawe wita umoto. 
REV.10.2	Mumawoko gakwe eakolye ikitabu kidodo kidindule. Ageliike ligulu lyakwe lya kundyo pachanya mubahali, na lya kung'igi pachanya mung'i ing'afu, 
REV.10.3	na ukukemela akwihuga liswi liva na umubumo wita gwa Inyalupala. Ave akwihuga, imibumo gimufung'ati januche kwa kitulo. 
REV.10.4	Na ijo imibumo igimufung'ati pejalongige, nene ndasakige ukwandika. Neke ndapulike iliswi ukuhuma kuchanya litigila, “Ing'ani isa imibumo igimufung'ati ijo kinyele, lemwa kwandika!”
REV.10.5	Ndawe yula umunyivaha yendamuwene imile pachanya mubahali na pachanya mung'i ing'afu akaang'we liwoko lyakwe lya kundyo kuchanya, 
REV.10.6	swe akwilapa mwitawa lya Nguluvi yeinanaga mbepali na mbepali, Nguluvi yeagafile kuchanya na mbefili ifilimumo, ibahali na mbefili ifilimumo ing'i na mbefili ifilimumo. Swe itigila, “Ulusika lwa ukugina ukusindila lusisile! 
REV.10.7	Neke ulusika lula umunyivaha va mufung'ati peavapulise liswi lyakwe, ulusika lwe ava akufile ilipembe lyakwe, Nguluvi akwisa lula lwealahosise ukupiga ulwa ikinyele ndawe lweeavalaliche avakami vakwe avavisi.”
REV.10.8	Ndawe lila iliswi lyendemulike ukuhuma kuchanya pala pamwandi lyalonzile nanene kangi, “Bitage ukakitegule kila ikitabu ikidindule, chekili mwiwoko lya munyivaha yeimile pachanya mubahali na pachanya mung'i ing'afu.” 
REV.10.9	Sweno, ndawe ndamubitilige uyo umunyivaha, swe ngumutigila amelage lino ikitabu ikidodo. Nave anigee, “Kitegule ukilye mumulomo gwako, nacho kiva kinyalwiha wita wuki, neke mwileme kiva kikali wuhulo!”
REV.10.10	Sweno, ndawe ndakitegulige ikitabu kicho ikidodo ukuhuma mwiwoko lya yuyo umunyivaha, swe ndilya, nacho chekinyalwiha wita wuki mumulomo gwangu, neke ndavelige ndimila chave kikali wuhulo mwileme lyangu. 
REV.10.11	Ndawe ndalongeligwe, “Lukuvaje kangi ukulaalika ulukani lwa Nguluvi kwa avanu wolofu, va ing'i mbesili, ing'olo mbesili, indongele mbesili na avatwa!”
REV.11.1	Ndawe ndapeligwe uludete lwelwe wita lugoda lwa kigelelo, swe ndilongelwa, “Winuke ubite ukayigele i tembeli ya Nguluvi, pifunyo, na ukavavalile avanu vevisunyalila mugati mumo. 
REV.11.2	Neke yilekage ibwalo iyilikwivala ya i Tembeli, ulayigela, pakuva iyo nawule kwa avanu va ing'i isingi, vala avayilivata iboma inzelu lusika lwa myesi machumi gatayi na givili. 
REV.11.3	Nane ndivapela uludali awolelesi vangu vavili sambi vavile lusika lwa ifilo mbilima yimwi na magana gavili na machumi gimutanda kono we vafwite imyenda imitifuse.”
REV.11.4	Iwo awolelesi avavili je imibiki igivili ja imiseituni na itala isivili isikwimaga pa Mutwa va ing'i. 
REV.11.5	Wone umunu igelele ukuvatesa, umoto ugwihumaga mumilomo jawo guvawulaga avatavangu vawo, na yeyeavesaga munu yeigelela ukuvatesa afwila lulo. 
REV.11.6	Iwo vina lulagi ukuleka vatanile indonya ukuta yilatonya ulusika pevilalika ulukani lwa Nguluvi. Kangi vina ululagi lwa ukudulika imifwilo mbegili ja ululenga give danda, na ululagi lwa ukwambusa ineseko na ifwa yeyeyivesaga mung'i pevavesaga vawendite.
REV.11.7	Neke pevave vasinzile ukudalika ulo ulukani ing'oko iyihuma mwikombo ilihelesa yihoma nawo ligalu, yivalema na ukuvawulaga. 
REV.11.8	Imifimba jawo gisigala mumakasi ga iboma ingomi pa kwigilisa iboma iyo ku Sodoma na Misili kwa Umutwa vave atumbikwe. 
REV.11.9	Avanu va ing'olo mbesili indongele, ing'i na ilivala savagilava imifimba ijo kwa ulusika lwa filo fidatu na ikilipinga, na sisavatawula gitagwe. 
REV.11.10	Avanu avakwikalaga mung'i savahekelela ifwa ya avanu iwo avavili. Savawuyapa uluhekelelo na ukwisindikila ifipelwa pakuva avavisi iva avavili vakavelige vakuvafwahisa pakomi avanu va mung'i.
REV.11.11	Neke pefilutye ifyo ifilo ifidatu na ikilipinga umuhe gwa uwumi ukuhuma kwa Nguluvi gwavinje, nawo ndawe vimige, mbevali avavawene vibatike na umuhwehwe mukomi. 
REV.11.12	Ndawe iwo avavisi vapulike iliswi likwihuga ukuhuma kuchanya likuvatigila, “Musage ipa pachanya!” Nawo swe vakwilila pachanya kuchanya mwifufu, avatavangu vawo viva we vakuvalava. 
REV.11.13	Pa ikivalilo kicho kwave na ikitulo kikomi cha ing'i, ulubali ulumwi lwa iyimwi kwa nyichumi ya ing'i yanangike. Avanu mbilima simufung'ati vaafwe ukwimila ikitulo kicho cha ing'i. Avanu avasige wogwipe pakomi, swe vakumulumba Nguluvi va kuchanya.
REV.11.14	Ineseko isa kavili yesilutye, neke lavage! Ineseko isa wudatu sikusa sikwangufya.
REV.11.15	Ndawe umunyivaha uva mufung'ati akuvige ilipembe lyakwe. Na amaswi makomi gapulise kuchanya gitigila, “Lino uwutema wa mung'i ye wuve wa Umutwa vetu na Kilisito vakwe. Nave atema kitasila.” 
REV.11.16	Ndawe vala avavaha machumi gavili na vatayi na avakong'ome pa Nguluvi mufigoda fyawo fya uwutwa, vagwe kinyalileme, swe vakumusunyalila Nguluvi, 
REV.11.17	Vitigila:
REV.11.17	“Mutwa Nguluvi munyaludali,
REV.11.17	yewikwali na yewewikwali!
REV.11.17	Tukukulumba,
REV.11.17	pakuva ukwete uludali lwako ulukomi
REV.11.17	swe vivanga ukutema!
REV.11.18	Avanu avamyanza vibatiike na ililakali,
REV.11.18	pakuva ulusika lwa uwuvifu wako lufikite,
REV.11.18	ulusika lwa ukuvahiga avafwe.
REV.11.18	Lwe lusika lwa ukuvaposa
REV.11.18	avakami vako avavisi,
REV.11.18	avanu vako na mbevali avakulipela indolo
REV.11.18	litawa lyako, avavina na avadodo.
REV.11.18	Lwe lusika lwa ukuvawulagila ng'ani
REV.11.18	vala vevakuyiwulagila ng'ani ing'i.”
REV.11.19	Itembeli ya Nguluvi kuchanya swe yidindulwa, na Ilisandiko lya Lufingano lwakwe lyawonike mu Tembeli yakwe. Ndawe kwawonekige limemi, liswi, limadadama, ikitulo cha ing'i na indonya ngomi yinyamaganga.
REV.12.1	Sweno, ikilagilo ikikomi chawonike kuchanya. Epwali ipo umung'inetu yeemufwike lisuva, na umwesi pasi pa magulu gakwe, na ingela na ing'eng'esi nyichumi na sivili mumutwe gwakwe! 
REV.12.2	Umung'inetu uyo ali na filo, ayofile ukwimila uwuvafi wa ukwivikula sambi egale umwana.
REV.12.3	Ikilagilo ikingi chawonike kuchanya: liyoka likomi lidung'u na linya membe nyichumi na imitwe gimufung'ati, na imitwe mbegili jemifwike ingela. 
REV.12.4	Liyoka ilyo lyakulumite likola umukila gwalyo ing'eng'esi iyimwi kwa isidatu ya ing'eng'esi isa kwilanga na ukusitoosa pasi mung'i. Nalyo limite pa uyo Umung'inetu yeali pipi ukwegala umwana, ligelanise hilo ukumumila umwana, pembe hela egalwe. 
REV.12.5	Ndawe umung'inetu uyo egalige umwana mukwamisi, yula yeatema avanu va ing'i mbesili ikola ulugoda lwa ichuma. Neke umwana uyo swe inyelebulwa na ukusindikwa kwa Nguluvi na ku kigoda chakwe cha uwutwa. 
REV.12.6	Swe uyo mwayuva akimbilye ku balali, kula kwe Nguluvi alamugelanikise apono apawunamu pala pealalolelwa ikale kwa ulusika lwa filo mbilima yimwi na magana gavili na machumi gimutanda (1260).
REV.12.7	Ndawe kwalamukige ligalu kuchanya: Mikaeli na avanyivaha vakwe vihomile na lilyo liyoka, nalyo lyavananzile pamwinga na vanyivaha vakwe. 
REV.12.8	Neke ulwene liyoka ilyo silyahwaniti ukuvalema, na pambele kangi sipavi na ikilega chalyo kuchanya ukwimila ilyene nambi vanyivaha valyo. 
REV.12.9	Sweno, liyoka lilyo ilikomi lyatosiwe kwivala. Liyoka ilyo ye yula liyoka lya pidaha yuyo yeitambulwagwa kangi, Ibilisi apangi Setani. Ye akuyisanga ing'i mbeyili. Nachene, atoosiwe mung'i, na ililugu lyakwe mbelili pamwinga nave.
REV.12.10	Ndawe ndapulikige liswi likomi kuchanya litigila, “Lino uwukombolwa uwihuma kwa Nguluvi yewufikite! Uludali na Uwutwa wa Nguluvi vetu yewuwonike pawelu. Nayi Kilisito aluvisile pawelu ululagi lwakwe! Pakuva yula umusongela va avanyalukolo vetu, yeakwimaga pa Nguluvi akuvasongela pakilo na pakimunyi, lino atoosiwe kwivala. 
REV.12.11	Vanyalukolo vetu yevadwesise kwa idanda ya umwanang'olo na kwa uludali lwa uwanachene wevawulaalikige, pakuva sivawutugiti na uwunani wawo ukuta kinu hilo, swe viva vidiche nambi ukufwa. 
REV.12.12	Palulo, muhekelelage nyenye mwe kuchanya na mbefili ifikwikala kuko. Neke, mwinalyo nyenye mwe ing'i na ibahali, pakuva Ibilisi avasye we ina lilakali na uwuvifu wukomi, pakuva akulukagula ukuta ifilo fyakwe ifisige ye fikefu.”
REV.12.13	Liyoka lyave likulukagula ukuta litoosiwe pasi mung'i, swe livanga ukumufwima yula mwayuva yee eje umwana umukwamisi. 
REV.12.14	Neke mwayuva uyo apelitwe amapiko gavili ga imbungu sambi ahwane ukuguluka abite pataali hilo na ilyo liyoka, mbaka apono pakwe ku balali kwe ake alolelwa wunofu ulusika ulutaali. 
REV.12.15	Sweno, liyoka lyafunyite ululenga lolofu wita mukoga, swe ululenga ulo lwamuninilite uyo mwayuva mumbele sambi lumutegulise. 
REV.12.16	Neke ing'i yamutanzile uyo mwayuva yadindwike wita wuvi na ukwingisa ululenga ulo ulwahumige mumulomo gwa liyoka lilyo. 
REV.12.17	Swe, liyoka ilyo lyamuvipye uyo mwayuva, swe likwibitilaga, lyahele ukwihoma na imbegalo iyingi ya uyo mwayuva, kwekutigila vala mbevali avanyachoga ku ndagilo isa Nguluvi na ukwinatila uwanachene wa Yesu. 
REV.12.18	Na liyoka ilyo lyahele lisakwima pamugekela gwa ibahali.
REV.13.1	Ndawe ndayiwonige ing'oko iyimwi yihuma mubahali. Ing'oko iyo yeyina mitwe gimufung'ati na imembe nyichumi, ilipembe lyelivesaga lyelina ingela. Ilitawa lya amaligo lyelyandikwe pachanya pa imitwe gijo. 
REV.13.2	Ing'oko iyo yendayiwene yeyindawe duma, na amagulu gayo yeyindawe lisikili, na umulomo gwakwe wita gwa Inyalupala. Lila liyoka lyayipelye yila ing'oko iyo uludali lyalyo; ikigoda chalyo cha uwutwa na ululagi ulukomi. 
REV.13.3	Umutwe ugumwi gwa iyo ing'oko gwawonekige wita gutesike gwina mavamba wuhulo, neke ilivamba ilyene yelyeliponite. Ing'i mbeyili yasasave ing'oko yiyo na ukuyininila. 
REV.13.4	Avanu mbevali swe vakulisunyalila lila liyoka pakuva lyayipelye yila Ing'oko uludali lwayo. Vayisunyalye kangi na yila ing'oko vitigila, “Ngali ye nami yeindawe iyi ing'oko? Ngali yenani yeahwana ukwihoma nayo?”
REV.13.5	Ndawe ing'oko iyo swe yitawulwa yilonge ing'ani isa ukwitupya na ukumuliga Nguluvi; swe yipelwa ululagi kwa lusika lwa myesi machumi gatayi na givili. 
REV.13.6	Sweno, ndawe yavangige, ukumuliga Nguluvi, ukuliga na ilitawa lyakwe, na mbevali avikwikalaga kuchanya. 
REV.13.7	Swe yitawulwa ukuvahoma ligalu na ukuvadwesa avanu va Nguluvi. Yapelitwe ululagi ku avanu va ing'olo mbesili, ulukolo, indongele na ing'i mbesili. 
REV.13.8	Mbevali avakwikalaga mung'i savamusunyalila pesi vavala hela ve amatawa gawo gandikwe uluhuma pamuvango gwa ukugawa ing'i mukitabu cha uwumi cha umwanang'olo umudumule.
REV.13.9	“Munyamapulikilo, apulikage! 
REV.13.10	Wone ave vadonyitwe ukugalulwa luvavaje ukuta iwo savagalulwa; wone vadonyitwe ukuwulagwa kwa ilimage iwo savadumulwa na ukwimila siso, luvavaje avanu va Nguluvi vavelage na ulwikangaliso na ulufuuwo.”
REV.13.11	Ndawe ndayiwonige ing'oko iyingi yihuma mung'i. Yeyina membe sivili wita sa ng'olo, na yalongige wita liyoka. 
REV.13.12	Yeyina lulagi ulukwilaniche ukuhuma kwa yila ing'oko iya kutala, na yakwete lululagi lulo pa ing'oko yiyo. Ayikange ing'i mbeyili na mbevali mumo ukuyisunyalila ing'oko yiyo iya kutala yeyina ilivamba lya ifwa lyelyeliponite. 
REV.13.13	Sweno, iyi ing'oko iya kavili yapigite imiitu minyawuhulo mbaka yambwise umoto guhume kuchanya gwike mung'i pamiho ga avanu. 
REV.13.14	Yavayasise avanyang'i va mung'i ukukola imiitu gijo jeyapelitwe ukupiga pa ing'oko yila iya ukutala. Ing'oko yavalonje ava mung'i vawuyapage ikiganiso ukwimila ululumbo lwa yila ing'oko yeyeyitesike yina livamba lya ilimage neke yananite kangi. 
REV.13.15	Swe ndawe apelitwe uwuwuya ukuyiputila uwumi icho ikiganiso cha yila ing'oko iya ukutala, mbaka chahwanite ukulonga na ukuvawulaga avanu mbevali vesivakisunyali. 
REV.13.16	Ing'oko yavakange mbevali, vavina na vadodo, avanono na avamikaa, avanu avatemapawo na avanyawingi, vavavikage indoni kwiwoko lya kundyo na muwusu wawo. 
REV.13.17	Yavakanie mbevali ukugula nambi ukugusa kinu pesi vavala hela avateme uluhagi lulo, kwekutigila ilitawa lya yila ing'oko apangi ulwandiko lwa imbalilo ya ilitawa lilyo.
REV.13.18	Ipa lino luvaje muvelage na uluhala, yula umunyaluhala avalilage imbalilo ya ing'oko iyo kwekutigila kiki, pakuva imbalilo iyi ya vanu, imbalilo iyene ye iyi, magana gimutanda, machumi gimutanda na simutanda.
REV.14.1	Ndawe ndakiwonige ikidunda cha ku Sayuni, na umwanang'olo imile muchanya; pamwi nave vepwali avanu mbilima ligana na machumi gatayi na vatayi ve valivandikwe muwusu wawo ilitawa lya Umwanang'olo na ilitawa lya Udade. 
REV.14.2	Kangi ndawe ndapulikige iliswi ukuhuma kuchanya ilyapulisige wita ululenga ulwibuma lukwitoosa mumatalawe, wita umubumo umukomi gwa limadadama. Lyapulisige wita lwimbo lwa avakufi avikuva amagombo gawo. 
REV.14.3	Iwo avanu mbilima ligana na machumi gatayi na vatayi vimbige ulwimbo ulupya pa kigoda cha uwutwa na pa fila ifigawa ifinyawumi ifitayi na pa vala avavaha. Siekwali umunu yeahwanite ukwiyigisa ukwimba ulwimbo ulo pesi vavala hela avanu avakombole mung'i. 
REV.14.4	Avanu vawo, vevala vesivisopiti muwuhongawinya vagendanile na avang'inetu, pakuva veva tunaafu. Avene, vakumuninilaga Umwanang'olo kukwe abitaga. Iwo vevala avagule uluhuma muvanu awolofu, kangi vave ve va ukutala ukutawulwa kwa Nguluvi na kulumwanang'olo. 
REV.14.5	Na sivigeli nangi ukuva vadesi; vagaya wananzi uwewuvesaga.
REV.14.6	Ndawe ndamuwonige Umunyivaha uyungi iguluka adonyite kuchanya ina Ulukani Ulunofu lwa mbepali na mbepali lwa Nguluvi sambi alulalike ku vanu mbevali avakwikalaga mung'i ku vanu va ing'i mbesili, ing'olo mbesili, avanu va indongele mbesili na amavala mbegali. 
REV.14.7	Alonzile akwihuga, “Muvelage na ichoga kwa Nguluvi na ukumupela indolo! Pakuva ikivalilo yekifikite cha uluhigilo lwakwe. Mumusunyalilage umwene yeagafile ing'i na kuchanya, ibahali na imifwilo ja ululenga.”
REV.14.8	Umunyivaha va kavili amufwatite uyo uva ukutala kono weitigila, “Yeagwe! Ena Babiloni ingomi yeagwe! Babiloni yeavapelye avanu va ing'i mbesili vayinywe idifayi yakwe idifai ing'ali uwuyasi wakwe.”
REV.14.9	Na umunyivaha va wudatu avafwatite iwo avavili ilonga akwihuga, “Yeyeavesaga munu yeakuyisunyalila yila ing'oko na ulwihwana lwayo na ukwidikila ukutemwa uluhagi lwayo muwusu wakwe nambi mwiwoko lyakwe, 
REV.14.10	uyo atang'anila ilikali lya Nguluvi iligaya uwudegepele. Umunu uyo sa ateseka mumoto gwa ikibiliti pa Vanyivaha avelu na pa Umwanang'olo. 
REV.14.11	Ilisusi lya umoto ugukuvatesa likwililaga kuchanya mbepali na mbepali. Avanu iwo vevayisunyalye ing'oko na ulwihwano lwayo, na ukutemwa uluhagi lwa ilitawa lyayo, sisavava na iikiba yiyeyivesaga pakilo na pamunyi.”
REV.14.12	Ukwimila siso, luvavaje avanu va Nguluvi, avanu avakwinatila ululagi lwa Nguluvi na ukumufuuwa Yesu, vavelage na ulwikangaliso.
REV.14.13	Ndawe ndapulikige iliswi ukuhuma kuchanya litigila, “Wandike ulu! Vinomile avanu ve uluhuma lino vifwa kono wevahanzile na Umutwa.” Nave Umuhe itigila, “Vinomite hilo! Pakuva savasuupa uluhuma mu kuguda mbekuli; na amaveleko ga ifipigo fyawo sagagendasa nawo.”
REV.14.14	Ndawe ndalavige, kumbi pepolili lifufu ilyenzelufu baho. Na pachanga pa lifufu lilyo pepina kigawa wita munu. Alafwite ingela imbuyapile isahabu mumutwe, kono akolye inyengo mwiwoko lyakwe. 
REV.14.15	Ndawe umunyivaha uyungi ahumite mu Tembeli weakwihuga akumutigila yula yealakong'ome mwifufu, “Ngukugongola, kolage isenzi yako ukabete isanga, pakuva ulusika lwa isanga yelufikite; isanga ya ing'i yeyitung'wine.”
REV.14.16	Sweno, yula yealakong'ome mwifufu atoosise isenzi yakwe mung'i, na isanga ya ing'i ndawe yabetigwe.
REV.14.17	Ndawe umunyivaha uyungi ahumite mu Tembeli kuchanya weakolye inyengo inzugi.
REV.14.18	Ndawe kangi umunyivaha uyungi umwimilisi va umoto, ahumite pifunyo, akumulongela akwihuga yula umunyivaha yeakolye isenzi iyinyawugi, “Nave kolage iyo isenzi yako inzugi, ukadumule isabibu ukuhuma mumisabibu ja mung'i pakuva isabibu isene yesitung'wine!” 
REV.14.19	Sweno, umunyivaha uyo ndawe atoosige isenzi yakwe mung'i, swe idumula isabibu sa mung'i, swe akusisopa mu kisilo ikikomi cha ukuhusila isabibu, ikitegulilo cha ililakali lya Nguluvi. 
REV.14.20	Swe isabibu iso sihuswa mugati mwa isavani iyili kwivala kwa iboma, na idanda ukuhuma musavani iyo yanyilime pataali wita nzwambo magana gadatu na uwuhelesa wacho wita nzwambo magana givili.
REV.15.1	Ndawe ndakiwonige ikilagilo ikingi kuchanya, kikomi na cha kwinatila. Ipo pepovali vanyivaha avimufung'ati ave vina ineseko iso ingomi isimufung'ati isa kuwusililo. Na ukukola ineseko iso ingomi isimufung'ati, ililakali lya Nguluvi liva likwilaniche. 
REV.15.2	Ndawe ndakiwonige kinu wita bahali ya kilole, nyanze na umoto. Ndawene kangi vala avanu vevayidwesise yila ing'oko na ulwihwano lwayo na imbalilo ya ilitawa lyakwe, vevimile palubali pa iyo ibahali ya ikilole, wevakolye amagombo agevapelitwe na Nguluvi. 
REV.15.3	Vimbige ulwimbo lwa Musa umukami va Nguluvi na ulwimbo lwa Umwanang'olo vitigila:
REV.15.3	“Uwukomi wa uwuhulo wulimufipigo fyako!
REV.15.3	Veve ve Nguluvi ve Mutwa munyaludali mbeluli
REV.15.3	ing'asi sako ngolofu na sanachena!
REV.15.3	Veve ye ulimutema va mbepali kwa mbevali.
REV.15.4	Ye nani mugaya choga na ukulipela indolo ilitawa lyako
REV.15.4	veve ve Mutwa? Pakuva veve ye wiyena ve mwelu.
REV.15.4	Avanu va ing'i mbesili savakusila na ukukusunyalila
REV.15.4	pakuva ifipigo fyako fya wugolofu fiwonike
REV.15.4	kwa mbevali.”
REV.15.5	Pesilutye iso ndayiwene i Tembeli ndindule kuchanya, na mugati pepolili ilihema ilyalagilige uwulipwali wa Nguluvi. 
REV.15.6	sweno, vala avanyivaha avimufung'ati avanya neseko isimufung'ati vahumite mula mu Tembeli, kono wevafwite imyenda igimalavadika ijesiwe hilo na imisipi imiwuyapile isahabu mumambaga sawo. 
REV.15.7	Ndawe, uyumwi va ifigawa fila ifitayi avapelye iwo avanyivaha avimufung'ati ifinyandilo ifiwuyapile isahabu ifimemile ililakali lya Nguluvi, yeinanaga kitasila. 
REV.15.8	Itembeli yamemile ilisusi ilyambwise na indolo na uludali lwa Nguluvi, na siekwali umunu yeahwanite ukwingila mu Tembeli mbaka pesadusise sila ineseko ingomi isimufung'ati isa vala avanyivaha avimufung'ati.
REV.16.1	Ndawe ndapulikige iliswi likwihuga ukuhuma mu Tembeli likuvatigila vala avanyivaha avimufung'ati, “Mubitage mukabohole ifinyandilo ifyo ifimufung'ati fya ililakali lya Nguluvi mung'i.”
REV.16.2	Sweno, umunyivaha uva kutala ahele asakubohola ikinyandilo chakwe mung'i. Ulusika lulo ifipemba ifiyavaga na ukuvava wuhulo fikuvafika avanu mbevali vevevavike indoni ing'oko, na vala avasunyalilige ulwihwano lwayo.
REV.16.3	Ndawe umunyivaha uva kavili aboholige ikinyandilo chakwe mu bahali. Nayo ibahali yapitwike yiva nda ng'ani, wita ya umunu yeafwe, na ifigawa mbefili mubahali fyaafwe.
REV.16.4	Umunyivaha uva wudatu abohwe ikinyandilo chakwe mumikoga na imifwilo ja ululenga, najo japitwike danda. 
REV.16.5	Ndamupulike umunyivaha umwimilisi va ululenga itigila,
REV.16.5	“Veve ve Mwelu,
REV.16.5	Yewikwali na yewewikwali!
REV.16.5	Veve ye wi mugolofu muluhigilo ulu
REV.16.5	lwe uhigite.
REV.16.6	Pakuva vayibohwe idanda ya avanu vako
REV.16.6	na ya avavisi,
REV.16.6	nave uvapelye idanda vanywe;
REV.16.6	Ulu luvavaje hilo!”
REV.16.7	Ndawe ndapulikige iliswi pifunyo litigila, Ena, Umutwa Nguluvi Munyaludali! Inyigilo sako mbesili sa nachene na sa wugolofu!”
REV.16.8	Ndawe umunyivaha uva wutayi aboholige ikinyandilo chakwe mwisuva. Swe lisuva lipelwa uludali lwa ukuvalalisa avanu likola umoto gwalyo. 
REV.16.9	Swe, avanu valalye fivi wuhulo; ndawe vamuligige Nguluvi umunyaludali lwa ineseko iso mbesili ingomi. Neke ulwene sivapesili inzanangifu sawo nambi ukumupela indolo Nguluvi.
REV.16.10	Ndawe umunyivaha uva wuhanu abohwe ikinyandilo chakwe pa kigoda cha uwutwa cha yila ing'oko. Ulwisa lyawuselengite uwutema wayo, avanu vageleswe amino gawo ukwimila uwuvafi, 
REV.16.11	vamulisile Nguluvi va kuchanya ukwimila uwuvafi wawo na ifipemba fyawo ifyayavige wuhulo.
REV.16.12	Ndawe umunyivaha va mutanda aboholige ikinyandilo chakwe mumukoga umukomi ugwitambulwa Efulata. Ululenga mbeluli lwakasile, na palulo ing'asi yawuyipwe ya amagulu vagendelage avatema va ku mihago. 
REV.16.13	Ndawe ndawonige amasoka gadatu age gindawe ifyula, gihuma mumulomo gwa lila liyoka, mumulomo gwa yila ing'oko, na mumulomo gwa yula umuvisi va uwudesi. 
REV.16.14	Igi jegila imyuhe ja amasoka igipigaga imiitu. Igi jegibitaga kwa avatema va ing'i mbeyili na ukuvakong'asa pamwi ukwimila iligalu likomi. Ikimunyi kila cha Nguluvi Umunyaludali.
REV.16.14	( 
REV.16.15	“Lavage! Nene ngusa wita muhiisi! Mwinomi umunu yula yeiva ivasa mugulo weafwite imyenda jakwe ulwa alagenda wufuula hela uko na uko pa vanu.”)
REV.16.16	Sweno, imyuhe ijo javakong'ise iwo avatema apono apitambulwagwa ku Kiebulaniya Halimagedoni.
REV.16.17	Ndawe umunyivaha va mufung'ati aboholige ikinyandilo chakwe mwilanga! Iliswi likomi lyapulise uluhuma pa kigoda cha Umutwa, mu Tembeli, litigila, “Umudugo yegufikite!” 
REV.16.18	Kwawonike limemi, liyowo, umubumo na ikitulo cha ing'i, chechesikilava kiwoneka uluhuma Nguluvi peakumugava umunu. 
REV.16.19	Iboma yila ingomi yavagwike yihuma padatu, naso iboma sa avamyanza sagwilye ng'ani. Babiloni, iboma ingomi, yiwikwe na Nguluvi. Ayinywesise ikinywelo cha idifai ya ililakali lyakwe ilikomi. 
REV.16.20	Ifigunguli mbefili fyayasile, nafyo ifidunda sifyawoniki kangi. 
REV.16.21	Indonya ya amaganga amakomi yinya wusito wa ng'ongo machumi gahanu yavatonye avanu, nawo vamulisile Nguluvi vakumuvala uluteseko lwa indonya yiyo ya amaganga. Ena, nachene uluteseko lwa indonya iyo ya amaganga lwe lukomi wuhulo.
REV.17.1	Uyumwi va vala avanyivaha avimufung'ati avevakolye ifinyandilo aasile, swe akunigila, “Wuse, nane ngulagila, lula lwe umugoni yula umwaafu lweapuma, iboma yila inzenge pipi na imikoga imyolofu. 
REV.17.2	Avatema va ing'i vakagonite nave; na avanu avakwikalaga mung'i vagalite idifai ya uwugoni wakwe.”
REV.17.3	Ndawe, Umuhe andongelige, akusogosa mbaka ku balali. Uko ndamuwene umung'inetu akong'ome pachanya pa ing'oko idung'u. Ing'oko iyo yenzandike amatawa ga amaligo imbali mbesili; nayo yeyina mitwe gimufung'ati na imembe nyichumi. 
REV.17.4	Umung'inetu uyo eafwite umwenda gunya livala linyakilesi na lidung'u, aliwuyapise na isahabu, amaganga aga amagobole molofu na ilulu. Mwiwoko alakolye ikinywelo ikiwuyapile isahabu cheche kimemile imbifyo na mbesili isa uwaafu isilagila uwugoni wakwe. 
REV.17.5	Emwandike litawa lya inzivililo muwusu wakwe, “Babiloni ingomi, uyuvawo va avagoni na ing'ani mbesili isivifya wuhulo mung'i.” 
REV.17.6	Ndamuwene umung'inetu uyo agalite idanda ya avanu va Nguluvi, na idanda ya avanu vevawuligwe vivalwa ukumulaalika Yesu.
REV.17.6	Pendimuwene ndasasave wuhulo. 
REV.17.7	Neke munyivaha anigee, “Mbi ndawuli wisasavala? Nene ngulagila ulwa ikinyele cha umung'inetu uyu na ing'oko iyo yeahofile yinya mitwe gimufung'ati na imembe nyichumi. 
REV.17.8	Iyo ing'oko yuyiwene yenzumi pamwandi, neke lino yifwe. Nambi ndahihyo, yilipipi hilo ukwilila ukuhuma mwikombo kuvafwe, na ukubita kuluhigilo avanu mbevali ve amatawa gawo sike galandikwa mukitabu cha uwumi uluhuma umuvango gwa ing'i, savasasavala ukuyiwona iyo ing'oko ye pala pamwandi, yekoyili, yisukuli na sa yusa kangi.
REV.17.9	“Ipa pisigila uluhala na uwusugu! Sweno, imitwe igimufung'ati fye fidunda ifimufung'ati, na uyo umung'inetu yeakong'ome pachanya. Imitwe ijo kangi ve vatema avimufung'ati. 
REV.17.10	Mwavawo avatema avimufung'ati, avahanu yevakayasile, uyumwi peasigala na kulino, na yula uyungi salafika; na peafikite asigala lusika ludodo. 
REV.17.11	Iyo ing'oko yeye nzumi pamwandi neke kulino sipenzumi kangi ye mutema va munana, nave kangi yeyumwi mwavava avimufung'ati, nave akwibitilaga kukuyasiwa.
REV.17.12	“Sila imembe nyichumi seusiwene ve vatema vesivalavanga ukusagila. Neke ulwene vapelwa ululagi lwa ukusagila kwa lusika lwa kivalilo kimwi pamwi na yila ing'oko. 
REV.17.13	Lwevadonyite iva mbevali avanyichumi lumwi, nawo vayipela ing'oko yila uludali nu lulagi lwawo mbeluli. 
REV.17.14	Savihoma ligalu na umwanang'olo, neke umwanang'olo sa avadwesa pakuva umwene ye Mutwa va avatwa na Mutema va avatema. Pamwi na vala veavekemelye nu kuvahagula na vahuvilwa.”
REV.17.15	Umunyivaha anigee kangi, “Lula ululenga lweuluwene pala peakong'ome yula umugoni, ve vanu va ing'i mbesili, avanu va amavala mbegali, na indongele. 
REV.17.16	Imembe sila isinyichumi seusiwene na yila ing'oko simuvipila uyo umugoni. Sitegula mbefili fyeinafyo nu kumuleka aliwufuula; vamulya nyama na ukumulalisa mumoto. 
REV.17.17	Pakuva Nguluvi avisile lukani mugati mwawo lwevakwisage lweadonyite, kwekutigila ulwa ukuyidikisa avene kwa avene na ukuyipela iyo ing'oko ululagi lwawo lwa ukusagila, mbaka ipo pe ulukani lwa Nguluvi pelwikwila.
REV.17.18	“Na yula umung'inetu yumuwene ye yila iboma ingomi iyikuvasagila avatema va mung'i.”
REV.18.1	Pesilutye iso, ndamuwene umunyivaha uyungi akwika ukuhuma kuchanya. Ali na ludali lukomi, na ing'i yang'alikwe na ulumalavadiko lwakwe. 
REV.18.2	Swe, ihugite liswi itigila, “Ugwe; Babiloni ingomi yugwe! Lino yeuve wikalo wa amasoka; na finyamukela na amatuuyi amaafu na agifivifya wuhulo. 
REV.18.3	Pakuva avanu va ing'i mbesili vagalite idifai ya uwugoni wakwe, nawo avatema va mung'i vagonite nave. Nawo avasulusi va mung'i vanonite vikola uwudobokesi wakwe uwugaya wudugo.”
REV.18.4	Ndawe ndapulikige iliswi ilingi ukuhuma kuchanya litigila,
REV.18.4	“Avanu vangu, muhege kulumwene, sambi mulemwe ukuhanga nave inzanangifu sakwe, mulahanga hela mukupuma kwakwe. 
REV.18.5	Pakuva inzanangifu sakwe siginite wuhulo, sive kilundo mbaka kuchanya, na Nguluvi awiwike uwanangifu wakwe. 
REV.18.6	Mumupigilage ndawe lweavapije nyenye; Mwihombelage umukole kavili mwasiso seavapije. Mumemyage ikinywelo chakwe kwa idifai ing'ali kavili ukulutila kila cheavapelye nyenye. 
REV.18.7	Mumutesage kwa wuvafi na ikivembo ukutegana na ulwitupyo lwakwe, na ukwikala mulwinomo lwakwe. Pakuva akwilonganza munumbula: ‘Ndikalite ipa; nene ndi munumwehe. Nene sindimufwile, nambi ukufikwa na isa ikivembo sikilawoneka!’ 
REV.18.8	Nambi ukwimila lulo ineseko sakwe simufika kimunyi kimwi! uwutamwa, ikivembo, na ikinge. saalalisiwa na umoto, pakuva Umutwa Nguluvi yumwene yemunyakumuhiga ye munyaludali.”
REV.18.9	Avatema va mung'i avagonite nave na ukwikalasa nave imikalile imyaafu savayeyela na ukuvemba pevaliwene ilisusi lya iboma iyo peyipya. 
REV.18.10	Viima pataali viva na umuhwehwe gwa ineseko sakwe na ukutigila, “Winalyo! Winalyo veve Babiloni, iboma inambulike na inzenge hilo! Kwa lusika lwa kivalilo kimwi hela yeupumite.”
REV.18.11	Avasulusi va mung'i savavemba na ukupalanga ikivembo, pakuva asupali umunu kangi yeagula ifinu fyawo; 
REV.18.12	asupali kangi uva ukugula isahabu sawo, amagobole, amaganga agigusiwaga pakomi nambi ilulu, imyenda imyelu nambi ja ilivala ilinyakilesi, nambi bafuta na imyenda imidung'u, ifinu ifingi ifilipolofu ifiwuyapile imibiki hela, nambi ifiwuyapile amino ga Ndembo, na fya imibiki imitambule hilo, ifya isaba, ifya ichuma na amaganga agimalavadika, 
REV.18.13	ifihatwa fya umudalasini, uwufumba, imanemane na uwudi, idifai, amafuta, uwuse na ingano, isenga na ing'olo, ifwalasi na imituka ja ukukwegwa, avanyawingi vawo nambi uwunani wa avanu. 
REV.18.14	Avasulusi vakumutigila; “Ukwambula kwetukalavisige yekudusile, uwunono na uwuvina fitukimbye; suhwana ukuva nafyo kangi!” 
REV.18.15	Avasulusi avanonite ukukola iboma yiyo, saviima pataali viva na muhwehwe gwa ineseko sayo, savayova na ukuyeyela, 
REV.18.16	vitigila, “Winalyo! Winalyo ku iboma iyi ingomi. Yeweusovye ukufwala imyenda ija ibafuta, na ija livala ilinyakilesi na imidung'u na ukwiwuyapisa na isahabu, na amaganga agigusiwaga pakomi na ilulu!. 
REV.18.17	Kwa kivalilo kimwi hela uwunono wako wuhesile!”
REV.18.17	Kangi na avilongosaga ifipugu ifikomi mbevali na vanyalugendo vawo, avipigilaga mubahali, viimite pataali, 
REV.18.18	na vavelige vakuliwona lisusi lya umoto gula ugwalalisige iboma, vavembite vikoola vihugite, “Siyeyilawoneka iboma ndawe iboma iyi, ingomi!” 
REV.18.19	Swe vakwitikila lingundi mumitwe jawo kono we vivemba na kuyeyela; “Winalyo! Winalyo veve ve boma ingomi! Ye boma ye vala avenafyo va ifipugu ifikomi ifigendaga mubahali vanonite vikola uwunono wa iboma yiyo. Kwa lusika lwa kivalilo kimwi hela mbefili yefiyaje ng'ani!”
REV.18.20	Uhekelelage mulumwene veve ve kuchanya. Nye avanu va Nguluvi, avigendo na avavisi, pakuva Nguluvi ayihigite ukukola mbesili sevavapije nyenye!
REV.18.21	Ndawe umunyivaha uyumwi umunyaludali hilo aakang'we liganga ilihwana na ulwala, swe akulitoosa mubahali itigila, “Ulu lwe i Babiloni yitooswa nu kuyagila ng'ani, 
REV.18.22	uwani wa magombo, na uwani wa ifilanzi na amapembe sisafipulisa kangi mwaveve. Sisaawoneka kangi munu muwupisi avahongosi na avaponzi va mbefili yeyeavesaga mwaveve, nambi ulwala ukupulisa lwipigilwa mwaveve. 
REV.18.23	Ulung'ali lwa itala sisaluwoneka kangi mwaveve; amaswi ga avanyakwitegula, mwadada na mwayuva sisagapulisa kangi mwaveve. Avasulusi vako ve vavina mung'i mbesili, na ukwimila uwuhavi wako avanu va ing'i mbesili wavayasise!”
REV.18.24	Iboma iyo yapumite pakuva muboma yiyo idanda ya avavisi yabohwike, idanda ya avanu va Nguluvi na idanda ya avanu mbevali avawuligwe mung'i mbeyili.
REV.19.1	Pesilutye iso ndapulike kinu wita liswi likomi lya amalugu ga avanu wolofu kuchanya, vitigila “Haleluya! Uwukombolwa, indolo na uludali ifyo fyakwe Nguluvi vetu! 
REV.19.2	Pakuva uluhigo lwakwe lwa nachene na lugolofu. Amuhigite yula umugoni umwaafu ye ayiyasise ing'i mbeyili kwa uwugoni wakwe. Amudogwifye wimila ukubohola idanda ya avakami vakwe!” 
REV.19.3	Vatigee, “Alumbwagwe Nguluvi! Ilisusi lya umoto ugwilalisa iboma iyo gwilila kuchanya mbepali na mbepali!” 
REV.19.4	Na vala avavaha machumi gavili na vatayi na fila ifigawa finyawumi ifitayi swe vakwitosa pasi, vakumusunyalila Nguluvi yeateng'eme pachanya pa kigoda cha indolo vitigila, “Ena! Alumbwagwe Nguluvi.”
REV.19.5	Swe, ndawe lyapulisige iliswi uluhuma pakigoda icha uwutwa. “Mumulumbage, Nguluvi, nyenye nye vakami vakwe mbemuli, nyenye yemukumufuuwa, avadodo na avavina.” 
REV.19.6	Swe ndipulika kinu wita liswi lya ililugu ilikomi lya avanu na iliswi lya ululenga ulolofu na ulwa umubumo umukomi, gwitigila, “Haleluya! Pakuva Umutwa Nguluvi vetu Munyaludali ye Mutema! 
REV.19.7	Tuhekelelage na ukukimilila, tumupelage indolo, pakuva ikivalilo icha uluwungo lwa umwanang'olo yekifikite, na umwigani yeigelanise. 
REV.19.8	Apelitwe uludali ulwa ukwifwika umwenda umunofu umwelu na ugwimalavadika!” (umwenda ugo ugwesilwe fye fipigo ifinofu fya avanu va Nguluvi.)
REV.19.9	Swe umunyivaha akunigila, “Wandike isi: Vafunyilile vala avalaalike kuluwungo lwa umwana Ng'olo!” Kangi swe akunigila, “Iso se ng'ani isa nachene sa Nguluvi.” 
REV.19.10	Swe, nene ndagwe kinyalileme pamagulu gakwe ndisaka ukumusunyalila. Neke umwene anigile, “Luleke! Nene ndimukami hela ndawe veve na avanyalukolo vako; mbetuli tukwinatila uwanachene weatugubulye Yesu. Musunyalile Nguluvi! Pakuva uwanachene weatugubulye Yesu wewene we wukuvang'alikila avavisi.”
REV.19.11	Swe ndawe ndakuwonige kuchanya kudindwike; na uko kwekwina ifwalasi yimwi nzelu na umuhofi vakwe atambuligwe, “Mufuuwa na Inachene.” Uyo ayihiga na ukwihoma wimila uwugolofu. 
REV.19.12	Amiho gakwe ndawe ulwenge lwa umoto, na eafwite ingela nzolofu kumutwe. Emwandike ilitawa lye umunu yeyeavesaga asukuli yealisele pesi yumwene hela. 
REV.19.13	Eafwite umwenda ugwe musabike mudanda. Na ilitawa lyakwe uyo ye, “Lukani lwa Nguluvi.” 
REV.19.14	Avanyigalu avakuchanya, vamuninilige we vahofile ifwalasi inzelu na iya ulutogo. 
REV.19.15	Ilimage ilyugi luhumaga mumulomo gwakwe, na ukukola lilyo saavadwesa avamyanza. Umwene ye saatema kinyalugilimati na ukuhusa idifai mu savani ya ililakaali ilikomi lya Nguluvi umunyaludali. 
REV.19.16	Mumwenda gwakwe, na pachanya pa iligulu lyakwe, emwandike litawa, “Mutema va Avatema na Umutwa va Avatwa.”
REV.19.17	Swe ngumuwona umunyivaha uyumwi imile mwisuva. Swe iyova akufilongela ifidege mbefili ifya gulukige mwilanga, “Muse! Mukong'ane pamwi paluwungo ulukomi lwa Nguluvi. 
REV.19.18	Muse mulye imivili ija avatema, na ija avavina va avanyigalu, ija avanu avanyaludali, ija ifwalasi na avahofi ava ifwalasi vawo, muse mulye imivili ija avanu mbevali avatemapawo na avanyawingi, avadodo na avavina.”
REV.19.19	Swe Nguyiwona ing'oko yimwi na umutema va ing'i na avanyigalu vawo vakong'ine pamwi sambi vihome iligalu na yula yeateng'eme pachanya pa ifwalasi, pamwi na avanyigalu vakwe. 
REV.19.20	Neke ing'oko yila yagalulwe pamwi na yu muvisi va uwudesi yeapigige imiitu pa ng'oko. (Ukwimila miitu ijo, yealavayasise vala veve vina ikilagilo icha ing'oko, na vala avasunyalilige ulwihwano lwayo.) Ing'oko iyo pamwi na umuvisi vatoosiswe mbevali nda we vavili wevaliwufilima, mwitemela lya umoto ugwa ikibiliti. 
REV.19.21	Avanyigalu vawo vawuligwe na ilimage ilyahumige mumulomo ugwa yula yealahofile ifwalasi. Ifidege mbefili swe filya neke figute inyama sawo.
REV.20.1	Swe ngumuwona umunyivaha uyumwi akwika uluhuma kuchanya we ina ikidindulilo icha kuvafwe na umunyololo umukomi mwiwoko lyakwe. 
REV.20.2	Swe akulibata iliyoka lila-Iiyoka lya pidaha kwekutigila Ibilisi, apangi Setani-swe akulipinga myaka mbilima yimwi. 
REV.20.3	Swe umunyivaha akulitoosa kuvafwe, swe idinda umulyango ugwa ukwingilila uko na ukutemwa uluhagi sambi lilemwe ukuyasa avanu mbaka ipo imyaka mbilima yimwi pegikwilye. Neke pegilutye imyaka ijo, lidindulilwa kangi, ipo lusika ludodo hela.
REV.20.4	Swe ngufiwona ifigoda ifya uwutwa na avanu ave vateng'ime muchanya, avanu iwo vapelitwe uludali ulwa ukuhiga. Ndagiwene nagi myuhe gila ja avanu avevatumbikwe wimila uwolelesi wa Yesu na wimila ulukani lwa Nguluvi, iva sivasunyalii ing'oko ulwihwano lwayo, sive vateme uluhagi muwusu wawo nave mumawoko gawo. Vapilulilwe uwumi kangi swe vitema pamwi na Kilisito kwa myaka mbilima yimwi. 
REV.20.5	(Vala avangi avevafwe sivapelitwe uwumi mbaka imyaka mbilima yimwi pegikwilye) ulo lwe lusilibuko ulwa ukutala. 
REV.20.6	Vinomi hilo kangi vafunyilile iwo mbevali avihanga mulusilibuko ulwa ukutala, ifwa iya kavili sisayiva na ludali kuvene savava vatambisi va Nguluvi na va Kilisito na savatema pamwi nave myaka mbilima yimwi.
REV.20.7	Peyesagilutye imyaka mbilima yimwi, setani saadindulilwa uluhuma mundinde yakwe. 
REV.20.8	Ino sa ahuma kwivala, neke avange ukuvayasa avanu mbevali avatagalye mung'i mbeyili, kwekutigila, Gogu na Magogu, avakong'asa pamwinga ukwimila iligalu. Nawo savava wolofu nda luhanga lwa mumwani. 
REV.20.9	Vatagalye mung'i mbeyili, swe vakuligomba likambi lya avanu va Nguluvi na iboma ya Nguluvi yeayenda. Neke umoto gwikite uluhuma kuchanya, swe gukuvalalisa. 
REV.20.10	Nave setani ye avayasige, atoosiwe mulitemela lyakumoto gwa kibiliti, mwe molili ilikoko na yula umuvisi uva uwudesi nawo savateswa pakilo na pamunyi, mbepali na mbepali.
REV.20.11	Ndawe ndakiwonige ikigoda cha uwutwa kikomi chelu, na yula yealateng'eme pachanya. Ing'i na kuchanya swe fikwikwega pamiho gakwe; na ifyo sifyawoniki kangi nangi. 
REV.20.12	Kangi swe nguvawona avanu, avavina na vavadodo vimile pakigoda icha uwutwa na ifitabu swe fidindulwa. Neke ikitabu ikingi kwekutigila ikitabu icha uwumi, swe nacho kidindulwa avafwe swe vihigwa ukugelela mumigendele jawo ndawe lwandikwe mufitabu ifyo. 
REV.20.13	Ibahali swe yikuvahumya avafwe avemumo, ifwa na kuvafwe fikuvahumya ave mumo. Yeyeavesaga ahigitwe ukwimila imigendele jakwe. 
REV.20.14	Ndawe ifwa na kuvafwe fyatoosiwe mulitemela lya umoto. Ilitemela ili ilya umoto yefwa iya kavili. 
REV.20.15	Umunu yeyeavesaga ilitawa lyakwe silyawoniki lyandike mukitabu icha uwumi, atoosiwe mwitamela lya umoto.
REV.21.1	Swe ngukuwona kuchanya ukupya na ing'i imya. Pakuva kuchanya ukwa ukutala na ing'i iya ukutala yeyilutye na kwekugaya bahali kangi. 
REV.21.2	Swe nguyiwona iboma inzelu, i Yelusalemu imya, yikwika uluhuma kwa Nguluvi kuchanya ye mbuyape wunofu wita umwigani ihambite wunofu ye sambi vakwitang'ana nu vakwe. 
REV.21.3	Swe ndipulika iliswi ilikomi uluhuma ku kigoda icha uwutwa litigila, “Lavage Nguluvi awuyipe uwikalo wakwe pagati pa avanu. Ikala pagati apawo, nawo savava vanu vakwe, nave saava Nguluvi vawo. 
REV.21.4	Umwene avahesa inzihosi sawo mbesili, sisakuva na ifwa kangi, nambi uwuvafi, nave kivembo, nave neseko, pakuva lula ulwa umutalo yelulutye!”
REV.21.5	Neke yula yealateng'eme mukigoda icha uwutwa atigile, “Lavage ndiwuyapa mbefili ukuva fipya.” Kangi anigee, “Wandike ulu, pakuva ing'ani isi sa kufuuwa na sanachene.” 
REV.21.6	Kangi swe akunigila, “Yesikwilye, nene yendi Alifa na Omega, Muvango na Wusililo. Ye akelwike ndimupela ululenga ulwa ukunywa uluhuma mumufwilo gwa ululenga ulwa uwumi kigaya amombo. 
REV.21.7	Yeyeavesaga adwesise anukila iki, nayi nene mba ndi Nguluvi vakwe nave ava mwanangu. 
REV.21.8	Neke avanu avanyamuhodo, avagaya ulufuuwo, avanangike, neke avanu, avawulasi, avagoni, avahavi, avisunyalilaga ifihwananguluvi, na avadesi mbevali apono pawo pevavikilwe kwitemela ilikwakaga umoto ugwa ikibiliti, iyo yefwaa ya kavili.”
REV.21.9	Swe uyumwi va vala avanyivaha avevakolye ifinyandilo ifimufung'ati ifyefimemile ing'ooto isa uwusililo, aasile na ukunigila, “Wuse! Nane ngulagila umwigani, umukina Umwanang'olo!” 
REV.21.10	Neke Umuhe asogwise, nave umunyivaha anzindike kuchanya kukidunda, ikitaali hilo swe akundagila iboma inzelu, yikwika uluhuma kwa Nguluvi kuchanya, 
REV.21.11	iyimalavadika indolo sa Nguluvi. Imyakile jakwe jejindawe iliganga ilya amagobole amolofu nda Yasipi lilangala nda kilole. 
REV.21.12	Ye yina lukanzi lutaali na lukomi lunya imilyango ichumi na givili na gweguvesaga mulyango gwa loleligwe na avanyivaha avalolesi ichumi na vavili. Amatawa ga avalolesi va imilyango ichumi na gavili ga Vaisilaeli gemandike pachanya pa imilyango gijo. 
REV.21.13	Lweluvasaga lubali kwekwina milyango gidatu, kumihago milyango gidatu, kufuka milyango gidatu, kunena milyango gidatu, kusika milyango gidatu. 
REV.21.14	Ing'anzi sa iboma iyo sesenge muchanya mu maganga ichumi na gavili ga ulutu, na pachanya palyelivesaga liganga pepandikwe uyumwi va avanyigendo vanyichumi na vavili va Umwanang'olo.
REV.21.15	Ino yula umunyivaha yetwalonganige alakolye ulugoda uluyapile isahabu lwa kigelelo sambi ayigele iboma iyo, imilyango nasi ng'anzi sakwe. 
REV.21.16	Iboma iyo yeyinyawuling'ene uwugasu nu mutaafu filing'ene, neke umunyivaha yula ayigahite iboma iyo kwa ulugoda lwakwe, iboma iyo yeyina mutaafu na uwugasu na uwutaali ukubita kuchanya siva nda kilomita mbilima sivili na magana gatayi. 
REV.21.17	Swe igela ulukanzi lwakwe nalo; nalo lwe lwina nzwambo machumi gimutanda kwa ukuvaganisa na amiho ga avanu, che umunyivaha yula akolye kicho. 
REV.21.18	Ulukanzi ulo lwe lusenge kwa maganga madung'u ga amagobole molofu, nayi boma iyo yenzenge kwa sahabu inofu, iyimalavadika nda kilole. 
REV.21.19	Amaganga ga ulutu lwa ulukanzi ulu lweluwuyapile maganga ganyamavala molofu aga magobole molofu. Iliganga ilya tasile mulutu lyeliganga lidung'u ilya amagobole molofu yasipi, ilya kavili samawati, ilya wudatu kalibadoni ilyawutayi sumalidi, 
REV.21.20	ilya wuhanu salidoniki, ilya mutanda akiki, ilya mufung'ati kilisolito, ilya munana sambalajadi, ilya igonza topasi, ilya ichumi kilisoputaso, ilya ichumi na yimwi yasindo, ilya ichumi na sivili amatisito. 
REV.21.21	Na imilyango gila ginyichumi na givili je lulu sinyichumi na givili. Na gula mulyango gwemuwuyapile lulu yimwi. Ilikasi ilikomi lyeliwuyapile isahabu inofu yilangala nda kilole.
REV.21.22	Sindayiweni itembeli muboma yila, pakuva Umutwa Nguluvi yumwene na yula Umwanang'olo vevene ve vetembeli. 
REV.21.23	Iboma iyo siyiguluma lisuva nambi mwesi ukung'alika, pakuva indolo sa Nguluvi sa sesasing'alika na itala yakwe ye yula Umwanang'olo. 
REV.21.24	Avanu va imilongele mbegili. Vagendela mulung'ali lwakwe na avatema va mung'i vawuletela uwunono wawo. 
REV.21.25	Imilyango ja iboma iyo sagiva gilimwasi ikimunyi mbekili, pakuva sisakuva na ikilo mumo. 
REV.21.26	Ululumbo na uwunono wa avanu va indongele sauwuletwa mugati mumo. 
REV.21.27	Neke kisukuli chechekivesaga chaafu chesakingila mumo, nambi umunu yeyeavesaga yeipigaga ifya uluvifyo apangi ifya uwudesi sisaingila mumo. Pesivavala swe avandikwe mukitabu cha uwumi icha Umwanang'olo, vesavingila mugati.
REV.22.1	Swe munyivaha akundagila umukoga ugwa ululenga ulwa uwumi lwilangala nda kilole, ulwikwika ku kigoda icha uwutwa cha Nguluvi na Umwanang'olo. 
REV.22.2	Umukoga ugo gwa nyilimige gwikola pagati na gati pa ilikuya ilikomi lya iboma kangi. Mulubali lwa umukoga ugo kwekwina mubiki ugwa uwumi ugwavelekige amaveleko kanyichumi na kavili peguvesaga mwesi, gwavelekige na amahamba gakwe gwe mugoda gwa ukuvaponia avanu va ing'i mbesili. 
REV.22.3	Kisukuli ikinu chechekivesaga kikotole che sakiva muboma yila.
REV.22.3	Ikigoda cha uwutwa cha Nguluvi na cha Umwanang'olo sakiva muboma iyo na avakami vakwe vamusunyalila. 
REV.22.4	Vamuwona uwusu wakwe na ilitawa lyakwe lyandikwe pachanya paluhanda lwa uwusu wawo. 
REV.22.5	Ikilo sisakiva kokili kangi sivavaguluma lung'ali lwa itala nave lisuva pakuva Umutwa Nguluvi savang'alikila, nawo sa vatema mbepali na mbepali.
REV.22.6	Swe umunyivaha akunigila, “Ing'ani isi sa inachene na sakufuuwa, Umutwa Nguluvi yeakuvapela avavisi umuhe vakwe, amutumite umunyivaha vakwe avalagile avakami vakwe ing'ani sesasusa silusika.
REV.22.7	“Lavage! Ngusa ngwangufya. Mufunyilile yeakwinatila ing'ani isa uwuvisi sesili mukitabu iki.”
REV.22.8	Nene Yohane, ndasiwene na ukupulika ing'ani isi. Napeyemulike na ukusiwona swe ngwitoosa pasi pamagulu ga umunyivaha yula ye andaje ing'ani iso, swe ndisaka ukumusunyalila. 
REV.22.9	Neke umwene anigile, “Luleke nene ndimukami hela ndawe yuveve na avanyalukolo vako avavisi na mbevali avakwinatila indagilo isili mukitabu iki. Musunyalilage Nguluvi!” 
REV.22.10	Kangi swe akunigila, “Ulasifiha ndasa kinyele ing'ani isa uwuvisi isili mukitabu iki, pakuva ikivalilo icha ukukwila kwaso ye kuhegelye. 
REV.22.11	Lino yula yeipiga imbi avesage peapiga imbi na yu mwaafu aginage ukuva mwaafu, umunyakupiga inofu na Umwelu aginage ukuva mwelu.”
REV.22.12	“Lavage!” Atige Yesu, “Ngusa ngwangufya, na uluhombo lwendimupela yeyeavesaga munu wimila ifipigo fyakwe. 
REV.22.13	Nene ye Alifa na Omega, Umuvango na umudugo, umuvele na umukwangu.”
REV.22.14	Vafunyilile vala avifuva imyenda jawo sambi, vatawulwe ukulya amaveleko ga umubiki ugwa uwumi, na ukutawulwa ukwingila ku boma ukugendela pa umulyango gwa iboma. 
REV.22.15	Neke imbwa, avahavi, avagoni, avawulasi, avasunyalila ifihwananguluvi na mbevali aviwendaga ukulonga uwudesi, savikala kwivala pa iboma.
REV.22.16	“Nene Yesu, ndimutumite umunyivaha vangu awolelele ing'ani isi mumakanisa. Nene ndimwegalwa mulukolo lwa Dawudi. Nene nding'eng'esi iyilangala inema wufuku.!”
REV.22.17	Umuhe na Umwigani yeigomwa vatigile! “Wuse.”
REV.22.17	Umunu yeyeavesaga apulike ulu, na atigile, “Wuse.” Umunya ng'elu ase, yeisaka ululenga lwa uwumi asage ategule kitahomba chechekivesaga.
REV.22.18	Nene Yohane nguvakenyela mbevali avipulika ing'ani isa uwuvisi sesili mukitabu iki, umunu yeyeavesaga wone awile ikinu chechekivesaga mung'ani isi, Nguluvi amuwila ineseko isandikwe mukitabu iki. 
REV.22.19	Na umunu yeyeakepusaga chechekivesaga mung'ani isa uwuvisi isili mukitabu iki Nguluvi amupoka iligawo lyakwe mu mubiki gwa uwumi na apono pakwe mu boma inzelu, ifilonge mukitabu iki.
REV.22.20	Nave yeitawula uwolelesi mufinu ifi itigila, “Nachene! Ngusa ngwangufya.”
REV.22.20	Ena! Wuse ve Mutwa Yesu!
REV.22.21	Uwuwuya wa Umutwa Yesu wuvelage na avanu mbevali va Nguluvi. Ena!
